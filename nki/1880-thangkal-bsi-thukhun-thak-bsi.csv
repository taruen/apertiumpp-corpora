MAT.1.1	Abraham tapa David, tapa Jesu Krist khangthu bu.
MAT.1.2	Abraham in Isak asuang a, Isak in Jakob asuang a, tualeh Jakob in Judah leh asanggam pasalte asuang a, 
MAT.1.3	Judah in Tamar tawh Perez leh Zorah asuang a, Perez in Hezrom asuang a, tualeh Hezrom in Ram asuang a, 
MAT.1.4	Ram in Amminadab, asuang a, Amminadab in Nahshon asuang a, Nahshon in Salmon asuang a, 
MAT.1.5	Salmon in Rahab tawh Boaz asuang a, Boaz in Ruth tawh Obed asuang a, Obed in Jessai asuang a,
MAT.1.6	tualeh Jessai in Kumpipa David asuang. Kumpipa David in Uriah zi tawh Solomon asuang, 
MAT.1.7	tualeh Solomon in Rehoboam asuang a, Rehoboam in Abijah asuang a, Abijah in Asa asuang, 
MAT.1.8	Asa in Jehoshaphat asuang a, Jehoashaphat in Joram asuang a, tualeh Joram in Uzziah asuang. 
MAT.1.9	Uzziah in Jotham asuang a, Jotham in Ahaz asuang a, tualeh Ahaz in Hezekiah asuang, 
MAT.1.10	Hezekiah in Manasseh asuang a, Manasseh in Amon asuang a, tualeh Amon in Josiah asuang hi. 
MAT.1.11	Bebilon sal a puia aomlai un Josiah in Jekoniah leh a sanggam pasalte asuang hi.
MAT.1.12	Tualeh Bebilon sal a puia a omzoh nung un, Jekoniah in Shealtiel asuang a, Shealtiel in Zerubbabel asuang, 
MAT.1.13	Zerubbabel in Abiud asuang a, Abiud in Eliakim asuang a, tualeh Eliakim in Azor asuang, 
MAT.1.14	Azor in Zadok asuang a, Zadok in Achin asuang a, tualeh Achin in Eliud asuang, 
MAT.1.15	Eliud in Eleazer asuang a, Eleazer in Mathan asuang a, tualeh Mathan in Jakob asuang, 
MAT.1.16	Jakob in Krist kichi Jesu pianna Mari pasal Joseph asuang hi.
MAT.1.17	Tuachi`n suan tengteng ahihleh Abraham a pat David tan khang sawmlehli ahi; David a pan Bebilon sal a puia aom tan uh khang sawmlehli a hi a, Bebilon sal a pan Krist tan khang sawmlehli ahi.
MAT.1.18	Tualeh Jesu Krist hung piandan ahihleh hihbang ahi. Anu Mari pen Joseph tawh kikham khin ahi a, a omkhawm masang un, Khasiangthou a pat nauvop ahi chih ahung kitheikhiata hi. 
MAT.1.19	Tualeh apasal Joseph pen midiktak ahi a, Mari pen mipi maiah mualphousak louin; dap tawpsan a sawmta hi. 
MAT.1.20	Hinanleh hihbang silte a ngaihsut laiin, ngaiin, amang in Pasian vantungmi khat akiang ah ahung kilak a, “Joseph, David tapa, nazi Mari neihding lauken, a naupai pen Khasiangthou a kipan ahi. 
MAT.1.21	Aman tapa anei ding a, amin ding in Jesu naphuak ding, Aman amite akhialhna ua pan a hutdam ding jiak in.” 
MAT.1.22	Hihte tengteng Toupa`n Jawlnei kam a anagensa ahung tangtunna ding a hung om ahi, 
MAT.1.23	Ngaiin, “Nungak siangthou agai ding a tapa anei ding a, amin ding in Immanuel” aphuak ding uh, (tuapen, “I kiang uah Pasian a om, chihna ahi”). 
MAT.1.24	Tuachi`n Joseph ihmu hung thoukhia in, Toupa vantungmi thupiak bangin abawl a azi akiang ah apuita hi. 
MAT.1.25	Hinanleh Tapa masa aneih masiah a luppih kei hi. Tuachi`n Joseph in amin Jesu a phuakta hi. 
MAT.2.1	Kumpi Herod lalhun laiin Judea gam Bethlehem khua a Jesu hung pianzoh in, ngaiin, suahlam a pan mipilte Jerusalem ah a hungpai ua, 
MAT.2.2	“Judahte kumpipa hungpiang amah khoisan a om ahia? Suahlam ah a aksi kamu ua, amah biading a hungpai ka hi uh,” achi uhi.
MAT.2.3	Kumpi Herod in hih a jaktakin, a lungkham mahmah a, Jerusalem a tengteng zong a lungkham chiat uhi. 
MAT.2.4	Tuachi`n Herod in siampite leh laigelhmite a samkhawm a, “Krist khoisan a piang kichi ahia?” chi`n a kanchian hi.
MAT.2.5	Tuachi`n amauhte`n a kiangah, “Judea gam a Bethlehem khua ah, Jawlneite`n hihbang in a gelh uh,
MAT.2.6	‘Nang, Judea gam a Bethlehem aw,
MAT.2.6	Judah khuapite lak ah na neupen tuam kei;
MAT.2.6	Nang a kipan ukpa hung piang ding ahihjiak in
MAT.2.6	Ka mi Israelte ching ding in.’ ” 
MAT.2.7	Tuachi`n hihthu ajak khit in Herod in mipilte a samdap a, bang hun a hih aksi hung kilang ahia chi`n kichiantak in adong hi. 
MAT.2.8	Tuakhit in aman, Bethlehem khua ah: “Pai unla hoihtak in nausen vazongkhia unla; amah na muhkhit chiang un kei hunghilh kik un, ken zong kava biaktheihna dingin,” chi`n a sawlta hi.
MAT.2.9	Kumpi thugen ajakkhit takun, apaikhiatsan ta ua; ngaiin, aksi suahlam a amuhpen mah uh, nausen omna tung atun a akhawl masiah, amai uah anapai hi. 
MAT.2.10	Aksi amuh takun a kipak ua, kipahna in adimta uhi. 
MAT.2.11	Tualeh innsung a aluttak un, nausen anu Mari tawh amuta ua, khupbok in amah abiata uhi. Tuakhit in agoubawmte uh ahong ua, kipahna silpiak, Khamte, Chiimte leh Murahte apia uhi.
MAT.2.12	Herod kiang a kilehkik nawnlou ding a amang ua Pasian in taihilh ahihman in, lamtuam ah agam lam uah apaita uhi.
MAT.2.13	Tuachi`n amauhte`n apaisan nungin, ngaiin, Joseph mang in Toupa vantungmi ahung kila`k a, “Thou inla, naungek leh anu zohpih inla, Izipt gam ah taipih inla, thu kungpiak masangsiah huamun ah om un, Herod in naungek thahding in zongding ahihman in,” achi hi.
MAT.2.14	Tuachi`n amahzong a thoukhia a, aja`n aja`n in naungek leh anu a zohpih a, Izipt gam juan in ataipihta a, 
MAT.2.15	Herod sih masiah huamun ah a omden ta uhi. Tuapen Toupa`n Jawlnei kam a, “Ka Tapa Izipt gam a pan ka samkhia,” chia agen a tangtun theihna ding ahi. 
MAT.2.16	Tualeh Herod in mipilte`n hungkhem uh ahi chih a theihtak in, aheh mahmah a, Tuachi`n mi asawl a, Bethlehem leh akim a om pasal naupang kumnih a pat anuailam athatsak hi, tuapen mipilte adokna pan a ahun azonkhiat dungjuia asep ahi.
MAT.2.17	Tuachi`n Jawlnei Jeremiah in:
MAT.2.18	“Rama khua ah aw akija,
MAT.2.18	Lusu`nna, kah leh mauna thu.
MAT.2.18	Rachel in a tate akah;
MAT.2.18	Amau a om nawnlouh jiak un,
MAT.2.18	hehnepzoh hinawnlou ding chia agen a tangtungta hi.” 
MAT.2.19	Herod a sihkhit in, ngaiin, Izipt gam a om Joseph mang in Toupa vantungmite ahung kilak a 
MAT.2.20	“Thou inla, naungek leh anu zohpih inla, Israel gam ah paita in, naungek thahsawmpa a sita hi,” achi hi. 
MAT.2.21	Tuachi`n amah zong a thoukhia a, naungek leh anu Mari azohpih a, Israel gam ah ahung paita uhi.
MAT.2.22	Hinanleh apa Herod tang in Arkelaus in Judea gam ah vai ahawm chih ajaktak un, huamun a pai alauta uhi. Tuachi`n Pasian in amanglam ua a taihilh mahbang in, Galili gam ninglam ahung juanta uhi. 
MAT.2.23	Tuachi`n Nazareth kichi khuapi ah hungtung in, huamun ah a tengta ua, “Amahpen Nazarethmi akichi ding,” chih Jawlneite`n agen a tangtun theihna ding ahi. 
MAT.3.1	Tuahunlai in baptispa Johan Judea gamdai ah, thugen in a hungpai a. 
MAT.3.2	“Kisik un, Van gam anaita!” achi hi. 
MAT.3.3	Amah ahi Jawlnei Isaiah in,
MAT.3.3	“Gamdai a mi kikou aw khat in,
MAT.3.3	‘Toupa lampi sial unla;
MAT.3.3	Lampi tangsak un!’ ” achi, chia anagen. 
MAT.3.4	Tualeh Johan in sangawngsau mul puan in asilh a savun kawnggak tawh akawng agak a, tualeh a annek pen kauphe leh khuaiju ahi. 
MAT.3.5	Tuachi`n Jerusalem khuate, Judea gamte leh Jordan luikim gam a pan mi amah kiangah a hungpai ua. 
MAT.3.6	A khialhnate uh a phuangkhia ua Johan in Jordan luiah amauhte ana baptis hi.
MAT.3.7	Hinanleh aman Pharisaite leh Sadukaite tampi akiang a baptisma tang ding a hungpai amuhtak in, aman akiang uah, “Nou, gul suante aw, thangpaihna hungtung ding taisan ding a kuan hung taihilh ahia? achi hi. 
MAT.3.8	Tuajiakin kisik chinna gah hungnei khia phot un. 
MAT.3.9	Abraham kapa uh ahi chi`n noumauh in ngaihsutna nei kei un. Pasian in suangtang neute zong Abraham tate suaksakthei hi! 
MAT.3.10	Tualeh tu mahmah in heipi singzung teng ah kikoihkhin hi; tuajiakin singkung gahhoih neilou jousiah sattan a meilak a paih ahi ding hi. 
MAT.3.11	Ken na kisikna uh lahna ding in tui in kung baptis a, hinanleh ka nung a hung paidingpa ahihleh keisang a hatzaw ahi a; akhedap tawi ding a zong taklou ka hi. Aman Khasiangthou leh mei in ahung baptis ding hi. 
MAT.3.12	A phikphek a khut ah a tawi a, aman a buhphual ngiltak in ajapsiang kilkel ding a tualeh anbuk sungah buhtakte a koihkhawm ding a; hinanleh buhsite pen amittheilou mei tawh ahaltum ding hi.”
MAT.3.13	Tuachi`n Jesu Johan kiang a baptisma tang ding in, Galili gam a pan Jordan luiah a hungpai hi. 
MAT.3.14	Hinanleh Johan in kham sawm in, “Nang kei nung baptis ding poimoh jaw hi`ng a, Kei kiangah Nang nungpai jawsop ding maw!” achi hi.
MAT.3.15	Hinanleh Jesu`n a dawng a hichi`n a kiangah, “Tu`n hithei sak teitei in; hihbang diktatnate tengteng sep tangtun ei a ding a chinna ahi,” achi hi. Tuachi`n aman aphalsak ta hi.
MAT.3.16	Tualeh Jesu`n baptisma a tankhit, tuilak a pat ahung pawtkhiat phet in, ngaiin, amah a dingin van ahung ki hongkhia a, vak in amah a khohsuk a Pasian Khasiangthou vakhu bang a hung kumsuk amu hi. 
MAT.3.17	Tuachi`n thakhat in van a pan in aw khat in, “Hih Ka Tapa it tak ahi, Ka kipahna mahmah ahi,” achi hi. 
MAT.4.1	Tuachi`n Jesu setan khem a om dingin gamdai ah kha puiin ahung omta hi. 
MAT.4.2	Tuachi`n amah sun sawmli leh ja`n sawmli anngawl a aomzoh nungin, agil ahung kialta hi. 
MAT.4.3	Tuachi`n khemtu a kiangah a hungpaita a, aman a kiangah, “Nang Pasian Tapa nahihleh, hih suangte tanghou suaksak ding in thu pia in,” achi hi.
MAT.4.4	“Hinanleh aman adawng a, ‘Mihing tanghou guak in a hingkei ding a, hinanleh Pasian kam a thuchin pawtte in ahingjaw ding chih gelh ahi, achi hi.’ ” 
MAT.4.5	Tuachi`n dawimangpa`n amah khuapi siangthou tung ah a paitouhpih a, Tempul tungvum ah akoih a, 
MAT.4.6	tuachi`n a kiangah, “Nang, Pasian Tapa nahihleh, nang leh nang ki kiasuksak in,
MAT.4.6	‘Na tungthu ah aman a vantungmite thu a pia ding a;
MAT.4.6	Na keng a suang na suihkhak louhna ding in,
MAT.4.6	akhut un ahung dom nading uhi, chih gelh ahi, achi hi.’ ” 
MAT.4.7	“Jesu`n a kiangah, ‘Toupa na Pasian ze-et ken chih zong gelh ahi,’ ”
MAT.4.7	achi hi. 
MAT.4.8	Tuachi`n dawimangpa`n amah mual sang penpen tungah a paitoupih kik leuleu a leitung gam tengteng leh a thupina a ensak a. 
MAT.4.9	Aman a kiangah, “Kamaia ku`n a nung biakleh, hih silte jousiah nang kung pia ding, achi hi.”
MAT.4.10	Tuachi`n Jesu`n a kiangah, “Setan! hihsan a kipan in paimang in, ‘Toupa na Pasian na biading a, ama nna guak nasep ding ahi, chih gelh ahi, achi hi!’”
MAT.4.11	Tuachi`n dawimangpa`n amah apaisanta a; ngaiin, thakhat in vantungmite a hungpai ua amah nna ahung sepsakta uhi.
MAT.4.12	Johan thong ah akikhum chih Jesu`n ajaktak in, Galili lam ah a kihepsanta hi. 
MAT.4.13	Tuachi`n Nazareth khua nusia in Zebulun leh Naptali dil geia om, Kapernaum khua ah hungpai in atengta hi. 
MAT.4.14	Tuapen Jawlnei Isaiah in anagen a tangtunna ding in,
MAT.4.15	“Tuipi geia Zebulun gam leh Naptali gam,
MAT.4.15	tuipi zotna lampi a om, Jordan kantan a,
MAT.4.15	Jentelte tenna, Galili gam a! 
MAT.4.16	Miallak a tou mite`n,
MAT.4.16	va`k thupitak amu ua.
MAT.4.16	Sihna mun leh alim a toute tungah
MAT.4.16	Khua ahung vakta, achi hi.”
MAT.4.17	Tuahun a kipan in Jesu`n thugen a panta a, “Kisi`k un, van gam anaita hi!”
MAT.4.17	achi hi. 
MAT.4.18	Tuachi`n Jesu Galili tuipi piau ah avak a, unau pasal nih, Peter zong kichi Simon leh, a sanggampa Andru, amauh ngamanmi ahihjiak un, tuipi a ngen khuhlai amu a. 
MAT.4.19	Aman akiang uah, “Hungjui un, mihing man ding in nou kungbawl ding,” achi hi. 
MAT.4.20	Amau`n zong kintakin a ngente uh nusia in anung ajuita uhi.
MAT.4.21	Hua a kipan paijel in, unau pasal dang nih, Zebedi tapa Jakob leh a sanggampa Johan, apa tawh gunkuang sunga a ngen uh bawlpha a om amuh in amau tegel a sam a, 
MAT.4.22	amau`n zong gunkuang leh apa uh nusia in anung a juipaita uhi.
MAT.4.23	Tuachi`n Jesu Galili gam tengah vak kawikawi in, a kikhopna inn uah thu hilh in, gam tangthupha thu gen in mipite lak ah damlouhna chituam tuamte leh natna chituam tuamte a damsak hi. 
MAT.4.24	Tuachi`n Siria gam tengah atanchin ahung thangta a, amauhte`n a kiangah achina jousiah ahung paipihta ua, natna chi tuamtuam a damloute leh gimthuakte: dawimatte, kaihveite leh jengte ahung paipih ua, aman ana damsakta hi. 
MAT.4.25	Tuachi`n Galili gam a pan, Dekapolis gam a pan, Jerusalem a pan, Judea gam leh Jordan gal lam a pan mihon tampite`n anung ajuita uhi.
MAT.5.1	Mihonpi amuhtak in, mual tungah apaitou a, atou a. Anungjuite a kiangah ahungpaita ua, 
MAT.5.2	tuachi`n thu agen a, hichin a nungjuite thu ahilhta hi:
MAT.5.3	“Khalam a jawngkhalte a hampha uhi;
MAT.5.3	van gam amau ua ahihman in!”
MAT.5.4	“Lungkhamte a hampha uhi;
MAT.5.4	khamuan a om ding ahihman un!” 
MAT.5.5	“Mi nunnemte ahampha uhi;
MAT.5.5	leigou luah ding ahihman un!” 
MAT.5.6	“Diktatna lunggulh a gilkial dangtakte ahampha uhi;
MAT.5.6	taiding ahihjiak un!” 
MAT.5.7	“Zahngaitheite ahampha uhi;
MAT.5.7	zahngaihna mu ding ahihman un!”
MAT.5.8	“Lungsim a siangthoute ahampha uhi;
MAT.5.8	Pasian mu ding ahihjiak un!” 
MAT.5.9	“Lemna bawlte ahampha uhi,
MAT.5.9	Pasian Tate kichi ding ahihjiak un!”
MAT.5.10	“Diktatna jiaka gawtna thuakte ahampha uhi;
MAT.5.10	van gam amauh a ahihjiak in!” 
MAT.5.11	“Mi`n Kei jiaka ahung housiat ua, ahung gawt ua juau a gilou chiteng a ahunghek hun chiang un na hampha uhi. 
MAT.5.12	Nuam unla nakpitak in kipak un, van ah na nuamman uh thupi ahihman in. Tuamah bangin namai ua Jawlnei omte zong ana bawlsia uhi.” 
MAT.5.13	“Noute lei chi nahi uhi. Hinanleh chi in a alna mansuah taleh, bang chi`n alkikthei ding ahia, Paihkhiat a mite chilgawp ding louhngal in bangmah phattuamna anei nawnkei ding hi. 
MAT.5.14	“Noute leitung va`k nahi uh. Mualtung a khuapi om pen phualdap theih ahi kei. 
MAT.5.15	Kuaman a meivak de in lawh nuaiah akoih ngaikei; a tanna khuam tungah akoih a, tuachi`n ava`k in innsung teng asalhvakjaw hi. 
MAT.5.16	Tuachimah bangin, na va`k uh mite maiah va`k hen, tuahileh mi`n na nasep-hoihte uh mu un chin, van a om na Pa uh min aphatthei ding uhi. 
MAT.5.17	“Jawlneite leh da`nthu beisak ding a hungpai ka hih hung gingta kei un. Beisak ding a hungpai ka hikei a tangtungsak ding a hungpai ka hijaw hi. 
MAT.5.18	Adiktak in na kiang uah kung hilh ahi, lei leh van aman masiah, da`nthu bu a sut vom khat hiam, laimal neunou khat zong a mangthang kei ding, aun a atangtun masiah. 
MAT.5.19	Tuajiakin, kuahileh hih da`n thupiakte lak a neupen khatmai zong juilou a, tuabang bawl ding a mi hilhte pen, van gam ah mineupen a kichi ding uhi. Hinanleh kuahileh a jui a mi hilhte van gam ah milian a kichi ding hi. 
MAT.5.20	Na diktatna un Laigelhmite leh Pharisaite diktatna akhupzoh keileh, van gam na lut kei ding uh, chih kung hilh ahi.
MAT.5.21	“Tanglai mite kiangah, ‘Tual na thahlouh ding uh ahi, kuahileh tualthat in thukhenni a dingin lauhhuai takin aom ding chih na jata uhi.’ 
MAT.5.22	Hinanleh ken noute kung hilh ahi: Ajiak beia a sanggampa tung a hehmi pen thukhenna thuak ding in alauhuai ding; tualeh a sanggampa sialphou mi pen vaihawmpawl maia dinding alauhuai ding; hinanleh a sanggampa kiang a ‘Nang mimaw!’ chi mi pen gawtmun meidil a paihding alauhuai ding hi. 
MAT.5.23	Tuajiakin maitam a silpiak latding a nungtawi laitakin, na sanggampa`n na tungah banghiam khat lungkim louhna anei hi chih na theihleh, 
MAT.5.24	maitam maiah na silpiak nusia inla, pai inla na sanggampa tawh kilem masaphot inla, tuakhit chiah hungpai inla na silpiak lan in.
MAT.5.25	“Na langpa tawh lampi a na pailai un kintakin kileppih in, atuachih keileh na langpa`n vaihawmmite khut ah ahung piakhia kha ding a, tualeh vaihawmmite`n mimanpa khut ah ahung piakhia kha ding a thong ah a hungkhum kha ding uhi. 
MAT.5.26	Adiktak in na kiang uah kung hilh ahi, paisasan khat bek napiak masiah hua a pan-in na pawtkhia ngaikei ding hi.
MAT.5.27	“Tanglai mite kiangah, ‘Ang na kawmlouh ding ahi,’ chia kigen najata uhi. 
MAT.5.28	Hinanleh Ken: kuahileh numei sualpih utna tawh enmi in a lungsim in huanu tawh ang a kawmkhinta ka chi hi. 
MAT.5.29	Tualeh na mit jiatlam in ahung khialhsak ding leh, kheikhia inla na kiang a pan paikhia in! Na pumpi gawtmun meidil a paih a aom sangin na chimeng khat mansuah nang a dingin ahoihjaw hi. 
MAT.5.30	Tuaban ah nakhut jiatlam in ahung khialhsak ding leh, sattan inla na kiang a pan paikhia in! Na pumpi a gawtmun meidil a paih a na om sangin na chimeng khat mansuah nang a dingin ahoihjaw hi. 
MAT.5.31	“Tuaban ah, ‘Kuapeuh azi khul in, kikhulna lai a kiangah pia hen,’ zong aki chi hi. 
MAT.5.32	Hinanleh Ken: kuapeuh angkawm jiak hilou a, bangjiak hiam a azi khul in, amah angkawmsak ahi; tualeh kuapeuh khulsa numei kitenpihte zong angkawm ahi, ka chi hi. 
MAT.5.33	“Tanglai mite kiangah, ‘Juauthu in kichiam kenla, hinanleh Toupa kiangah na kichiamnate tangtung sakjaw in, a kichi chih zong najata uhi.’ 
MAT.5.34	Hinanleh Ken na kiang uah kung hilh ahi: Kichiam mawng mawng kei un. Van louin kichiam kei un, Pasian Laltouna ahihjiak in; 
MAT.5.35	leitung louin zong kichiam kei un, akeng koihna ahihjiak in; Jerusalem lou in zong kichiam kei un, kumpi liantak khuapi ahihjiak in. 
MAT.5.36	Na lutang louin zong kichiam kei un, ajiak samzang khat zong na kangsakthei kei a, zong na vomsakthei kei hi. 
MAT.5.37	Hinanleh, ‘Ahi’ nachih uleh ahi hihenla, ‘Hilou’ nachih uh ahilou hilel hen, aka`n avalpen gitlouhna a kipan ahi.
MAT.5.38	“ ‘Mit tang in mit, ha tang in ha, aki chi chia kigen na jangaita uhi.’ 
MAT.5.39	Hinanleh Ken na kiang uah kung hilh ahi: migiloute dal kenla, hinanleh kuahiam in na pheta jiatlam ahung bek leh alangkhat zong dawh in. 
MAT.5.40	Kuahiam khat in hung hek a na puan-ak a lakmang utleh na puantual zong lasakvet in. 
MAT.5.41	Tualeh mi kuahiam in melkhat pai ding a nang ahung phutleh, amah toh melnih pai in. 
MAT.5.42	Na kiang a hungngen kiangah pia inla, tualeh na kiang a leitawi nuamte a pan kihem mang ken.
MAT.5.43	“Na vengte na it ding a, ‘Na melmate na huading chia kigen na ja-ngaita uhi.’ 
MAT.5.44	Hinanleh Ken na kiang uah kung hilh ahi: na melmate it inla, nang hung gensiate thupha pia inla, nang hung huate kiang ah silhoih bawl inla, tualeh nang hung gawtte leh nang hung nuaisiahte thumsak jaw in, 
MAT.5.45	van a om na Pa uh tate na hung hihtheihna ding un. Aman migiloute tung leh mihoihte ni suaksak a, tualeh midikte tung leh midikloute tungah guah a jusak hi. 
MAT.5.46	Nou hung itte guak na it uleh, nuamman bang ahia namuh ding uh? Siah dongmite nangawn in zong tuabang in a bawljel uh hilou maw! 
MAT.5.47	Tualeh na sanggamte guak na pahtak uleh, midangte sangin bang na bawltamjaw tuan a? Siah dongmite nangawn in zong tuabang in a bawljel uh hilou maw! 
MAT.5.48	Tuajiakin van a om na Pa uh a hoihkim sipsip mah bangin nou zong na hoihkim sipsip ding uhi.” 
MAT.6.1	Mi mai a silhoih nabawlte uh amauhte mitmuh a bawllou dingin pilvang un, atuachih keileh van a om na Pa uh a pan nuamman na mukei ding uhi. 
MAT.6.2	“Tuajiakin silhoih na bawlchiang un milepchiahte`n mite maipha zong a kikhopna inn leh khualai lak a abawl bang un namai ah pengkul mut ken, adiktak in na kiangah kung hilh ahi, amauhte`n a nuamman uh amuta uhi. 
MAT.6.3	Hinanleh silhoih na bawlchiang in nakhut jiatlam in abawl nakhut veilam in theihdah hen. 
MAT.6.4	Na silhoih bawl pen agu`k in bawl in, tuahileh na Pa uh agu`k a mupa`n amah in langtangtak in nuamman nang a hungpia ding hi.”
MAT.6.5	“Tualeh na thumchiang un milepchiahte bang kei un! Mi muh ding deih in amauhte`n kikhopna inn ah dinsa in a thum ua, tualeh kongjing ninglak ah athum nuam sese uhi. Adiktak in kung hilh ahi, amauhte`n a nuamman uh amuta uhi. 
MAT.6.6	Hinanleh nang na thumchiang in, na inndan sungah pai inla, kot nakhak zohchiah, agu`k a om na Pa kiang ah thum in. Tuahileh agu`k a hungmu na Pa in langtangtak in nuamman nang hung pia ding hi.
MAT.6.7	“Hinanleh nathum chiang in, Lawkite bangin thulimlou pouh ngen kikkik kei un, amauhte`n tamveipi genlei ingetna ja`k in a om ding chi`n a ngaihsun uhi. 
MAT.6.8	Tuajiakin amauhte bang kei un. Na ngetma un na poimohte uh na Pa un a theikhin hi. 
MAT.6.9	Tuajiakin hihbang in thum un:
MAT.6.9	‘Ka pa uh van a om:
MAT.6.9	Na min kizahtak hen;
MAT.6.10	Na gam hungtung hen;
MAT.6.10	Na deihlam van a akibawl bangin, leiah zong kibawl hen.
MAT.6.11	Nisial a ka nekkhop uh an hung pian.
MAT.6.12	Ka tung ua khialte ka ngaihdam bang un,
MAT.6.12	Kou khialhnate zong hung ngaidam in.
MAT.6.13	Khemna ah hung kailut kenla,
MAT.6.13	Gilou lak pan hung hunkhiajaw in.’
MAT.6.13	Gam leh sil bawltheihna leh thupina,
MAT.6.13	tangtawn a Nang a ahihjiak in. Amen. chi-in. 
MAT.6.14	“Mi tatkhialhna na ngaihdam uleh, van a om na Pa un ahung ngaidam ding hi. 
MAT.6.15	Hinanleh mi tatkhialhna na ngaihdam kei uleh, van a om na Pa un ahung ngaidam kei ding hi.”
MAT.6.16	Tuaban ah, “An na ngawl chiang un milepchiahte bangin dahmel puakei un. Amauhte`n anngawl ahih uh mi mitmuh a akilat theihna dingin amai uh a nguisak uhi. Adiktak in kung hilh ahi, amauhte`n a nuamman uh a mukhinta uhi. 
MAT.6.17	Hinanleh nang an na ngawlchiang in, na lu sathau nuh inla, na mai phiat in, 
MAT.6.18	tuachi`n na Pa agu`k a om mitmuh ah loungal midangte mitmuh in anngawl na bangkei ding a, agu`k a hungmu na Pa in alangtang in nuamman a hungpia ding hi.
MAT.6.19	“Leia leikha leh samek in a neksiat theihna leh, gutate`n a suksiat ua a guktheihna mun hih leitung ah, gou kikhol kei un. 
MAT.6.20	Hinanleh, van ah leikha leh samek in aneksiat theihlouhna leh, gutate`n asuksiat ua aguk theihlouhna mun ah, Gou kikhol jaw un. 
MAT.6.21	Ajiak pen nagou omna peuh uah na lungsim uh zong a om hi.
MAT.6.22	“Taksapum a dingin mit pen meiva`k ahi a, tuajiakin namit ahoih leh na taksa pumpi va`k in a pumdim ding hi; 
MAT.6.23	hinanleh na mit ahoih keileh, na taksa pumpi mialna in a pumdim ding. Tuajiakin na sung a om va`kpen mialna a a pumdimleh, tua mial pen thupi tazen nan chia!
MAT.6.24	“Kuamah in tounih nna a semkop thei kei; khat hua in khat a it ding; ahihkeileh khat ah agin-om ding a, adang khat a simmoh ding hi. Pasian leh dangka nna a semkop thei kei ding. 
MAT.6.25	“Tuajiakin na kiang ah kung hilh ahi: bang ahia ka nek ding bang ahia ka dawn ding chi`n na hinna thu uh leh, bang ahia ka silh ding bang ahia ka ten ding chi`n na sapum thu uah lungkham kei un. Na nek ding sang un hinna poimohjaw hilou maw? Nasilh naten ding sangun na pumpi uh poimohjaw hilou maw? 
MAT.6.26	Tungleng vasate en un: amauhte`n buh atuhkei ua a atkei uh, anbuk ah a kholkhawm kei uh; hinanleh na Pa uh van a om in ava`k hi! Noute amauhte sangin manphajaw tham hilou nahi uh hiam? 
MAT.6.27	Noute lak ah kuan ahia lungkham jiaka adunglam tongkhat behlap thei?
MAT.6.28	“Tuajiakin bangding a silh leh ten a lungkham na hi uh hiam? Gamlak a Lilipakte khandan ngaihsun un: nna asemkei ua, khau zong akhek kei uh. 
MAT.6.29	Tualeh na kiang uah kung hilh ahi, Solomon hilhial zong athupina tengteng tawh a kizep in zong hih Lilipakte lak a khat bang a zep in a omzou kei hi. 
MAT.6.30	Tuachia gamlak a hampa tunia hing a, ajingchiang a vul a meikhuk a paihmai ding bawn Pasian in huachitan a azep tazen leh! aw nou ginna tawmte silh leh ten tamjawin hungjem jawtham lou ding maw!
MAT.6.31	“Tuajiakin: ‘Bang ne in, bang idawn dia? chi-in hiam, bang isilh dia? chi-in hiam lungkham kei un.’ 
MAT.6.32	(Jentelte`n hihte tengteng a zong uhi.) Hihte tengteng na poimoh uhi chih van a om na Pa un athei hi. 
MAT.6.33	Hinanleh Pasian gam leh adiktatna pen zong masa phot un, tuahileh hihte tengteng zong na kiang uah piakbehlap ahi ding hi. 
MAT.6.34	Tuajiakin jingchiang a dingin lunghimoh kei un; ajingchiang in amah a ding aki lunghihmoh nading hi. Nikhat a dingin nikhat buai ahun hi.
MAT.7.1	“Thu khen kei un, tuahileh thu khen in na omkei ding uhi, 
MAT.7.2	thukhenna nabawl bangbang in nang zong thu khensak in na om ding; tualeh tehna nazak bangbang in na kiang ah teh in na om ding hi. 
MAT.7.3	Tualeh, bangding a, nangma mit a om singtun ngaihtuahlou a na sanggampa mit a om ninthem mu nahia? 
MAT.7.4	Ahihkeileh bang chi`n na sanggampa kiang ah, ‘Namit a nintang pen hung lakkhiatsak ning na chithei dia,’ Tualeh en in, nangma mit ah singtun om hilou maw? 
MAT.7.5	Milepchiah! nangma mit a om singtun lakhia masa in, tuahileh na sanggampa mit a kipan ninthem lakkhiat ding a om pen siangtak in namu ding hi.
MAT.7.6	“Uite kiang ah sil siangthou piakei un, vokpi maiah na tuikepsuang uh zong paikei un, amau`n akeng un atuanchil ding ua, tualeh kiheiin nou ahung balnen khading uhi.
MAT.7.7	“Ngen un, tuachi`n piakin na om ding uhi; zong un, tuachi`n na mu ding uhi; kiu-un, tuachi`n hon in na om ding uhi. 
MAT.7.8	Kuapeuh a ngen taphot in a ngah ua, kuapeuh azong taphot in amu ua; tualeh kuapeuh akiu taphot honsakin a om ding uhi. 
MAT.7.9	Ahihkeileh kua in ahia a tapa in tanghou ngentaleh suang pia ding? 
MAT.7.10	Ahihkeileh ngasa ngentaleh gul pia ding? 
MAT.7.11	Ahihleh nou migiloute`n bawn, na tate uh kiang a silhoih piak nadan natheih uleh, na Pa uh van a om in a kiang a ngente kiangah silhoih piak nadan theisiam zawsem lou ding maw!
MAT.7.12	“Tuajiakin sil bangkim mi`n na tung ua bawl ding a na deih bang uh, amauh tungah zong bawl un: tuapen da`n bangtak leh Jawlneite thu mawng ahi. 
MAT.7.13	“Kong kawchi`k ah lut un, manthaina lutna kong a jaia, tualeh a lampi zong alian hi, hihlam a pai mi atam hi. 
MAT.7.14	Ajiak hinna a paina kong a kawchi`k a, alampi zong aneu hi. Tualeh amute zong tawmnou khat ahi uhi.
MAT.7.15	“Jawlnei takloute a pan pilvang un; belam vun silh in na kiang uah ahung paijel ua, hinanleh asunggil uah ngia duhgawl bang ahi uhi. 
MAT.7.16	Amauhte pen agah in akithei ding uhi. Mi`n lingbawk a pan grepgah a loungai uh maw, Ahihkeileh pakkung a pan thei a loungai uh maw? 
MAT.7.17	Tuachimah bangin singkung hoihte agah zong ahoih a, hinanleh singkung siate agah zong asia hi. 
MAT.7.18	Singkung hoih in gahhoihlou a suangngai kei a, singkung hoihlou in zong gahhoih a suangngai kei hi. 
MAT.7.19	Singkung gahhoih suanglou jousiah aphuk ua, meilak ah apai uhi. 
MAT.7.20	Tuajiakin, agah ua panin amauhte nathei ding uhi.
MAT.7.21	“ ‘Toupa, Toupa,’ hung chi jousiah van gam ah alut kei ding uh, hinanleh kuapeuh van a om ka Pa deihlam bawlte bek alut ding uhi. 
MAT.7.22	Tuani chiangin mi tampi`n, ‘Toupa! na min in thu ka gen uh hilou maw, Na min in dawite ka hawlkhia uh hilou maw, Tualeh na min in sillamdang tampi ka bawl uh hilou maw!’ achi ding uh hi. 
MAT.7.23	Tuachiang in ken, ‘Nou sil gilou bawlte aw, ka kiang a pan paimang un. Ken noute kung theingai kei!’ ka chi ding hi. 
MAT.7.24	“Tuajiakin Ka thugen ja a ajui mite pen, mipil suangpi tung a innlam mite tawh kateh ding hi. 
MAT.7.25	Tuachi`n guah ahung ju a, tui ahung khang a, huih ahung la`ng a tua inn ahung mutgawp a, suangpi tung a kiptak a lam ahihjiak in apuk kei hi.
MAT.7.26	“Hinanleh kuapeuh hih ka thugen ja a, juiloute pen, mimaw sehnel tung a innlam tetawh kateh kak ding hi. 
MAT.7.27	Tualeh guah ahung ju a, tui ahung khang a, tualeh huih ahung la`ng a, tua inn ahung mutgawp a; apuk a, achimjan dimdem hi!”
MAT.7.28	Tualeh Jesu`n hih thute tengteng a genzoh in mipite`n a thuhilhte lamdang asa mahmah uhi. 
MAT.7.29	Laigelhmite banglou a, thuneihna nei khat bangtak a amauhte thu a hilhjiak in.
MAT.8.1	Mual a kipan a amah ahung kumsuk zoh in, mipi thupitak in anung ajui uhi. 
MAT.8.2	Tualeh ngaiin, miphak khat a hungpai a, Toupa nang na utleh nung siangthousak thei hi chi`n amah abia a.
MAT.8.3	Tuatakin Jesu`n akhut ajankhia a, amahpa a khoih a, “Ka ut hi, Siangthouta in!” achi a, manlangtak in aphakte ahung siangthouta hi. 
MAT.8.4	Tuachi`n Jesu`n akiang ah, “Kuamah hilhlou dingin pilvang in, hinanleh pai inla siampu kiang ah vakilak inla; Mosi in sil piak ding achihte valan in, atheihchian na ding un,” achi hi. 
MAT.8.5	Tualeh Jesu Kapernaum khua alut khit takin, galkap zalamkai khat hungpai in a kiangah ahung ngetsak a: 
MAT.8.6	“Toupa, ka silapa jengin inn ah alum a, lauhuaitak in a thuakgim mahmah hi,” achi a,
MAT.8.7	Tualeh Jesu`n akiang ah, “Kungpai ding a kung damsak ding,” achi a,
MAT.8.8	Galkap zalamkaipa`n, “Toupa ka inn nang hungpaina ta`k ahikei, hinanleh thu tengkhat genlechin ka suakpa adam ding hi. 
MAT.8.9	Kei zong, mi thuneihna nuai a om ka hi a, kanuai ah galkap a om ua, tualeh khat kiangah, ‘Paiin!’ ka chihleh amah apai a, tualeh adang khat kiangah, ‘Hungpaiin!’ kachihleh amah a hungpai a; tualeh ka silapa kiangah, ‘Hih bawlin!’ ka chihleh aman a bawljel hi,” achia, a dawng a.
MAT.8.10	Tuachia Jesu`n azaktak in lamdang asa mahmah a a nungjuite kiangah, “Adiktak in kung hilh ahi, Israelte lak ah zong hihbang a ginna thupi ka mungai naikei, achi hi. 
MAT.8.11	Tualeh na kiang uah kung hilh ahi, suahlam leh tumlam a kipan mi tampi a hungpai ding ua, van gam ah: Abraham, Isak leh Jakobte tawh a toukhawm ding uhi. 
MAT.8.12	Hinanleh gam tate pen pualam mial ah paihkhiat in a om ding uhi. Tua-ah kah leh hagawina aom ding,” achi hi. 
MAT.8.13	Tuachi`n Jesu`n galkap zalamkaipa kiangah, “Paita in, na ginta`k bangin nang a dingin bawl ahi ding,” achi hi.
MAT.8.13	Tualeh hihhun mah in a silapa damsak in a om hi.
MAT.8.14	Tualeh Jesu Peter inn a a hunglut tak in, asungnu nattun a damloua lum amu hi. 
MAT.8.15	Tualeh aman a khut atham a, tuachi`n a nattun pen adamta hi. Tuachi`n amahnu athou a, ana uh a sepsakta hi.
MAT.8.16	Tualeh nitaklam ahung hih takin, dawimat mi tampi a kiangah ahung paipih ua, tualeh aman a kam a thu tawh dawite a delhpawt a, tualeh adamlou jousiah a damsaksiang hi. 
MAT.8.17	Jawlnei Isaiah in: “Amah in i hatlouhnate ala a, i natnate a puamang,” chia agenpen hung tuntheihna ding in. 
MAT.8.18	Tualeh Jesu`n a kimkawt a mipi tampite amuhtak in, galkhat lam a pai dingin thu apia a. 
MAT.8.19	Tuachi`n Laigelhmite khat a kiang a hungpai in, “Siapa, Na paina teng ah kungjui ding hi,” a chi a.
MAT.8.20	Tuachiah Jesu`n a kiangah, “Si-alte`n kua anei ua, tungleng vasate`n zong bu anei, hinanleh Mihing Tapa-in lu-ngaknang mun khoimah ah anei kei,” achi hi.
MAT.8.21	Tuachi`n a nungjuite lak a khat in akiang ah, “Toupa vapai ningin kapa vavui masaphot ning,” achi hi.
MAT.8.22	Hinanleh Jesu`n a kiangah, “Hungjui in, misi in a misi uh ana kivui nading uhi,” achi hi.
MAT.8.23	Tualeh gunkuang sunga a lutkhit takin, a nungjuite`n amah ajui ua. 
MAT.8.24	Thakhat in tuipi tung a kipan huihpi hattakin ahung la`ng a, tuachi`n gunkuang ahung kihotsakta a. Hinanleh amah pen a ihmu lai hi. 
MAT.8.25	Tuachi`n a nungjuite a kiangah a hungpai ua, “Toupa koute hung hundam in! Mangthang ding ka hita uh!” chi`n amah ahung phong ua.
MAT.8.26	Hinanleh aman akiang uah, “Nou ginna tawmte aw! Bangding a lau nahi ua?” achi a, tuazoh in amah a thoukhia a, huihpi leh tuipi a atai a, tuachi`n ahung daisiang sipsipta hi.
MAT.8.27	Tualeh mite`n lamdang asa ua, “Hih mipa, bang chibang mi ahia? Huih leh tuipi nangawn in athu aman uh!” achi ua.
MAT.8.28	Tuachi a Gadara gam langkhat lam a a hungpai takin, dawimat pasal nih han a kipan hungpawt in ahung tuak ua, ahang mahmah ua, tualeh hih lampi ah kuamah a paithei kei uhi. 
MAT.8.29	Tualeh thakhat in ahung kikou khia ua, “Jesu, nang Pasian Tapa, nang leh kou bang kisaina nei ihi hiam? ahun tunma a koute bawlgenthei ding a hihteng a hungpai nahi maw?” achi uhi.
MAT.8.30	Tualeh a kiang ua kipan gamlalou ah vok-hon tampi aom ua. 
MAT.8.31	Tuachi`n dawite`n, “Koute nung delhpawt ding a ahihleh vok-honte sung a lutding hung phalsak in,” chi`n a kiangah a ngen ua.
MAT.8.32	Tualeh aman a kianguah, “Pai un,” achi a; tualeh ahung pawtkhiat tak un, vok-honte sungah alutpai ua. Thakhat in vok-hon jousiah ken a kipan ahung taisuk ua, tuipi sungah atailut ua, tuilak ah a mangthangta uhi.
MAT.8.33	Tuatakin ganchingte atai ua khuapi sungah apai ua, dawimat pasal nihte tungtang a sil omdan leh sil omdan bangkim a hilhta uhi. 
MAT.8.34	Tuachi`n khua a pat mipite hung pawtkhia in Jesu kiangah a hungpai ua, amah amuhtak un, agam uh paisan dingin a ngenta uhi.
MAT.9.1	Tuachi`n Jesu gunkuang khat ah alut a, agalkai a, ama khuapi ah a hungtungta hi, 
MAT.9.2	tualeh ngaiin, lupna tung a lum jeng khat a kiang ah a hungpua uhi. Jesu`n a ginna uh amuhtak in a jengpa kiangah, “Tapa, kipak in om in! na khialhnate ngaihdam ahita,” achi hi.
MAT.9.3	Tualeh laigelhmi amau sung a kuahiam khat in, “Hihpa in Pasian agensia!” achi a.
MAT.9.4	Hinanleh Jesu`n a ngaihsutte uh athei a, “Bangding a na lungsim ua gilou ngaihtuah nahi ua? achi hi. 
MAT.9.5	‘Na khialhna ngaihdam hihen,’ chihleh, ‘Thou inla nakeng in paiin chih khoipen agen baihlam pen dia’? 
MAT.9.6	Hinanleh mihing Tapa in leitung ah khialhnate ngaihdam theihna thuneihna anei chih na theihna ding un.” Tuachi`n aman a jengpa kiangah, “Thou inla, na lupna la inla na inn ah paita in!” achi hi.
MAT.9.7	Tuachi`n amah athou a a inn ah apaita hi. 
MAT.9.8	Mipite`n hih amuhtak un, lamdang asa ua, huachibang bawltheihna mihingte kiang a piapa, Pasian aphatta uhi.
MAT.9.9	Tualeh huamun a pan Jesu apaijom jel laiin, siah piakna zum a tou mikhat amin Mathai kichi amu a, aman akiang ah, “Hung juiin,” achi a.
MAT.9.9	Tuachi`n amah zong adingkhia a ajuipaita hi. 
MAT.9.10	Tualeh hichi ahi a, Jesu a innsung a dohkan geia atoulai in, ngaiin, siahdong mite leh mikhialte a hungpai ua, amah leh a nungjuite kiangah a hungtou ua. 
MAT.9.11	Pharisaite`n tua amuhtak un, a nungjuite kiangah, “Bangding a na siapa un siah dongmite leh mikhialte tawh an nekhawm ahia?” achi ua.
MAT.9.12	Hinanleh Jesu`n tuabang a jaktak in, aman akiang uah, “Mi chidamte`n daktor a poimoh kei ua, hinanleh damloute`n apoimoh uhi, achi hi. 
MAT.9.13	Hinanleh kithoihna deihlou in zahngaihna ka deih hi, bang chihna hiam chih pai unla vazil un; ‘midikte sam ding a hungpai ka hikei a, mikhialte sam ding a hungpai ka hijaw,’ ” achi hi. 
MAT.9.14	Tuachi`n Johan nungjuite a kiangah a hungpai ua, “Bangding a koute leh Pharisaite`n anngawl jel ung a, hinanleh na nungjuite`n ngawllou uh ahia?” achi ua.
MAT.9.15	Tuachi`n Jesu`n akiang uah, “Mouneipa amauh toh a omkhawm laiin alawmte`n Mouneipa a su`nngai uh maw? Hinanleh Mouneipa amauh kiangpan lakmang a aom hun a hungtung ding a, tuahun chiangin amauhte`n zong angawl ding uhi, achi hi.
MAT.9.16	“Kuaman puanlui puan thak toh aphawh ngaikei, a phawhna puanthem in ahung kaikek beh ding a, ahung keksia semsem jaw khading hi. 
MAT.9.17	Kuaman uain thak savun uain thawl lui sungah a thunngai kei uh, atuachih keileh savun thawlte ahung pokkek ding a, a uainte akibua ding a, savun thawl zong ahung sia ding hi. Hinanleh amau`n uain savun thawl thak sungah uain thak athunjaw uh a, tuachi`n anih in a kemhoih tuaktuak uhi,” achi hi.
MAT.9.18	Hihthute akiang ua agen laitak in, ngaiin, vaihawmpa khat hungpaiin amah chibai ahungbuk a, “Ka tanu tutakin asi a; hungpai inla amahnu tungah nakhut hungkoih lechin ahing ding,” achi a.
MAT.9.19	Tuachi`n Jesu a dingkhia a anung ajuita a, a nungjuite`n zong ajuichiat ua.
MAT.9.20	Tualeh thakhat in, kum sawmlehnih sipawt numei khat a nungah hungpai in a puanmong ahung khoih a. 
MAT.9.21	Numeinu`n, “A puan vakhoihkha maimai lengzong, kadam ding hi chi`n amah leh amah a kichi hi.”
MAT.9.22	Hinanleh Jesu akihei a, amahnu a muhtak in, “Tanu aw, kipaktak in om in! Na ginna in ahung damsakta,” achi a. Tuahun a pat in numeinu ahung damta hi.
MAT.9.23	Tualeh Jesu vaihawmpa inn ah alut a. Theile mutte leh sisu`n a mipi au vengvungte a vamuh in, 
MAT.9.24	“Pawt un, numei naupangnu asi ahi kei-a ihmu ahi!” chi`n aman akiang uah achi a. Tualeh amauhte`n simmoh takin amah anuihsan ua. 
MAT.9.25	Tuachia mipite a pualam a a nohkhiat khit tak un, amah asung ah alut a, akhut ah atu a, tuatak in numei naupangnu ahung thouta hi. 
MAT.9.26	Tuachi`n hihthu tua gam tengteng ah ahung thangkhiata hi.
MAT.9.27	Tuachia Jesu tuamun a pat a apawtkhiat laiin, mittaw nih in, “David Tapa, ka tung uah zahngaiin!” chia kikou in anung ajui ua.
MAT.9.28	Tualeh inn a alut leh mittaw nihte a kiang ah a hungpai ua, Jesu`n akiang uah, “Hihte bawlthei dingin kei nunggingta uh hiam?” achi a. Amau`n a kiang ah,
MAT.9.28	“Hi, Toupa!” kung gingta uh! achi ua.
MAT.9.29	Tuachi`n aman amitte uh atham a, “Na gintak bang un, na tung uah tunghen!” achi a, 
MAT.9.30	Tuachi`n amit uh ahung vakta a, tualeh Jesu`n akiang uah, “Kuamah theihlouh dingin pilvang un!” chi`n hahtak in a taihilh a.
MAT.9.31	Hinanleh amauh a pawtkhia ua, tuagam tengteng ah atanchin a thangsakta uhi.
MAT.9.32	A pawtkhiat laitak un, ngaiin, dawimat hamtheilou mikhat a kiangah ahung paipih ua. 
MAT.9.33	Tualeh dawipen adelh khiat takin, a hamtheiloupa ahung hamtheita a, tuatak in mipite`n lamdang asa mahmah ua, “Israelte lak ah hihbang a kimu ngaikei!” achi ua.
MAT.9.34	Hinanleh Pharisaite`n, “Dawite vaihawmpa jal in ahi dawite a hawlkhiat,” achi ua. 
MAT.9.35	Tuachi`n Jesu`n a kikhopna innte uah thu hilh in, van gam tangthupha gen in, damloute tengteng damsak in, natna chiteng damsak in khuapi leh khuaneute ah avak kawikawi hi. 
MAT.9.36	Hinanleh mipite a muhtak in, chingding neilou belamte bang a gimthuak leh kithehthang a aom jiak un amauhte a hehpih mahmah a. 
MAT.9.37	Tuachi`n aman a nungjuite kiangah, “Buh lakding lah atam mahmah a, hinanleh asemmite atawm uhi. 
MAT.9.38	Tuajiakin a buh lading a semdingte sawlding in buh neipa kiangah ngen un,” achi hi.
MAT.10.1	Tualeh aman nungjui sawmlehnihte a sapkhit in, akiang uah kha-ni`nte tung a thuneihna apia a, amauhte hawlkhia ding leh damlouhna chiteng leh natna chiteng damsak ding in. 
MAT.10.2	Tualeh sawltak sawmlehnihte min ahihleh hihte ahi: amasa penin, Simon, Peter zong kichi leh a sanggampa Andru; Jebedi tapa Jakob leh a sanggampa Johan; 
MAT.10.3	Philip leh Bartholomai; Thoma leh siah dongpa, Mathai, Alphai tapa Jakob leh Lebbai, amin khem Thaddaite; 
MAT.10.4	Kananmi Simon, leh juausan a mansakpa Juda Iskariotte.
MAT.10.5	Hih sawmlehnihte Jesu`n a sawlkhia a, tualeh hichi`n thu apia a: “Jentelte lampi ah paikei unla, Samaria mite khuapi ah lut kei un. 
MAT.10.6	Hinanleh Israel nam belam mangte kiangah paijaw un, achi hi. 
MAT.10.7	‘Tualeh na pailai un, van gam anaita!’ chi`n tangthupha genjel un. 
MAT.10.8	Damloute damsak unla, phakte bawlsiangthou unla, misite kaithou unla, dawite hawlkhia unla, athawn a na muh uh ahi a, athawn in pia un. 
MAT.10.9	Na dangka bawm kawnggak uah kham hiam, sumsan hiam, daan dangka hiam kengkei un; 
MAT.10.10	na khualhawhna a dingin thungpi hiam, puan-ak nih hiam, khedap hiam, chiangkhut hiam kengkei un, nasemmi pen anek mutak ahi. 
MAT.10.11	“Tualeh khuapi hi`n khua khat peuhpeuh ah nalut chiang un, nou hungtungsak theiding mi zongkhia unla, na pawtkhiat masiah uh tuamun ah om kinken un. 
MAT.10.12	Tualeh innsung a nalut ding chiang un, ‘Chibai buk un.’ 
MAT.10.13	Inn neite khamuanna tangtak ahih uleh, na khamuanna thu uh atung uah tung hen, ahihhang in khamuanna tangtak ahihkei uleh na khamuanna thu uh noukiang ah hung kileh kik hen. 
MAT.10.14	Tualeh kuapeuh nou hung vaitun nuam loua, nathu uh zong angaihnuam kei uleh, tua inn a kipan hiam, khuapi a kipan a na paichiang un, na kengphang ua leivui thingkhia un. 
MAT.10.15	Adiktak in na kiang uah kung hilh ahi, thukhenni chiangin tua khuapite sangin Sodom leh Gomorrah gamte thuak ding adan a omjaw ding hi. 
MAT.10.16	“Ngaiin! ngia lak a belam om bangin kung sawlkhia hi. Tuajiakin gul bangin pil unla, vakhu bangin poikhoihlou in om un. 
MAT.10.17	Hinanleh mihing lak ah pilvang un, denchiah vaihawmmite maiah a hungtun kha ding ua, a kikhopna inn lak uah ahung jep kha ding uhi. 
MAT.10.18	Tualeh keimah jiakin gam vaihawmtute leh kumpipate maiah Jentelte leh amauhte dikna lahna dingin nou ahung paipih ding ua. 
MAT.10.19	Hinanleh tuachia nou ahung piakkhiat hun chiang un bang chiding, bang gen ding ka hia chi`n lungkham kei un; na gen ding uh ahuntak in na kiang uah piak in na om ding uhi. 
MAT.10.20	A genpa pen noumah na hikei ding ua, hinanleh na Pa uh kha in noumah sung pan in agen nading hi.
MAT.10.21	“Tuin thah dingin a sanggampa`n a sanggampa amansak ding a, pa in a tate a mansak ding a, tate in anu leh apa a dou ding ua; a thatsak ding uhi. 
MAT.10.22	Tualeh ka min jiakin mijousiah huat nahi ding ua, hinanleh kuapeuh atawptan a thuakjoute hundam ahi ding uhi. 
MAT.10.23	Hinanleh hih khuapi a ahung gawt uleh khuapi dang ah taikhia un. Adiktak in na kiang uah kung hilh ahi, Mihing Tapa a hungpai masiah Israel khuapite na tuansuak kei ding uhi.
MAT.10.24	“Nungjui khat pen a siapa tung ah a omngai kei; sila khat zong apu tung ah a omngai kei. 
MAT.10.25	Nungjui khat a siapa banga a om, tualeh sila khat zong apu banga aom ahun hi. Innneipa bawn Beelzebul chia asap uleh, a inn kuanpihte bangzah in ahahchih sem tading ua le! 
MAT.10.26	“Tuajiakin amauhte laukei un. A kilanglou ding a phual bangmah a omkei a, tualeh theihlouh ding a im bangmah a omkei hi. 
MAT.10.27	Mialnuai a nou kung thuhilh jousiah, va`k ah gen unla, tualeh na bilkawm ua na ja`kte uh inntung vum pan in phuangkhia un. 
MAT.10.28	Tualeh taksa pumpi thatthei hinanleh kha thattheiloute laukei unla; hinanleh meidil a ataksa pumpi leh kha anih a hihmang theipa, amah laujaw un. 
MAT.10.29	Vatou nih daan dangka khat in a juakjel uh hilou maw? Ahihhangin alak ua khat zong na Pa uh theihlouh in tual ah akiakei ding hi. 
MAT.10.30	Hinanleh, na lutung ua samzangte nangawn simsiang ahi. 
MAT.10.31	Tuajiakin lau kei un; vatou tampi sang in na manpha jaw uhi!
MAT.10.32	“Tuajiakin kuapeuh mite mai a kei hunggum jousiah, ken zong van a om ka Pa maiah amah ka gum ding hi. 
MAT.10.33	Hinanleh kuapeuh mite mai a kei hung kitheihmoh bawl jousiah, ken zong van a om ka Pa maiah ka kitheihmoh bawl ding hi. 
MAT.10.34	“Leitung ah lemna tunding a hungpai hungsa kei un. Lemna lengsak ding a hungpai ka hikei a, namsau lengsak ding a hungpai ka hijaw hi. 
MAT.10.35	Tapa in apa, tanu in anu, mou in a inpinu dousak ding a hungpai ka hi hi; 
MAT.10.36	tualeh mi agalte amah innkuanpihte lak a mi mah ahi ding.
MAT.10.37	“Kuapeuh anu hiam apa hiam kei sang a itjawte pen kami hitaklou ahi uhi. Tualeh kuapeuh atanu hiam atapa hiam kei sang a itjawte zong kami hitaklou ahi uhi. 
MAT.10.38	Tualeh kuapeuh a kross pua a ka nung hungjuiloute pen kami hitaklou ahi uhi. 
MAT.10.39	Kuapeuh ahinna mu in ata`n ding a, tualeh kuapeuh kei jiaka ahinna ta`n in amu ding uhi. 
MAT.10.40	“Kuapeuh nou hung kipahpihte pen kei hung kipahpih ahi a, tualeh kuapeuh kei hung kipahpihte pen kei hung sawlpa kipahpih ahi uhi. 
MAT.10.41	Kuapeuh Jawlneite Jawlnei ahihjiak a kipahpih in Jawlnei nuamman amu ding. Tualeh kuapeuh midiktatte midiktat ahih jiak a kipahpih in midiktat nuamman amu ding. 
MAT.10.42	Tualeh kuapeuh hih mineute lak a khat kiang a nungjui ahih jiaka tuivot noukhat mai piate zong, adiktak in kung hilh ahi, a nuamman muh ding ata`n kei ding uhi.”
MAT.11.1	Tualeh hichi ahi a, Jesu`n a nungjui sawmlehnihte thu apiak zawzawh in, hua a kipan in hilhding leh a thupuak gen ding in a khuapite uah apaita hi.
MAT.11.2	Tualeh Krist nasepte Johan in thongsung pan a anajak takin, a nungjuite lak a pan mi nih sawl in, 
MAT.11.3	a kiangah, “Hung paidingpa nahi hiam, ahihkeileh midang na ngaklai ding ka hi uh hiam?” achisak a.
MAT.11.4	Jesu`n a kiang uah, “Pai unla sil na muhte uleh na jakte uh Johan vahilh un: 
MAT.11.5	Mittawte a mit uh avakta, kengbaite a paitheita ua, phakte zong ahung siangthouta ua, tualeh bilbingte`n zong ahung jatheita ua, misite zong kaihthoh in ahung omta ua tualeh mijawngte`n zong akiang ua tangthupha kigen asangta uhi. 
MAT.11.6	Kuapeuh Ka tung a lung hihmohna neilou mi pen ahampha uhi!” chi`n ana dawng hi.
MAT.11.7	Amauhte apaikhit tak-un, Jesu`n mipite kiangah Johan thu a genta a: “Bang en ding a gamdai a paikhia nahi ua? Pumpeng huihmut ling maw? 
MAT.11.8	Ahihkeileh bang en ding a paikhia nahi ua? Puannem silh mi khat maw? Ataktak in, puannem silh mite kumpipate inn ah ahi aom uh! 
MAT.11.9	Ahihkeileh kua en ding a pawtkhia nahi ua? Jawlnei en ding in maw? Hitalua kungchi ahi, Jawlnei sang a thupijaw zong. 
MAT.11.10	‘En in, ka tangkou na maiah ka sawl, namai a nalampi sial ding in, chih a tanchin agelh uh tua mipa ahi.’ 
MAT.11.11	Adiktak in na kiang uah kung hilh ahi, numei suan lak ah baptispa Johan sang a thupijaw kuamah asuakkhia kei. Hinanleh van gam a neupen khat zong amah sang in a thupijaw hi. 
MAT.11.12	Tualeh baptispa Johan hun a kipan tutan in van gam in hiamngamna atuak jel a, hiamngamte`n hatthu in ala uhi. 
MAT.11.13	Jawlneite jousiah leh da`nthu in Johan ahung om tanpha in ana genkholh jel uhi. 
MAT.11.14	Tualeh noute`n na sangnuam ua ahihleh hihpen Elijah ahung paidingpa mah ahi. 
MAT.11.15	Kuapeuh, ja`kna ding bilnei jousiahin, ja hen!
MAT.11.16	“Hinanleh, tu-khang bangtawh ka teh dia? Naupang vanjuakna mun a tou a, alawite sam a, 
MAT.11.17	‘theile hung tumsak ung a, lamlou uchin a; su`n ung a, lah kaplou uchin a, chihte bang ahi uh.’ 
MAT.11.18	Johan hungpai a, a ne-in a dawnkei a, ‘Dawinei ahi!’ achi ua, 
MAT.11.19	Mihing Tapa a hungpai a, a ne-in a dawn a, amauhte`n, ‘En un, anhaipa, uain haipa, siah dongte leh mikhialte lawm!’ achi jel ua. Hinanleh pilna pen asil bawlte`n siam atan hi, achi hi.”
MAT.11.20	Tuachi`n a kisik louh jiak un a silthupi bawlna khuapite atai a. 
MAT.11.21	“Korazin, natung agik hi! Bethsaida, natung agik hi! Na kiang a silthupi kibawlte Tura leh Sidon a kibawl hileh, sawtpi a pan la-ip silh a vutlak ah touin a kisik khin tading uhi! 
MAT.11.22	Hinanleh na kiang uah kung hilh ahi, thukhenni chiangin nou thuak ding sangin Tura leh Sidon thuak ding athuak nuamjaw ding hi! 
MAT.11.23	Tualeh nang Kapernaum! Van tan a tawisang, misikhua ah puaksuk in na om ding! na kiang a silthupi kibawlte Sodom a kibawl hileh, tunitan in a omlai ding! 
MAT.11.24	Hinanleh na kiangah kung hilh ahi, thukhenni chianga na thuak ding sangin Sodom gam thuak ding athuak nuamjaw ding hi!”
MAT.11.25	Tuahun laitak in Jesu`n adawng a, “Pa aw, leitung leh van Toupa! Nang mipilte kiang leh misiamte kiangah hih thute na im a, naupang noute kiang a na kiphuan jiakin ka kipak hi. 
MAT.11.26	Ahi, Pa, tuachibang pen nang ngaih in ahoih hi.
MAT.11.27	“Ka pa`n sil bangkim ahung kemsakta. Pa loungal kuamah in Tapa athei kei, Tapa-in atheihsak utnate chihlouh ngal kuamah in Pa atheikei. 
MAT.11.28	“Nou semgim leh puakgik puate aw, ka kiangah hungpai un, keiman tawldamna kung pia ding. 
MAT.11.29	Ka hakkol pua unla keia pan zil un. Nunnem leh kingiamkhiat tak ka hi; tuachi`n na kha ua dingin tawldamna na mu ding uhi. 
MAT.11.30	Ka hakkol anuam a, apuak zong a jang hi,” achi hi.
MAT.12.1	Tuahun in, Jesu khawlni in buhleilai kan in apai a, tualeh a nungjuite agil uh akial a, buhvuite asiktan ua aneta uhi. 
MAT.12.2	Hinanleh Pharisaite`n hua amuhtak un a kiangah, “En in, na nungjuite`n khawlni a bawl ding a sianglou abawl uh!” achi ua.
MAT.12.3	Hinanleh aman a kiang uah, “David in agilkiallai ua alawite tawh abawl uh simkhalou nahi uhiam? 
MAT.12.4	Tuachia Pasian inn a lut a, amah leh alawite`n nek sianglou, siampute guak neksiang tanghou koih anek thu uh. 
MAT.12.5	Ahihkeileh, khawlni in tempul sung a siampu omten khawlni azahlouh ua zong siamtan in a omjel uh chih da`nthu ah simkhalou nahi uhiam? 
MAT.12.6	Hinanleh hihsan ah Pasian tempul sang a thupijaw khat aom chih na kiang uah kung hilh ahi. 
MAT.12.7	Ahihhang in nou, kithoihna deihlou in zahngaihna ka deih chih a omdan na theikhinta hile uchin, mawhna neiloute mawhpaihlou ding hi uchin a; 
MAT.12.8	Mihing Tapa jaw khawlni Toupa ahi,” achi hi.
MAT.12.9	Tualeh huasan a pan apaikhiat khit takin, a kikhopna inn uah ava lut a, 
MAT.12.10	ngaiin, huasan ah khutjeng mi khat ana om a. Amah amohmat theihna ding un, “khawlni a sukdam asiang diam?” chi`n adong ua.
MAT.12.11	Tuachi`n aman a kiang uah, “Noute lak ah kuahiam in belam khat nei unla, khawlni in kuakhuk ah kiataleh, kua ahia tu a kaikhialou ding? 
MAT.12.12	Belam khat sang in mihing khat bangzahta a manphajaw ahiam! Tuajiakin, khawlni a silhoih bawl asiang hi,” achi hi. 
MAT.12.13	Tuachi`n aman hua mipa kiangah, “Na khut jankhia in,” achi a.
MAT.12.13	Tuachi`n ajan a, akhut langkhat bangin a damsiangta hi. 
MAT.12.14	Tuachi`n Pharisaite apawt khia ua amah a thahtheih nang dan ding uh ngaihsun in a kihou ua.
MAT.12.15	Hinanleh Jesu`n hih atheihtak in, hua a kipan in aki hemmangta a; tualeh mi tampi`n amah ajui ua, ana damsak siang a, 
MAT.12.16	aman a tanchin athansak louhna ding un ataihilh hi. 
MAT.12.17	Tuapen Jawlnei Isaiah in:
MAT.12.18	“En in, ka sila, katel,
MAT.12.18	ka ittak, ka lungsim in apahtat mahmah,
MAT.12.18	ka kha a tungah ka koih ding a,
MAT.12.18	tualeh aman Jentelte kiangah thudik a vaihawmna thu a phuangkhia ding.
MAT.12.19	A selkei ding a, a kikou kei ding,
MAT.12.19	khualai kongjing lak ah kuaman a aw ajakei ding.
MAT.12.20	Thudik a vaihawmna a gualzoh sak mateng,
MAT.12.20	pumpeng gaw ahihtan kei ding.
MAT.12.20	Meivak kuang leplep ahihmit kei ding,
MAT.12.21	tualeh amah ah Jentelte`n kinepna anei ding uh,
MAT.12.21	chia anagente ahung tangtun theihna ding in.”
MAT.12.22	Tuachi`n dawimat mittaw leh hamtheilou khat a kiangah ahung paipih ua, aman ana damsak a, tuachi`n mittaw leh hamtheilou mipa`n hung mutheiin ahung hamtheita hi. 
MAT.12.23	Tuachi`n mipi tengteng in lamdang asa mahmah ua; “Hihpa David tapa hilou amaw?” achi ua.
MAT.12.24	Hinanleh Pharisaite`n ajaktak un, “Hihpa dawite vaihawmpa Beelzebul jiak louin dawite a hawlkhiathei kei ding,” achi uhi. 
MAT.12.25	Hinanleh Jesu`n a ngaihsut uh athei a akiang uah, “Gam khatpeuh kikhen a kidou pen a kisiagawp ding a, tualeh khuapi ahihkeileh innkuan khat kikhen a kidou pen a khuasuak kei ding. 
MAT.12.26	Tualeh setan in setanmah a hawlkhiat leh amah leh amah kidou asuak ding a, agam bangchi`n ading tadiai! 
MAT.12.27	Tualeh Kei Beelzebul jiak a dawite hawlkhia kahihleh na tate un kuajiak a ahawlkhiat ata diai le? Tuajiakin amauhte noute tung a thukhenmite ahi ding uhi! 
MAT.12.28	Hinanleh Kei Pasian kha jiak a dawite hawlkhia kahihleh, Pasian gam na kiang uah hungtung ahita hi.
MAT.12.29	“Ahihkeileh, min mihatpa ka`n masa loupi`n bangchi`n mihatpa inn a lut in avante alathei dia? Ka`n masa in tuazoh chiangin a inn asuksiat sak pan ding hi.
MAT.12.30	“Kuapeuh kei lam a pangloute, kei hungdou ahi ua, kuapeuh ahung lakkhawmpih loute athehjak ahi uhi. 
MAT.12.31	Tuajiakin na kiang uah kung hilh ahi: mi akhialhna jousiah uh leh Pasian a gensiatna jousiah uh ngaihdam ahi ding a; hinanleh kha hilhial gensiatna pen ngaihdam ahikei ding. 
MAT.12.32	Kuapeuh Mihing Tapa kalh a thu gen pen, ngaihdam ahi ding a; hinanleh khasiangthou kalha thu gen pen, tuin zong, hun hungtung ding ah zong ngaihdam ahikei ding hi. 
MAT.12.33	“Singkung ahoih agah zong ahoih; nachih kei ding uleh, singkung asia, agah zong asia, chivanglak un, singkung agah a kithei ahihjiak in. 
MAT.12.34	Nou gulsuante aw! Gilou napi`n nou bangchi`n thuhoih na genthei ding ua? Lungsim a dimlet kam in agen jel hi. 
MAT.12.35	Mihoih in agoubawm hoih sung a kipan silhoihte ahung lakhia a; migilou in a goubawm hoihlou sung a kipan silhoihloute ahung lakhia jel hi.
MAT.12.36	“Hinanleh na kiang uah kung hilh ahi, mi`n akam ua thuginalou agen jousiah uh, tuathu pen vaihawmni chiangin agen ding. 
MAT.12.37	Na thuin siam ahung tangsak ding a, na thu mah in siamlouh ahung tangsak ding hi.”
MAT.12.38	Tuachi`n Pharisaite leh Laigelhmite`n akiang ah adong ua, “Siapa, na kiang a pan chiamtehna kamu ut uh,” achi ua. 
MAT.12.39	Hinanleh aman adawng a akiang uah, “Khangthak giloutak leh angkawm hatte`n chiamtehna azong ua, hinanleh Jawlnei Jona chiamtehna chihlouh akiang uah chiamtehna dang mawng mawng piak ahikei ding,” achi hi. 
MAT.12.40	Jona nithum leh ja`nthum ngapi gilsung a aom bangin; Mihing Tapa zong nithum leh ja`nthum leigil sungah aom ding hi. 
MAT.12.41	Ninevi khua mite thukhenni chiangin tulai khangthakte tawh ahung ding ding ua, siamlouh atangsak ding uh; Jona thugenna a akisiktak jiak un. Ataktak in Jona sang a lianjaw hihsan ah a om hi! 
MAT.12.42	Simlam kumpinu thukhenni chiangin tulai khangthakte toh ahung thoukhawm ding ua, siamlouh atangsak ding, Solomon pilna ngaikhia dingin bawn leitawp a kipan a a hungpai jiakin. Ataktak in Solomon sang a lianjaw hihsan ah a om hi!
MAT.12.43	“Tuachi`n kha nin mihing a kipan ahung pawtdok a, omna ding zong in mun-gaw lak ah avak a, amukei hi, 
MAT.12.44	Tuachi`n aman, ‘Ka pawtkhiatna ka inn mah ah ka nungkik mai ding achi a.’ Tuachia a hungpai leh ahawm, phiatsiang leh zepsa a om in amu a. 
MAT.12.45	Tuachi`n apai a amah sang a hoihloujaw kha nin adang sagih avapui a, huasan ah lut in, atengta ua, tuachi`n hua mipa omdan nunung pen amasapen sang in ahung siajawta hi. Tuamah bangin tulai khangthak giloute tungah ahung om ding,” chi`n adawng hi.
MAT.12.46	Mipite lak a thu agen laiin, ngaiin, anu leh a sanggamte amah houpih sawm in inn pualam ah ading uhi. 
MAT.12.47	Tuachi`n mi khat in a kiangah, “En in, nanu leh na sanggamte nang hung houpih nuam in inn pualam ah ading ding uhi,” achi hi.
MAT.12.48	Hinanleh aman akiang a vahilhpa kiangah, “Ka nu kua ahia? Ka sanggamte zong kua ahi ua?” achi a, adawng a. 
MAT.12.49	Tuachi`n aman a nungjuite lam nga in akhut azankhia a, “Hihsan ah ka nu leh ka sanggamte a om uh! achi a, adawng a. 
MAT.12.50	Van a om ka Pa deihlam bawlte ka sanggampa, ka sanggamnu leh ka nu ahi,” achi hi.
MAT.13.1	Tuani mah in Jesu inn a pat a pawtkhia a tuipi geiah atou a. 
MAT.13.2	Tuachi`n mipi tampitak a kiangah ahung kikhawm ua, tuachi`n amah gunkuang sungah atuang a, mipite piaugei ah ading uhi. 
MAT.13.3	Tuachi`n aman a kiang uah gentehna tampi agen a.
MAT.13.3	“Ngaiun, khaichi thehpa khaichi theh in a kuankhia hi. 
MAT.13.4	Tualeh athehlaiin, khaichi khenkhat lamsik ah atu a, vasate hungpaiin ane siangta uhi. 
MAT.13.5	Khenkhat suangsilei lak ah atu a, leitak atamlouh jiakin ahung poupai a. 
MAT.13.6	Hinanleh ni ahung suah in haivul in ahung om a; thagui thuklut aneihlouh jiak un a gawsiangta uhi. 
MAT.13.7	Tualeh akhen ling lak ah atu a, lingte hungkhang in amauhte a depmangta hi. 
MAT.13.8	Hinanleh adangte leihoih lak ah atu a, hungkhang in gah hungnei in: akhen in zakhat, akhen in sawmguk, akhen in sawmthum bang.”
MAT.13.9	“Kuapeuh ja`kna ding bil nei jousiahin ja heh!” achi hi.
MAT.13.10	Tualeh a nungjuite hungpaiin a kiang ah, “Bang ding a amauh kiang a gentehna a thu gen nahia?” achi ua.
MAT.13.11	“Aman adawng a akiang uah, ajiak van gam thugu`k pen noute theihding a piak nahita ua, hinanleh amauhte piak ahinai kei. 
MAT.13.12	Kuapeuh aneite piak behlap ahi ding a, ahau ding, hinanleh kuapeuh aneiloute, aneihsun zong amah a pan laksak ahi ding. 
MAT.13.13	Tuajiakin akiang uah gentehna in thu ka gen ding ahi, munapi-in a muthei kei ua, zana pi-in a zathei kei ua, a theithei kei uh. 
MAT.13.14	Tuachi`n Jawlnei Isaiah in ana genkholh atung uah ahung tangtungta hi:
MAT.13.14	‘Jak jaw naja ding ua, hinanleh na theithei kei ding uh;
MAT.13.14	tualeh muhjaw na mu ding ua, hinanleh na muthei kei ding uh,
MAT.13.15	hih mite lungtang a nguaigawpta,
MAT.13.15	abilte uh abing a,
MAT.13.15	tualeh amit asi`ngta uhi.
MAT.13.15	Atuachih keileh amit un a mukha ding ua,
MAT.13.15	abil un ajakha ding ua,
MAT.13.15	alungtang un atheisiam kha ding ua,
MAT.13.15	ahung kinungleh kha ding ua,
MAT.13.15	amauh kana damsak kha ding achia,’
MAT.13.15	ana chih pen.
MAT.13.16	“Hinanleh nou mit pen ahampha hi amuh jiak in! Nabil uh zong ahampha hi ajak jiak in. 
MAT.13.17	Adiktak in kung hilh ahi, Jawlnei tampi leh midik tampi in zong na silmuhte uh muh a ut ua, hinanleh amukei uh, na silzakte uh zong jak a ut ua, hinanleh azakei uhi.
MAT.13.18	“Tuajiakin, khaichi thehpa gentehna thu ngai un. 
MAT.13.19	Kuahiam khat in kumpi gam thu ajak a, tuapen a theihsiam keileh, migilou khat hungpaia a lungtang a thehsa pen ahung laksak hi. Hihpen lamsik a khaichi tute ahi uhi. 
MAT.13.20	Hinanleh kuapeuh suangsilei lak a khaichi tute ahihleh, thu aja a kipaktak in apompai hi. 
MAT.13.21	Hinanleh amah ah thagui thuklut aneihlouh jiakin tomnoukhat sung a om a, thu jiak a gimthuakna hiam, gawtna hiam ahung om takin apukpai hi. 
MAT.13.22	Kuapeuh ling lak a khaichi tute ahihleh thu ja a, leitung awlmohna leh hauhsakna khemna in thu a dep a, gahlou in ahung omta hi. 
MAT.13.23	Hinanleh kuapeuh leihoih lak a khaichi tute ahihleh thu ja a, theisiam ahi: tuachi`n gah anei takpi a, akhen zakhat bang, akhen sawmguk bang, akhen sawmthum bang a hung pungte ahi uh,” achi hi.
MAT.13.24	Gentehna dang akiang uah agen kik a: “Van gam ahihleh mi alou a khaichi hoih thehpa tawh teh ahi. 
MAT.13.25	Hinanleh louneipa a ihmut kal in, agalpa hungpaiin buhtak lak ah buhkhem atheh a apaimangta hi. 
MAT.13.26	Tuachi`n buh ahung pou a, ahung vuih takin buhkhem zong ahung kilang a. 
MAT.13.27	Tuachi`n innneipa silate hung paiin akiang ah, ‘Pu, lou ah khaichi hoih thehlou nahi hiam; buhkhem ahung om bang chidan ahia?’ achi ua. 
MAT.13.28	Aman akiang uah, ‘Melma bawl ahi,’ achi hi. A silate`n akiang ah, ‘Huate vapai a kavalak uh nungphal hiam?’ achi ua. 
MAT.13.29	Hinanleh aman, ‘Phallou e, atuachih keileh buhkhem na lakna lak uah buhtak zong na bawtkhawm kha ding uh. 
MAT.13.30	Buhlak hun dongin poukhawm phot uhen, buhlak hun chiangin buhlate kiangah, amasa in buhkhemte lakhawm phot masa unla, hal dingin kankhawm un, tualeh buhtakte ka buh inn ah koihkhawm un, kachi na ding achi hi.’”
MAT.13.31	Gentehna dang akiang uah a genkik a: “Van gam pen ankam tang chi mi`n alak a alou a atheh tawh kibang ahi. 
MAT.13.32	Khaichi tang lak ah neupen ahi a, hinanleh ahung pousang chiangin loupa dang sang in alianjaw a, sing ahung suak a, tuachi`n tungleng vasate a hungpai ua, aba lak ah agiak uh,” achi hi.
MAT.13.33	Gentehna dang akiang uah agen kik a: “Van gam ahihleh tol numei in alak a annel tehna thum lak a atheh a, athawh masiah aphum tawh kibang ahi,” achi hi.
MAT.13.34	Hihte tengteng Jesu`n gentehna in mipite kiangah agen a; gentehna louin akiang uah bangmah agen kei hi. 
MAT.13.35	Jawlnei in Gentehna in,
MAT.13.35	“Ka kam ka kak ding a,
MAT.13.35	leitung pianchil a kipan sil kisel ka genkhia ding,”
MAT.13.35	chia agen ahung tangtun theihna ding in. 
MAT.13.36	Tuachi`n Jesu`n mipite khakhia in innsung ah alutta a, tualeh a nungjuite akiang ah hungpai in, “Lou a buhkhemte gentehna thu kou kiangah hung hilhchian in,” achi ua.
MAT.13.37	Aman adawng a akiang uah, “Khaichi hoih thehpa pen Mihing Tapa ahi a; 
MAT.13.38	alou ahihleh leitung ahi a, khaichi hoihte ahih uleh van gam tate ahi uh a; tualeh buhkhemte pen migilou tate ahi uhi; 
MAT.13.39	melma athehpa ahihleh dawi gilou ahi a, buhlak hun ahihleh huntawpni ahi a, buh atte ahihleh vantungmite ahi uhi.” 
MAT.13.40	Tuajiakin buhkhemte a lakkhawm ua mei a ahal mah bang un, hun tawpni chiangin a om ding: 
MAT.13.41	Mihing Tapa in vantungmite asawl ding a, a kumpi gam a kipan in siatna sil bawlte leh mikhialte tengteng a khawmkhia ding ua, 
MAT.13.42	haltuina meipi lak ah amauhte apai ding hi. Tuamun ah kah leh hagawina aom ding hi. 
MAT.13.43	Tuahun chiangin midiktatte ahihleh a Pa uh kumpi gam ah nisa bang in avakta ding uhi, jakna ding bilnei jousuah in ja uhen!
MAT.13.44	Gentehna dang ahihleh, “Van gam ahihleh lou a gou kiphualdap bang ahi, tuapen mi`n amuh a aphualdap a, a kipak sengseng jiakin apai a aneih jousiah a zuaksiang a tua lou alei hi.”
MAT.13.45	Tualeh van gam pen sumsinmi tuikepsuang hoih zong bang ahi kik hi, 
MAT.13.46	aman tuikep suang mantam tak khat amu a, aneih jousiah azuak a aleita hi.
MAT.13.47	“Tualeh, van gam ahihleh ngen, tuipi a khuh a namchin tuamkhawm bang ahi kik hi. 
MAT.13.48	Tuapen adim chiangin, apiau ah a kaikhia ua, atou ua: ahoihteng bawm sung ah akhum ua ahoihlou teng apai uhi. 
MAT.13.49	Huntawpni chiangin huachi bang in aom ding, vantungmite ahung paikhia ding ua, midiktat lakpan in mikhialte a khenkhia ding ua 
MAT.13.50	tualeh amauhte haltuina meidil ah apai ding uh, tuamun ah kah leh hagawina a om ding hi.”
MAT.13.51	Jesu`n akiang uah, “Hih silte jousiah na theisiam uai?” achi a. Amauhte`n akiang ah,
MAT.13.51	“Hi, Toupa,” achi ua.
MAT.13.52	Tuachi`n Jesu`n akiang uah, “Tuajiakin laigelhmi van gam hilh a om jousiah, innneipa a goubawm a kipan a sillui leh silthak hung pholhkhia bang ahi,” achi hi.
MAT.13.53	Tualeh hichi ahi a, Jesu`n hihbang gentehna thute agenzoh in tuamun a kipan in a pawtkhiata a 
MAT.13.54	tuachi`n a omna khua a hungtung a, a kikhopna inn uah amauhte thu ahilh a, amauhte`n lamdang asa mahmah ua, “Hih mipa`n pilna leh hihbang sil thupi septheihna khoia akilak ahia? 
MAT.13.55	Hihpa sing bawlsiampa tapa hilou amaw? Anu Mari kichi hilou amaw, tualeh a sanggamte Jakob, Joseph, Simon leh Judah hilou uh maw? 
MAT.13.56	Tualeh a sanggam numeite eite tawh omkhawm hilou maw? Hihpa`n khoisan a kipan a hihte jousiah mu ahia?” achi ua. 
MAT.13.57	Tuachi`n a tungah ahehta ua, hihnanleh Jesu`n akiang uah, “Jawlnei jaw ama khualam leh ama innlam ah chihlouh ngal pahtawi louh in a om kei,” achi hi. 
MAT.13.58	Tualeh agintat louh jiak un tuamun ah nasep thupi dang atambawl kei hi.
MAT.14.1	Huahun laitakin Herod in, Jesu tanchin anaja a. 
MAT.14.2	Tuachi`n a silate kiangah, “Hihpen baptispa Johan ahi, sihna a pan thoukik ahitave, Tuajiak a hihbang sil bawltheihna ten amah ah nasem ahi,” achi hi.
MAT.14.3	Herod in a sanggampa Philip zi Herodia jiakin Johan aman a, ahen a, thong ah akhumta hi. 
MAT.14.4	Johan in a kiangah, “Amahnu naneih asiang kei!” achihsak jiak in. 
MAT.14.5	Tualeh aman Johan thah utnanleh, Jawlnei a asim jiak un mipite alau hi.
MAT.14.6	Hinanleh Herod pianni aloptak un, Herodia tanu amai uah ahung lam a, Herod a kipaksak mahmah hi. 
MAT.14.7	“Tuajiakin amahnu anget taphot piak dingin kichiamthu a chiamta hi!”
MAT.14.8	Tuachi`n amahnu`n anu thuhilhna bang in, “Baptispa Johan lutang kuang khat in hiah hungpia in!” achi a.
MAT.14.9	Kumpipa a lungkhamta a, hinanleh zong a thuchiamsa leh touna a atoukhawm pihte jiakin piak dingin thu apiata hi. 
MAT.14.10	Tuachi`n mi asawl a, thong sung a Johan lutang ava tansakta hi. 
MAT.14.11	Tuachi`n Johan lutang kuang khat tawh hungtawiin numei naupangnu kiangah apia ua, aman anu kiangah apaipihta hi. 
MAT.14.12	A nungjuite hungpaiin, aluang alakhia ua, avui ua Jesu avahilhta uhi.
MAT.14.13	Jesu`n huathu ajaktak in, gamdai lam ah gunkuang in atuampaita a. Hinanleh mipite`n tua ajaktak un, khua a kipan keng in amah ajuita uhi. 
MAT.14.14	Tuachia Jesu ahung paikhiat takin, mipi tampi amu a; amauhte lainatna mahmah tawh a hungpai a, adamlou uh a sukdamsak hi.
MAT.14.15	Nitaklam ahung hih in a nungjuite a hungpai ua a kiangah, “Hihteng gamgotna mun ahi a, hun azekaita hi. Khuate a pai a amauh a ding chiat nek ding a kileitheihna ding un hih mipite sawlkhiata in,” achi ua.
MAT.14.16	Hinanleh Jesu`n a kiang uah, “Amauhte paikhiat angai kei,” “Noute`n amauhte nek ding sil themkhat pia un!” achi hi.
MAT.14.17	Tualeh amau`n a kiangah, “Hiah tanghou phelnga leh ngasa nih ka nei uh,” achi ua.
MAT.14.18	Aman a kiang uah, “Hung tawi un,” achi hi. 
MAT.14.19	Tuachi`n aman mipite loupa tung a tou dingin thu apia a; tanghou phelnga leh ngasa nihte ala a, vantung lam entou in gual ajawl a, abalkek a, nungjuite`n mipite kiang a ahawm ding un apia hi. Tuachi`n nungjuite`n mipite kiang ah apia uhi. 
MAT.14.20	Tuachi`n aun un ane ua avahchiatta uhi. Anekval nengte uh lawh dim sawmlehnih bang aval nalai hi. 
MAT.14.21	Anete numei leh naupang simlouh in piching ngen zong sangnga bang ahi uhi.
MAT.14.22	Mipite a sawlkhiat kal a, anapai a, galkhat lam na galkah masa dingin nungjuite gunkuang ah a tousak a. 
MAT.14.23	Tualeh mipite a sawlmang zoh in thum dingin mualtung lam ah amahguak in apaitou a. Tualeh nitaklam ahung hih in huamun ah amahguak in a om hi. 
MAT.14.24	Hinanleh gunkuang pen tuipi lai ah a omta a, huih in alehlam a asawn jiakin, tuihual in asepta hi.
MAT.14.25	Tualeh phalvak kuan in Jesu tuipi tung a keng a paiin, akiang lam uh a hungjuan a. 
MAT.14.26	Tualeh nungjuite`n amah tuipi tung a keng a pai amuh tak un, abuaita ua, “Sikha hi ei!” chi`n, lau in a kikoukhia ta uhi.
MAT.14.27	Hinanleh Jesu`n amauh a houpihpai a, “Khamuangtak in om un! Keimah ka hi, laukei un!” achi hi.
MAT.14.28	Tuachi`n Peter in a dawng a akiang ah, “Toupa, nangmah nahihleh tuitung a na kiang a kungpaina ding thu hungpia in,” achi hi.
MAT.14.29	Tuachi`n aman, “Hungpai in!” achi a. Peter gunkuang a kipan kumkhia in Jesu lam juanin tuitung ah keng in ahung paita hi. 
MAT.14.30	Hinanleh huihlang vengvung a muhtak in, alauta a tuachi`n tum ding in akisa a; “Toupa hung hundam in!” chi`n a kikoukhia hi.
MAT.14.31	Tuachi`n Jesu`n ajamphei paia, aman a akiang ah, “Aw nang ginna tawm! Bangding a ginglah nahia,” achi hi.
MAT.14.32	Tualeh gunkuang sung a atuankhit tak un huihpi ahung daita hi. 
MAT.14.33	Tualeh gunkuang a tuangte hungpai in, “Pasian Tapa taktak nahi hi!” chi`n amah ahung bia uhi.
MAT.14.34	Galkhat lam ahung galkai uleh, Genesaret gam a hungtung ua, 
MAT.14.35	tualeh huamun a mite`n amah a theihtak un, huakim a gam tengteng ah mi asawl ua, damlou jousiah a kiangah ahung paipih uhi. 
MAT.14.36	Tuachi`n apuan mong khat bek thamtheih ding a ngen ngutngut ua, athamkha jousiah ahung damjel uhi.
MAT.15.1	Tuachi`n Jerusalem khua a om Pharisaite leh laigelhmite Jesu kiangah a hungpai ua, 
MAT.15.2	“Bangding a na nungjuite upate thugousiah banglou tak a om uh ahia? An anek chiang un akhut uh asilngai kei uh!” achi ua.
MAT.15.3	“Hinanleh aman adawng a akiang uah, bangding a nou zong na thugousiah jiak ua, Pasian thupiak danlou bang tak a om nahi ua? achi hi. 
MAT.15.4	Pasian in, ‘Na nu leh napa zaktak in, Kuapeuh anu hiam apa hiam gensiate pen si teitei heh,’ achi hi. 
MAT.15.5	Hinanleh nou, kuapeuh anu hiam apa hiam kiang a, ‘Kei a kipan a phattuamna na muh ding jousiah uh Pasian kiang ah piak ahita,’ chi jousiahin, anu leh apa azah ding ahikei nachi ua, 
MAT.15.6	Tuachi`n, na thugousiah jiak un Pasian thu pen bangmahlou na suaksakta uhi. 
MAT.15.7	Nou lepchiahte! Isaiah in na tungtang thu uh ana genkholh dik mahmah hi!
MAT.15.8	“ ‘Hih mite`n akam un a hungnaih ua, amuk un a hungzah ua,
MAT.15.8	hinanleh a lungtang un ahung gamlat uhi.
MAT.15.9	A thuhilhna uah mihing thupiak ahilh jiak un,
MAT.15.9	ahung biak uh pannabei ahi, chi in a dawng hi!’ ”
MAT.15.10	Tuachi`n mipite asam a akiang uah, “Ja unla theisiam un! 
MAT.15.11	Kam a lut mihing ninsak a pang ahikei; hinanleh, kam a pawt hua in mihing aninsakjaw,” achi hi.
MAT.15.12	Tuachi`n a nungjuite a hungpai ua a kiangah, “Pharisaite`n hua thu ajaktak un aheh uh chih nathei ei?” achi ua.
MAT.15.13	Hinanleh aman a dawnga akiang uah, “Kung tengteng van a ka Pa suanlouh jousiah bawhkhiat in aom ding,” achi hi. 
MAT.15.14	“Amauhte awlmoh kei un! Amauh mittaw lak a mittaw lamkaite ahi uh: Mittaw in mittaw mah a lamkaihleh kawkhuk ah a kiakhawm ding uh, achi hi.” 
MAT.15.15	Tuachi`n Peter in a dawng a akiang ah, “Hih gentehna kou kiangah hung hilhchian in,” chi`n adong a.
MAT.15.16	Tuachi`n Jesu`n, “Tutan a nou zong theihsiamna neilou a om nalai nahi uh maw. 
MAT.15.17	Kam a lut jousiah gilsung ah alut a, dailenna ah paihkhiat in a om chih theinailou lai nahi uh maw? 
MAT.15.18	Hinanleh kam a pawtte pen lungtang a kipan-a hungpawt ahi ua, huate mah in mihing aninsakjaw hi. 
MAT.15.19	Lungtang a kipan in ngaihtuahna giloute, tualthahnate, angkawmnate; kingaihnate guktatnate, heknate, gensiatnate hungpawt veu hi. 
MAT.15.20	Hihte ahi mihing ninsak, khut sillou a annek in mi a ninsakkei,” achi hi.
MAT.15.21	Tuachi`n Jesu hua a kipan in apawt a, Tura leh Sidon gam lam ah apaita hi. 
MAT.15.22	Tualeh ngaiin, hua gam a kipan Kanan numei khat a hungpawt a, “Aw Toupa, David Tapa! Ka tungah zahngaiin! Ka tanu dawiin aman a agim mahmah,” chi`n a kikou hi.
MAT.15.23	Hinanleh aman kamkhat in zong a dawng kei hi. Tualeh a nungjuite hungpaiin a kiangah, “I nungah aki koukou a! Paisak maiin,” chi`n ahung ngen ua.
MAT.15.24	Hinanleh aman a dawng a, “Israel nam belam mangte kiang chihlouhngal ah sawl ka hikei,” achi hi.
MAT.15.25	Tuachi`n numeinu a hungpai a, “Toupa hung panpih in!” chi`n chibai a hungbuk hi.
MAT.15.26	Hinanleh aman a dawng a, “Tate tanghou laksak a, uinoute kiang a paih akilawm kei,” achi hi.
MAT.15.27	“Toupa, hihjaw ahia, Hilehzong uite`n apu an nekna dohkan pan a tanghou them kia anejel ve uale,” achi a.
MAT.15.28	Tuatakin Jesu`n akiang ah, “Aw numei, na ginna thupi na tazen e! Na deih bangtak in na tungah omta hen,” achi a, adawng a. Tuachi`n a tanu huahun mahmah in ahung damta hi.
MAT.15.29	Tualeh Jesu hua a pat in a paikhia a, Galili tuipi gei a hungtung a. Tualeh mual ah a paitou a, huasan ah atouta hi. 
MAT.15.30	Tuachi`n mipi tamtak, kengbaite, mittawte, hamtheiloute, piangsualte leh midang tampi tonpih in a kiangah a hungpai uhi. Tualeh Jesu kengbul ah amauhte asial ua; tuachi`n aman amauhte ana damsak chiatta hi. 
MAT.15.31	Tuachia hamtheiloute ahung hamtheih ua, piangsualte a hunghoih ua, kengbaite keng a pai a, mittawte`n ahung mutheita uh chih amuhtak un; mipite`n lamdang asa mahmah ua, tuachi`n Israelte Pasian a pahtawita uhi.
MAT.15.32	Tuachi`n Jesu`n a nungjuite a kiangah asam a, “Mipite tuin ka kiangah nithum a omta ua, nek ding bangmah aneihlouh jiak un ka hehpih mahmah a, amauhte anngawl in ka paisak utkei; ahuachih keileh lamkal ah abahsam kha ding uh,” achi a.
MAT.15.33	Tuachi`n a nungjuite`n a kiangah, “Mipi hih zahzah vahna khop tanghou gamdai ah khoiah ila dia?” achi ua.
MAT.15.34	Jesu`n akiang uah, “Tanghou phel bangzah nanei ua?” achi a.
MAT.15.34	Tualeh amauhte`n, “phelsagih,” leh “ngasaneu themkhat tawh,” achi uhi.
MAT.15.35	Tuachi`n aman tual a tou dingin mipite thu apia a. 
MAT.15.36	Tuachi`n aman tanghou phel sagih leh ngasate ala a, kipahthu agen a, abalkek a, nungjuite apia a, tuachi`n nungjuite`n mipite kiangah apia uhi. 
MAT.15.37	Tuachi`n aun un ane ua, avah chiatta ua, anekval nen uh zong lawh sagih aluak dim uhi. 
MAT.15.38	Anete numei leh naupang simlouh in piching ngen zong sangli ahi uhi.
MAT.15.39	Tualeh mipite a sawlkhiat nung in gunkuang ah a hungtuang a, Magdala gam lam ah a hungpaita hi.
MAT.16.1	Tuachi`n Pharisaite leh Sadukaite a hungpai ua, amah ze-etna dingin van a kipan chiamtehna amaute ensak dingin a ngen ua. 
MAT.16.2	Aman a dawnga akiang uah, “Nitaklam ahih chiangin, ‘khua apha ding a hinteh meisan hungsuak na chi uhi.’ 
MAT.16.3	Tualeh, jingsang chiangin, ‘Tuni khua asia ding a hinteh meisan asuak a a ngiamkai,’ na chijel uh. Lepchiahte aw, van omdan na theisiam ngel ua, hinanleh hun chiamtehnate na theisiam theikei uhi. 
MAT.16.4	Khangthak gilou leh angkawmhatte`n chiamtehna azong ua, hinanleh Jona chiamtehna chihlouh chiamtehna dang mawng mawng akiang uah piak ahikei ding uh, achi a. Huachi`n amauhte anusia a, apaisanta hi.”
MAT.16.5	Tualeh a nungjuite`n galkhat lam atunkhit un, tanghou apua manghilh ua 
MAT.16.6	Tuachi`n Jesu`n akiang uah, Pharisaite leh Sadukaite tol lak ah kiveng unla, pilvang un, achi hi.
MAT.16.7	Tuachiah amauhte aki ngaihtuah chiat ua, tanghou ipuakkhak louh jiak ahi, achi ua.
MAT.16.8	Hinanleh Jesu`n hua athei a akiang uah, “Nou ginna tawmte aw, bangding a tanghou na puakkhak louh jiak ua kingaihtuah nahi ua! 
MAT.16.9	Mi sangnga vakna tanghou phel nga leh lawh bangzah hiam dim naluak uh chih tu nasan a theisiam nailou a, na lungsim ua zong theigige lou nahi uh maw? 
MAT.16.10	Ahihkeileh, mi sangli tanghou sagih leh lawh tampi naluak uh zong? 
MAT.16.11	Na kiang ua tanghou thu gen ka hikei a, Pharisaite leh Sadukaite tol lak ah pilvang un chih gen ka hijaw chih bang achia theilou nahi ua?” a chi hi.
MAT.16.12	Tuachi`n amau`n tol tanghou lak ah kiveng un chi hilou in Pharisaite leh Sadukaite thugin lak a pilvang dingin ahijaw chih a hung theita uhi.
MAT.16.13	Jesu Kaisaria Philippi gam a hungtun in, a nungjuite kiangah, “Mite`n kei, Mihing Tapa kua ahi achi ua?” chi`n a dong a.
MAT.16.14	Tuachi`n amau`n, “Khenkhat in baptispa Johan ahi ahung chi ua, khenkhat in Elijah ahi achi ua. A dangte`n Jeremiah ahihkeileh Jawlnei kuahiam khat ahi a hungchi uh,” achi ua.
MAT.16.15	Aman akiang uah, “Ahihleh nou, Kei kua ahi nung chi ua?” achi a.
MAT.16.16	Simon Peter in, “Krist, Pasian hing Tapa nahi,” achi a, adawng a.
MAT.16.17	Jesu`n a dawnga akiang ah, “Simon, Jona tapa, hampha chia! Sa leh sisan in na kiang ah hih ahung theihsak na hikei a, ka Pa van a om in ahung theihsak nahijaw hi. 
MAT.16.18	Tualeh ken zong na kiangah kung hilh ahi, Nang Peter na hi: hih suangpi tung ah ka saptuam ka lam ding a, misikhua kulh kongkhakte`n hih bangmah alawhjou kei ding uhi. 
MAT.16.19	Tualeh van gam chabi na kiangah kung pia ding a, leitung a nahen jousiah vantung ah zong hen ahi ding a, leitung a naphel jousiah vantung ah zong phel ahi ding,” achi hi.
MAT.16.20	Tuakhit in amah Krist Jesu ahi chih kuamah hilhlou dingin a nungjuite thu apia hi.
MAT.16.21	“Huahun a kipat in Jesu`n Jerusalem a apai ding dante, siampite leh laigelhmite pan a sil tampi athuak ding dante, thah a aom ding dante tualeh nithum ni a thoukik ding a hihdante a nungjuite ahilh panta hi.”
MAT.16.22	Tuachi`n Peter in amah atuam in apaipih a, “Toupa, hih in hung gamlat hen! tualeh hihbang sil na tungah a tungngai kei ding!” chi`n ataihilh hi.
MAT.16.23	Hinanleh amah akihei a Peter kiangah, “Setan! Ka nunglam ah om in, Kei a dingin kipalpukna nahi; Pasian silte ngaihsun louin mihing silte na ngaihsun jawk jiak in,” achi hi.
MAT.16.24	Tuachi`n Jesu`n a nungjuite kiangah, “Mi khatpeuh in ka nung ajuih-utleh amah ki manghilh in a kross pua in hungjui hen, achi hi. 
MAT.16.25	Kuapeuh ahinna humbit in ata`n ding a, kuapeuh kei jiak a ahinna ta`n in amu ding hi. 
MAT.16.26	Mi`n leitung pumpi nei henla, ahinna mansuah taleh, amah a ding in bang aphatuam diai? Ahihkeileh ahinna leinang in bang apiathei dia? 
MAT.16.27	Mihing Tapa a Pa thupina tawh a vantungmite tawh a hungpai ding a, tuahun chiangin michih ana sepna bangbang un nuamman apia ding hi. 
MAT.16.28	Adiktak in na kiang uah kung hilh ahi, hihsan a dingte mi khenkhat Mihing Tapa a kumpi lalgam a a hungpai amuh masiah uh sihna chiamlou ding aom uh,” achi hi.
MAT.17.1	Tualeh niguk nung in Jesu`n Peter, Jakob leh a sanggampa Johan tawh a zohpih a, atuam in mualsang tung khat ah apaipih touh hi. 
MAT.17.2	Amai uah amel ahung lamdangta a: amai ni bang in ahung ta`ng a, a puansilh vak bang in ahung em hi. 
MAT.17.3	Tualeh ngaiin, Mosi leh Elijah akiang ua hungkilak in amah tawh a kihou uhi. 
MAT.17.4	Tuachi`n Peter in Jesu a houpih a a kiang ah, “Toupa, ei a dingin hihsan a om ahoih hi! Na ut leh hiah hampheng buk thum ibawl ding a, nang a ding in khat, Mosi a ding in khat, Elijah a ding in khat achi hi.”
MAT.17.5	Agen laitak in, ngaiin, meipi vam in amauh ahung khuhta a, tualeh ngaiin, hua meilak a panin aw khat in, “Hih ka Tapa ittak ahi, amah ah ka kipak mahmah hi; amah thu ngai un!” achi hi. 
MAT.17.6	Nungjuite`n hihthu ajaktak un, khupbok in apuk ua, alau mahmah uhi. 
MAT.17.7	Tuachi`n Jesu a hungpai a, amauh akhoih a, “Thou un, laukei un!” achi hi. 
MAT.17.8	Tuachia amauh a dakkhiat uleh, Jesu guak chihlouh midang kuamah a mutakei uhi.
MAT.17.9	Tualeh mual a pat ahung kumsuk un, Jesu`n amauhte thu apia a, “Mihing Tapa misilak a pat athohkik masiah hih nasil muh uh kuamah hilh mawng mawng kei un,” achi hi.
MAT.17.10	Tuatakin a nungjuite`n a kiangah, “Ahihleh bangding a laigelhmite`n Elijah hungpai masa ding ahi, chi ahi ua?” chi`n adong ua. 
MAT.17.11	Tuachi`n Jesu`n a dawng a, “Elijah pen a hungpai masa ngei ding a, sil bangkim a bawlthak ding. 
MAT.17.12	Hinanleh kung hilh ahi, Elijah ahung paikhinta, amah atheikei ua, a tungah aut ut un a bawljouta uhi. Tuachimah bangin Mihing Tapa in zong alak uah athuak ding hi,” achi hi. 
MAT.17.13	Tuatakin nungjuite`n baptispa Johan thu akiang ua gen ahi chih ahung theikhiata uhi.
MAT.17.14	Tualeh mipilak a hungtun un, mi kuahiam khat a kiangah a hungpai a, a maia khupdin in, 
MAT.17.15	“Toupa, ka tapa tungah zahngaiin! Amah kaihvei ahi a, agim mahmah hi; khatvei teng meilak ah khatvei teng tuilak ah apukjel hi. 
MAT.17.16	Tualeh na nungjuite kiangah kung paipih a, hinanleh adamsak theikei uhi,” achi hi.
MAT.17.17	Tuachi`n Jesu`n a dawng a, “Ginna neilou leh khangthak genhakte aw! Bangtan ahia kung ompih ding? Bangtan ahia kung thuakzoh ding? Amah ka kiangah hung paipih un!” achi a. 
MAT.17.18	Tuachi`n Jesu`n dawi atai a, a sung a pat in ahung pawtkhiata a, hua hunsung ngeiin naupang ana damta hi.
MAT.17.19	Tuakhit in nungjuite atuam in Jesu kiangah a hungpai ua, “Bang chidan a kou hawlkhia theilou ka hi ua?” achi ua.
MAT.17.20	Tuachi`n Jesu`n akiang uah, “Na gintaklouh jiak un ahi, adiktak in kung hilh ahi, ankam tang khat bang ginna naneih uleh, hih mual kiangah, ‘hia kipan in huah kisuan in,’ nachi ding ua akisuan mai ding. Tualeh nou a dingin sil bawltheihlouh mawng mawng a omkei ding!” achi hi. 
MAT.17.21	Bangteng hitaleh hichibang pen thumna leh an ngawlna loungal in a hawlkhiathei kei, achi hi.
MAT.17.22	Tuachia Galili a aomlai un, Jesu`n a kiang uah, “Mihing Tapa pen mihingte khut a matsak in a om ding 
MAT.17.23	tualeh athat ding ua; a nithumni`n a thoukik ding,” achi a. Tuatakin a lungkhamta mahmah uhi.
MAT.17.24	Tualeh Kapernaum a hungtun un, tempul sum dongte Peter kiangah a hungpai ua, “Na siapa un tempul sum piajellou maw?” achi ua. 
MAT.17.25	Peter in, “Piajel e,” achi hi.
MAT.17.25	Tualeh Peter innsung a avalut leh Jesu`n a kiang ah, “Simon bangchi`n na ngai a? Leia kumpipate`n siah hiam dangka neihman hiam, kuakiang ah ahia alakjel uh? A tate uh lak ah maw, mituam lak ah?” chi`n ana dong masa a.
MAT.17.26	Peter in adawng a, “Mituam lak a pat in,” achih takin Jesu`n a kiangah,
MAT.17.26	“Huachi ahihleh tate awl uh ahi vele maw. 
MAT.17.27	Hilehzong, nang tuipi ah vapai inla met vakam inla, nga namat masakpen la inla, akam kaklechin dangka namu ding hi. Huapen la inla kei leh nang a dingin a kiang uah pia in, ahuachih keileh amauhte i hehsak kha ding,” achi hi.
MAT.18.1	Huahun laitak in nungjuite Jesu kiangah a hungpai ua, “Van gam ah kua alianpen dia?” achi ua. 
MAT.18.2	Tuachi`n Jesu`n naupang neu khat a kiangah asam a, alak uah adingsak a, 
MAT.18.3	“Adiktak in kung hilh ahi, na kikhel ua naupang neunou nungbak kei uleh, van gam ah na lut ngaikei ding uhi. 
MAT.18.4	Tuajiakin kuapeuh hih naupang neunou banga ki ngaingiam, huami van gam ah alianpen ahi ding hi. 
MAT.18.5	Kuapeuh ka min jiak a hichibang naupang neu khat kipahpih in keimah hung kipahpih ahi ding hi.
MAT.18.6	“Hinanleh kuapeuh kei hung gingta mineute lak a khat khialhna puksak pen, a ngawng ah buhgawina suang lianpi awhsak in tuipi thuktak sung ah kikhialeh amah a dingin ahoihjaw ding. 
MAT.18.7	Puknate jiakin leitung tung agik hi! Puknate pen ahung om ding mawng ahi a, hinanleh pukna omsakpa tung agik hi!
MAT.18.8	“Tualeh na khut in hiam, na keng in hiam khialhna a ahung puksakleh, tan inla paimang in! Khut nih hiam keng nih hiam nei a tangtawn meidil a paih a na om sangin, piangsual a, ahihkeileh kengbaiin hiam hinna a lut nang a ding in ahoihjaw hi. 
MAT.18.9	“Tualeh na mit in khialhna a ahung puksakleh kheikhia inla paimang in, mit langnih nei a gawtmun a lut sangin mit langkhat neia hinna a lut nang a ding in ahoihjaw hi. 
MAT.18.10	“Hih mineute lak a khat zong simmoh lou dingin pilvang un, ajiak a vantungmite un van a om ka Pa mel amu gige uh chih kung hilh ahi. 
MAT.18.11	Mihing Tapa ahihleh mangthangte hundam ding a hungpai ahijaw hi.
MAT.18.12	“Bang nachi ngaih ua? Mi khat in belam za nei henla, alak ua khat vakmang taleh, sawmkua leh kuate nusia in, mual ah paiin, a vakmang pen vazong lou ding maw? 
MAT.18.13	Adiktak in kung hilh ahi, va mukikta henla hileh sawmkua leh kuate tungah sangin, tua belam tungah a kipakjaw ding hi. 
MAT.18.14	Tuachimah bangin hih mineute lak a khat zong amanthat ding na Pa uh van a om deihlam ahikei hi.
MAT.18.15	“Tualeh na sanggampa`n na tung a sil a bawlkhialh leh nougel guak theih in a khialhna ah hilh in, nathu angaihleh na sanggam na zou ahi. 
MAT.18.16	Hinanleh na thu angaih nuam keileh, ‘theihpihtu mi nih hiam thum hiam kam a hihkip a aomtheihna dingin, mi khat hiam nih hiam tonpih in.’ 
MAT.18.17	Tuachi a amauhte thu angaihnuam kei laileh saptuamte kiang ah tun in. Hinanleh saptuam thu zong angaihnuam kei laileh amah pen nang a ding in lawki leh siahkhonmi bang in koih in. 
MAT.18.18	“Adiktak in kung hilh ahi, leitung a na hen uh khatpeuh, van ah hen ahi ding. Tualeh leitung a naphel jousiah uh van ah zong phel ahi ding hi. 
MAT.18.19	“Adiktak in kung hilh kik ahi: leitung a nalak ua mi nih asilnget lam ua a kithutuak uleh ka Pa van a om bawlsak in aom ding uhi. 
MAT.18.20	Mi nih hiam thum hiam ka min a akikhopna teng uah ka omjel hi,” achi hi.
MAT.18.21	Tuachiang in Peter a hungpai a akiang ah, “Toupa, ka sanggam ka tung ah khialleh bangzahvei ahia ka ngaihdam ding? Sagihvei tanin ahi diam?” achi a. 
MAT.18.22	Jesu`n a kiang ah, “Sagihvei tan in kung chikei, Sagihvei mun sawmsagih tan in kung chijaw ahi. 
MAT.18.23	‘Tuajiakin van gam pen kumpipa kuahiam a silate kiang a dangka thu hihchian tum tawh kibang ahi.’ 
MAT.18.24	Ahihchian pat takin, mikhat talent sangsawm ba akiang ah ahung paipih ua. 
MAT.18.25	Hinanleh piak ding a neihlouh jiakin apu in amah tawh, a zi tawh a tate tawh tualeh aneih jousiah tawh juak a dit ding thu apia hi. 
MAT.18.26	Tuachi`n silapa`n khupbok in abia a, ‘Pu aw, ka tungah zahngai tadih inla, A un in kungdin ding!’ achi a. 
MAT.18.27	Tuachi`n tua silapa pu-in ahehpih mahmah a, a khahkhia a, a batteng a ngaihdamta hi.
MAT.18.28	“Hinanleh hua silapa apawt a, asila hihpih lak a khat amah dangka zakhat ba avamu a. ‘Nabat hungpian!’ chi`n a ngawng ah amek a. 
MAT.18.29	Huachi`n asila hihpihpa`n akeng bulah khupbok in, ‘Ka tungah zahngai tadih lai in, aun in kungdin ding!’ chi`n angen ngutngut a. 
MAT.18.30	Hinanleh amah a utkei a; abat adit zoh masiah thong ah akhumta hi. 
MAT.18.31	Tuachi`n asila hihpihte`n asilbawl amuhtak un adah mahmah ua; tualeh hungpaiin asilbawl teng apu uh a hunghilhta uhi. 
MAT.18.32	Tuatakin apu un amah asam a, a kiang ah, ‘Aw sila giloupa! Nung nget ngutngut jiak a na batteng hung ngaihdam ing a. 
MAT.18.33	Ken nang kung hehpih bang a, nangzong na sila hihpihte na hehpih sawm ding hilou maw,’ achi a. 
MAT.18.34	Tuachi`n apu ahehta a, a batteng apiakzoh masiah migawtte kiangah apiata hi.”
MAT.18.35	“Michih in na lunggiltak ua na sanggamte uh tatkhialhna na ngaihdam kei uleh, ka Pa van a om in zong tuachimah bang in natung uah abawl ding,” achi hi.
MAT.19.1	Tualeh hichi ahung hi a, Jesu`n hih thute agen khit in, Galili gam a pat apawt a, Jordan luigal a Judea gam lam ah a vapaita hi. 
MAT.19.2	Mihon tampi in amah ajui ua, huamun ah ana damsakta hi.
MAT.19.3	Pharisaite zong a hungpai ua, amah ze-et nang in, “Bang jiak peuh in mi`n azi akhul asiang diam?” achi ua.
MAT.19.4	Aman adawng a akiang uah, “A tu`ng a kipan amauhte siampa`n numei leh pasal ana siam hi chih Laisiangthou simkhalou nahi uh hiam? 
MAT.19.5	‘Hihjiakin pasal in anu leh pa nusia in azi atu ding, tuachi`n nih pen sapum khat ahung hita ding uh,’ achi hi, chih sim khalou nahi uh hiam? 
MAT.19.6	Tuachi`n amau nih ahi nawn takei ua, sapum khat ahita uhi. Tuajiakin Pasian gawmsa mihing in khen kei hen,” achi hi.
MAT.19.7	Amau`n a kiangah, “Ahihleh bangding a Mosi in khulna lai piak a khulding ahi chia thu pia ahia?” achi ua. 
MAT.19.8	Aman a kiang uah, “Mosi in na lungtang uh khauh jiak a na zite uh khul ahung phalsak ahi, hinanleh atu`ng a kipan hihbang ahi-ngai kei hi. 
MAT.19.9	Kenjaw kung hilh ahi, kuapeuh midang tawh kingaihjiak hilou a, zi khul a midang tawh kiteng tuh angkawm ahi; kuapeuh khulsa tawh kiteng zong angkawm ahi,” achi hi. 
MAT.19.10	A nungjuite`n a kiangah, “Pasal azi tawh tungtang thu huachi ahihleh kiten ahoih kei,” achi ua.
MAT.19.11	Hinanleh aman akiang uah, “Hih thu kigen pen akiang ua piak a om mite loungal kuaman a pomthei kei ding uhi. 
MAT.19.12	Michilgeh khenkhat anu uh gilsung a kipan-a huachi bang a piang mawng a om ua; michilgeh khenkhat mihing gehthuh a om a, tualeh michilgeh van gam jiaka chilgeh a kibawl tawm zong a om uhi. Kuapeuh a pomthei in pom uheh,” achi hi.
MAT.19.13	Huahun laiin atung ua akhut nga a a thumsak dingin a kiangah naupang neute ahung paipih ua; hinanleh nungjuite`n anatai ua. 
MAT.19.14	Hinanleh Jesu`n, “Naupang neute ka kiang a ahung pai ding uh phalsak un, amauhte kham kei un; van gam pen hichi bang mite a ahi,” achi hi.
MAT.19.15	Tuachi`n atung uah akhut a nga a, hua a pat in apaita hi.
MAT.19.16	Tualeh ngaiin, mikhat hung paiin a kiang ah, “Siapa hoih, tangtawn hinna ka neihtheihna dingin silhoih bang ka bawl dia?” achi a.
MAT.19.17	Tuachi`n aman a kiang ah, “Bang ding a mihoih hungchi na hia? Pasian chihlouh mihoih dang a om kei hi. Hinanleh hinna a nalut ut leh, thupiakte juiin,” achi hi.
MAT.19.18	“Aman khoipen la?” achi a,
MAT.19.18	Jesu`n adawng a, “Tual nathahlouh ding ahi; ang nakawmlouh ding ahi; naguklouh ding ahi, juauthu in mi naheklouh ding ahi; 
MAT.19.19	na nu leh na pa zahtak in; chihte leh nangmah na ki it bangin na innvengte na it ding ahi,” chih, achi a. 
MAT.19.20	“Tangvalpa`n hihte jousiah kaneu a pat ka juijingta hi, bang kasam nalai a?” achi a.
MAT.19.21	Jesu`n a kiang ah, “Hoihbukim a om na utleh, pai inla naneih juak inla, mijawngte kiangah pia in, tuachi`n van ah gou nanei ding; tuakhit chiang in hungpai inla hungjui in,” achi hi.
MAT.19.22	Hinanleh tangvalpa`n huathu azaktak in, lungkham takin a paimangta hi, sil tampi nei ahihjiak in.
MAT.19.23	Tuachi`n Jesu`n a nungjuite kiangah, “Adiktak in kung hilh ahi, mihausa a ding in van gam lut a haksa ahi. 
MAT.19.24	Tualeh kung hilh kik ahi, mihausa Pasian gam a alut sang in, sangawngsau phinbil vang a alutpaisuak abaihlamjaw ding hi,” achi hi.
MAT.19.25	A nungjuite`n hihthu ajaktak un, lamdang asa mahmah ua. “Ahuachihleh kua hundam in a omjou dia?” achi ua.
MAT.19.26	Hinanleh Jesu`n amauh a en a akiang uah, “Hihpen mihing a dingin sil hitheilou ahi a, hinanleh Pasian a dingin sil bangkim ahithei hi,” achi hi.
MAT.19.27	Tuachi`n Peter in a kiang ah, “Ngaiin, kou bangkim nusia in kung juita ua, bang kamu ding ua le?” achi a, adong a.
MAT.19.28	Tuachi`n Jesu`n a kiang ah, “Adiktak in kung hilh ahi, gamthak ah, Mihing Tapa a thupina laltouna a atouchiang in, nou kei hungjuite, Israel nam sawmlehnihte vaihawm in laltouna sawmlehnih ah natou ding uhi. 
MAT.19.29	Tualeh michih kamin jiaka a inn hiam, a sanggampa hiam, a sanggamnu hiam, apa hiam, anu hiam, azi hiam, atate hiam, gamte hiam nusia in alehja amu ding ua, tangtawn hinna atang ding uhi. 
MAT.19.30	Hinanleh mi tampi masapen a omte nunung pen in aom ding ua, nunung pen a omte masapen ahi ding uhi,” achi hi. 
MAT.20.1	“Van gam pen huan neipa a grep huan a nasem ding mi chial ding a jingsang baihtak a pawt bang ahi. 
MAT.20.2	Aman nasemte tawh nikhat a makhai lawh ding a akihou zawh un, a grep huan ah asawlta hi. 
MAT.20.3	Tualeh dak thumna ding vel in ava pawtkhia a, midang vanjuakna mun a mawkdinte amu a, 
MAT.20.4	akiang uah, ‘Nou zong grep huan ah vakuan un, akilawm hun kung pia ding,’ achi a. Huachi`n amauhte apaita uhi. 
MAT.20.5	Tualeh dak gukna ding leh dak kua na ding vel in a pawtkik a, tuachimah bangin ava bawl kik a. 
MAT.20.6	Tualeh dak sawm leh dak sawmlehkhat ding vel in avapawt kik a, midang mawk dinte ava mu a, ‘Bangding a sunnitum a hihteng a mawk dindin nahi ua?’ achi a. 
MAT.20.7	Amau`n a kiangah, ‘kuamah in ahung chiallouh jiakin ahi,’ achi ua. Aman akiang uah, ‘Nou zong grep huan ah vakuan un, akilawm bangbang namu ding uh,’ achi hi.
MAT.20.8	“Nitak ahung hih takin grep huan neipa`n asum kempa kiangah, ‘nasemte sam inla, a nunungpen a kipan in amasapen tan in a nitha uh pia in,’ achi hi. 
MAT.20.9	Dak sawmna leh dak sawmlehkhat na ding vel a achialte ahung paitak un, makhai khat chiat amuta ua. 
MAT.20.10	Hinanleh a masapente a hungpai un, muh tamdeuh a kinem ua, hinanleh amau`n zong makhai khat chiat mah amuta ua. 
MAT.20.11	Adangka alak khit tak un, huan neipa tung ah aphunta ua. 
MAT.20.12	‘Hih a nunungpen te`n dakkal khat sung mai asem ua, kou sun haksa leh khua-ul thuakte tawh kibang in nabawl a!’ chi-in. 
MAT.20.13	Hinanleh aman alak ua mikhat kiang ah, ‘Lawm, na tung ah bangmah ka bawlkhial kei hi. Makhai lawh ding a kihoutuak hilou imaw? 
MAT.20.14	Nang a pen kilak inla paita in; hih anunung pente kiangah zong nang kung piakzah mah ka pia ut hi. 
MAT.20.15	Ka neihsa ka ut ut a ka bawltheih hilou maw? Ka hoih jiakin na thangsia maw?’ ”
MAT.20.16	“Huachi bangin a nunungte a masa ding ua, tualeh a masate a nunung ding uhi; ajiak tampi sap ahi a, hinanleh tawmnou khat tel ahi,” achi hi. 
MAT.20.17	Tualeh Jesu Jerusalem a ahawhtouh laiin nungjui sawmlehnihte lampi ah azohpih tuam a akiang uah, 
MAT.20.18	“Ngai un, Jerusalem juan in ipaitou uhi, Mihing Tapa Siampite leh Laigelhmite khut ah matsak in a om ding a, tualeh amau`n siding in atung ah siamlouh atan ding uhi. 
MAT.20.19	Tualeh amah chiamnuih bawlna dingin leh jep ding in tualeh kross a kilhden dingin Jentelte kiangah apia ding uhi. Tuachiah nithum ni in a thoukik ding,” achi hi.
MAT.20.20	Tuachi`n Zebedi tapate nu atate tawh a kiangah a hungpai ua, ahung bia ua, akiang a pan bang hiam silkhat a ngen a.
MAT.20.21	Aman a kiangah, “Bang ahia na deih?” achi a.
MAT.20.21	Amahnu`n a kiangah, “Na lalgam ah hih ka tapa tegel khat na jiatlam ah khat na veilam ah a toutheihna ding un thu pia in,” achi hi.
MAT.20.22	Hinanleh Jesu`n a dawng a akiang ah, “Na nget uh theilou hi uteh, ka nou dawn ding na dawnthei ding uh maw?” Ka baptisma tan ding na tangthei ding uh maw? achi a, adawng a. Amau`n a kiang ah, “Hithei e,” achi ua.
MAT.20.23	Aman akiang uah, “Ka dawn ding na dawnthei ding ua, ka baptisma tan ding zong na tangthei ngut ding uhi, hinanleh ka jiatlam leh ka veilam a tou ding pen kei piak ding ahikei, ka Pa`n aguatsakte kiang a piak ahijaw ding,” achi hi.
MAT.20.24	Tualeh sawmte`n hihthu anajak un, unau nihte tungah ahehta uhi. 
MAT.20.25	Hinanleh Jesu`n amauhte a kiangah asam a, “Jentelte vaihawmtute atung uah alal mahmah ua, a miliante un atung uah thu anei mahmah uhi chih zong nathei uhi. 
MAT.20.26	Hilehjong nou lak ah hichibang hikei hen, kuapeuh nalak ua milian hih ut tuh na nna uh sem in aom ding uhi. 
MAT.20.27	Tualeh kuapeuh nalak ua lamkai pen a pan ut tuh na sila un apang ding hi. 
MAT.20.28	Mihing Tapa hilhial zong na sepsak a om ding a hungpai ahihlouh a, nasem ding leh mi tampi tatna ding a ahinna pia ding a hungpai jawk mahbang in,” achi hi.
MAT.20.29	Tualeh Jeriko a kipat apawt un mihon tampi`n amah ajui ua. 
MAT.20.30	Ngaiin, mittaw nih lamgei a tou tegel in Jesu lampi ah apai chih ajaktak un; “Aw Toupa, David Tapa! katung uah zahngaiin!” chi`n a kikou ua.
MAT.20.31	Tualeh mipite`n dai dingin atai ua; hinanleh amau`n, “Aw Toupa, David Tapa! katung uah zahngaiin!” chi`n ngaihjawsem in a kikou ua.
MAT.20.32	Tuachi`n Jesu ading a amau asam a, “Nou a dingin bang bawlleng na ut ua?” achi a.
MAT.20.33	Amau`n a kiangah, “Toupa, mitvak ka ut uh!” achi ua.
MAT.20.34	Tuachi`n Jesu`n ahehpih mahmah a, amit uh akhoih a; tuachi`n amuthei paingal ua, amah ajuita uhi.
MAT.21.1	Tualeh Jerusalem khua atun ding kuan un, Olive mual a Bethphage khua a hungtun un, Jesu`n a nungjuite nih asawl a 
MAT.21.2	akiang uah: “Na mai ua khua ah vapai unla, sabiltung kikhih anou tawh na vamu ding uhi. Sut unla ka kiangah hungkai un. 
MAT.21.3	Tualeh mi kuapeuhin na kiang ua banghiam agenleh, ‘Toupa`n apawimoh a ahi chi un’; tuachi`n aman ahungsawl pai ding,” achi hi.
MAT.21.4	Hihte tengteng Jawlnei kam a gensa ahung tuntheihna dingin ahi:
MAT.21.5	“En un,
MAT.21.5	na kumpipa uh ki ngiamkhiat tak in!
MAT.21.5	sabiltung tung ah,
MAT.21.5	sabiltung nou tung ah tuang in na kiang ah a hungpai chi`n zion tanu hilh in,”
MAT.21.5	achih.
MAT.21.6	Tuachi`n nungjuite avapai ua, Jesu`n akiang ua thu apiak bangbang in avabawlta ua: 
MAT.21.7	Sabiltung leh anou a hungkaita ua, atung ah apuante uh aphah ua, atung ah Jesu atuang sakta ua. 
MAT.21.8	Tualeh mipi lak a tamjawte`n apuante uh lampi ah aphah ua. 
MAT.21.9	Tuachi`n mipi a mailam a paite leh a nunglam a paite`n, “David Tapa kiang ah, Hosanna! Toupa min a hungpaite ahampha uhi! Tungnung pen ah Hosanna!” chi`n a awng juajua uhi.
MAT.21.10	Tualeh Jerusalem khuasung alut takin, “Hihpa kua ahia?” chi`n a khuajangpi un akiling hial ua.
MAT.21.11	Tuachi`n mipite`n, “Hihpa Jawlnei Jesu Galili gam a Nazareth khua a mi ahi,” achi uhi.
MAT.21.12	Tuachi`n Jesu Pasian tempul ah avalut a, tempul sung a van juakte leh aleite jousiah a hawlkhia a, dangka khekte dohkan leh palva juakte touna a sawnpuksak hi, 
MAT.21.13	aman akiang uah, “Ka inn thumna inn achi ding uh, chih gelh ahi; hinanleh nou suamhatte kulh in nabawl uh!” achi hi. 
MAT.21.14	Tuachi`n Pasian tempul ah mittawte leh kengbaite a kiangah a hungpai ua, aman ana damsak hi. 
MAT.21.15	Hinanleh siampite leh laigelhmite`n a sillamdang bawlte leh tempul a, “David Tapa Hosanna, chia kikoute amuhtak un aheh mahmah ua!” 
MAT.21.16	A kiangah, “Hihte`n bang ahia agen uh naja ei?” achi ua,
MAT.21.16	Jesu`n akiang uah, “Jamah ing, ‘Naungekte leh nawi nelaite kam a pawt in pahtawina na hihkimta, chih simkhalou nahi uh hiam?’ ” achi hi. 
MAT.21.17	Tuachi`n amauh nusia in khuapi a pat apawt a, Bethani ah apai a huasan ah agiakta hi.
MAT.21.18	Tualeh ajingni a, khuapi lama a kilehkik in, agil ahung khialta a. 
MAT.21.19	Lampi gei ah theipi kung amu a, abul a avapai leh, ateh chihlouh ngal bangmah amukei a. Tuatakin theipi kung kiangah, “Kumtawn in nagah nawn kei in!” achi a. Tuatakin theipi kung avulpai hi.
MAT.21.20	Tualeh nungjuite`n hih amuhtak un, “Bang chidan ahia theipi kung avulpai in?” chi`n lamdang asa mahmah ua.
MAT.21.21	Tuachi`n Jesu`n adawng a akiang uah, “Adiktak in kung hilh ahi, ginna naneih ua naginlelh kei uleh theipi tung a bawl bang guak nabawl kei ding uh a, hinanleh hih mual kiangah zong, ‘Kisuan inla, tuipi ah kipai in chile uchin,’ na chihbang un ahung om ding hi. 
MAT.21.22	Tualeh sil khatpeuh gingta tak a na thum uleh namu ding uhi,” achi hi.
MAT.21.23	Tualeh amah tempul a lut a thu ahilhlaitak in, siampute leh vantang upate a hungpai ua a kiangah, “Kua thu in ahia hihbang silte nabawl? Kuan hihbang thuneihna nang hungpia ahia?” achi ua.
MAT.21.24	Hinanleh Jesu`n a dawng a akiang uah, “Ken zong thukhat kung dong ding a; nung hilh uleh ken zong kua thu in ahia hihbang sil kabawl kung hilh ding. 
MAT.21.25	Johan baptisma hih khoia hung kipan ahia: van a kipan maw, ahihkeileh mihing a kipan maw?” achi a, adong a.
MAT.21.25	Aki ngaihtuah ua, “ ‘Van a kipan,’ chileilah, ‘achihleh bangding a gingtalou?’ Hung chi ding a. 
MAT.21.26	Tualeh, ‘Mihing a kipan,’ chileilah, mipite laujel hang a, mi jousiahin Johan Jawlnei a asim jiak un,” a kichi ua. 
MAT.21.27	Tuachi`n amau`n Jesu kiangah, “Ka theikei uh,” chi`n adawng ua.
MAT.21.27	Tuachi`n a man akiang uah, “Ken zong hih kua thu in ahia kabawl chih kung hilh kei ding,” achi hi.
MAT.21.28	“Hinanleh, nou bang nachi ngaih ua? Mi kuahiam khat in tapa nih anei a; tualeh akhatnapa kiangah a hungpai a, ‘Tapa tuni`n ka grep huan ah nna vasem in,’ achi a. 
MAT.21.29	Aman adawng a, ‘Ka utkei,’ achi a; hinanleh tomkhat zoh in alungsim akhek a, akuanta hi. 
MAT.21.30	Tuazoh in anihnapa kiang ah amah a hungpai a tuachimah bangin achi a; tualeh aman adawng a, ‘Pa,’ vakuan ning achi a; hinanleh akuan kei a. 
MAT.21.31	Amauhgel kuapen in apa deihlam abawl ua le?” achi a.
MAT.21.31	Amau`n a kiang ah, “Amasa pa in,” achi ua.
MAT.21.31	Jesu`n akiang uah, “Adiktak in kung hilh ahi: siah dongte leh kijuakte`n Pasian gam ahung lutsan ding uhi. 
MAT.21.32	Ajiak Johan diktatna lampi kawkmuh dingin na kiang uah ahung paia, amah na gingtakei ua; hinanleh siah dongte leh kijuakte`n amah agingta uhi; tualeh noute`n hih namuh nung un zong amah na gintattheihna ding un na kisik nuam tuankei uhi. 
MAT.21.33	“Gentehna dang ngaikhia un, mi kuahiam gamnei khat aom a grep-huan abawl a, dai in a umkimkual a, grep sukna khuk khat atou a, innsang alam a. Tuachi`n grep-huan bawlmite kiangah asa`n in apia a, gamtuam ah ahawhta hi. 
MAT.21.34	Tualeh agah lak ahun ding kuan in agah lading in a huan ngakte kiangah asilate asawl a. 
MAT.21.35	Tualeh grep-huan bawlmite`n asilate ana man ua, khat ajep ua, khat athat ua, adang suangin adeng ua. 
MAT.21.36	Aman asila dang, amasate sang a tamjaw asawl kik a; amauhte tung ah zong huachimah bangin anabawl ua. 
MAT.21.37	Tuachi`n atawp in, ‘Ka tapa azahtak khading uh chi`n a tapa asawl a.’ 
MAT.21.38	Hinanleh grep-huan bawlmite`n a tapa amuhtak un, ‘Hihpa gou luahdingpa ahi; hungpai un, ithat ding ua, a gouluah ding i kitan ding uh!’ achi ua. 
MAT.21.39	Tuachi`n amah aman ua, grep huan pualam ah apai ua, athatta uhi.
MAT.21.40	“Huajiakin, grep-huan neipa a hungpai chiangin, grep-huan bawlmite bang alawh dia le?” achi hi.
MAT.21.41	Amau`n a kiangah, “Hua migiloute pen gentheitak in a hihmang ding a, a grep-huan pen huanbawltu dang, alawh hun teng a agahte akiang a piajel dingte kiangah asa`n in apia ding,” achi ua.
MAT.21.42	“Jesu`n akiang uah: Laisiangthou a,
MAT.21.42	‘Innlammite suang deihlouh pen,
MAT.21.42	hua suang penmah aning a suang poimoh pen ahung hita;
MAT.21.42	hihpen Toupa bawl ahi,
MAT.21.42	i mitmuh in alamdang hi, chih, sim kha ngailou nahi uh hiam!’ ” 
MAT.21.43	“Huajiakin, Pasian gam pen na kiang ua kipan laksak ahi ding a, agahsuah ding nam dang kiang ah piak ahi ding chih kung hilh ahi.” 
MAT.21.44	Tualeh kuapeuh hih suang tung a puk pen akekjak ding a; hinanleh anetkhakte jousiah aguaijan ding hi, achi hi.
MAT.21.45	Tualeh siampite leh Pharisaite`n a gentehna thute ajak un, amau tungthu gen ahi, chih a kitheita ua, 
MAT.21.46	hinanleh amah mat asawm uleh mipite alau ua, Jawlneia asim jiak un.
MAT.22.1	Tualeh Jesu`n a dawng a akiang uah gentehna thu agen kik a. 
MAT.22.2	“Van gam pen kuahiam kumpi khat a tapa a ding a kitenna ankuang lui tawh kibang ahi. 
MAT.22.3	Tualeh kitenna ankuang luina a chialte sam dingin asilate asawl a, amauh ahung painuam kei uhi. 
MAT.22.4	Aman asila dangte asawl dok kik a: ‘chialte kiang ah vapai unla, ngaiun, ka ankuang kamanta; ka bawngtalte leh ka gan vakthaute kagou a, bangkim amanta hi; kitenna ah hungpaita un!’ vachi un, achi hi. 
MAT.22.5	Hinanleh amau`n ana limsak kei ua, khat alou ah, khat asum bawlna ah a paimangta ua, 
MAT.22.6	tualeh midangte`n asuakte aman ua, musittak in abawl ua, athatta uhi. 
MAT.22.7	Hinanleh kumpipa in huabang thu ajaktak in aheh mahmah a, a galkapte a sawl a, hua tualthatte a hihmang a, tualeh akhuapi uh zong a halsakta hi. 
MAT.22.8	Tuachi`n aman asilate kiangah, ‘kitenna ankuang amanta, hinanleh ka chialte anetak ahikei uh, achi a. 
MAT.22.9	Tuajiakin kongjing ah pai unla, mi namuh taphot uh anne dingin hungchial un,’ achi hi. 
MAT.22.10	Tuachi`n hua silate apawt ua, kongjingte ah vapaiin amuh taphot uh misia mipha aun un a samkhawm ua; tuachi`n kitenna inndan sung michialte in ahung dimta hi.
MAT.22.11	“Hinanleh kumpipa a michialte en ding a a hunglut leh, kitenna puan silhlou mi khat amuta a. 
MAT.22.12	Tuachi`n aman a kiang ah, ‘Lawm, bangchidan ahia kitenna puan silhlou a hihsan a nunglut?’ achi a. Tuatakin amah adai dide a. 
MAT.22.13	Tuachi`n kumpipa`n asilate kiangah, ‘Akhut leh akengte kan unla, puakhia unla, pualam mial ah paikhia un, hua ah kahleh hagawina a om ding.’ ” 
MAT.22.14	Ajiak, “Tampi sap ahi a, hinanleh tawmnou khat tel ahi uh,” achi hi.
MAT.22.15	Tuachi`n Pharisaite apai ua, athugen a mattheihna ding dan a kikum ua. 
MAT.22.16	Tualeh amau`n a nungjuite uh leh Herod pawlte a kiangah asawl ua, huate`n a kiangah, “Siapa, midiktak nahi a, diktak in Pasian lam thu nahilh a, mi kuamah khawksak tuam na neikei chih ka thei uh; kuamah khentuam na neikei hi. 
MAT.22.17	Huajiakin bangchi nasa a? Hung hilh in. Kaisar kiang a siah tawi asiang hiam, sianglou?” achi ua.
MAT.22.18	Hinanleh Jesu`n a lungsim uh gitlouhdan pen athei a, “Milepchiahte aw! Bangding a hung ze-et nahi ua? 
MAT.22.19	Siah dangka hung ensak un!” achi a,
MAT.22.19	Tuachi`n a kiangah makhai khat a hungtawi ua, 
MAT.22.20	tuateh aman akiang uah, “Hih kualim leh kua laigelh ahia?” achi a.
MAT.22.21	Amau`n a kiangah, “Kaisar a,” achi ua.
MAT.22.21	Tuachi`n aman akiang uah, “Kaisar silte Kaisar kiangah pia unla, Pasian silte Pasian kiangah pia un,” achi hi.
MAT.22.22	Hih thute ajak un lamdang asa mahmah ua, amah apaisan ua, a paimangta uhi.
MAT.22.23	Huanimah in Sadukaite thohkikna a omkei chite a kiangah a hungpai ua. 
MAT.22.24	“Siapa, Mosi-in mi taneilou a asihleh a sanggampa in azi aluah ding a, asanggampa a dingin chi akhahsak ding ahi, achi hi. 
MAT.22.25	Tuin, kalak uah sanggam pasal sagih a om ua, a upapen in zi anei a, asita, chi akhahlouh jiakin azi asanggampa anutsiat a. 
MAT.22.26	Huachimah bangin anihna zong taneilou in asi a, athumna in aluah a, sagihna tan in aneichiat ua. 
MAT.22.27	Atawp in numeinu zong ahung sita hi. 
MAT.22.28	Tuajiakin, thohkikna ah amahnu pen kuazi ahita diai? A un un lah a neichiat ngal ua,” chi`n a dong ua.
MAT.22.29	Jesu`n a dawng a akiang uah, “Pasian Laisiangthou leh Pasian sil bawltheihna na theihlouh jiak un na hihkhial jel uhi! 
MAT.22.30	Thohkikna ah kitenna a om nawnkei a, teng zong a kitengsak nawnkei uh, van a vanmite bang ahita uhi. 
MAT.22.31	Hinanleh misi thohkikna ah: Pasian in na kiang ua agen simkha ngailou nahi uh hiam? 
MAT.22.32	‘Keimah Abraham Pasian, Isak Pasian, Jakob Pasian ka hi,’ achih, chi in. Pasian jaw misi Pasian ahikei a, mihing Pasian ahi jaw,” achi hi. 
MAT.22.33	Tualeh mipite`n hih ajaktak un a thuhilhdan lamdang asa mahmah uhi.
MAT.22.34	Hinanleh Jesu`n Sadukaite aseljou chih ajak un amau akikhawm ua, 
MAT.22.35	tuachi`n alak ua dansiammi khat in amah ze-et in thukhat a dong a, 
MAT.22.36	“Siapa, danthu ah khoipen ahia thupiak lianpen?” chi in.
MAT.22.37	Jesu`n a kiangah, “ ‘Toupa na Pasian na lungtang tengteng in, na kha tengteng in, na lungsim tengteng in na it ding ahi,’ chih. 
MAT.22.38	Hih thupiak masapen leh thupiak lianpen ahi. 
MAT.22.39	Tualeh anihna zong hihbang mah ahi: ‘Nangmah na ki it bangin na innvengte na it ding ahi,’ chih. 
MAT.22.40	Hih thupiak nihte tungah danthu leh Jawlneite thu jousiah a kikhaikhawm siang ahi,” achi hi. 
MAT.22.41	Pharisaite akikhop lai un, Jesu`n amauh thu a dong a, 
MAT.22.42	“Krist hi bangchi`n na ngaihsun ua? Amah kua tapa ahia?” achi a, amau`n a kiangah,
MAT.22.42	“David Tapa,” achi ua.
MAT.22.43	Aman akiang uah, “Ahihleh,” bang chidan a “David in kha a amah, ‘Toupa’ achih?”
MAT.22.44	“ ‘Toupa`n ka Toupa kiangah:
MAT.22.44	na melmate na kengphang nuaiah kakoih masiah,
MAT.22.44	ka jiatlam ah tou in,’
MAT.22.44	chia Toupa achih ahia? 
MAT.22.45	David in amah ‘Toupa’ achihleh, a tapa bang achi hihthei diai?” achi a.
MAT.22.46	Tuachi`n kuamah in amah kamkhat in zong a dawngthei takei ua, huani a kipan in kuaman thudang mawng mawng a dong ngam nawn takei uhi.
MAT.23.1	Tuachi`n Jesu`n a nungjuite kiang leh mipite kiangah thu agen a. 
MAT.23.2	“Laigelhmite leh Pharisaite Mosi touna ah atou uhi. 
MAT.23.3	Huajiakin juihding chia hunghilh taphot uh jui unla, bawljel un, hinanleh amauh silbawl bang bawlkei un; amau`n agen ua a bawltuan kei uhi. 
MAT.23.4	Puakgik haksa taktak abawl ua mi liangkou ah asuan ua, hinanleh amau`n lah akhut meleng khat un zong a khoihnuam kei uhi. 
MAT.23.5	Hinanleh a silbawl jousiah uh mi muhding in ahi, abawl uh, a silbulhte uh leh a khipte uh abawl lian ua apuan mawngte uh atualsak uhi. 
MAT.23.6	Tualeh ankuang luinate ah mun sangpente, kikhopna inn ah touna hoihpente bang adeih uhi; 
MAT.23.7	tualeh van juakna munte lak a mi`n chibai abuk uh bang, tualeh mi`n Rabbi Rabbi, chia asap bang aut uhi. 
MAT.23.8	Hilehjong noujaw ‘Rabbi,’ chih in om kei un, ajiak Siapa khat nanei ua, Krist ahi, tualeh nouteng sanggam khat nahi uhi. 
MAT.23.9	Leitung ah kuamah ‘pa,’ chikei un, Na pa uh khat mai ahi, amah van ah a om. 
MAT.23.10	Tualeh, ‘Siate,’ chih in om kei un, sia khat nanei ua, amah Krist ahi. 
MAT.23.11	Hinanleh nalak ua lianpenpa na sila un aom ding hi. 
MAT.23.12	Tualeh kuapeuh a kiliansak tuh sukngiam ahi ding a, kuapeuh aki ngiamkhiat tuh tawisang in aom ding hi. 
MAT.23.13	“Hinanleh nou laigelhmite leh Pharisai lepchiahte aw, na tung uh agik hi! van gam lampi mi dingin na khaksak ua, noulah na luttuan kei ua. Mi alut dingte lah na lutsak kei ua. 
MAT.23.14	Nou laigelhmite leh Pharisai lepchiahte aw, na tung uh agik hi! Meithaite inn na negam ua, mi khemna in sawtpipi nathum ua, tuajiakin mawhna liansem natuak ding uhi.
MAT.23.15	“Nou laigelhmite leh Pharisai lepchiahte aw, na tung uh agik hi! Mi khat Juda biakna a siam ding in zong tuipi leh gam ah napai kimvel ua, tualeh na siam zoh chiang un, amah pen noute sangin alehnih in gawtmun ta in na bawljel uhi!
MAT.23.16	“Nou mittaw lamkaite! Kuapeuh Pasian tempul lou a kichiam bangmah ahikei a; ‘hinanleh kuapeuh Pasian tempul a kham lou a kichiam in a tangtunsak ding ahi, chite aw, na tung uh agik hi!’ 
MAT.23.17	Nou mimaw leh mittawte! Kham leh kham siangthousak Pasian tempul khoipen thupijaw ahiam? 
MAT.23.18	‘Tualeh kuapeuh maitam lou a kichiam bangmah ahikei a, hinanleh kuapeuh atung a silpiak om lou a kichiam in a tangtunsak ding ahi,’ na chi uhi. 
MAT.23.19	Nou mimaw leh mittaw! Silpiak leh silpiak siangthousak maitam khoipen thupijaw ahiam? 
MAT.23.20	Tuajiakin kuapeuh maitam lou a kichiam tuh, maitam leh atung a om tengteng lou a kichiam ahi; 
MAT.23.21	kuapeuh Pasian tempul lou a kichiam tuh, Pasian tempul leh asung a tengpa lou a kichiam ahi; 
MAT.23.22	tualeh van lou a kichiam jousiah, Pasian laltouna leh atung a tou-pa lou a kichiam ahi. 
MAT.23.23	“Nou laigelhmite leh Pharisai lepchiahte aw, natung uh agik hi! Lounamsiate, lengmaselte, zirate sawm a khat napia jel ua, danthu poimoh jawte, diktatnate, hehpihnate, gin-omnate na limsak kei ua; hinanleh hihte ahi nabawl ding uh, adangte zong bawllou hituanlou in. 
MAT.23.24	Nou mittaw lamkaite aw! Thouvai khisiang a sangawngsau apum a valhmangte aw!
MAT.23.25	“Laigelhmite leh Pharisai lepchiahte aw! Na tung uh agik hi! Nou leh kuang pualam na silsiang ua, hinanleh asung lah nekgukna leh kisu`mlouhna in adim hi. 
MAT.23.26	Nou Pharisai mittaw! Nou leh kuang sunglam silsiang masa un, apualam zong ahung sianthou theihna ding in!
MAT.23.27	“Laigelhmite leh Pharisai lepchiahte aw! Na tung uh agik hi! Han kinuhkang apualam kilawm tak a lang, asunglah misi guhte leh nin chiteng a dim bang nahi uhi. 
MAT.23.28	Huachimah bangin nou zong pualam ah mihing mitmuh in diktattak in nalang ua, hinanleh na sunglam ulah lepchiahna leh gitlouhna in adim hi.
MAT.23.29	“Nou laigelhmite leh Pharisai lepchiahte aw! Na tung uh agik hi! Ajiak nou Jawlneite han nabawl ua, tualeh midiktatte han zong najem uhi; 
MAT.23.30	kapu kapate uh damlaia na om hile ung, Jawlneite sisan asuahna uah panglou ding hi ung a nachi uhi. 
MAT.23.31	Huajiakin Jawlneite thatte tate nahi uh chih noumauh na kitheisak uhi! 
MAT.23.32	Na pu na pate uh mohna tehna dan sungdim vanglak un! 
MAT.23.33	Gulte aw, gulsuante aw! Bang chi`n ahia gawtmun siamlouh tanna na pelhtheih ding uh? 
MAT.23.34	Huajiakin, ngaiun, na kiang uah Jawlneite, mipilte, laigelhmite kung sawl ding; khenkhat nathat ding ua, kross ah na kilhden ding uh, tualeh khenkhatte na kikhopna inn uah najep ding ua, khuateng ah na soisa ding uhi. 
MAT.23.35	Tuachi`n, midiktat Abel sisan kisuah a pat, Pasian tempul leh maitam kikal a Barakia tapa Zakariah nathah ua a sisan suah tanpha in leitung a midiktatte sisan kisuah jousiah na tung uah ahung tunlawh ding hi. 
MAT.23.36	Adiktak in kung hilh ahi: hih silte jousiah tulai khangthakte tungah a hungtung ding hi!
MAT.23.37	“Aw Jerusalem, Jerusalem, Jawlneite thattu, na kiang a kisawlte suang a na denglumtu! Akpi`n anoute akhanuaia a opkhum bang a ken zong natate uh bangzah vei opkhum ka tum a, hinanleh na utkei uhi! 
MAT.23.38	En un! na innte uh ahawm a taisan in a omta hi. 
MAT.23.39	Kung hilh ahi, ‘Toupa min a hungpaite ahampha hi, nachih masiah uh, tuban nung munawn takei ding uhi,’ ” achi hi. 
MAT.24.1	Tuachi`n Jesu tempul a pat pawtkhia in apaita a; tualeh tempul kibawldante ensak dingin a nungjuite akiang ah ahung pai ua. 
MAT.24.2	Tualeh Jesu`n akiang uah, “Hih silte tengteng namu uh maw? Adiktak in kung hilh ahi: sukchip louh a suang kichiang mawng mawng hihsan ah nutsiat ahi kei ding,” achi a, adawng a.
MAT.24.3	Tualeh Olive mualtung a atoulai in, a nungjuite aguk in a kiangah a hungpai ua, “Hih silte bangchik chiangin ahung om dia, Nung paikik nang leh leitung tawpna ding chiamtehna bang ahi dia, hunghilh in,” achi ua.
MAT.24.4	Tuachi`n Jesu`n adawng a akiang uah, “Mi kuamah in ahung khemlouhna dingin pilvang un. 
MAT.24.5	Mi tampi`n, ‘Krist ka hi!’ chi`n ka min in a hungpai ding ua, mi tampi akhemjou ding uhi. 
MAT.24.6	Tualeh kidou leh kidou thuthang naja ding ua, na mangbat louhna ding un pilvang un, hih silte ahung om ding mawng ahi; hinanleh atawpna ahinai kei ding. 
MAT.24.7	Namtuam leh namtuam, gamtuam leh gamtuam, a kidou ding ua, tualeh mun tuamtuam ah kial atung ding a; natna hi aleng ding a; mun tuamtuam ah jin aling ding. 
MAT.24.8	Hihte tengteng nausuak nat bang a gentheihna kipatna ahi nalai hi.”
MAT.24.9	Huahun chiang in gimthuak dingin ahung mansak ding ua, ahung that ding uh; tualeh kamin jiakin namjousiah huat nahi ding uhi. 
MAT.24.10	Huahun chiangin mi tampi apuk ding ua, a kimansak tuah ding ua, a kihua tuah ding uhi. 
MAT.24.11	Tuachi`n Jawlnei taklou tampi a hungpawt ding ua, mi tampi a khemjou ding uhi. 
MAT.24.12	Tualeh gitlouhna a hungpung ding jiakin mi tamjaw itna ahung dai ding. 
MAT.24.13	Hinanleh kuapeuh atawp dong a thuakjoute pen hundam in aom ding. 
MAT.24.14	Tualeh hih kumpi gam tangthupha nam jousiah theihsakna dingin leitung pumpi ah hilh in aom ding; tuazoh chiangin tawpna a hung om ding hi.
MAT.24.15	“Tuajiakin buahsaktu ‘kihdakhuai’ Jawlnei Daniel in anagen mun siangthou a ding na muhchiang un,” (asimkha jousiahin theisiam uhen!) 
MAT.24.16	“Huachih hun chiangin Judea gam a omte mual ah tai uhen. 
MAT.24.17	A inntung a omte a innsung a banghiam lading in hung kumsuk kei uhen. 
MAT.24.18	Tualeh loua om zong apuante lading in hungkik kei uhen. 
MAT.24.19	Tualeh huani chiangin agaite leh naungek neite tung agik hi! 
MAT.24.20	Hinanleh na taimang hun ding uh phalbilai hiam nipilai hiam ahihlouhna dingin thum un! 
MAT.24.21	Huahun chiangin gimthuakna thupitak ahung om ding a, hichibang gimthuakna thupi leitung pianchil a kipan tunitan in a omngai kei a; om zong a omnawn kei ding hi. 
MAT.24.22	Tualeh hih nite suktom hikeileh, mihing kuamah dam in asuakta kei ding; hinanleh telte jiakin huani suktom ahi ding.”
MAT.24.23	“Huahun chiangin kuapeuhin na kiang uah, ‘En in! hiah Krist a om!’ ahihkeileh ‘Huah a om!’ achih uleh taksan kei un. 
MAT.24.24	Krist taklou leh Jawlnei takloute a hungpawt ding a, mikhem nang in chiamtehna thupi leh sillamdang taktak ahung ensak ding ua, ahihtheih liai leh telte nangawn zong ahung khem ding uhi. 
MAT.24.25	Ngaiun! Ama in kung hilhkholhta ahi.
MAT.24.26	“Tuajiakin, na kiang uah, ‘En un! gamdai ah a om!’ achih uleh, pawtkhia kei un; ahihkeileh, ‘En un, Inndan sung ah a om!’— achih uleh taksan kei un. 
MAT.24.27	Suahlam a kipan a tunphe ahung phet a tumlam tan a asalh bangin, Mihing Tapa a hungpai chiangin zong huachimah bangding ahi.”
MAT.24.28	“Sapul omna teng ah langta zong a om ding hi. 
MAT.24.29	“Hua gimthuakna nite zohzoh chiangin, ni ahung mial ding a, kha avak nawn kei ding a; van a pat in aksite a hungkia ding a, tualeh vantung silbawl theihnate a kiling ding hi. 
MAT.24.30	Tuahun chiangin Mihing Tapa chiamtehna van ah a hunglang ding a, tuatak chiangin leitung a nam jousiahin asu`n ding ua, tualeh Mihing Tapa sil bawltheihna leh gualzohna thupi tawh van meipi tung a hungpai amu ding uhi. 
MAT.24.31	Tualeh aman vantungmi pengkul ging ngaihtak tawh a sawlkhia ding a, amau`n atelte lei ningli a kipan, van tawp a kipan alehlam tawp tanpha in akhawm ding uhi.
MAT.24.32	“Tuin theipi kung a kipan hih gentehna jil un: aba ahung meng a, ateh a hungsel chiangin, doupi anai chih nathei uhi. 
MAT.24.33	Huachimah bangin, nou zong hih silte tengteng na muhchiang un, anaita a, kotbul mahmah ah a omta chih thei un. 
MAT.24.34	Adiktak in kung hilh ahi, hih silte atunkim masiah tulai khangthakte amang kei ding uhi. 
MAT.24.35	Van leh lei amang ding a, hinanleh ka thu amang kei ding hi.
MAT.24.36	“Hinanleh huani leh hun ding pen van a vantungmite in zong theilou, Tapa in zong theilou, ahihhang in Pa bek in athei hi. 
MAT.24.37	Hinanleh Noah damlai bangin Mihing Tapa hung paikikna zong ahi ding hi. 
MAT.24.38	Tuijin tun mateng in, Noah gunkuang a alutni tan in ane un, adawn ua, zi leh pasal in akinei uhi. 
MAT.24.39	Tualeh tuijin atun a, aun ua atawhmang masiah bangmah atheikei uhi. Mihing Tapa hung paikikna zong huachimah bang ahi ding hi. 
MAT.24.40	Huahun chiangin lou ah pasal mi nih a om ding ua; khat lakmang in a om ding a, khat nutsiat in a om ding. 
MAT.24.41	Numei nih sumphung ah ansu in a om ding ua, khat lakmang in a om ding a, khat nutsiat in a om ding hi. 
MAT.24.42	Huajiakin kiging un, bang hun in ahia na Toupa uh a hungpai ding chih na theihlouh jiak un. 
MAT.24.43	Hinanleh hih thei un: inn neipa`n guta hungpai hun ding theileh, aveng ding a, a inn aluhsak kei ding hi. 
MAT.24.44	Tuajiakin nou zong kiging zingin om un, na gintaklouh laitak un Mihing Tapa a hungpai ding hi.
MAT.24.45	“Tualeh apu in ahunteng a atan ding uh hawmsak ding a a inkuanpihte tung a vaihawm a akoih sila muanhuai leh piltak kuapen ahita diam le? 
MAT.24.46	Apu a hungpai chiang a sila huachibang a bawl ahung muh, hua silapa ahampha hi! 
MAT.24.47	Adiktak in kung hilh ahi, aman aneih jousiah tung a thunei dingin abawl ding hi. 
MAT.24.48	Hinanleh sila gilou in a lungsim in, Ka pu ahung paizok kei ding chi in, 
MAT.24.49	a silapihte na vuata henla, uain khamte kiangah ne-in dawn in na om taleh. 
MAT.24.50	Hua silapa pu agintat louhni, a kivenlouh laitak in a hungpai ding a. 
MAT.24.51	Tualeh amah tunnih asuah ding a, milepchiahte tan bangbang a tangsak ding a, huasan ah kahleh hagawina aom ding hi.
MAT.25.1	“Huahun chiangin van gam pen nungak siangthou sawm a meivak uh tawia mouneipa dawn ding a pawtkhiate tawh teh ahi ding. 
MAT.25.2	Alak ua mi-ngate apil ua; adang ngate amaw uhi. 
MAT.25.3	Amawte`n ameivak uh akeng ua, thautui a kengkop kei uhi, 
MAT.25.4	hinanleh apilte`n ameivak utawh abawm ah thautui zong a kengkop uhi. 
MAT.25.5	Mouneipa ahung zekai jiakin aun un a lusu ua, ana ihmuta uhi.
MAT.25.6	“Tualeh ja`nkim laiin, ‘Ngaiin, mouneipa hungpai hi! A dawn ding in pawtkhia un!’ chia kikou ging a omta a. 
MAT.25.7	Tuatakin nungak siangthoute athou ua, ameivak uh adeta ua. 
MAT.25.8	Tualeh amawte`n apilte kiangah, ‘Na meivak tui uh themkhat hung hawm un, ka meivakte uh mit ding ahita,’ achi ua. 
MAT.25.9	Hinanleh apilte`n adawng ua, ‘Kou leh nou dingin a kiching kei ding, ajuakte kiangah pai unla leijaw un,’ achi ua. 
MAT.25.10	Tualeh amauh alei ding a apaikhiat kal un mouneipa a hungpaita a; tualeh kigingsa a na omte amah tawh moulopna inn ah a lutkhawmta ua; tuachi`n kot a kikhakta hi.
MAT.25.11	“Huanung in nungak siangthou dangte zong a hungpai ua, ‘Toupa, Toupa! Kot hunghon in!’ achi ua. 
MAT.25.12	Hinanleh aman adawng a, ‘Adiktak in kung hilh ahi!’ Nou kungthei khakei, achi hi.”
MAT.25.13	Tuajiakin, “Kiging un mihing Tapa hungpai ding ni leh ahun na theihlouh jiak un.”
MAT.25.14	Van gam pen mi khat in asilate samkhawm a asilneih jousiah akiang ua kemsak a, khual gamlapi a zinmang tawh kibang ahi. 
MAT.25.15	Tualeh aman asila khat kiang ah talent nga, adang khat kiang ah talent nih, tualeh asila dang khat kiang ah talent khat apia a, amau bawltheih khom chingchiat tawh kijui in apia a, amah khual azinta hi. 
MAT.25.16	Tuachi`n talent nga ngahpa paiin summet avabawl a, talent nga dang ava metsak beh hi. 
MAT.25.17	Tuachimah bang in talent nih ngahpa in zong talent nih dangmah ametsak beh a. 
MAT.25.18	Hinanleh talent khat mupa apai a lei atou a, apu dangka avaphualta hi.
MAT.25.19	“Hun sawtpi nungin hua silate pu a hungtungta a, amauh tawh sum a sutuakta hi. 
MAT.25.20	Tuachi`n talent nga ngahpa a hungpai a, talent nga dang ahung tawi a, ‘Pu, nang talent nga nung kemsak a, En-in! Talent nga dang ka muhbeh hi,’ achi a. 
MAT.25.21	Apu in a kiang ah, sila hoih leh gin-om, na bawlhoih hi; sil tawmnoukhat tung ah na gin-om a, sil tampi tung a thunei in kung bawl ding hi; napu kipahna ah lut in! achi hi. 
MAT.25.22	Talent nih ngahpa zong a hungpai a, ‘Pu, nang talent nih nung kemsak a, En-in! Talent nih dang ka muhbeh hi,’ achi a. 
MAT.25.23	Apu in a kiang ah, ‘Sila hoih leh gin-om, na bawlhoih hi! Sil tawmnoukhat tungah na gin-om a, sil tampi tung a thunei in kung bawl ding, napu kipahna ah lut in!’ achi hi. 
MAT.25.24	Tuachi`n talent khat ngahpa a hungpai a, ‘Pu, mi giloutak nahi chih kungthei a; na tuhlouhna ah na at a, na thehlouhna ah zong na khawm khawm hi. 
MAT.25.25	Tuajiakin kunglau a, ka vapaia na talent leinuai ah ka vaphual a; En-in! Hiah nang a mah na mukikta hi,’ achi hi. 
MAT.25.26	Hinanleh apu in a kiang ah, ‘Nang, sila gilou leh thadah! Ka tuhlouhna ah ka at a, ka thehlouhna ah ka lakhawm jel hi, chih nathei maw? 
MAT.25.27	Tuachi`n ka dangka sumsinte kiangah na vakoih ding a, kungpai chianga kei a pen amet tawh ka muh ding hilou maw. 
MAT.25.28	Tuajiakin a talent a kiang a pan laksak unla, talent sawm neipa kiang ah pia un. 
MAT.25.29	Kuapeuh aneite piakbeh ahi ding a, tamsem a hungnei ding; hinanleh kuapeuh aneiloute aneihsun nangawn laksak ahi ding hi. 
MAT.25.30	Tualeh sila phatuamlou tuh pualam mial ah paikhia un, huasan ah kah leh hagawina aom ding hi,’ achi hi.
MAT.25.31	“Mihing Tapa a vanmi siangthoute tengteng tawh a thupina a kivon a a hungpai hun chiangin, a thupina laltouna ah atou ding a, 
MAT.25.32	amai ah namchih a kikhawm ding ua; belam chingpa`n kel lak a a belamte a khenkhiat bangin, amauhte a khenkhia ding. 
MAT.25.33	Tualeh belamte ajiatlam ah akoih ding a, hinanleh kelte aveilam ah akoih ding. 
MAT.25.34	Huahun chiangin kumpipa`n a jiatlamate kiang ah, ‘Nou ka Pa deihsakte aw, hungpai unla, leitung kisiam chil a pat a noua ding a gam bawlsa luah un. 
MAT.25.35	Ka gil akial in nek ding nung pia ua, ka dang atak in dawn ding nung pia uh, mikhual ka hih in nung jintun ua, 
MAT.25.36	guaktang ka hih in puan nung silhsak uh; ka damlouh in nungveh ua, thong a ka om in ka kiang ah nungpai uh,’ achi ding. 
MAT.25.37	Huahun chiangin mi diktatte`n, ‘Toupa bangchik in ahia gilkial a kungmuh ua an kung piak uh, bangchik in ahia dangtak a kungmuh ua dawn ding kung piak uh? 
MAT.25.38	Bangchik in ahia mikhual nahih kungmuh ua kung zintun uh? Guaktang a kungmuh ua puan kung silhsak uh? 
MAT.25.39	Bangchik in ahia china in hiam, thong ah hiam kungmuh ua na kiang a kungveh uh?’ aci ding ua. 
MAT.25.40	Kumpipa`n akiang uah, ‘Adiktak in kung hilh ahi, hih ka sanggamte lak a neupen khat tung a nabawl uh keitung a bawl nahi uh, achi ding!’
MAT.25.41	“Tuazohchiang in aman aveilam a omte kiang ah, ‘Nou hamsiat thuakte, kakiang a pat paimang unla, tangtawn mei, dawi leh a sawltakte ding a abawl ah lut un! 
MAT.25.42	Ka gil akial in an nung piakei ua, kadang atak in dawn ding nung piakei uh; 
MAT.25.43	mikhual kahih in nung zintun kei uh; guaktang kahih in puan nung silhsak kei ua; china leh thong a ka om in nungveh kei uh,’ achi ding. 
MAT.25.44	Tuachiang in amau`n zong adawng ding ua, ‘Toupa, bangchik in ahia gilkial in hiam, dangtak in hiam, khualzin in hiam, guaktang in hiam, damloua na om in hiam ahihkeileh thong a na om kungmuh ua, kung donlouh uh?’ achi ding uhi. 
MAT.25.45	Tuachiang in aman adawng ding a akiang uah, ‘Adiktak in kung hilh ahi, hih mineupente lak a khat tung a na bawllouh uh katung a bawllou na hi uh,’ achi ding. 
MAT.25.46	Tualeh hihte tangtawn gawtmun ah alutta ding ua, midiktatte tangtawn hinna ah alutta ding uh,” achi hi. 
MAT.26.1	Tualeh hichi ahung hi a, Jesu`n hihthu tengteng a genzoh in a nungjuite kiang ah, 
MAT.26.2	“Ninih zoh chiangin paikan ankuang luina ahung om ding ahi, tualeh Mihing Tapa kilhden ding a matsak in aom ding hi, chih nathei uhi,” achi hi. 
MAT.26.3	Tuatakin siampite leh laigelhmite, vantang upate siampi lianpen Kaiapha achih uh inn ah a kikhawm ua, 
MAT.26.4	tualeh Jesu lungsim a bawl a, man a a thahtheihna ding un akihou ua. 
MAT.26.5	“Hinanleh ankuang lui ni-in hihdah heh, ahuachih keileh mipi lak ah buaina ahung om khading,” achi uhi.
MAT.26.6	Tualeh Jesu Bethani khua a miphak Simon inn a aom laiin, 
MAT.26.7	Numei khat Alabastar bawm a sathau namtui mantam tak tawiin a kiangah a hungpai a, dohkan a atoulai in, a lutung ah a hungbuak hi. 
MAT.26.8	Hinanleh a nungjuite`n hih amuhtak un, aheh ua, “Bangding a namawk sukthelthang a hiam?” 
MAT.26.9	“Hih sathau mantam juak a mijawngte kiang a piaktheih ahi!” achi ua.
MAT.26.10	Jesu`n hih atheih in akiang uah, “Bangding a hih numei subuai nahi ua? Amahnu`n ka tung ah silhoihtak abawl hi. 
MAT.26.11	Mijawngte na kiang uah a omjing ua, hinanleh kei na kiang uah omjing ka hikei hi. 
MAT.26.12	Hih thau namtui katung a abuak pen, vuia ka omni a ding a abawl ahi. 
MAT.26.13	Adiktak in kung hilh ahi, khoimun peuh ah, leitung pumpi ah hih tangthupha akigenna teng ah hih numeinu silbawl zong amah theihjingna dingin agen jel ding uhi,” achi hi.
MAT.26.14	Tuanung in sawmlehnihte lak a khat Juda Iskariot achih uh siampite kiang ah avapai a 
MAT.26.15	tualeh akiang uah, “Amah na kiang uah hung piakhia leng nou kei bang nung pia ding ua?” avachi a, tualeh amau`n dangka sawmthum piak akhamta ua. 
MAT.26.16	Huanung siah amah matsak nang lemtang a zongta hi.
MAT.26.17	Tanghou tol sawhlouh ankuang luini masapen in, nungjuite Jesu kiang ah a hungpai ua, “Paikan ankuang lui nekna dingin khoiah hung bawlsak le ung na ut ei?” achi ua.
MAT.26.18	Tuachi`n aman, “Khuapi ah pai unla, mi khat kiangah: ‘Siapa`n ka hun anaita a, ka nungjuite tawh na inn ah paika`n ankuang ka nekhawm ding uh achi hi, vachi un,’ ” achi a.
MAT.26.19	Tuachi`n a nungjuite`n Jesu`n akiang ua ahilh bangin abawl ua, paikan ankuang a bawljouta uhi.
MAT.26.20	Tualeh nitak lam a hunghih in nungjui sawmlehnihte tawh an a im ua. 
MAT.26.21	Anek laiun aman, “Adiktak in kung hilh ahi, nalak ua mi khat in kei ahung mansak ding hi,” achi hi.
MAT.26.22	Tuatakin amauh a lungkham mahmahta ua, aban ban in akiang ah, “Toupa kei kahi hiam?” a chichiat ua.
MAT.26.23	Tualeh aman adawng a akiang uah, “Ankuang hung sawkpihpa in kei ahung mansak ding hi. 
MAT.26.24	Mihing Tapa a tanchin kigelh bang jel in apai ding hi, hinanleh Mihing Tapa mansak ding pa tung agik hi! Huapa piang kei leh amah a dingin ahoihjaw ding hi!” achi hi.
MAT.26.25	Tuachi`n amansak dingpa Juda in adong a, “Siapa keimah ka hi hiam?” achi hi.
MAT.26.25	Aman a kiangah, “Nang man na chita hi,” achi hi.
MAT.26.26	Tualeh anek laiun, Jesu`n tanghou ala a, gual ajawl a, abalkek a; tuachi`n nungjuite kiangah apia a, “La unla ne un, hih ka taksa ahi,” achi a.
MAT.26.27	Tuazoh in aman nou ala a, kipahthu agen a, a kiang uah apia a, “Na un un, dawn un,” 
MAT.26.28	“Khialhnate ngaihdamna ding a mi tampi a ding a pawt, hih ka sisan a thukhunthak ahi,” achi hi. 
MAT.26.29	Hinanleh kung hilh ahi, ka Pa gam a nou tawh athak ka dawnni atun masiah tuban hih grepgah tui ka dawnnawn kei ding, achi hi.
MAT.26.30	Tualeh la asak zoh un apawt ua, Olive mual ah apaita uhi.
MAT.26.31	Tuachi`n Jesu`n akiang uah, “Tuja`n chiangin na un un ka tungthu ah lungkia in na omsiang ding ua; ‘Belampu ka jep ding a, belam honte a kithehjak ding uh chih gelh ahi.’ 
MAT.26.32	Hinanleh ka thohkik zohnung chiangin, Galili gam ah namai uah ka pai ding,” achi hi. 
MAT.26.33	Peter in adawng a, akiang ah, “Mi jousiah na tungthu ah lungkia in omnanle uh, kei pen lungkia in ka omkei ding!” achi hi.
MAT.26.34	Jesu`n a kiangah, “Adiktak in kung hilh ahi, tuja`n chiangin, ak khuan ma-in thumvei nung kitheihmoh bawl ding”, achi hi.
MAT.26.35	Peter in a kiang ah, “Nang tawh sikhawm ding hinanleh zong kung kitheihmoh bawl kei ding hi!” achi a.
MAT.26.35	Huachimah bangin nungjuite jousiahin zong a chichiat uhi.
MAT.26.36	Tuazoh in Jesu amauhte tawh munkhat Gethsemani achih uh atung ua, tualeh a nungjuite kiangah, “Pa`m a ka vathum kal in hiah nanatou un,” achi a. 
MAT.26.37	Tualeh aman Peter leh Zebedi tapate nih azohpih a, lungkham in ahung mangbang mahmahta hi. 
MAT.26.38	Tuachi`n aman akiang uah, “Ka kha a lungkham mahmah a, sihna khop hial ahi. Hiah om unla hung venpih un,” achi hi.
MAT.26.39	Amah themkhat avapai gamla deuh a, khupbok in a thum a, “Pa aw, ahihtheih liaileh hih nou in hungpel hen! Ahihhangin kei deihna bang hilou in, nang deihna bang hijaw hen,” achi hi.
MAT.26.40	Tuachi`n amah nungjuite kiangah a hungpai a, amauhte ihmu in amu a; Peter kiangah, “Bangchi, nou dakkal khat sung zong hung venpih zoulou nahi uh maw? 
MAT.26.41	Khemna a na lutlouhna ding un kiveng gige in thum un; kha injaw a ngap a, hinanleh taksa pen ahatkei hi,” achi a.
MAT.26.42	Anihveina ding in ava paikhia kik a, athum a, “Pa aw, hih nou ka dawn louh a, hung peltheilou ahihleh, nadeih lam kibawl hen,” achi a. 
MAT.26.43	Tualeh amah a hungpai a, amauhte ihmu in a mukik a, a ihmut uh asuak mahmah jiak in.
MAT.26.44	Tualeh amauhte nusia in avapai kik a, athumveina ding in ava thum kik a, agen ngaiteng mah agen hi. 
MAT.26.45	Tuakhit in amah a nungjuite kiangah a hungpai a, akiang uah, “Noute ihmu lailai a tawlnga lailai nahi uh maw? En un! Ahun a hungtungta, Mihing Tapa mikhialte khut a matsak in aom ding. 
MAT.26.46	Thou un, ipai ding uh; En un, kei hung mansak dingpa a hungtungta hi!” achi hi.
MAT.26.47	Tualeh aman hihthu agen laiin, en-in, sawmlehnihte lak a khat, Juda; siampite leh upate kiang a kipan mipi thupitak namsau leh khetbuk tawite tawh a hungpai a. 
MAT.26.48	Tualeh amansak ding pa in amauh chiamtehna ahilh masa a: “Ka tawp penpen amah ahi ding hi. Amah man un!” chi-in.
MAT.26.49	Tuachi`n amah kintakin Jesu kiangah avapai a, “Chibai, Siapa,” chi`n atawp a.
MAT.26.50	Tualeh Jesu`n a kiangah, “Lawm, bang ding a hungpai nahia!” achi a. Tuachi`n Jesu tungah khut akha ua, amanta uhi. 
MAT.26.51	Tualeh ngaiin, Jesu ompihte lak a mi khat in akhut in asawk a a namsau adokkhia a, siampi silapa asat a, abil a satkhiatsak hi. 
MAT.26.52	Tuachiah Jesu`n a kiang ah, “Na namsau akoihna ah koih in, Namsau zangmi namsau in asi ding hi. 
MAT.26.53	Tuin zong vanmite sangguk mun sawmlehnih sang a tamjaw hung sawlsak dingin ka Pa kiang a ngentheilou hungsa nahi uh hiam? 
MAT.26.54	Hinanleh tuabang hitaleh Laisiangthou bangchi`n ahia ahung tangtuntheih ding?” achi hi.
MAT.26.55	Tuahun mah in Jesu`n mipite kiangah, “Guta man ding bangin namsau leh khetbuk tawiin kei man dingin nung pawt uh maw? Niteng in tempul ah noutawh thuhilh in katou a nungman kei ua. 
MAT.26.56	Hinanleh Jawlneite Laisiangthou thute ahung tangtun theihna ding a, hihte jousiah hung om ahi,” achi hi.
MAT.26.56	Tuakhit in nungjuite tengteng in a nusia ua, a taimangta uhi.
MAT.26.57	Tualeh Jesu mante`n amah siampi Kaiapha inn a laigelhmite leh upate kikhopna ah apaipih ua. 
MAT.26.58	Hinanleh Peter in siampi inn dong in gamlatak in amah ajui a, avalut a, atawptan theihsawm in silate lak ah avatou hi. 
MAT.26.59	Tuachi`n siampite leh upate leh vaihawmmite jousiahin, Jesu a thahtheihna ding un, theihpihtu diklou a zong ua; 
MAT.26.60	hinanleh amukei uhi, theihpihtu diklou tampi hungpai nanle uh amutuan kei uhi. Atawp in theihpihtu diklou nih a hungpai ua 
MAT.26.61	“Hihpa`n, ‘Pasian tempul hihsia in nithum sung in lamthakthei ka hi achi hi,’ ” achi ua. 
MAT.26.62	Tualeh siampi a dingdok a, “Nang bangmah a dawnglou ding maw? Hihte hung hekna bang chidan ahia?” achi hi. 
MAT.26.63	Hinanleh Jesu daidide in a om a, tuatak in siampi in a kiang ah, “Pasian hing min in kungvau ahi: Pasian Tapa Krist nahihleh hihlouh hunghilh in,” achi hi.
MAT.26.64	Jesu`n a kiang ah, “Na chita hi. Hinanleh kung hilh ahi: tunung chiangin Mihing Tapa silbawltheihna jiatlam a tou leh van meipi tung a hungpai na mu ding uhi!” achi hi.
MAT.26.65	Tuachi`n siampi in apuan a botkek a, “Pasian agensia hi! Theihpihtu dang bang i poimoh lai dia! Ngaiun Pasian agensiatna tuin naja uhi! achi hi. 
MAT.26.66	Bang na chingaih ua?” achi a.
MAT.26.66	Amauhte`n adawng ua, a kiangah, “Sitak ahi,” achi uhi.
MAT.26.67	Tuachi`n amaiah chil aphih ua; a khuttum un atum ua, khenkhat in akhutphang ua beng in, 
MAT.26.68	“Nang Krist! Hunghilh in kua ahia hungbeng!” achi uhi.
MAT.26.69	Tualeh Peter pualam ah huangsung ah atou a; nungak khat a kiangah a hungpai a, “Nang zong Galilimi Jesu tawh lawikhat nahi,” achi a.
MAT.26.70	Hinanleh aman, “Na thugen ka theikei chi`n aun ua amai uah theimoh akipang a.” 
MAT.26.71	Tualeh innlim a avapawt khiat tak in nungak dang khat in amah ana mu a, huamun a omte kiangah, “Hihpa zong Nazareth Jesu kiang a om ahi,” achi a.
MAT.26.72	Hinanleh aman, “Hihpa ka theingai kei achia, kichiam in a kitheihmoh bawl kikta hi!”
MAT.26.73	Tualeh tomkhat zoh in huamun a dingte a hungpai ua Peter kiangah, “Nang zong alak ua mikhat hi ngel teh, na ham in akithei hi!” achi ua.
MAT.26.74	Tuachi`n aman, “Hihpa ka theingai kei! chi`n hamsia kiloh in a kichiamta hi!”
MAT.26.74	Tuatakin ak ahung khuangpaita hi. 
MAT.26.75	Tuatakin Peter in Jesu thugen, “Ak khuanma in nang thumvei nung kitheihmoh bawl ding, achih ahung theikhiata a.” Tuachi`n pualam ah apawt a, akap ngutngutta hi.
MAT.27.1	Jingsang ahunghih in siampite leh vantang upate jousiah Jesu thahna dingin a kihoukhawm ua. 
MAT.27.2	Tualeh amah ahenkhit un apaipih ua, gam ukpa Pontia Pilat kiangah a piakhiata uhi.
MAT.27.3	Tuachi`n Juda, a mansakpa in Jesu siamlouh a tangsak uh chih a theihtak in a kisik a, daan dangka sawmthum pen siampite leh vantang upate kiangah ahung nungtawi a. 
MAT.27.4	“Midik sisan kakhok pen sil kana bawlkhial hi!” achi hi.
MAT.27.4	“Tua koutawh bang kisai ahia? Na lawhlawh kilawh ve!” achi uhi.
MAT.27.5	Tuachi`n aman daan dangka sawmthum pen tempul sung ah apailut a, apawt a, paiin ava awklumta hi.
MAT.27.6	Hinanleh siampite`n daan dangka pen ala ua, “Sisan man ahihjiak in hihpen thohlawm bawm a koih asiang kei,” achi ua. 
MAT.27.7	Tualeh amauh a kihoukhawm ua, khualzinmite vuina dingin hua sum in bel khengpa lou aleita uhi. 
MAT.27.8	Tuajiakin tuamun pen tunitan in sisan mun achi uhi.
MAT.27.9	Tuachi`n Jawlnei Jeremiah thugen: “Israeltate lak a kuate hiam in ana saksa uh amah man ding daan dangka sawmthum pen alata ua, 
MAT.27.10	Toupa`n a hunghilh bangin belkhengtu mun man dingin apia uh,” chih ahung tangtungta hi.
MAT.27.11	Tuachi`n Jesu gam ukpa maiah ading a, tualeh gam ukpa`n, “Judate kumpipa nahi hiam?” chi-in adong a.
MAT.27.11	Jesu`n a kiangah, “Na gen bangbang in himah ing,” achi hi. 
MAT.27.12	Tualeh siampite leh vantang upate`n amah aheklai un, aman bangmah in adawng kei hi.
MAT.27.13	Tuachi`n Pilat in a kiang ah, “Ahung hekna tengpi uh zalou nahi maw?” achi hi.
MAT.27.14	Hinanleh aman kamkhat in zong a dawng kei a, tuachi`n gam ukpa`n lamdang asa mahmah hi.
MAT.27.15	Tualeh paikan ankuang luini chiang a gam ukpa`n thongkia khat mipite`n atel penpen uh a khahkhiat jel ahihdan ngaina ahi hi. 
MAT.27.16	Tualeh huahun laitak in Barabba kichi thongkia minthang tak khat a om hi. 
MAT.27.17	Huajiakin amauh ahung kikhop tak un, Pilat in akiang uah, “Kua hung pawtsak leng na ut ua? Barabba maw? Jesu Krist kichi?” achi hi. 
MAT.27.18	Ajiak hazat man a Jesu ama khut a pia uh ahi, chih aman athei hi.
MAT.27.19	Tualeh vaihawmna touna a atoulai in, azi-in a kiangah mi asawl a, “Hua midik tung ah bangmah bawlken, tunin amah jiakin kamang in sil tampi kathuak hi,” ava chisak hi.
MAT.27.20	Hinanleh siampite leh vantang upate`n Barabba nget a Jesu hihlum ding a ngen ding in mipite akhem ua. 
MAT.27.21	Gam ukpa`n adong a akiang uah, “Hih nih tegel lak a kuapen hung khahkhia leng na ut ua?” achi a.
MAT.27.21	A mau`n, “Barabba!” achi uhi.
MAT.27.22	Pilat in akiang uah, “Ahihleh Jesu Krist kichi bang kalawh diai?” achi a, aun un akiang ah,
MAT.27.22	“Kross ah kilhden in om hen!” achi ua.
MAT.27.23	“Bangding inla? Aman bang bawlkhial anei a?” achi a.
MAT.27.23	Amau`n, “Kross ah kilhden in om hen!” chi-in ngaihjaw sem in akikou uhi.
MAT.27.24	Pilat in bangmah lawh theihlouh leh buaina semsem hiding ahi chih amuhtak in, tui ala a, mipi mai a akhut sil in, “Hih midik sisan ah mawhna ka neikei! Nou na lawhlawh kilawh un!” achi hi. 
MAT.27.25	Tuachi`n mipi jousiahin adawng ua, “A sisan mawh koute tung leh ka tate uh tung ah om hen!” achi ua.
MAT.27.26	Tuakhit in aman Barabba akiang uah a khahkhiata a, tualeh Jesu ajepzoh in kross a khailup dingin a piakhiata hi.
MAT.27.27	Tuakhit in gam ukpa galkapte`n Jesu kikhopna innpi sung ah alutpih ua, galkap jousiah akim ah ahung kikhawm ua. 
MAT.27.28	Tualeh amauhte`n apuan asutkhiat sak ua, puan sandup asilhsak uhi. 
MAT.27.29	Tualeh linglukhu aphan ua, akhusak ua, akhut jiatlam ah pumpeng chiangkhut atawisak ua, tualeh amai a khupdin in akun ua, “Chibai Judate kumpipa!” chi`n chiamnuih bawlnan anei uhi. 
MAT.27.30	Tualeh atung ah chil asiat ua, pumpeng chiang alaksak ua, alu satnan anei uhi. 
MAT.27.31	Tualeh amah chiamnuih bawlna a aneihzoh un, puansandup asutkhiat sak ua, ama puante asilhsak ua, kross a kilhden dingin a paipihta uhi.
MAT.27.32	Tualeh ahung pawtdok uleh Kurini mi amin Simon kichi mikhat amu ua, amah kross puading in aman uhi. 
MAT.27.33	Tualeh Golgotha kichi mun a hungtun un, “Hua pen luguh mun chihna ahi.” 
MAT.27.34	Amauhte`n uain silkha tawh kihel dawn ding in apia ua, aman achep takin a dawnnuam kei hi. 
MAT.27.35	Tualeh kross a akilhden khit un, aisan in a puansilhte akihawm ua; Jawlneiin, Amau`n ka puante a kihawm ua, ka puan-ak tual tung ah ai asan uh, chia anagen atangtun na ding in. 
MAT.27.36	Huamun ah atou ua, avengta uhi. 
MAT.27.37	Tualeh ahekna, “HIH JUDATE KUMPIPA JESU AHI,” chia gelh alutung ah atak uhi. 
MAT.27.38	Tualeh amah tawh suamhat nih zong akilhden ua, ajiatlam ah khat aveilam ah khat.
MAT.27.39	Tualeh mi vaklehte`n alu uh lawhkhum in a enghou uhi. 
MAT.27.40	“Nang tempul hihsia a nithum sung a lamkik dingpa! Nang leh nang kihunkhia tanla Pasian Tapa nahihleh! Kross a pan hung kumkhia in!” achi ua. 
MAT.27.41	Tuachimah bangin siampite`n enghou in laigelhmite leh upate tawh: 
MAT.27.42	“Aman midangte a hundam a; amah leh amah a ki hundamthei kei. Israelte kumpipa ahihleh kross dawn a pat hungkumta henla? Tuahileh igingta mai ding uh! 
MAT.27.43	Aman Pasian amuang vele: ama deih ahihleh tuin hunkhiata henla, Pasian Tapa ka hi achi vele!” achi ua. 
MAT.27.44	Hua suamhatte amah tawh kross a akilhdente un zong huachimah bangin a enghou uhi.
MAT.27.45	Dak gukna pan dak kuana dongin gamsung pumpi ah khim ahung ji`ng a. 
MAT.27.46	Tualeh dakkua tuam in Jesu aw ngaihtak in akikou a, “ELOI, ELOI, LAMA SABAKTHANI?” achi hi, tuapen “Ka Pasian, ka Pasian bangding a hung taisan?” chihna ahi. 
MAT.27.47	Akiang a ding mi khenkhatte`n, tua ajaktak un, hihpa`n, “Elijah sam ahi!” achi ua. 
MAT.27.48	Alak ua mikhat kintakin avataipai a sponzi ala a grep tuithuk ah adiah a, pumpeng dawn ah atak a, adawnsak tou hi. 
MAT.27.49	Midangte`n, “Huachisak in, amah hundam dingin Elijah a hungpai ei enni!” achi ua. 
MAT.27.50	Jesu aw ngaihtak in a kikou kik a, akha akhahta hi.
MAT.27.51	Tualeh ngaiin, tempul puanjak a tunglam a pan in a nuailamtan in keknih ahung kisuah a; jin ahung ling a, suangpite ahung pokkek a, 
MAT.27.52	tualeh hante ahung kihong a; misiangthou sisate pumpi tampi kaithoh in a omta uhi. 
MAT.27.53	Tualeh ama thohkik nung in hante a pat hung pawtdok in khuapi siangthou ah alut ua, mi tampi kiang ah akilak uhi.
MAT.27.54	Tuachi`n galkap zalamkai leh akiang a Jesu veng a omten jinling leh sil hung omte amuh tak un alau mahmahta ua, “Hihpa Pasian Tapa ahi taktak na hi!” achi uhi.
MAT.27.55	Tualeh Galili gam a pat a ana sepsakjel kawm a Jesu hungjui numei tamtak huamun ah a om ua, gamlatak a pat a en uhi. 
MAT.27.56	Huate lak ah Mari Magdalini, Mari Jakob leh Joseph nu, Zebedi tapate nu Mari a om uhi.
MAT.27.57	Nitaklam ahunghih in Jesu nungjui hive Arimathai khua a om amin Joseph mihausa khat a hungpai a. 
MAT.27.58	Amah Pilat kiangah apai a, Jesu luang a ngen a, tuachi`n Pilat in pia dingin thu apia hi. 
MAT.27.59	Tuachi`n Joseph in aluang ala a, puan malngat siangtak in atuam a, 
MAT.27.60	ahanthak, suang akhuak hawm ah asial a, han kongkhak ah suang lianpi khat aliklut a, apaita hi. 
MAT.27.61	Mari Magdalini leh Mari dangte han mai ah touin a om uhi.
MAT.27.62	Tualeh ajingni in, hua hi kiginni jingni ahi a, siampite leh Pharisaite Pilat kiang ah ahung kikhawm ua. 
MAT.27.63	“Siapa, hih mikhemhat pa`n adamlai in, ‘Nithum zohchiang in ka thoukik ding achih ka theigige uhi.’ 
MAT.27.64	Tuajiakin han pen nithum tan hoihtak a veng dingin thu pia in, atuachih keileh jan kal in a nungjuite paiin amah avagu kha ding ua, mipilak ah, misi lak a kipan a thoukikta hi, achi khading uhi; tuachi`n khemna masa sang in khemna nunung pen asiajaw sem ding,” achi ua.
MAT.27.65	Pilat in akiang uah, “Vengmi galkapte nanei ve ua le,” “Pai unla na hihtheih bang un venghoihsak ta unla,” achi a.
MAT.27.66	Tuachi`n apai ua han a enchian ua, asuang achiamteh ua, vengtu akoihta uhi.
MAT.28.1	Khawlni khit nipi kal a ni masapen phalvak in Mari Magdalini leh Mari dangte han en ding in a hungpai ua. 
MAT.28.2	Ngaiin jin thupitak ahung ling a, Pasian vantungmi van a pat in ahung kumsuk a, tualeh hungpai in hankong a pat suang ahung likkhia a, atung ah atouta hi. 
MAT.28.3	Amel kilatdan ahihleh tunphe bang mai ahi a, a puansilh ahihleh vuk bang a ngou ahi. 
MAT.28.4	Tualeh amah alaujiak un vengtute a kithing ua, misi bangin ahung omta uhi.
MAT.28.5	Hinanleh vantungmi-in numeite a houpih a akiang uah, “Laukei un,” “A kilhden uh Jesu nazong uh chih kathei hi. 
MAT.28.6	Hihsan ah a om nawn kei aman agensa mahbang in a thoukikta hi. hungpai unla alupna mun hung en un. 
MAT.28.7	Tualeh kintakin pai unla, a nungjuite kiangah ‘Misi lak a kipan a thoukikta; ngaiun, Galili gam ah namai uah apai!’ Huasan ah amah namu ding uh, chi-in vahilh un, ngaiun kung hilhta ahi,” achi hi.
MAT.28.8	Tuachi`n amauh lau leh kipak kawm in han a pat in manlang takin apaita ua, a nungjuite hilh dingin ataita uhi.
MAT.28.9	Tualeh nungjuite hilh ding a apailai un, ngaiun, Jesu`n amauhte aki muhpih a, akiang uah, “Na kiang uah khamuanna om hen,” achi a. Tuachi`n amau`n a kengte tuin abia uhi. 
MAT.28.10	Tuachi`n Jesu`n akiang uah, “Laukei un, pai unla ka sanggamte Galili gam a pai dingin vahilh un, huasan ah ahung mu ding uhi,” achi hi.
MAT.28.11	Tuachia amauhte apailai un, ngaiun vengtu khenkhat khuapi sung ah avapai ua, siampite kiangah sil omdan jousiah avahilh ua. 
MAT.28.12	Tualeh upate tawh akikhop ua akihou zoh un galkapte sum tampitak apia ua 
MAT.28.13	akiang uah, “Ka ihmut kal un, a nungjuite a hungpai ua amah ana gumangta uh, chi un, achi uhi. 
MAT.28.14	Tualeh gam ukpa`n hihte anajak ta`kleh zong, kouman ka khem lungdam ding ua, nou kung hunkhia nading uh hi,” achi uhi.
MAT.28.15	Tuachi`n dangka ala ua, amauh ahilh bangbang un abawlta ua; Judamite lak ah hihthu tunitan in akigen nalai hi.
MAT.28.16	Tuachi`n nungjui sawmlehkhatte Galili gam ah Jesu`n amauh a ding a aguatsak mual ah apaita ua. 
MAT.28.17	Amah amuhtak un abia ua, hinanleh khenkhat in aginglel uhi. 
MAT.28.18	Tuachi`n Jesu akiang uah hungpai in amauh a houpih a, “Van leh lei a thuneihna ka kiangah piak ahita. 
MAT.28.19	Tuajiakin pai unla, namchin a mi nungjui in bawl unla, Pa leh Tapa leh Khasiangthou min in baptis un, 
MAT.28.20	thu kungpiak jousiah juiding in thu hilh un, tualeh ngaiun, kei bangchik tan in leitung tawpdong in na kiang uah ka omgige ding,” achi hi. Amen.
MRK.1.1	Pasian Tapa Jesu Krist tangthupha kipatna; 
MRK.1.2	Jawlnei Isaiah laibu ah:
MRK.1.2	“Ngaiin, ‘ka sawltak na maiah ka sawl a,
MRK.1.2	aman na lampi abawl ding.’ 
MRK.1.3	Gamdaia kikou aw khat in,
MRK.1.3	‘Toupa lamlian sial unla;
MRK.1.3	a lampite tangsak un!’ ”
MRK.1.3	achi, chia gelh bang in. 
MRK.1.4	Johan in gamdai ah a baptis a, “sil bawlkhialhte ngaihdamna ding a kisikna baptis thu gen in a hungpawt hi.” 
MRK.1.5	Tualeh Judea gam a mi jousiah leh Jerusalem a omte a pawt ua, a kiangah apai ua, a khialhna uh phuangkhia in, Jordan luiah akiang ah baptisma atangchiat uhi.
MRK.1.6	Tualeh Johan in sangawngsau mul puan in asilh a savun kawng-gak in akawng a gak a, kauphe leh khuaiju ane hi. 
MRK.1.7	Tualeh, “Ka nung a hungpaipa kei sang a hatjaw ahi. Kun-a ama khedap khau sutding nangawn chinlou ka hi. 
MRK.1.8	Ken tuiin nou kung baptis a, hinanleh aman Khasiangthou in noute a hung baptis ding chi`n thu agen hi.”
MRK.1.9	Tualeh huahun laiin hichi ahi a, Jesu Galili gam Nazareth khua a kipan in a hungpai a, Johan kiangah Jordan luiah baptisma a tangta a. 
MRK.1.10	Tualeh tui a pat ahung pawttak in, van akihong a, Khasiangthou vakhu bang a hung kumsuk, atung a tuang amu a. 
MRK.1.11	Tualeh van a pan aw khat a hungging a; “Nang ka Tapa deihtak na hi, na tungah ka kipak mahmah hi,” achi hi. 
MRK.1.12	Tuakhit phet in kha-in amah gamdai ah a-sawl khia pai a, 
MRK.1.13	Tuachi`n Setan khem a om in gamdai ah ni sawmli a om a. Gamsa gilou lak ah a om a, vantungmite`n a nna a sepsak uhi.
MRK.1.14	Johan thong a akhum nung un, Jesu Pasian gam tangthupha gen in Galili gam ah a hungpai a. 
MRK.1.15	“Ahun a tungta, Pasian gam anaita hi! kisik unla tangthupha gingta un!” chi-in. 
MRK.1.16	Tualeh Jesu Galili tuipi piau a avak na ah, Simon leh a sanggampa Andru dil a ngenkhuh a mu a, amauhte ngamanmi ahi uhi. 
MRK.1.17	Tuachi`n Jesu`n a kiang uah, “Kei hungjui un, mihing man dingin nou kungbawl ding hi,” achi hi. 
MRK.1.18	Tuatakin amau`n a ngente uh nusia in amah ajuipai uhi.
MRK.1.19	Hua a kipan themkhat a paibehlaileh, Zebedi tapa Jakob leh a sanggampa Johan amu a, amau a ngen uh phawh a gunkuang sung a om ahi ua. 
MRK.1.20	Tualeh aman amauhte a sam pai a; amauh tegel in zong apa uh Zebedi pen a migoihte utawh gunkuang sungah nusia in ajuita uhi.
MRK.1.21	Tuachi`n Kapernaum khua ah avalut ua; khawlni-in kikhopna inn ah alutpai a, thu ahilh hi. 
MRK.1.22	Tualeh laigelhmite banglou a, thuneihna neimi bang a amauh thu ahilhjiak in, a thuhilh lamdang asa mah mah uhi. 
MRK.1.23	Tualeh a kikhopna inn uah dawinin pai pasal khat a om a; a kikoukhia a, 
MRK.1.24	ka tang un hung omsak in, “Nazareth Jesu nang tawh kou bang bawl ding nei ihia? Koute hih mangthang ding a hungpai nahi maw? Nang kua nahia chih kungthei hi. Pasian Misiangthou nahi!” achi hi.
MRK.1.25	Hinanleh Jesu`n a phawk a, “Dai inla, asung a kipan in hungpawt in!” achi a.
MRK.1.26	Dawinin in amah engbawl a ngaihtak a kikou in asung a kipan ahung pawtkhia hi. 
MRK.1.27	Tualeh aun un lamdang asa mahmah ua, tuachi`n, “Hih bang ahia? Bang chibang thuhilhna thak ahia? Aman thuneitakin dawininte nasan thu apia a, athu amangjel uh!” chi in, a kidong tuah uhi.
MRK.1.28	Tualeh Galili gam kim tengah gamchin ah atanchin a thangsuak pai hi.
MRK.1.29	Tualeh kikhopna inn a pan ahung pawtkhiat khit un Simon leh Andru inn ah, Jakob leh Johan tawh alutpai ua. 
MRK.1.30	Simon sungnu nattun a damlou in lupna ah ana lum a, tuathu Jesu ahilhpai uhi. 
MRK.1.31	Tuachi`n amah hungpai in, akhut a tuin a phongtou a, tuachi`n a nattun adamta a, a nna uh a sepsakta hi.
MRK.1.32	Tualeh nitaklam nitum nung in damlou jousiah leh dawimatte a kiangah ahung paipih uhi. 
MRK.1.33	Tualeh khuapi sung a mi jousiah kotpi bul ah ahung ki khawmkhawm ua. 
MRK.1.34	Aman mi tampi natna tuamtuam a nate a damsak a, dawite tampi zong a hawlkhia a; hinanleh dawite`n amah kua hihiam chih thei ahihman in, aham uh aphalkei hi.
MRK.1.35	Jingsang baihtak in, khuavak ma in, Jesu athou a, a pawtkhia a, munsip ah apai a, huamun ah athumta ahi. 
MRK.1.36	Tualeh Simon leh akiang a omten azong ua, 
MRK.1.37	Amah amuhtak un a kiangah, “Mi jousiahin nang a hungjong uhi!” achi uhi.
MRK.1.38	Aman akiang uah, “Aban a khuate ah paini. Hualak ah zong ka thupuak ka phuankhiat theih nang in, tua mah kungpaina san ahi,” achi hi. 
MRK.1.39	Tuachi`n a kikhopna inn uah a thupuak gen in Galili gam teng ah apai kawikawi a, dawite a hawlkhia hi. 
MRK.1.40	Phak mi khat a kiangah a hungpai a, amai a khupdin in; “Na ut leh nung siangthousak thei hi, chi`n ahung ngen ngutngut a.” 
MRK.1.41	Tuachi`n Jesu`n amah a lainat mahmah a, akhut ajan a, akhoih a, “Ka ut hi, na siangthouta in!” achi hi. 
MRK.1.42	Hihthu agen khitkhit in, phak in amah a nusiapai a, ahung siangthouta hi. 
MRK.1.43	Jesu`n khauhtak a khamna tawh amah a sawlkhiata hi. 
MRK.1.44	“Kuamah kiang ah bangmah genlou dingin pilvang in. Hinanleh Siampu kiang ah vakilak inla, na kisiansuahna dingin Mosi-in sil a sehte lan in, a theihchet na ding un,” achi hi. 
MRK.1.45	Hinanleh amah a paikhia a tua thu mipi lak ah a genjakta hi. Tuabang ahihman in Jesu a langtang in khuapi ah a lutthei takei a, gamdai kuamah omlouhna ah a omjawta hi. Hinapi`n munteng a pat in a kiangah mite a hungpaijel uhi.
MRK.2.1	Ni bangjah hiam nungin Jesu Kapernaum khua ah ahung lutkik a; tualeh inn ah a om chih mipite`n athei uhi. 
MRK.2.2	Tuachi`n kongkhak kim tanpha a omna ding omlou khop in mi tampi ahung kikhawmpai ua, Aman akiang uah thu agen a. 
MRK.2.3	Mijeng khat mi li in hungjong in a kiangah ahung paipih ua. 
MRK.2.4	Tualeh mi tamjiak a Jesu kiangnai a ahung paitheihlouh tak un, a omna inntung ahong ua; aphehvang zoh un mi jengpa alupna tawh a khaikhia suk uhi. 
MRK.2.5	Jesu`n aginna uh amuhtak in jeng a damloupa kiangah, “Tapa na khialhnate ngaihdam ahita,” achi hi.
MRK.2.6	Hinanleh laigelhmite khenkhat huamun a tou aom ua; a lungsim un, 
MRK.2.7	“Bangding a hihpa`n Pasian gensia a hichibang thu gen ahia? Pasian chihlouh kua ahia khialhna ngaidamthei!” chi`n a ngaihtuah uhi.
MRK.2.8	Hinanleh Jesu`n a lungsim un huachibang in a ngaihtuah uh chih akha-in athei a. Aman akiang uah, “Hichibang bangding a na lungsim ua ngaihtuah nahi ua? 
MRK.2.9	Mijeng kiangah, ‘Na khialhnate ngaihdam ahita,’ chih leh, ‘Thou inla na lupna la inla paita in, chih khoi a baihlam jaw ei’? 
MRK.2.10	Hinanleh mihing Tapa in leitung ah na khialhnate uh ngaihdam theihna anei chih natheihna ding un,” mijeng kiang ah, 
MRK.2.11	“Thou inla, na lupna la inla na innlam ah paita in kungchi ahi!” achi hi.
MRK.2.12	Amah a thoupai a, alupna la-in aun ua amitmuh un a pawtdokta hi. Tuachi`n aun un lamdang asa ua, “Hichibang mawng mawng i mungai naikei uh!” chi`n Pasian aphatta uhi.
MRK.2.13	Tuachi`n amah tuipigei ah apaikhia kik a, tualeh mipi jousiah a kiangah a hungpai ua, aman thu anahilh hi. 
MRK.2.14	Tuachia apailai in Alphai tapa Levi siah donna zum 
MRK.2.15	Tualeh hichi ahung hi a, Jesu`n Levi inn ah an a im a, siah dongmi leh mikhial tampite`n Jesu leh a nungjuite a impihchiat ua. Tampi ahi ua, a nung ajui uhi. 
MRK.2.16	Tualeh Laigelhmite leh Pharisaite`n siah dongmite leh mikhialte tawh an anekkhawm uh amuhtak un, amau`n a nungjuite kiang ah, “Bang-chidan ahia siah dongmite leh mikhialte tawh anek a, adawn?” achi ua.
MRK.2.17	Jesu`n hih ajaktak in, akiang uah, “Mi chidamte`n daktor a poimohkei ua, hinanleh mi chinate`n a poimohjaw uh; mi diktakte sam ding a hungpai ka hikei a, mikhialte kisiksak ding a hungpai ka hijaw hi,” achi hi.
MRK.2.18	Johan nungjuite leh Pharisaite`n an a ngawljel ua. Tuachi`n a hungpai ua a kiangah, “Bangding a Johan nungjuite leh Pharisaite`n an ngawl uh a, na nungjuite`n an a ngawllouh uh?” achi ua.
MRK.2.19	Tualeh Jesu`n a kiang uah, “Mou neipa akiang ua a om laiin Mou neipa lawmte`n an a ngawl ngai uh maw? Mou neipa amauh tawh akiang ua a omsawt laisiah an a ngawlkei ding uhi! 
MRK.2.20	Hinanleh Mouneipa akiang ua kipan a puakmang ni a hungtung ding a, tuachi`n huani chiangin a ngawl ding uhi.
MRK.2.21	“Mi kuaman puanlui puanthak them in a phawhngai kei, phawh nanle uh, a phawhna pen in aluipen a kaikek ding a, asiajaw sem ding hi. 
MRK.2.22	Tualeh mi kuaman uain thak savun thawl luiah athunngai kei, thuntale uh uain thak in savun thawl lui aphukek ding a, uain akibua ding a amangthang ding hi. Uain thak savun thawlthak a thun ding ahijaw hi,” achi hi.
MRK.2.23	Tualeh hichi ahi a, khawlni in Jesu buhleilak ah apaisuak a. A paikawm un a nungjuite`n buhvuite ajut ua. 
MRK.2.24	Tuachi`n Pharisaite`n a kiangah, “En in, bangding a amau`n khawlni a bawl sianglou bawl uh ahia!” achi ua.
MRK.2.25	Aman akiang uah, “David leh a lawite a taksap ua, a gilkiallai ua a silbawl uh simkhalou nahi umaw? 
MRK.2.26	Abiathar siampi ahih lai a, Pasian inn a lut a Siampute chihlouh nek sianglou tangkou sehtuam anek a, alawite kiang a zong apiak thute,” achi hi. 
MRK.2.27	Tualeh aman akiang uah, “Khawlni mihing a ding a siam ahi a, mihing khawlni a ding a siam hilou hi. 
MRK.2.28	Tuajiakin Mihing Tapa ahihleh khawlni Toupa ahi.”
MRK.3.1	Tuachi`n kikhopna inn ah a lutkik a, huasan ah khutjeng mikhat a om hi. 
MRK.3.2	Tualeh mi pawlkhat in amah a hektheihna ding un khawlni-in a damsak leh damsaklouh adap-et ua. 
MRK.3.3	Jesu`n khut jengpa kiangah, “Mipi maiah ding in,” achi a, 
MRK.3.4	Tuachi`n Jesu`n amauhte kiang ah, “Khawlni a silhoih bawl maw asiang, silsia maw? Hundamna maw asiang, hihlup maw?” chi in adong hi.
MRK.3.4	Hinanleh amauh a daidide ua. 
MRK.3.5	A lungtang uh atakjiak a lungkham leh hehkawm a amauhte a et kawikawi nung in, “Khut jengpa kiangah na khut jan in,” achi a. Aman a jankhia a, tuachi`n a langkhat bangin ahung damsiangta hi. 
MRK.3.6	Tuachi`n Pharisaite a pawtkhia ua Jesu thah ding dan Herod pawl a mite tawh a kikum uhi.
MRK.3.7	Hinanleh Jesu a nungjuite tawh dil lam ah apaita ua; Galili gam a kipan mipi tamtak in anung ajui ua, 
MRK.3.8	a silbawl thupidan ajak un, Judea gam a kipan, Jerusalem khua a kipan, Idumai gam a kipan, Jordan gal a kipan Tura leh Sidon khuakim a kipan in, mipi tamtak a kiangah a hungpai ua. 
MRK.3.9	Mipite jiakin amah a ding a gunkuang neu khat mansa a koih ding in a nungjuite thu ahilh a, atuachih keileh ahung nehgawp ding uh, achi hi. 
MRK.3.10	Aman mi tampi ana damsakta a, tuachi`n natna nei jousiahin amah a khoihkhak theihna ding un abawh lutlut uhi. 
MRK.3.11	Kha giloute`n amah amuhtak un amai a puk in, “Nang Pasian Tapa nahi chi in a kikoujel uhi!”
MRK.3.12	Hinanleh aman amah kua hihiam chih gendoklou dingin khauhtak in akham hi.
MRK.3.13	Jesu mualtung lam ah a kahtou a, adeihtuamte a sam a, amau a kiangah avapai ua. 
MRK.3.14	“Tualeh a kiang a om ding leh a thupuak gen a asawl ding in sawmlehnihte a namdet a, 
MRK.3.15	tualeh damloute damsak theihna leh, dawite nohdok theihna thuneihna nei ding in.”
MRK.3.16	Ama seh sawnlehnihte hihte ahi uh: Simon (Peter chia amin aphuak pa); 
MRK.3.17	Zebedi tapa Jakob leh a sanggampa Johan, (Aman Bonerges a sa, “Huapen van ging tapa chihna ahi”); 
MRK.3.18	Tualeh Andru, Philip, Bartholomai, Mathai, Thoma, Alphai tapa Jakob, Thaddai, Kananmi Simon, 
MRK.3.19	tualeh a mansakpa Juda Iskariot zong ahi uh; Tuachi`n amauhte innsung ah alut uhi.
MRK.3.20	Tualeh amauhte an na-ngawn netheilou khop in mipi ahung kikhawm kik ua. 
MRK.3.21	A inkuanpihte`n hihthu ajaktak un, “A lungsim venglou ahita chi in pummat asawm uhi.”
MRK.3.22	Tualeh Laigelhmite Jerusalem a pat a hungpaisukte`n, “Beelzebul pai ahi, dawimangpa jiakin ahi dawite adelhdok achi ua.” 
MRK.3.23	Tuachi`n Jesu`n amauhte asam a akiang uah gentehna in thu agen a, “Bangchi`n Setan in Setan adelhdok diai? 
MRK.3.24	Gamkhat kilangkhen in kidouleh agam ading thei kei ding. 
MRK.3.25	Tualeh innsung khat kilangkhen in kidouleh, hua inkuan zong adingdok kei ding hi. 
MRK.3.26	Setan zong amah leh amah kidou in kilangkhen leh adingdok jou kei ding a, a mangthang jaw ding hi.
MRK.3.27	“Mi kuaman mihatpa ka`n masa loupi in mihatpa inn a lut in avan a hihsiatsak ngaikei, a ka`ntawm jawh chiangin ahihsiatsak thei pan ding hi.
MRK.3.28	“Adiktak in kung hilh ahi, mihing tate akhialhna jousiah uh leh Pasian gensiatna lam a a gensiatna jousiahte uh ngaihdam ahi ding ua. 
MRK.3.29	Hinanleh kuapeuh khasiangthou gensia bangchiktan in ngaihdam ahikei ding a, tangtawn khialhna a lauhhuai ah aomjaw ding,” achi hi. 
MRK.3.30	“Dawinin-pai ahi achihjiak ua hihthu agen ahi.”
MRK.3.31	Tuanung in anu leh a sanggamte a hungpai ua, inn Pualam a dingin amah sam dingin mi asawl uhi. 
MRK.3.32	Tualeh akim ah mipi atou diamduam ua, a kiangah, “Inn pualam ah nanu leh na sanggamte`n ahung jong uh,” achi ua.
MRK.3.33	Tualeh aman akiang uah, “Ka nu leh ka sanggamte kuate ahia?” achi a. 
MRK.3.34	Tuachi`n akim a toute a en kawikawi a, “En un! Ka nu leh ka sanggamte! achi hi. 
MRK.3.35	Kuapeuh Pasian deihlam bawl taphot ka sanggampa, ka sanggamnu leh kanu ahi,” achi hi.
MRK.4.1	Tualeh aman tuipi piau ah thuhilh apan kik a, tualeh mipi tamtak a kiangah ahung kikhawm ua, tuachi`n tuipi tung a gunkuang sungah alut a, atou a, tualeh mipi jousiah tuipilam nga in tuipi piau ah leitak ah aom uhi. 
MRK.4.2	Tuachi`n aman gentehna zang in thu tampi amauhte ahilh a:
MRK.4.3	“Ngaikhia unla! En un, khaichithehpa khaichi theh ding in a kuan a. 
MRK.4.4	Tualeh hichi ahung hi a, athehlai in, khenkhat lamsik ah atu a; tungleng vasate hungpaiin anejouta uhi. 
MRK.4.5	Khenkhat suangsilei, lei tamlouhna lak ah atu a; lei asahlouh jiakin a poupai a. 
MRK.4.6	Hinanleh ni ahungsan in ahaivul a; tualeh jung aneihlouh jiakin a gawsiangta hi. 
MRK.4.7	Tualeh khenkhat ling lak ah atu a; alingte hung khang in adepmangta a, gah aneikei uhi. 
MRK.4.8	Hinanleh khenkhat leihoihlak ah atu a, apou a, hungkhang in gah anei a, aleh sawmthum, aleh sawm guk tualeh jakhat bang in ahung pungta hi,” achi hi.
MRK.4.9	Tualeh aman akiang uah, “Jakna ding bilnei jousiahin ja hen!” achi hi.
MRK.4.10	Hinanleh amah guak a a omlai in, Sawm leh nihte tawh akiang a omten gentehna thu adongchian ua. 
MRK.4.11	Tualeh aman akiang uah, “Nou kiangah Pasian gam thugu`k piak ahi a, hinanleh pualam mite a ding in pen, bangkim gentehna a gen ahi, 
MRK.4.12	tuachi`n,
MRK.4.12	‘Muh jaw a muthei ua,
MRK.4.12	a theisiam kei ding uh;
MRK.4.12	ja jaw ajathei ua,
MRK.4.12	angaihna a theikei ding uh.
MRK.4.12	Ahuachih keileh denchiah ahung kiheikik kha ding ua,
MRK.4.12	a khialhnate uh ngaihdam ahi kha ding uh,’ ”
MRK.4.12	achi hi. 
MRK.4.13	Tualeh aman akiang uah, “Hih gentehna thu theisiamlou nahi uh maw? A tuachih leh bangchi`n gentehna thudang tengteng na theisiamta ding uale? 
MRK.4.14	Buhchithehpa`n thu atheh ahi. 
MRK.4.15	Tualeh lamgei a thu athehte hichibang ahi, thu ajaktak un manlang takin Setan hung paiin a lungtangte ua thute a laksakpai hi. 
MRK.4.16	Tualeh tuachimah bang in suangsilei a thehte hihte ahi uh; amau`n thu ajaktak un kipaktak in a sangpai uhi. 
MRK.4.17	Hinanleh a mauh ah jung aneikei ua, tomnou khat sung a om uhi. Tuanung in thu jiak a gimthuakna hiam, vuakna hiam ahung om chiangin akipuk pai uhi. 
MRK.4.18	Tualeh ling lak a kithehte hihte ahi uh, amau`n thu aja ua, 
MRK.4.19	leitung hinkhua ngaihsutnate, hauhsak utna khemnate, leh sil dangdang deihgohnate hunglut in thu adep a, gahtheilou in a omta hi. 
MRK.4.20	Hinanleh leihoihlak a thehte hihte ahi uhi. Thu ja a, sa`ng a, aleh sowmthum bang, aleh sawmguk bang tualeh jakhat bang in agah uhi,” achi hi.
MRK.4.21	Aman akiang uah a genkik a, “Meivak akoihna a koihlou a, lawhnuai hiam, lupna nuai hiam a koihding in kuan a hungtawi ngai a? 
MRK.4.22	Thanglou ding a im bangmah a omngai kei a, langlou ding a phual bangmah a omngai kei. 
MRK.4.23	Kuapeuh jakna ding a bilnei jousiahin ja uhen!”
MRK.4.24	Tuachi`n aman akiang uah, bang ahia najak uh pilvang un; natehna ngaimah un ahung tehsak ding ua, tualeh nou a ngaikhiate kiang ah, ahung piak behlap ding uh atamjaw piak in na om ding uhi. 
MRK.4.25	“Kuapeuh anei kiangah piakbeh ahi ding a; hinanleh kuapeuh aneilou kiangah aneihsun zong laksak ahi ding,” achi hi. 
MRK.4.26	Tualeh aman, “Pasian gam pen min lei a khaichi atuh tawhbang ahi; 
MRK.4.27	Janchiah a ihmu a, sunchiah athoujel a, khaichi anapou in, anakhang a, hinanleh bangchi a pou a, bangchi a khang ahia chih a theikei. 
MRK.4.28	Leiin amah in gah ahung suahjel a; amasan anah tuazohchiah avui, tuazohchiah avui a atang. 
MRK.4.29	Hinanleh agah ahungmin chiangin buhlak ahuntak man in Kawite in a at paita hi, achi hi.” 
MRK.4.30	Tuachi`n aman, “Pasian gam bang tawh itehkak tadiai?” Ahihkeileh “Bangtawh tehkhin a gen ding ita ua? 
MRK.4.31	Ankam chi tangkhat leia akituh chiang, lei a khaichitang tengteng sang in neupen nanleh. 
MRK.4.32	Atuhkhit nung un a hungpou a, Loupa jousiah sang in ahung lianjaw a, ba lianpipi a hungnei a, tuachi`n tungleng vasate alim ah agiak uhi, huachibang mah ahi,” achi hi.
MRK.4.33	Tualeh hichibang gentehna thu tampi in a jaktheih khomkhom un, thu akiang uah agen jel hi. 
MRK.4.34	Hinanleh aman gentehna louin akiang uah thu agenngai kei. Tualeh amauh guak a aom chiang un a nungjuite kiangah sil bangkim a hilhchian jel hi.
MRK.4.35	Tuani mah in, nitaklam a hunghih in, aman akiang uah, “Galkhat lam ah igalkah ding uh,” achi a, 
MRK.4.36	Amau`n mipite a paisan zoh un, gunkuang a aom bangbang in amah a paipihta ua. Tualeh akiang uah gunkuang neu dang zong aom hi. 
MRK.4.37	Tualeh huihpi hattak ahunglang a, tui kihotte, gunkuang sung ah a hunglut juajua a; tuachi`n gunkuang a hungdim phialta hi. 
MRK.4.38	Hinanleh amah gunkuang mawng langkhat lam ah tangkham kham in ihmu in a om a. Tualeh a phong ua, a kiangah, “Siapa, ka manthai ding uh khawk salou nahi maw?” achi ua.
MRK.4.39	Tuachi`n amah ahungthou a, huih atai a, tualeh tuipi kiangah, “Dai in! Om khinkhian in!” achi a. Tuachi`n huih a tawpta a, a sipdideta hi. 
MRK.4.40	Hinanleh aman a kiang uah, “Bangding a hichilau nahi ua? Ginna himhim na neihlouh uh bang chidan ahia?” achi hi.
MRK.4.41	Tualeh amauh lau chihtak in alauta ua, “Hihpa bang chibang mi ahia? Huih leh tuipi nangawn in athu aman uh!” chi in khat leh khat a kichituah uhi.
MRK.5.1	Tuachi`n tuipi gal Garasin mite gam a hungtung ua. 
MRK.5.2	Tualeh gunkuang a pat ahung pawtkhiattak in, mi khat han a pat a hungpawt in amah anatuak pai a. 
MRK.5.3	Amah hanlak a teng ahi a; tualeh kuaman sikkhau nangawn in a hentheikei uhi. 
MRK.5.4	Kol bulh in sikkhau in anakanta ua; hinanleh sikkhaute a bottan a, kolte a botsia jel a, kuamah in a thujohkei uhi. 
MRK.5.5	Tualeh sun leh jan in mualte leh hante ah omjing in akikou a, suang in aki-at jel hi.
MRK.5.6	Aman gamla tak a pat Jesu amuh tak in, tai in, a vabiata a, 
MRK.5.7	tualeh amah aw ngaihtak in a kikou a, “Jesu Pasian tungnung pen Tapa! nang leh ken bang ahia bawlding kaneih? Hung gimsak lou dingin Pasian min in kung ngen hi!” achi hi. 
MRK.5.8	Aman a kiangah, “Nang kha-nin, hihpa sung a pan hungpawt in!” ana chita a.
MRK.5.9	Tuachi`n aman, “Na min bang ahia?” chi in adong a.
MRK.5.9	Tualeh aman a kiangah, “Ka min ahihleh ‘Nuai ahi,’ tampi ka hihjiak un!” achi a. 
MRK.5.10	Hua gam a kipan amauh sawlmanglou dingin a kiangah angen ngutngut a.
MRK.5.11	Tualeh huasan ah mual pang ah vok tampi a om a. 
MRK.5.12	Tuachi`n dawininte jousiahin, “Vok sungah hungsawl in asung ua ka luttheihna ding un,” chi in a kiangah a ngen ua. 
MRK.5.13	Tuachi`n Jesu`n amauh thu apia a, tuachi`n Dawininte a pawtkhia ua, vok sungah alut ua; tualeh vokhonte sangnih bang ahi ua, vokhonte ken a pat in tuipilam juan in hahtai in a hungtai ua; tuilak ah a kialumta uhi.
MRK.5.14	Tuachi`n vok chingte atai ua, hihthu khuapi leh gam teng ah ahilhta uhi. Tualeh bang sil hungtung ata chia en ding in mipite ahung taikhawm uhi. 
MRK.5.15	Tuachi`n amauhte Jesu kiang ah a hungpai ua, dawi-mat nuai khat paipa puan silh a, lungsim ngaina pua a anatou ahung mu ua; tuatakin alauta uhi. 
MRK.5.16	Tualeh amauhte`n dawimatpa tung a sil tundan leh vok omtan amauh anahilh ua.
MRK.5.17	Tuachi`n amah tawh agam ua pat a pawtkhia dingin a ngenta uhi.
MRK.5.18	Tualeh amah gunkuang sung a aluttak in, dawinin paipa in, “Nang tawh pai ka ut!” chi in a kianga om dingin a ngen a.
MRK.5.19	Hinanleh Jesu`n a phalkei a, a kiangah, “Na inn ah, na lawite kiangah pai inla, Toupa`n nang a ding a silthupi ahung bawlsak dante leh, nang ahung hehpih dante vahilh in,” a chijawta hi.
MRK.5.20	Tuachi`n a pai a, Jesu`n amah a ding a sil thupi a bawlsak dante Dekapoli khua ah a tangkoupih ta a, mi jousiahin lamdang asa mahmah uhi.
MRK.5.21	Jesu gunkuang a galkhat lam ahung tunkik takin mipi tamtak akiang ah ahung paikhawm ua, tualeh amah tuipi gei ah a om a. 
MRK.5.22	Tualeh ngaiin, kikhopna inn a vaihawmte lak a mikhat amin Jaira kichi a hungpai a, Jesu amuh takin a kengbul ah akhupbok a. 
MRK.5.23	“Ka tanu naupang nou asi dekdek a, ahung dam a, a hintheihna dingin, hungpai a atung a nakhut nga ding in kungngen hi!” chi`n, chitaktak in a ngen hi.
MRK.5.24	Tuachi`n Jesu amah tawh apaita a, mipi tampi in ajui ua, aboh lutlut uhi.
MRK.5.25	Tualeh Numei khat kum sawmlehnih sipawt a damlou aom a, 
MRK.5.26	Daktor tampi lak a pan sil tampi a nathuak in, aneih jousiah ana jangjouta a, hinanleh bangmah a phatuamkei a, a khawk jawsem a. 
MRK.5.27	Aman Jesu tanchin ajaktak in, anung ah mipi lak ah a hungpai a, apuan a khoih a. 
MRK.5.28	“Apuan maimai khoihkha lengzong ka dam ding hi,” chi`n a ngaihsun hi.
MRK.5.29	Thakhat in asipawt pen akangta a; anatna adamta hi chih ataksa tungah akithei hi. 
MRK.5.30	Tualeh Jesu`n a sung a kipan in silbawltheihna apawt chih atheipai a, mipilak ah akihei kawikawi a, “Kua ahia ka puan khoih?” achi a.
MRK.5.31	Hinanleh a nungjuite`n a kiangah, mipi in ahung phuk lutlut na mu vele, kua ahia hung khoih nachih, achi ua.
MRK.5.32	Tualeh aman hua sil bawlnu muh sawm in adak kawikawi a. 
MRK.5.33	Hinanleh numeinu in atung a sil kibawl athei a, lau leh chitun kawm in a hungpai a, a maiah khupbok in, a kiangah thudik jousiah ahilhta hi. 
MRK.5.34	Tualeh aman amahnu kiang ah, “Tanu, na ginna in ahung damsakta hi, pai inla, na natna a kipan na dam tawntungta in,” achi hi.
MRK.5.35	Aman hihbang a thu agen laiin, kikhopna inn a vaihawmpa inn a kipan mi a hungpai ua, “Na tanu asita ve, bangding a siapa buaisak nalai nahia?” a hungchi ua.
MRK.5.36	Jesu`n hih thu ajaktak in, kikhopna inn a vaihawmpa kiang ah, “Lauken gingta mai in,” achi hi. 
MRK.5.37	Tualeh aman Peter leh Jakob leh Jakob sanggampa Johan chihlouh in amah ajuih uh aphal kei. 
MRK.5.38	Tuachi`n amah kikhopna inn a vaihawmpa inn ah a hungtung a, ana buai vengvung leh kap a na mau vengvungte amu a. 
MRK.5.39	A valut a akiang uah, “Bangding a kap a mau vengvung nahi ua? Naupangnu asi ahikei, a ihmu ahi!” achi hi.
MRK.5.40	Tualeh amauhte`n amah a nuihsan ua, ahihhang in aman aun un a notkhia a, naupangnu nu leh pa leh a jawhpihte a paipih a, naupangnu omna ah alut ua. 
MRK.5.41	Tuachi`n aman naupang akhut in akai a akiang ah, “Talitha kumi,” achi a. Tuapen, “Nungaknou, thouin, kungchi hi!” chihna ahi.
MRK.5.42	Tuachi`n Numei naupang a thoua a paipai ngal a, (amahnu kum sawmlehnih mi ahita a), tuatakin a mau`n lamdang asa mahmah uhi. 
MRK.5.43	Hinanleh aman akiang uah, hih kuamah in theikei heh achi tinten a, “Tualeh nek ding banghiam pia ding in, thu apia hi.”
MRK.6.1	Tuachi`n hua a kipan in apawt a, ama tenna gam ah a hungpai a, tualeh a nungjuite`n amah ajui ua. 
MRK.6.2	Tualeh khawlni a hunghih in, kikhopna inn ah thuhilh apanta a, tualeh mi tampi athu zate`n “Hipa`n hih thute khoia pan a amuh ahia? A kiang a pilna kipia bangpilna ahia? Akhut in hijahta a silthupi abawl bang chidan ahia? 
MRK.6.3	Hihpa Mari tapa Jakob, Jos, Juda leh Simon sanggampa, sing nasep sempa hilou amaw? A sanggamnute zong hihsan a ikiang ua om hilou ahi uh maw?” achi ua. Tuachi`n atung ah alungkim takei uhi.
MRK.6.4	Hinanleh Jesu`n a kiang uah, “Jawlnei jaw ama gamsung leh ama inkuante lak leh ama insung ah chihlouh jahbawllouh in a omngai kei hi,” achi hi. 
MRK.6.5	Mi damlou tamloute tung a akhut nga a adamsak chihlouh ngal hih gam ah sillamdang a bawlthei kei hi. 
MRK.6.6	Tualeh a gintatlouh jiak un lamdang asa mahmah hi. Tuachi`n khuate ah thu hilh in avak kawikawi hi.
MRK.6.7	Tualeh aman sawmlehnihte a kiangah a samkhawm a, nihnih in asawlkhia a, tualeh Dawininte tung a thuneihna zong apia hi. 
MRK.6.8	“Tualeh a khualjinna uah chiangkhut chihlouh bangmah, thungpite, tanghoute, leh akawng a dangka pualou ding in thu apia hi. 
MRK.6.9	Hinanleh khedap bulh unla, puan-ak nih keng kei un,” achi hi. 
MRK.6.10	Aman akiang uah, “Inn khatpeuh a na lutchiang un, huamun a na pawtkhiat masiah uh tua inn ah tung kinken un. 
MRK.6.11	Tualeh kuapeuhin ahung tunsaklouh ua, nathu uh zong a ngaihnuam kei uleh, tua a pan na pawtchiang un, amauh mawhpaihna dingin na kengtaw ua leivui thingkhia un. Adiktak in kung hilh ahi, vaihawmni chiangin tua khua thuak ding sang in Sodom leh Gomorrah thuak ding adan a omjaw ding!” achi hi. 
MRK.6.12	Tuachi`n amauh a pawtkhia ua mite kisik dingin thu ahilh uhi. 
MRK.6.13	Tualeh amauhte`n dawi tampi a notdok ua, damlou tampi sathau nuh in a damsak uhi. 
MRK.6.14	Tualeh kumpi Herod in anaja a, amin athanta`k jiakin, “Baptispa Johan misi lak a kipan-a hung thoukik a! Huajiakin hih silbawltheihnate`n amah ah sem ahive,” achi hi. 
MRK.6.15	Adangte`n, “Elijah ahi achi ua,”
MRK.6.15	Midangte`n, “Jawlnei ahi, Jawlneite lak a khat ahi,” achi ua.
MRK.6.16	Hinanleh Herod in hihte ajaktak in, “Alu ka tansakpa Johan ahi ve! Misi lak a pan hung thoukik ahi!” achi hi. 
MRK.6.17	Herod in a sanggampa Philip zi Herodia a kitenpih tak jiakin Herodia jiakin mi asawl a, Johan a mansak a, ka`n in thong ah akhumta hi. 
MRK.6.18	Ajiak Johan in Herod kiangah, “Na sanggampa zi na kitenpih dan ngaina ahikei!” anachi hi.
MRK.6.19	Tuajiakin Herodia in amah a mudah a thah a ut a, hinanleh a thatthei kei hi. 
MRK.6.20	Herod in Johan hi midiktat leh Siangthoutak ahi chih atheih jiakin a lau a, amah ana humhum a; athu ajak in a lungkham a, hinanleh kipaktak in a ngaikhia jel hi.
MRK.6.21	Tuachi`n Herod in a pian ni-in ami thupite, galkap lamkai liante, Galili gam a miliante a ding a jahna ankuang aluilai in hun lemtang a hung omta a. 
MRK.6.22	Tualeh Herodia tanu a hunglut a, alam a, tualeh Herod leh a kiang a toute a kipaksakta a, kumpipa`n numei naupangnu kiangah, “Na deihdeih hung ngen in? Kung piading,” achi a. 
MRK.6.23	“Bang khatpeuh nung nget taphot, kungpia ding, ka gam kimkhat tan in zong chi in amahnu kiangah a kichiam hial hi!”
MRK.6.24	Tuachi`n amahnu vapawt khia in anu kiangah, “Bang ka ngen dia?” chi`n ava dong a.
MRK.6.24	Tualeh amahnu`n, “Baptispa Johan lutang,” anachi hi.
MRK.6.25	Kintakin kumpipa kiang ah hunglut in a kiangah, “Tu leh tuin Baptispa Johan lutang kuang khat in hungpia lechin ka ut!” chi-in a ngen a.
MRK.6.26	Tuachi`n kumpipa a lungkham mahmah a, hinanleh a chiamsa ahihman in leh a kiang a toute jiakin a nial nuam kei a. 
MRK.6.27	Tuachi`n kumpipa`n athat ding in mikhat a sawlpai a, amah paiin thong sung a alu a vatanta a; 
MRK.6.28	a lutang kuang khat in a hungtawi a, numei naupang kiang ah apia a; tualeh numei naupangnu`n anu kiangah a piata hi. 
MRK.6.29	A nungjuite`n ajaktak un aluang avala ua, han ah avuita uhi.
MRK.6.30	Tuachi`n sawltakte Jesu kiangah ahung kikhawm ua, a silbawlte jousiah uleh a thuhilhnate uh a hunghilh ua. 
MRK.6.31	Tualeh aman akiang uah, “Noumau guak in hungpai unla, munsip ah tomkhat hung khawlphot un,” achi a. Ajiak atung akuan ki phamat den ahihman in an nekna ding hun nasan amukei uhi. 
MRK.6.32	Tuachi`n amauhte gunkuang in munsip ah atuampai ta uhi.
MRK.6.33	Hinanleh mipite`n apailai uh amu ua, mi tampi in amah athei ua, khuapite a pan keng in a hungtai ua, ana makhelh in a kiangah ahung paikhawm ua. 
MRK.6.34	Tualeh Jesu ahung pawtkhiat takin, mipi tampitak a muta a, chingtu bei belam bang ahihjiak un a hehpih mahmah a; tuachi`n thu ahilh panta hi. 
MRK.6.35	Sun hun tamjaw ahung manzoh tak un, a nungjuite hungpaiin a kiangah, “Hih gamdai mun ahi a, hunlah a jekaita a; 
MRK.6.36	I kim a gamte leh khuate a vapai a nek ding aki leitheihna ding un amauhte sawlkhia in, tanghou nek ding bangmah lah aneingal kei ua,” achi ua.
MRK.6.37	Hinanleh aman akiang uah, “Nou nek ding pia un,” chi`n adawng a.
MRK.6.37	Tualeh amauhte`n a kiang ah, “Tanghou makhai zanih man kava lei un nek ding ka pia ding uh maw?” achi ua.
MRK.6.38	Hinanleh aman akiang uah, “Tanghou phel bangjah nanei ua? Pai unla va en un,” achi a.
MRK.6.38	Tualeh amau`n atheihtak un, “Phel nga leh ngasa nih,” achi ua.
MRK.6.39	Tuachi`n aman akiang uah, mipite loupa tung a apawl pawl a tousak dingin amauhte thu apia hi. 
MRK.6.40	Tuachi`n amauh agual gual in jakhat khat bang sawmnga nga bangin atouta ua. 
MRK.6.41	Tualeh aman tanghou phelnga leh ngasa nih alakzoh in vanlam a entou a, gual ajawl a, tanghoute a balkham a, amai ua luisak dingin a nungjuite kiang ah apia a; tualeh ngasa nihte zong amauhte jousiah lak ah a homsakta hi. 
MRK.6.42	Tuachi`n amauhte`n aun un ane ua, avahchiatta uhi. 
MRK.6.43	Tualeh amau`n tanghou nente leh ngasa nente a luak ua, lawh sawmlehnih a dim hi. 
MRK.6.44	Tualeh tanghou nete pasal piching sangnga bang ahi uhi.
MRK.6.45	Jesu`n mipite a sawl khiat sungin a nungjuite galkhat lam Bethsaida khua a na mapai dingin gunkuang ah atousak pai hi. 
MRK.6.46	Tualeh amauhte tengteng a sawlkhiat khit in thumna neiding in mual ah apaita hi. 
MRK.6.47	Nitak a hunghih in, gunkuang tuipi laiah a omta a; amah guak in gam ah a om hi. 
MRK.6.48	Tuachi`n Jesu`n nungjuite huih in aleh lamlam a amut jiaka gunkuang hot a hahpan a pang amu a, khuavak kuan in amah tuipi tung ah keng a hungpaiin amau lam a hungjuan a, amau paisan suak asawm a. 
MRK.6.49	Tualeh a mauhte`n Tuipi tung a keng a pai amuhtak un, “Sikha khat hinteh!” achi ua, akikou khia ua. 
MRK.6.50	Amau`n amah amuchiat ua, abuaita uhi.
MRK.6.50	Hinanleh aman amauhte a houpihpai a, “Khamuang takin om un! Keimah ka hi. Laukei un!” achi hi. 
MRK.6.51	Tuakhit in amah gunkuang sung ah akiang uah akah a; huih a khawlta hi. Tuachi`n amauhte`n genzohlouh khop in lamdang asa mahmah uhi. 
MRK.6.52	A lungtangte uh atak jiakin amau`n tanghou a sil omte atheisiam nawn kei uhi.
MRK.6.53	Amauhte a galkah khit un, Gennesaret gam a hungtung ua, tuamun ah gunkuang a khihta ua. 
MRK.6.54	Amauhte gunkuang a pat a hungpawt tak un, mipite`n amah a theipai ua. 
MRK.6.55	Tua gam kim tengteng ah atai ua, aom hi chih atheihtak un, damloute alupna pum in ahung jawng hial ua. 
MRK.6.56	Khuata hi`n khuapi hi`n ahihkeileh gam hitaleh a lutna taphot ah damloute van juakna mun bang ah alumsak ua, a puanmong bek khoihtheih a ngen ua. Tualeh a khoihkha taphot adam jel uhi.
MRK.7.1	Tuachi`n Jerusalem a kipan a hungpai Pharisaite leh Laigelhmi khenkhat akiang ah ahung paikhawm ua. 
MRK.7.2	Tualeh amauhte`n a nungjuite khenkhat in khut nin pum a tanghou a nek uh a muta ua, nin chih in, khut sillouh chihna ahi.
MRK.7.3	Pharisaite leh Judate`n upate thugousiah apom tinten jiak un a khut uh hoihtak a asil kei uleh ane ngai kei uhi. Tuapen khanglui thugousiahte ajuihna uh ahi hi. 
MRK.7.4	Van juakna mun a kipan apaichiang un zong, a kisilphot kei uleh ane ngai kei uhi. Tualeh thugousiah dang tampi achi`n uh aom, nou, noupi bilnei, taubel, lupna sil chihte.
MRK.7.5	Tuachi`n Pharisaite leh Laigelhmite`n, “Bangding a na nungjuite upate thugousiah bang a omlou a, khut sawplou a tanghou ne uh ahia?” chi`n adong ua.
MRK.7.6	“Aman akiang uah, Isaiah in nou milepchiahte thu ana genkholh dik talua hi! Hih bangin ana gelh hi:
MRK.7.6	‘Hihte`n amuk un a hung zahtak ua,
MRK.7.6	hinanleh a lungtang uh keia pan in a gamla hi. 
MRK.7.7	Tualeh a thuhilhna ua mihing thupiakte ahilh jiak un ahung biak uh athawn ahi,
MRK.7.7	chih gelh bang in!’
MRK.7.8	“Pasian thupiakte koihkhia in, mihing thugousiahte najuih tinten jiak uh ahive, noupi leh nou sil leh adang hichibang mah tampi na chiin uh,” achi hi.
MRK.7.9	Aman akiang uah, “Na thugousiahte uh na zuihtheihna ding ua Pasian thupiakte nialdan na siam mahmah uhi. 
MRK.7.10	Mosi-in, ‘Na nu leh na pa zahtakin,’ tualeh ‘Anu leh apa samsia si heh,’ achi hi. 
MRK.7.11	Hinanleh nou, ‘Mi`n anu hiam apa hiam kiangah nung phattuampihna ding korban ahita,’ achihleh, (Huapen, Pasian kiang a lat, chihna ahi), 
MRK.7.12	Tuazoh chiangin anu leh apa a ding bangmah sepsak naphal nawn kei uhi. 
MRK.7.13	Na thugousiah uh mi na piaksawn na un Pasian thu bangmahlou na suah uhi. Tuabang sil tampi nabawl uhi,” achi hi.
MRK.7.14	Tuachi`n Jesu`n mipite sam in akiang uah, “Na un un ka thugen ngaikhia unla, theichian un. 
MRK.7.15	A pualam pan a mihing sung a lut in mi aninsakthei bangmah omlou hi. Hinanleh amah sung pan a hungpawt silte in mi aninsakjaw hi.” 
MRK.7.16	Jakna ding a bil neiin, ja hen! achi hi.
MRK.7.17	Mipite nusia a inn sung a alutkhit in a nungjuite`n gentehna thu a dongchianta ua. 
MRK.7.18	Tuachi`n aman akiang uah, “Nou zong huachipi a theihsiamna neilou nahi uh maw? Bangpeuh pualam a kipan a mihing sung a lut in, amah aninsakthei kei, chih theilou nahi uhiam? 
MRK.7.19	Ajiak ahihleh, a lungtang sung a lut loua, a gilsung a lutjaw a, nek chiteng siangsak a dailenna a pawtkhia mai ahi chih theilou maw?” achi hi.
MRK.7.20	Tualeh aman, “Mihing sung pan a pawtkhiate in mihing ninsak hi. 
MRK.7.21	Sunglam a, mihingte lungtang a kipan in, ngaihtuahna giloute, angkawmnate, thanghuainate, tualthahnate, 
MRK.7.22	Guktatnate, ennate, gitlouhnate, khemhatnate, huknate, mitsipnate, gensiatnate, kiletsaknate, mot-huainate, 
MRK.7.23	Hih silgiloute jousiah sunglam a pat hungpawt in mihing aninsak jel hi,” achi hi.
MRK.7.24	Huamun pan in amah ding khia in Tura leh Sidon gam ah apaita a, inn khat sungah alut a, kuamah in a theihlouh ding a ut a, hinanleh a kiphualthei kei hi. 
MRK.7.25	Numei khat, a tanu naupang khanin pai in, a tanchin anaja a, tuachi`n hung paiin a kengbul ah a ku`n a. 
MRK.7.26	Numeinu Grik mi ahi a, Suria gam Phoinisia khua a piang ahi, pianna lam ah Siro-Phoiniki-mi ahi. Amahnu in a tanu sung a khanin nohkhiat sak dingin a kiangah a ngen hi. 
MRK.7.27	Hinanleh Jesu`n a kiang ah, “Tate hungvah masa phot uheh, tate tanghou laksak a uite kiang a paih ahoihkei,” achi hi.
MRK.7.28	Tualeh amahnu`n a kiangah, “Toupa,” hih jaw ahi a, “hinanleh dohkan nuai a uite`n zong tate tanghou neng kia anejel uh hi!” chi`n a dawng hi.
MRK.7.29	Tuachi`n aman a kiangah, “Hihbang a nagen man in paita in, dawi na tanu sung a kipan in a pawtta hi!” achi hi.
MRK.7.30	Tualeh amahnu inn a hungpai takin, atanu dawiin a pawtkhiatsan, lupna a lum ahung muta hi.
MRK.7.31	Tuachi`n Tura leh Sidon gam a pawtsan kik a, Dekapoli gam Galili tuipi a hungtungta hi. 
MRK.7.32	Tuachi`n mikhat bilbing, ham zong ham chian theilou a kiangah ahung zohpih ua, atung a akhut ngading in a ngen ua. 
MRK.7.33	Tualeh aman mipi lak a kipan apaipih tuam a, akhutjungte in a bilsung a khoihsak a, achil asiat a, tualeh alei a khoihsak a. 
MRK.7.34	Tuachi`n vanlam a entou a, anak-huai a, 
MRK.7.35	Abil a hungvang pai a, aleigui akiphel a, ahung hamsiang theita hi. 
MRK.7.36	Tuachi`n aman kuamah hilhlou dingin thu apia a, hinanleh a hahkham leh a hahgen jawsem uhi. 
MRK.7.37	Tualeh genzohlouh khop in lamdang asa ua, “Aman sil jousiah a bawlhoih a! Bilbingte azasak a, hamtheiloute a hamsak thei jel!” achi uhi.
MRK.8.1	Tuanite in, mipi atam mahmah ua, nek ding bangmah aneikei ua, Jesu`n a nungjuite asam a akiang uah, 
MRK.8.2	“Mipite tuin ka kiangah nithum nek ding neilou a om uh ahihtak man un ka hehpih mahmah hi. 
MRK.8.3	Gilkial in a inn uah nungsawl leng lamkal ah a husam kha ding uh, khenkhat houh ahung kipatna uh gamlapi ahi,” achi hi.
MRK.8.4	Tuachi`n a nungjuite`n, “Mi`n hih gamdai ah tanghou tawh hih mipite bangchi`n avahsakthei dia?” chi`n adawng ua.
MRK.8.5	Aman, “Tanghou bangzah nanei ua?” chi in amauh adong a.
MRK.8.5	Tualeh amau`n, “Sagih,” achi ua.
MRK.8.6	Tuachi`n aman mipite tual a tou dingin thu apia a; tualeh tanghou sagihte ala a, kipahthu agen a, abalkham a amai ua lui dingin a nungjuite kiangah apia a; tuachi`n mipite mai ah aluita uhi. 
MRK.8.7	Amau`n ngasa themkhat zong anei ua; aman gual ajawl a, hihte zong amai ua lui dingin thu ahilh a. 
MRK.8.8	Tuachi`n ane ua, a khamchiat ua; a khamval nen uh bawm lianpi sagih dim in aluak uhi. 
MRK.8.9	Ane teng mi sangli bang ahi ua; tuachi`n aman amauhte a paisakta hi. 
MRK.8.10	A nungjuite kiangah gunkuang sungah atuangpai a, Dalmanutha gam a tungta uhi.
MRK.8.11	Tuachi`n Pharisaite a hungpai ua, amah ze-etna dingin amah a pan van a kipan-a chiamtehna zong in amah a kisel pih uhi. 
MRK.8.12	Hinanleh amah nakpitak in akhuisa a, “Bangding a tulai khangthakte`n chiamtehna zong uh ahia? Adiktak in kung hilh ahi! Tulai khangthakte kiangah chiamtehna mawng mawng piak ahikei ding!” achi hi. 
MRK.8.13	Tualeh amauhte nusia in gunkuang sungah tuang in a galkhat lam ah apai hi.
MRK.8.14	A nungjuite`n tanghou akeng manghilh ua, tanghou phelkhat chihlouh gunkuang sungah tanghou dang aneitakei uhi. 
MRK.8.15	Tuachi`n aman akiang uah, Pharisaite tol leh Herod pawlte tol lak ah kiveng unla, pilvang un, achi hi. 
MRK.8.16	Tualeh amauh, “Tanghou i neihlouh jiak hinteh,” chi`n a kingaihtuah ua.
MRK.8.17	Hinanleh Jesu`n atheihtak in akiang uah, “Bangding a tanghou na neihlouh jiak ua kingaihtuah nahi ua? Tutan a zong theitheilou leh theisiamlou lai nahi uh maw? Na lungtang uh tak nalai ahi maw? 
MRK.8.18	Mit nei napi`n mulou nahi umaw? Tualeh bil nei napi`n zalou nahi umaw? Thei gige nawnlou maw? 
MRK.8.19	Mi sangnga a ding tanghou phelnga ka balkhap laiin a neng bangzah ahia naluak uh?” achi a.
MRK.8.19	Amau`n a kiangah, “Sawmlehnih,” achi uhi.
MRK.8.20	“Mi sangli a ding sagih ka balkhap laiin, aneng bawm bangzah ahia naluak uh?” a chikik leuleu a,
MRK.8.20	Amau`n, “Sagih,” achi ua.
MRK.8.21	Tuachi`n aman a kiang uah, “Bang achi ei, theisiam lou maw?” achi hi.
MRK.8.22	Tuachi`n Bethsaida a hungtung ua; a kiangah mittaw khat a hungpua ua, amahpa khoih dingin a kiangah a ngen ua. 
MRK.8.23	Tuachi`n aman mittawpa a khut in atu a, khua pualam ah apaipih a. Tualeh amit ah achil asia a, atung ah akhut akoih a, “Sil khatpeuh a muhtheih leh theihlouh adong hi.”
MRK.8.24	Tualeh amah a daktou a, “Mite sing bangin paiin ka mu hi,” achi hi.
MRK.8.25	Tuachi`n aman amit ah akhut a koihkik a. Adaktou sak a, tuachi`n ahung damta a, mi zousiah chiantak in ahung muta hi. 
MRK.8.26	Tuachi`n aman a inn lam uah asawl a akiang ah, “Khuasung ah lut kenla,” khuasung a mi kuamah hilhken, achi hi.
MRK.8.27	Tuachi`n Jesu leh a nungjuite Kaisaria Philippi khua juan in a paikhiata ua. Tualeh lampi ah aman a nungjuite kiangah, “Mi`n kei kua ahi a hungchi ua?” chi`n adong a.
MRK.8.28	Amau`n a kiang ah, “Baptispa Johan ahi, a hungchi uh, hinanleh khenkhat in Elijah ahi, a hungchi uh, tualeh midangte`n Jawlnei lak a khat ahi, a hungchi uh, chi`n a dawng ua.” 
MRK.8.29	Aman a kiang uah, “Ahihleh nou kei kua ka hi nungchi ua?” achi a,
MRK.8.29	Peter in a kiangah, “Krist nahi,” chi`n adawng hi. 
MRK.8.30	Tuachi`n aman a tanchin kuamah hilhlou dingin amauhte khauhtak in akham hi.
MRK.8.31	“Tualeh mihing Tapa in sil tampi a thuakdingte, upate, Siampite, Laigelhmite deihlouh a aom ding, thah a aom ding, nithum nunga a thohkik ding thu amauh a hilhpanta hi.” 
MRK.8.32	Aman hih thute langtang takin agen a, tuachi`n Peter in amah paipih tuam in atai a. 
MRK.8.33	Hinanleh amah a kihei a, a nungjuite a en a, Peter atai a, “Setan, Ka nung ah pai in, Pasian silte na ngaihsun kei a, mihing silte na ngaihsunjaw hi,” achi hi.
MRK.8.34	Aman mipite tawh a nungjuite a kiang a asapkhit in akiang uah, “Kuapeuhin ka nung a juihnuam leh,” “Amah kimanghilh in a kross pua in hungjui hen, achi hi. 
MRK.8.35	Kuapeuh a hinna it in ata`n ding a, hinanleh kuapeuh ka min jiak leh tangthupha jiaka a hinna ta`n in a humbit ding. 
MRK.8.36	Mi`n Leitung pumpi nei henla ahinna ta`n taleh amah a ding in bang aphatuam diai? 
MRK.8.37	Ahihkeileh mi`n a hinna ta`ng in bang apiathei diai? 
MRK.8.38	Kuapeuh tulai khangthak angkawm leh sil gilou bawlte lak a keimah leh ka thu zumpih, Mihing Tapa-in a vanmi siangthoute toh a Pa thupina a kivon a hungpai hun chiangin huapa aman zong ajumpih ding,” achi hi.
MRK.9.1	Tualeh aman akiang uah, “Adiktak in kung hilh ahi, hihsan a ding khenkhatte Pasian gam sil bawltheihna toh hungtung amuhma un, sihna chiamlou ding a om uh,” achi hi.
MRK.9.2	Niguk nung in Jesu`n Peter, Jakob leh Johan a tonpih a atuam in mual sangtak tung khat ah amauh guak in apaipih a, tualeh amai uah amel omdan ahung lamdangta a, 
MRK.9.3	a puansilhte leitung a puansawpte`n asawp ngou theihlouh khop hial a vuk bang a ngou in ate selsel hi. 
MRK.9.4	Tualeh Elijah Mosi tawh a kiang uah ahung kilak ua, Jesu tawh akihou ua. 
MRK.9.5	Tuachi`n Peter in Jesu ahoupih a, “Rabbi, ei a dingin hihsan a om ahoih hi, hampheng buk thum i bawl ding a, nang a dingin khat, Mosi a dingin khat, Elijah a dingin khat,” achi hi. 
MRK.9.6	Alau mahmah jiak un gen ding bangmah atheikei uhi.
MRK.9.7	Tualeh meipi hungpai in amauh a hungtuam a, “Tualeh meilak pan aw hungging in, hih ka Tapa deih tak ahi, a thu ngai un!” achi hi. 
MRK.9.8	Kintakin akim akiang uh a en ua, Jesu chihlouh akiang uah midang kuamah a mutakei uhi.
MRK.9.9	Mual a pan ahung kumsuk laiun, “Mihing Tapa misi lak a kipan athohkik khit masiah asilmuhte uh kuamah hilhlou ding in thu apia hi.”
MRK.9.10	Tuachi`n hihthu avom kinkenta ua, “Misi lak a pat thohkik achih bang achihna adiam aw?” chi`n a kidong uhi. 
MRK.9.11	Tualeh amauhte`n a kiangah, “Bangding a Laigelhmite`n Elijah a hungpai masa ding ahi, chi ahi ua?” chiin adong ua. 
MRK.9.12	Tuachi`n aman a kiang uah, “Siljousiah bawlhoih thak dingin Elijah hungpai masa him ahi. Tualeh sil tampi athuak ding a, tualeh muhdah leh simmawh bawl in a om ding chi a mihing Tapa tangthu bang chidan a gelh a na om ahia? achi hi. 
MRK.9.13	Hinanleh kung hilh ahi, Elijah ahung paikhinta hi tualeh a tanchin agelh bangbang un atung ah a ut ut un abawlta uh,” achi hi.
MRK.9.14	Tualeh amah nungjuite kiang a hungtun in, aki`m ua mipi tampitakte leh laigelhmite`n anasel lai uh amu hi. 
MRK.9.15	Mipi jousiahin amah amuh tak un lamdang asa ua, a kiangah a taipai ua, chibai abuk uhi. 
MRK.9.16	Tualeh aman Laigelhmite kiangah, “Amauh tawh bangthu houlim na hi ua?” chi`n a dong hi.
MRK.9.17	Tuachiang in mipi lak a mi khat in, “Siapa, ka Tapa dawi hamtheilou nei na kiangah kung zohpih hi. 
MRK.9.18	Tualeh a matna mun teng ah apuksak jialjial a, akam ah chilphuan apawt a, aha agawi a, agawng hulhul a, tuachi`n na nungjuite kiangah hung hawlkhiatsak dingin ka gen a, hinanleh amau`n a hawlkhiathei kei uh,” chiin adawng hi.
MRK.9.19	Tuachi`n aman akiang uah, “Khangthak ginna neiloute aw! Bangtan na kiang uah om ding ka hia? Bangtanvei hung thuakthei ding ka hia? Amah ka kiangah hung paipih un!” chi in adawng hi. 
MRK.9.20	Tuachi`n a kiangah ahung paipih ua.
MRK.9.20	Tualeh dawiin amah amuhtak in naupangpa hahtak in a bawlgenthei a, tual ah kipuk in chilphuan kai niainuai in a kilik vutvut a. 
MRK.9.21	Tuachi`n aman apa kiangah, “Hichi bang a aom na bangtan ahita a?” chi`n adong a.
MRK.9.21	Tualeh aman, “A naupan lai a pat ahita,” achi hi. 
MRK.9.22	“Tuachi`n amah bawlsiat sawm in tamveipi meiah leh tuiah a sawnpuk a. Hinanleh nang banghiam bawltheih naneihleh, hung hehpih inla hung panpih in!” achi hi.
MRK.9.23	Jesu`n a kiangah, “Na gintat theih photleh! A gingtami a dingin bangkim ahithei hi,” achi hi.
MRK.9.24	Tuatakin naupangpa pa ngaihtak in a kihou a, “Tuachi`n mittui luang pum in Toupa ka gingta hi, ka ginlahna ah hung panpih in!” achi hi.
MRK.9.25	Jesu`n mipi hungtai khawm lai amuhtak in, dawinin atai a, a kiangah, “Hamtheih louhna leh bilbingna dawi,” “Thu kungpia hi, asung a pat hung pawtkhia inla lutkik nawn ken!” achi hi.
MRK.9.26	Tuachi`n dawinin a kikou khia a, hahtak in abawl genthei a, asung a pat ahung pawtkhia ta a, naupangpa misi bangin ahung om a, mi tampite`n, “Asi ahi!” achi uhi. 
MRK.9.27	Hinanleh Jesu`n akhut a tuin akaithou a tuachi`n amah ahung thouta hi.
MRK.9.28	Tualeh amah inn sung a ahunglut takin, a nungjuite`n, “Bangchia kou hawlkhia theilou ka hi ua le?” chi`n aguk in a dong ua.
MRK.9.29	Tuachi`n aman akiang uah, “Hihbangte pen thumna leh anngawlna chihlouh, bangmah in apawtsak theikei,” achi hi.
MRK.9.30	Tuachi`n hua a kipan a paikhia ua, Galili gam anawk ua, aman kuamah theih ding a deihkei hi. 
MRK.9.31	A nungjuite a dingin thu ahilh a akiang uah: “Mihing Tapa mihingte khut a matsak in a om ding a, athat ding uh. Tualeh a thahkhit nung uh nithumni chiangin a thoukik ding,” achi hi.
MRK.9.32	Hinanleh amau`n athugen atheisiam kei ua, amahlah a dongngam ngal kei uhi.
MRK.9.33	Tuachi`n Kapernaum khua a hungtung a, innsung a aomlai in aman akiang uah, “Hua lampia bangthu ahia na kisel uh?” chi`n adong a.
MRK.9.34	Hinanleh, lampi ah ilak uah kua ilianpen dia? chia akiselkhit jiak un, hamlou in a om uhi. 
MRK.9.35	Tuachi`n amah atou a, sawmlehnihte asam a akiang uah, “Kuapeuh a masapen hih ut tuh mi tengteng sang in nunungpen in aom ding a, tuachi`n mi tengteng nna sem in aom ding hi,” achi hi. 
MRK.9.36	Tuakhit in naupangnou khat ala a alak uah adingsak a, tuazoh in a pom a akiang uah, 
MRK.9.37	“Kuapeuh ka min a hichibang naupang neute lak a khat kipahpih in kei hung kipahpih ahi ding; tualeh kuapeuh kei hung kipahpih tuh, kei hung kipahpih ahi kei ding ua, kei hungsawlpa kipahpih ahijaw uhi,” achi hi. 
MRK.9.38	Johan in a kiangah, “Siapa, ei hungjuilou namin a dawite hawlkhia mikhat kamu ua, ei hung juihlouh jiakin ka kham uh,” achi a.
MRK.9.39	Hinanleh Jesu`n a kiangah, “Amah kham kei un, kuamah ka min a sillamdang bawl a anung a kei hung gensiapai thei aom kei. 
MRK.9.40	Kuapeuh ei hungdou loute eilam a pang ahi ua. 
MRK.9.41	Kuapeuh Krist a nahihjiak ua kamin a tui noukhat dawn ding hungpia tuh, adiktak in kung hilh ahi, a nuamman amansuah kei hial ding hi.
MRK.9.42	“Hinanleh Kuapeuh kei hung gingta neunoute lak a khat puksak pen, a ngawng ah buhgawina suang lianpi awhsak uh henla, tuipi ah khiale uh, amah a dingin ahoihjaw ding hi. 
MRK.9.43	Na khut in khialhna a ahung puksak leh, tankhia in. Khut nih nei a gawtmun mei mittheilou a pai sang in, khut tan a hinna a lut nang a ding in ahoihjaw hi. 
MRK.9.44	‘Athan uh sihlouhna leh meikuang mihlouhna ah.’ 
MRK.9.45	Na keng in khialhna a ahung puksak leh, tankhia in. Keng nih neia gawtmun mei mittheilou a paih a na om sang in, kengbai a hinna a lut nang a dingin ahoihjaw hi. 
MRK.9.46	Athan uh sihlouhna leh meikuang mihlouhna ah. 
MRK.9.47	Na mit in khialhna a ahung puksakleh, kheikhia in! Mit nih nei a gawtmun mei mittheilou a paih a na om sang in, mit khat nei a Pasian gam a lut nang a dingin ahoihjaw hi. 
MRK.9.48	‘Athan uh sih louhna leh mei amih theihlouhna ah.’ 
MRK.9.49	“Michih mei a alsak in aom ding ua, tualeh kithoihna zousiah chi a alsak in aom ding hi.
MRK.9.50	“Chi ahoih hi, hinanleh chi in a alna mansuah taleh bangchi`n na alsak kik diai?
MRK.9.50	“Nouman chi kineih unla, khat leh khat kilem in om un,” achi hi. 
MRK.10.1	Tuachi`n hua a kipan ading a Judea gam ah Jordan gal lam ah apaita hi. Tualeh a kiangah mipite ahung kikhawm kik ua, tuachi`n a bawl ngaina mah bangin amauhte thu a hilhkikta hi.
MRK.10.2	Pharisaite hungpai in a kiangah, amah ze-et nan, “Mi`n azi akhul asiang diam?” chi`n adong ua.
MRK.10.3	Tuachi`n aman akiang uah, “Mosi in bangchi`n thu ahungpia a?” achi hi.
MRK.10.4	Amau`n, “Mosi in kikhulna lai gelh a khul aphaljel hi,” achi ua. 
MRK.10.5	Jesu`n a kiang uah, “Na lungtang uh atakjiak aveleh hih thupiak noua ding a ahung gelhsak. 
MRK.10.6	Hinanleh sil kisiamchil a pan in, ‘Pasian in aman numei leh pasal in asiam hi.’ 
MRK.10.7	‘Hih thu jiakin pasal in anu leh apa apaisan ding a, azi atu tinten ding, 
MRK.10.8	tualeh anih un taksa khat ahung hita ding uh.’ Tuachi`n nih ahi nawn takei ua, taksa khat ahung hijawta uhi. 
MRK.10.9	Tuajiakin Pasian in agawmsa mihing in khen kei hen,” chi`n a dawng hi.
MRK.10.10	Innsung ah a nungjuite`n hih thu mah ana dongkik ua. 
MRK.10.11	Tuachi`n aman akiang uah, “Kuapeuh azi khul a, midang neiin azi ang akawmsan ahi. 
MRK.10.12	Tualeh numei in zong a pasal khen a midang tawh a kiteng leh, angkawm ahi,” achi hi.
MRK.10.13	Tuachi`n a tham dingin naupang neute a kiangah ahung zohpih ua, hinanleh nungjuite`n a hung paipihte ana tai ua. 
MRK.10.14	Hinanleh Jesu`n hua amuhtak in, alung nuammoh mahmah a akiang uah, “Naupang neute ka kiangah hung paisak unla, amauhte kham kei un, van gam pen hichibang mite a ahi. 
MRK.10.15	Adiktak in, kung hilh ahi, mi kuapeuh naupang neute bang a Pasian gam sanglou pen asung ah alut kei ding hi,” achi hi. 
MRK.10.16	Tuachi`n amauhte a ang ah atawi a, atung uah akhut nga in gual azawlta hi.
MRK.10.17	Tualeh lampia pai ding a apawtkhiat laiin, mi khat a kiang ah hungtai in, a maiah khupdin in, akiang ah, “Siapa hoih aw, tangtawn hinna ka tantheihna ding in bang ahia ka bawl ding?” chi`n adong a.
MRK.10.18	Tuachi`n Jesu`n akiang ah, “Bangding a hoih hungchi nahia? Mi khat guak loungal kuamah a hoih a omkei, hua pen Pasian ahi,” achi hi. 
MRK.10.19	Thupiakte nathei vele; angkawm ken, tualthat ken, gu ken, theihpihtu taklou in pangken, mi khemken, na nu leh na pa zahtak in, chihte achi hi. 
MRK.10.20	Tuachi`n aman a kiangah, “Siapa aw, hihte tengteng ka naupan laia pan kajuih ahita,” achi hi.
MRK.10.21	Tuachi`n Jesu`n amah a en a, a itta a, a kiangah, “sil khat na tasamlai hi, achi a; pai inla, naneih jousiah juak inla migentheite kiangah pia in, tuachi`n van ah gou nanei ding, tuakhit chiang in hungpai inla kross pua in hungjui in,” achi hi. 
MRK.10.22	Hinanleh hih thute jiakin adah mahmah a, lungkham takin a paimangta siltampi nei ahihjiak in.
MRK.10.23	Tuachi`n Jesu`n a enkual a a nungjuite kiangah, “Mi hausate a dingin Pasian gam a lutding bangzahta a haksa a tazen a!” achi hi.
MRK.10.24	Tuachi`n nungjuite`n a thugen lamdang asa mahmah ua. Hinanleh Jesu`n adawng kik a akiang uah, “Tate aw, dangka muangte a dingin Pasian gam a lut bangzahta a haksa ahia! 
MRK.10.25	Mihausa Pasian gam a lut sangin, sangawngsau phin bilvang a lutpaisuak abaihjaw” achi hi.
MRK.10.26	Tuachi`n amau`n a thugen lamdang asa mahmah ua, “A tuachihleh kua Hundam in a omjou dia?” chi`n akihou ua.
MRK.10.27	Hinanleh Jesu`n amauh a en a akiang uah, “Huapen mihing a dingin sil hitheilou ahi a, hinanleh Pasian a dingin ahi kei; Pasian a dingin sil jousiah ahithei hi,” achi hi.
MRK.10.28	Tuachi`n Peter in a kiangah, “En in, kou sil bangkim paisan in kungjui ua,” chi`n ahung gen pan a.
MRK.10.29	Tuachiah Jesu`n “a dawng a, adiktak in kung hilh ahi, kuapeuh keimah jiak leh tangthupha jiak a inn hiam, sanggampa hiam, Sanggamnu hiam, apa hiam, anu hiam, azi hiam, atate hiam, gamte hiam nusia tuh, 
MRK.10.30	tu damsung mahmah in, Tu hun mahmah in innte, sanggampate sanggamnute, nute, tate, gamte, bawl gentheihnate tawh alehja a mukiklou ding a om kei, tualeh hun hungtung ding a tangtawn hinna tawh. 
MRK.10.31	Hinanleh mi tampi a masapente a nunungpen ahung hi ding ua, a nunungpente a masapen ding uh,” achi hi. 
MRK.10.32	Jerusalem khua a hawhtou ding a, lampia apailai un, Jesu amai uah apai a; amau`n lamdang asa mahmah ua. Tualeh ajuih pum un alau uh a. Tuachi`n aman sawm lehnihte a tuam in apaipih kik a atung a sil hungtung dingte ahilh panta hi. 
MRK.10.33	“Ngaiun, Jerusalem khua ah hawhtou ding ihi ua, mihing Tapa siampite leh laigelhmite kiang a matsak in aom ding. Tualeh amah siding in siamlouh atangsak ding ua, tuateh Jentelte kiangah apia ding uhi, 
MRK.10.34	chiamnuih bawlnan ajang ding ua, ajep ding ua, chil asiatkhum ding ua tualeh athat ding uh; tuachi`n nithum nin a thoukik ding,” achi hi.
MRK.10.35	Tualeh Zebedi tapate Jakob leh Johan, a hungpai ua a kiangah, “Siapa aw, na kiang a kung nget taphot uh nung bawlsak ka deih uhi,” achi ua.
MRK.10.36	Tuachiah aman a kiang uah, “Nou a dingin bang hung bawlsak leng na ut ua?” achi a.
MRK.10.37	Amau`n a kiangah, “Na thupina ah na jiatlam ah khat na veilam ah khat hung tousak in,” achi ua.
MRK.10.38	Hinanleh Jesu`n akiang uah, “Na nget uh na theikei ua ahi. Ka nou dawn ding na dawnthei ding uai? Ka baptisma tan ding na tangthei ding uai?” achi a. 
MRK.10.39	Amau`n a kiangah, “thei e,” achi ua. Tuachi`n Jesu`n akiang uah, “Ka nou dawn ding na dawnthei ngut ding uh, ka baptisma tan ding zong na tangthei ding uh. 
MRK.10.40	Hinanleh ka jiatlam leh ka veilam a tou ding pen kei hungpiak ding ahikei a, Pasian in a bawlsakte uh a ding ahijaw ding hi,” achi hi.
MRK.10.41	Tualeh sawmte`n hihthu ajaktak un Jakob leh Johan tung ah a lungkim takei ua. 
MRK.10.42	Hinanleh Jesu`n amauhte a kiangah asam a akiang uah “Jentelte tung a vaihawm ding a aguatte uh atung uah a lal mahmah uh, tualeh a miliante un atung uah a thunei mahmah uh, chih nathei uhi. 
MRK.10.43	Hinanleh nou lak ah jaw hichibang ahikei ding. Hinanleh kuapeuh nalak ua milian hih utte na sila un a pangjaw ding hi. 
MRK.10.44	Tualeh kuapeuh nalak ua masapen hih ut tuh mi tengteng silain apang ding hi. 
MRK.10.45	Mihing Tapa hial zong na sepsak a om dingin a hungpai kei a, hinanleh nna sem ding leh mi tampi tatna ding a ahinna pia ding in hungpai ahijaw hi,” achi hi.
MRK.10.46	Tualeh Jeriko khua a hungtung ua; Jesu Jeriko a kipan in a nungjuite leh mipi tampitak tawh apawt laiun, Timai tapa mittaw Bartimai khutdoh in lamgei ah atou a. 
MRK.10.47	Tualeh aman Nazareth Jesu ahi chih ajaktak in, “Jesu! David Tapa! ka tungah zahngai in!” chi`n a kikou panta a.
MRK.10.48	Tuachi`n mi tampite`n dai ding in ataihilh ua. Hinanleh aman, “David Tapa, ka tungah zahngai in!” chi`n aki hahkou semsem a.
MRK.10.49	Tuachi`n Jesu adinkhawl a, “amah sam ding in thu apia a.”
MRK.10.49	“Tuachi`n amau`n mittawpa asam ua, a kiangah, Thou in, aman a hungsam hi,” achi ua.
MRK.10.50	Aman zong apuan silhpaiin a dingkhia a, Jesu kiangah a hungpai hi.
MRK.10.51	Tuachi`n Jesu`n amah ana houpih a, “Nang a ding in bang hung bawlsak leng na ut ei?” achi a. Mittawpa`n a kiangah, “Rabboni, muhtheih ka ut,” achi hi. 
MRK.10.52	Tuachi`n Jesu`n a kiang ah, “Paita in, na ginna dampih hiteh,” achi a.
MRK.10.52	Tuachi`n a mutheipai a, lampi ah Jesu ajuita hi.
MRK.11.1	Tualeh Jerusalem khua tung ding a akisak uh, Olive mual a Bethphage leh Bethani khuagei atun un, aman a nungjuite minih a masawl a. 
MRK.11.2	Akiang uah, “Na mai ua khua ah pai unla; khuasung na lutphet chiang un sabiltung nou khau a kikhih kuamah tuanngailouhna na muding uhi. Sut unla hungkai un. 
MRK.11.3	Tualeh kuapeuhin, bangding a hih nabawl? a chih uleh, Toupa`n a deih hi, hiah a hung koihkikpai na ding,” chi un, achi hi.
MRK.11.4	Tuachi`n a paita ua, kongjing a kongkhak pualam ah sabiltung nou kikhih avamu ua, tuachi`n asut uhi. 
MRK.11.5	Hinanleh huasan a ding kuate hiam in, akiang uah, “Bangding a sabiltungnou sut nahi ua?” achi ua.
MRK.11.6	Tuachi`n amau`n Jesu thupiak bangin a kiang uah agen ua. Tuachi`n a paisakta uhi. 
MRK.11.7	Tuachi`n sabiltungnou Jesu kiangah a hungkai ua, atung ah apuante uh aphah ua; amah atung ah a tuangta hi. 
MRK.11.8	Tualeh mi tampi in lampi ah apuante uh aphah ua, tualeh adangte`n gam a sawlpang sat in lampi ah aphah ua. 
MRK.11.9	Tuachi`n amai lam a paite leh anung lam a hung juite`n: “Hosanna! Toupa min a hungpai ahampha hi! 
MRK.11.10	Toupa min a hungtung ding Ipa David lalgam ahampha hi! Tungnung pen ah Hosanna!” achi ua.
MRK.11.11	Tualeh Jesu Jerusalem khua ah apai a, Tempul sung ah alut a. Tuachi`n siljousiah a et kawikawi khit in nitaklam a hunghita a, sawmlehnihte tawh Bethani khua ah a paita uhi.
MRK.11.12	A jingni`n, Bethani khua pan a ahung pawt nung un, agil ahung kialta a. 
MRK.11.13	Theipi kung tehnei gamlapi ah amu a, banghiam agah ka muh khakleh chi`n avapai a. Avatun takin, atehguak chihlou bangmah avamuta kei a; theipi gah hun ahihlouh jiak in. 
MRK.11.14	Jesu`n ahoupih a sing kiangah, “Bangchiklai peuh in kuaman nang a kipat gah nenawn takei hen!” achi a.
MRK.11.14	A nungjuite`n hih aja uhi.
MRK.11.15	Tuachi`n Jerusalem khua atung ua; Jesu tempul sung ah avalut a, tempul sung a vanjuak leh leite a notkhia panta a, tualeh dangka khekte dohkan leh palva juakte tounate a khuhlek sak hi. 
MRK.11.16	Tualeh kuamah in tempul sung a van alut paisuakpih uh a phal kei hi. 
MRK.11.17	“Tuachi`n aman akiang uah, ‘Ka inn nam jousiah a ding in thumna inn achi ding uh chia kigelh hilou maw.’ Hinanleh nou gutate khukpi in nabawl uhi!” chi`n ahilh hi. 
MRK.11.18	Laigelhmite leh siampite`n hih ajaktak un amah a thahtheihna ding uh azongta ua; mipi teng in a thuhilh lamdang asak jiak un, amah a lauta uhi.
MRK.11.19	Nitaklam ahunghih in, khuapi a pat a pawtkhiata hi.
MRK.11.20	Jingsang a apailai un theipi kung a tung a pat ajungtan a gaw amu ua. 
MRK.11.21	Tualeh Peter in, theikhia in a kiangah, “Rabbi, En in, theipi kung na samsiat pen avulta!” achi hi.
MRK.11.22	Tuachi`n Jesu`n a dawng a akiang ah, “Pasian gingta un. 
MRK.11.23	Adiktak in na kiang uah kung hilh ahi, Kuapeuhin hih mual kiangah, na kisuan inla tuipi ah na kipai in, chia a lungtang a ginlahna neilou a, tualeh agen bang in ahung tangtung ngeingei ding hi chih gingta jousiahin, agen bangbang in amu ding uhi. 
MRK.11.24	Tuajiakin kung hilh ahi: Sil bangkim nathum ua na nget chiang un, amusa in kingai un, tuachi`n namu ding uhi, achi hi. 
MRK.11.25	Tualeh thum a na din chiang un, kua tung hiam a thubuai banghiam naneih uleh, amah ngaidam un, na Pa uh van a om in nou tatkhialhnate zong ahung ngaihdam theihna ding in.” 
MRK.11.26	Hinanleh na ngaihdam kei uleh, na Pa uh van a om in zong nou tatkhialhnate ahung ngaidam kei ding hi.
MRK.11.27	Tuachi`n amauhte Jerusalem khua ah atungkik uhi. Tempul sung a avak kawikawi laiin, siampite, laigelhmite leh vantang upate akiang ah a hungpai ua 
MRK.11.28	amau`n akiang ah, “Bang thuneihna in ahia hih sillamdangte nabawl? Na kiangah hihbang sillamdang bawltheihna thuneihna kua`n hungpia ahia?” chi`n adong uhi.
MRK.11.29	Hinanleh Jesu`n adawng a akiang uah, “Ken zong noute thu khat kung dong ding, hung dawng un, tuachiah ken zong bang thuneihna tawh hih silte bawl ka hia chih noute kung hilh ding. 
MRK.11.30	Johan baptisma, van a hung kipan maw: ahihkeh mihing a hung kipan? Hung dawng un?” achi a.
MRK.11.31	“Tualeh amauh leh amauh a kingaihtuah ua, ‘van a kipan,’ chilei la, ‘Bangding a athu gingtalou nahi ua?’ hung chi ding a. 
MRK.11.32	‘Mihing a pat chileila, mipite a laujel ua,’ ” (Mi zousiah in Johan Jawlnei taktak in asim ua.) 
MRK.11.33	Tuachi`n amauhte`n adawng ua Jesu kiangah, “Ka theikei uh,” achi ua.
MRK.11.33	Tualeh Jesu`n a dawng a akiang uah, “Ken zong kua thuneihna tawh ahia hih silte ka bawl chih kung hilh kei ding,” achi hi.
MRK.12.1	Tuachi`n aman gentehna in akiang uah thu agen panta a, “Mi khat in grep huan abawl a, daiin a umkual a, grep suknang khuk atou a, innsang alam hi. Tualeh grephuan bawlmite kiangah asan in apia a, gam dang ah khual azinta hi. 
MRK.12.2	Huan a agah atanding grep huanbawlmite kiangpan a vala ding in grep huanbawlmite kiangah a silate khat asawl hi. 
MRK.12.3	Tualeh amauhte`n ana man ua, avua ua, tuachi`n khut guak in asawl mangta uhi. 
MRK.12.4	A sila dang khat akiang uah a sawlkik a amauhte`n suang in ana deng ua, alutang aliam sak ua, zahlaktak in anabawl ua a sawlmangta uhi. 
MRK.12.5	Tuachi`n aman adang khat a sawlkik a, amah anathat ua; adang tampi zong, khenkhat avua ua, khenkhat athat uhi. 
MRK.12.6	Tuajiakin Tapa khat aneilai a, a it mahmah, ‘Ka Tapa ana zahtak ding uh chi`n atawp in a Tapa akiang uah a sawlta hi.’ 
MRK.12.7	Hinanleh grep huanbawlmite`n, ‘Hihpa a gouluah dingpa ahi, hungpai un, amah ithat ding uh, tuachi`n a gouteng ei a ahimai ding!’ a kichi ua. 
MRK.12.8	Tuachi`n aman ua, amah athat ua, grep huan pualam ah apaikhia uhi.”
MRK.12.9	“Tuajiakin grep huan neipa`n bang abawl tadia le?” chi`n adong a, “Amah hungpai in ahih mangthang ding a, grep huan midangte kiangah apia ding hi. 
MRK.12.10	Hih Laisiangthou simkha ngailou nahi uh maw?
MRK.12.10	‘Inn lam mite suang deihlouh huam ah
MRK.12.10	aning a suang poimoh pen ahung suak hi.
MRK.12.11	Hihpen Toupa bawl ahi;
MRK.12.11	Tualeh hihpen imit muh in a lamdang hi!’ ”
MRK.12.11	chih, achi hi. 
MRK.12.12	Tualeh hih gentehna thu amauh demna a agen ahi chih atheih jiak un atung ah khut akhak sawm ua, hinanleh mipite alau uhi; tuachi`n amah anusia ua, a paisanta uhi
MRK.12.13	Tuachi`n amau`n a kam a thute a amah amattheih nang un, Pharisaite leh Herod pawl a mi khenkhat a kiangah a hungsawl ua. 
MRK.12.14	Akiang a hungtun un amau`n a kiangah, “Siapa, midik na hi a, mi kuamah na laukei hi. Ajiak mi maizah tuam na neikei a, diktakin Pasian lampi thute na hilhjel chih ka thei uhi. Kaisar kiang a siah piak asiang hiam? siang lou? Ka pia ding uam, ka piakdah ding uam?” achi ua.
MRK.12.15	Hinanleh aman a lepchiah dan uh athei a, akiang uah, “Bangding a hung ze-et nahi ua? Makhai khat hungtawi un ka en ding,” achi a.
MRK.12.16	Tuachi`n amau`n ahung tawi ua, tuachi`n aman akiang uah, “Hih kua lim leh kua laigelh ahia?” achi a,
MRK.12.16	Amau`n akiang ah, “Kaisar a,” achi ua.
MRK.12.17	Tuachi`n aman adawng a akiang uah, “Kaisar silte Kaisar kiangah pia unla, Pasian silte Pasian kiangah pia un,” achi hi.
MRK.12.17	Tuatakin amau`n lamdang asa mahmah uhi.
MRK.12.18	Tuachi`n Sadukaite misi thohkikna aom kei chite akiang ah a hungpai ua, 
MRK.12.19	“Siapa, Mosi in, ‘Mi khat a sanggampa sita henla, azi taneilou in nusia taleh azi aluah ding a a sanggampa dingin chi akhahsak ding chi`n ahung gelhsak hi.’ 
MRK.12.20	Tuin sanggam pasal sagih a om ua, a masapa in zi anei a, asi a, chikhah beiin a nusiata hi. 
MRK.12.21	Tualeh anihna in amahnu ala a, chikhak neilou in asi a, tualeh athumna zong hua chimah bang in a om a, 
MRK.12.22	tuachi`n a sagihna pa`n aluah a, asi a, chikhak neilou in a nusia hi. A tawp khakna in numeinu zong asita hi. 
MRK.12.23	Tuajiakin, thohkikni chiangin, amauh a thohkik chiang un, numeinu kuapen zi ata diai le? Asagih un zi in aneichiat ua” chi`n adong ua.
MRK.12.24	Jesu`n amauh adawng a akiang uah; “Laisiangthou leh Pasian silbawltheihna natheih jawsam uh a omlouh jiak tak a bawlkhial hilou nahi umaw? 
MRK.12.25	Misi lak a kipan a thohkikni chiang un zi leh pasal a kitengkik ding a hinawn kei ua, van a vanmite bang ahijawta ding uhi. 
MRK.12.26	Hinanleh misite kaihthoh a aom ding uh thu tawh kisai Mosi laibu ah, loubawk kuang a pan Pasian in, ‘Kei Abraham Pasian, Isak Pasian leh Jakob Pasian ka hi chia a houpih dan simkhalou nahi uh maw?’ 
MRK.12.27	Amah asite Pasian a hikei a, ahingte Pasian ahijaw hi. Tuajiakin nou na theikhial mah mah uhi!”
MRK.12.28	Tuachi`n laigelhmite lak a khat a hungpai a, akisellai uh aja a, Jesu`n amauh hoihtak in adawng chih athei a, akiang ah, “Thupiak jousiah lak ah thupiak masapen bang ahi diai?” chi`n adong a.
MRK.12.29	Jesu`n adawng a, “Thupiak jousiah lak a masa ahihleh: ‘Ngai un, aw Israel! Toupa I Pasian, Toupa khat ahi a. 
MRK.12.30	Tuajiakin Toupa na Pasian uh na lungtang tengteng in, na kha tengteng in, na lungsim tengteng in, tualeh na hatna tengteng in na it ding ahi.’ Hih thupiak masapen ahi. 
MRK.12.31	Tualeh anihna ahihleh, hihbang ahi: ‘Nangmah na ki it bang in na innvengte na it ding ahi.’ Hihte sang a thupiak lianjaw dang a omkei, achi hi.” 
MRK.12.32	Tuachi`n laigelhmipa`n a kiangah, “Na gendik, Siapa! Thudik nagen ngut Pasian khat guak a om, amah chihlouh Pasian dang a om kei. 
MRK.12.33	Tualeh amah lungtang tengteng, theihna tengteng, kha tengteng tualeh hatna tengteng a it a, tualeh eimah i ki it bang a ivengte it sillat leh kithoihna jousiah sang in thupijaw a ahoihjaw hi,” achi hi. Hua nungsang kuaman thu mawng mawng a dongngam nawn kei uhi. 
MRK.12.34	Tualeh aman piltak a adawn Jesu`n a muh takin, a kiangah, “Pasian gam a pan na gamla kei hi,” achi hi. 
MRK.12.35	Tuachi`n Jesu`n tempul a thu ahilhlai in, amauhte a houpih a, “Bang chidan a laigelhmite`n Jesu David Tapa ahi, chi uh ahia? 
MRK.12.36	David amah mah-in khasiangthou in:
MRK.12.36	‘Toupa`n ka Toupa kiang ah:
MRK.12.36	Na galte uh nakeng totphah a kabawl masiah,
MRK.12.36	ka jiat lam ah touin,’ achi, chih ahi ngal a.
MRK.12.37	Tuajiakin David amah mah in zong ‘Toupa’; a chih leh; bangchi`n amah a Tapa ahithei dia?” Tualeh mipi vantang in kipaktak in athu a ngaikhia uhi.
MRK.12.38	Tuachi`n aman akiang ua a thuhilhna ah, “Laigelhmite lak ah pilvang un, amauh puantual silh a vak a ut ua, van juakna mun lak a chibaibuk a ut uhi, 
MRK.12.39	kikhopna inn sung ah touna hoih adeih ua, tualeh nekkhawm nate ah munhoih adeih uhi. 
MRK.12.40	Meithaite innsung a negam ua, mi khemna ding in sawtpipi thumna anei uhi. Hihte`n siamlouh tansakna thupitak amu ding uhi!” achi hi.
MRK.12.41	Tuachi`n Jesu dangka kholna bawm maiah atou a, tualeh mipite`n dangka khawlna ah dangka a khiat uh amu a. Tuachi`n mi hausa tampite`n tampi pi-in a khia ua; 
MRK.12.42	tuachi`n mijawng meithai khat hungpai in daan dangka makhai nih a hungkhia a, guadran khat tawh kikim ahi. 
MRK.12.43	Tuachi`n aman a nungjuite asam a akiang uah, “Adiktak in na kiang uah kung hilh ahi, mijawng meithainu`n midang tengteng sang in akhia tampen hi. 
MRK.12.44	Amau`n aneihsa val uh akhia ua, hinanleh amahnu`n aneih jousiah a hinna ding teng akhia hi,” achi hi.
MRK.13.1	Tualeh Tempul a pat a pawtkhiat khit takin, a nungjuite khat in a kiangah, “Siapa, en-in! Hih a suangte omdan leh a innte omdan bang chibang ahia!” achi hi.
MRK.13.2	Tualeh Jesu`n adawng a akiang ah, “Hih inn thupitakte na mu maw? Sukchip louh a suang khat tung a khat kichiang mawng mawng hihsan ah namu kei ding hi,” achi hi.
MRK.13.3	Olive mualtung a tempul tawh ki galsaina mun a atoulai in, Peter, Jakob, Johan leh Andrute`n atuam in ahoupih ua, hihte bang hunchiang a hung hi ding ahiam? 
MRK.13.4	“Tualeh hihte hung tangtunna ding chiamtehna bang ahi ding a, koute hunghilh in,” achi uhi.
MRK.13.5	Tuachiah Jesu`n, a dawng a akiang uah, “Kuaman ahung khemlouhna dingin pilvang un. 
MRK.13.6	Mi tampi, ‘Keimah Jesu ka hi!’ chi`n ka min in a hungpai ding ua, mi tampi a khemjou ding uhi. 
MRK.13.7	Hinanleh kidou leh kidou thuthang na jakchiang un, lungbuai kei un; hihbang silte ahung om ding mawng ahi, hinanleh atawpna ahinai kei ding. 
MRK.13.8	Namtuam leh Namtuam ahung kidou ding ua, tualeh gam tuam leh gam tuam a kidou ding uhi. Tualeh mun tuamtuam ah zin aling ding a, kial leh buaina hung om inchin. Hihte nauvei kipatna ahi uhi.
MRK.13.9	“Hinanleh noumah kipilvang un, vaihawmmite kiang ah ahung piakhia ding ua, kikhopna insung bang ah ahung jep ding ua, keimah jiakin gam ukte leh kumpipate maiah amauh theihpihtu ding in hung paipih ding uhi. 
MRK.13.10	Tangthupha nam zousiah kiangah gen masak ahi ding hi. 
MRK.13.11	Hinanleh ahung mat ua ahung piakdok hun chiang un lungkham masa kei unla, bang ka gen tadia chi`n ngaihtuah masa kei un. Hinanleh huahun a nang hung kipia thute bek gen in; ajiak agentu nang na hikei a, Khasiangthou in agenjaw ding hi. 
MRK.13.12	A sanggampa`n a sanggampa thah ding in a mansak ding a, Pa in a tate a mansak ding a; tualeh tate`n nu leh pate adou ding ua a thatsak ding uhi. 
MRK.13.13	Ka min jiakin mi jousiah huat na hung hi ding ua. Hinanleh kuapeuh atawptan a thuakjoute hundam in aom ding uhi.” 
MRK.13.14	Jawlnei Daniel in anagen, “Hihmangtu kihdak om a dinlouhna ding a ding namuh chiang un” (asim jousiahin a omjia thei heh!) “Huahun chiangin Judea gam a omte mualte ah tai uhen. 
MRK.13.15	Inntung a omte innsung a van omte lading in lutdah hen. 
MRK.13.16	Tualeh lou a omte apuante lading in kikdah hen. 
MRK.13.17	Hinanleh hihni chiangin agaite leh naungek neite tung agik hi! 
MRK.13.18	Tuajiakin hih hunte phalbilai ahihlouhna dingin thum un! 
MRK.13.19	Ajiak hih nite chiangin gimthuakna thupitak ahung om ding a, hihbang Pasian in sil asiam tung a pat tunitan in ana omngai naikei a; tunung chiangin zong a omngai nawn kei ding hi. 
MRK.13.20	Tualeh Pasian in hihnite tomsak kei henla hileh, mihing kuamah mawng mawng a suakta aom kei ding a; hinanleh a mitelte jiakin hihnite a tomsakta hi.
MRK.13.21	“Tuachi`n mi kuahiam in na kiang a, ‘En in, Krist hiah a om!’ ahihkeh, ‘En in, amah huah a om!’ achihleh taksan kei in. 
MRK.13.22	Ajiak Krist taklou leh jawlnei taklou ahung pawt ding a, tualeh ahung khemna dingin chiamtehna lamdang taktakte ahung ensakding a, hitheileh houh atelte na-ngawn a khemkhia ding hi. 
MRK.13.23	Hinanleh, ki pilvang un! En un, siljousiah kung hilhkhinta hi.
MRK.13.24	“Hinanleh hua nite tua gimthuakna tunzoh chiangin, ni amialta ding a, tualeh kha zong avak nawn kei ding, 
MRK.13.25	van a aksite ahung kia ding a, van a aom van sil bawltheihnate akiling ding hi. 
MRK.13.26	Tuatak chiangin Mihing Tapa sil bawltheihna leh thupina lianpi tawh meipi lak a hungpai amu ding uhi. 
MRK.13.27	Tuachi`n aman vantungmite asawlkhia ding a, atelte lei ningli a kipan, leitawp a kipan in vantawp dong in a khawmkhawm ding uhi.
MRK.13.28	“Tualeh theipi kung a pat gentehna zil un. Aba ahung meng a atehte ahung sel chiangin doupi anaita chih nathei uhi. 
MRK.13.29	Huachimah bang in hih silte ahungtun namuh chiang un, amah ahung naita kongkhak bul ahung geita, chih thei un. 
MRK.13.30	Adiktak in kung hilh ahi, hih sil jousiah a tunkim masiah tulai khangthakte amang kei ding uhi. 
MRK.13.31	Van leh lei a mang ding a, hinanleh ka thu amang kei ding hi.
MRK.13.32	“Hinanleh huani leh hun Pa loungal, kuamah in, van a om vantungmite`n zong Tapa in zong, athei kei hi. 
MRK.13.33	Ahun ding na theihlouh jiak un pilvang unla, kiging zing a om in thum un. 
MRK.13.34	Ajiak pen mihing Tapa ahihleh mi khat a inn nusia a, asila kiang a thuneihna pia a, tualeh a nasep ding uh piachiat a, khual gamlapi a vazin tawh kibang ahi. 
MRK.13.35	Tuajiakin kigingjing un; inn neipa hungpai ding hun nitak lam hiam, jankimlai hiam, akkhuan in hiam, ahihkeileh jingsang in hiam chih nathei kei uhi. 
MRK.13.36	A tuachih keileh thakhat a hungpai in, ihmu in ahung mukha ding hi. 
MRK.13.37	Tualeh na kiang ua ka gen mijousiah kiang a ka gen ahi!”
MRK.14.1	Tuachi`n ninih nung in paikan kut leh Tanghou tol sohlouh kut aom a; tualeh siampite leh laigelhmite`n amah khembawl a, mat a, thahtheihna ding dan a zongzong uhi. 
MRK.14.2	“Hinanleh kut ni in hihdah hen, atuachih keileh mipi lak ah buaina aom kha ding,” achi uhi.
MRK.14.3	Tualeh Bethani khua a phak Simon inn a aomlai a, ankuang im a atoulai in, numei khat alabaster bawm a spaiknard thau namtui mantamtak tawiin a hungpai a; tuachi`n amahnu in abawm atatkek a, alutung ah asungta hi. 
MRK.14.4	Hinanleh alak uah lungkim lou khenkhat aom ua, “Bangding a hih thau namtui amawk a hihbei ahia? 
MRK.14.5	Hih makhai zathum sang a tamjaw a zuak a mijawngte kiang a piaktheih ding hi a!” achi ua; tuachi`n amahnu tung ah aphunta uhi.
MRK.14.6	Tuachi`n Jesu`n, “Amahnu aom om in omsak un! Bangding a vahihbuai nahi ua? Aman keia dingin silhoih asem hi. 
MRK.14.7	Ajiak pen mijawngte na kiang uah a omjing ua, na ut hun teng un na panpihthei uh, hinanleh keipen na kiang uah ka omjing kei hi. 
MRK.14.8	Amahnu`n a bawltheih tawp a bawlta ahi, ka sapum vuiding a thau hung nuhkhawlh ahi. 
MRK.14.9	Adiktak in kung hilh ahi, Leitung pumpi a hih tangthupha akigenna phot ah hihnu silbawl zong amahnu theihzingna dingin akigen ding hi,” achi hi.
MRK.14.10	Tuachi`n sawmlehnihte lak a khat, Juda Iskariot pen amah mansak dingin siampite kiangah avapai a. 
MRK.14.11	Hihthu azak tak un amauh a kipak mahmah ua, tuachi`n amah dangka piak ding a chiamta uhi. Tuachi`n aman amatsakna ding lemtang a zongta hi.
MRK.14.12	Tualeh Tanghou tol sohlouh kut ni masapen, paikan kut Belamnou agoh ni un, a nungjuite`n a kiangah, “Paikan kut ankuang na nektheih na dingin khoiah vabawl le ung na ut a?” achi ua.
MRK.14.13	Tuachi`n aman a nungjuite nih asawlkhia a, akiang uah, “Khuapi sung ah valut unla, tuachi`n pasal tuibel pua khat tawh na kituak ding ua, amah jui un. 
MRK.14.14	A lutna penpen, hua inn neipa kiangah, ‘Siapa`n ka nungjuite tawh paikan ankuang ka nekna ding uh mikhual inndan khoitak ahia?’ achi, chi un. 
MRK.14.15	Tuachi`n aman inndan tungnung liantak, van omsa leh guatsa diam ahung ensak ding; huamun ah ei a ding bawl un,” achi hi.
MRK.14.16	Tuachi`n a nungjuite apai ua, khuapi sung ah alut ua, tualeh akiang ua agen bangbang in amuta ua, tuachi`n paikan ankuang abawlta uhi.
MRK.14.17	Nitak lam ahunghih takin amah sawmlehnihte tawh a hungpai ua. 
MRK.14.18	Tualeh toua anek laiun Jesu`n, “Adiktak in kung hilh ahi, an ka nekkhawmpih nalak ua mikhat in ahung mansak ding hi,” achi hi. 
MRK.14.19	Tuachi`n a lungkham panta ua, a kiangah, khat khat in, “Kei kahi maw?” achi ua, abanban in adongta uhi.
MRK.14.20	Tuachi`n aman adawng a, a kiang uah, “sawmlehnihte lak a khat, kuang a ka an sawkkhawmpih ahi. 
MRK.14.21	Mihing Tapa ahihleh a tanchin kigelh bangbang a pai ding ahi a; hinanleh mihing Tapa mansak dingpa tung agik hi! Huapa pianglou hivetleh amah a dingin ahoihjaw ding hi!” achi hi.
MRK.14.22	Tuachi`n anek laiun Jesu`n tanghou ala a, a gualjawl a, tuachi`n a balkek a, akiang uah apia a, “la unla ne un,” “Hih ka taksa ahi,” achi a.
MRK.14.23	Tuachi`n nou ala a, kipahthu agenzoh in, a kiang uah apia a; aun un adawn chiat uhi. 
MRK.14.24	Tuachi`n aman akiang uah, “Hih ka sisan a thukhunthak mi tampi a ding a luang pen ahi. 
MRK.14.25	Adiktak in kung hilh ahi, Pasian gam a athak ka dawnni atun masiah greptui ka dawnnawn kei ding,” achi hi.
MRK.14.26	Tuachi`n amau`n la-khat asakzoh un, apawt khia ua, Olive mual ah apaita uhi.
MRK.14.27	Tuachi`n Jesu`n akiang uah, “Tuja`n chiangin na un un lungkia in nung taisansiang ding uhi, ajiak, ‘Belampu ka jep ding a, Belam honteng aki thehjak ding uh,’ chih gelh ahi. 
MRK.14.28	Hinanleh ka thohkik nung chiangin Galili ah namai uah ka pai ding,” achi hi. 
MRK.14.29	Peter in akiang ah, “A un un Lungkia in hung taisan nanle uh, ken kung taisanngai kei ding!” achi hi.
MRK.14.30	Jesu`n akiang ah, “Adiktak in kung hilh ahi, tuni`n, tujan chiangin ak nihvei akhuan ma-in thumvei nung kitheihmoh bawl ding,” achi hi.
MRK.14.31	Hinanleh aman khauhtakin, “Nang tawh sikhawm ding hinanleh zong, kung kitheihmoh bawl kei ding!” achi hi.
MRK.14.31	Tuachimah bang in aun un achi chiat uhi.
MRK.14.32	Tuachi`n amau Gethsemani kichi mun khat a hungtungta ua; tualeh aman a nungjuite kiangah, “Ka thum sungteng hihsan ah anatou un,” achi a. 
MRK.14.33	Tualeh Peter, Jakob leh Johan apui a, lung kham sengseng in ahung mangbangta a. 
MRK.14.34	Tuachi`n akiang uah, “Ka kha sihna khop hial in a lungkham hi; hihsan ah ana om unla, kiging gige un,” achi hi.
MRK.14.35	Amah themkhat avapai gamla deuh a, tual ah apuksuk a, ahihtheihleh hua hun in amah apelhtheihna dingin athum hi. 
MRK.14.36	Tualeh aman, “Abba-Pa,” sil zousiah Nang a dingin ahithei hi; hih nou kei a pat in lamang in; hinanleh, kei thu hilouin, Nang thu hijaw hen, achi hi. 
MRK.14.37	Tuachi`n a hungpai a, amauh ihmusa in amu a, tuatakin Peter kiangah, “Simon, ihmu nahi uh maw? Dakkal khat zong kiging a omzoulou nahi uh maw?” 
MRK.14.38	“Khem a na omlouhna ding un kiging jing unla thum un. Kha injaw angap a, hinanleh taksa in azoukei,” achi hi.
MRK.14.39	Tuazoh in paikhia in ava thumkik a, agenngai mah ava genkik a. 
MRK.14.40	Tuachi`n ahung paikik a, amauh ihmu in ahung mu jel a, a ihmut uh asuak mahmah jiakin; amau`n adawn dingdan uh athei kei uhi.
MRK.14.41	Tuachi`n a thumveina in ahung pai a, akiang uah, “Ihmu leh tawldam a om lailai nahi uh maw? Ahunta hi! Ahun zong a tungta! Ngaiun, mihing Tapa mikhialte khut a piakkhiat ahita. 
MRK.14.42	Thou un, ipai ding uh. En un, kei hung mansak dingpa anaita hi!” achi hi.
MRK.14.43	Tuachia thu agen laiin, sawmlehnihte lak a khat, Juda pen siampite leh laigelhmite leh upate a kipan in namsau leh khetbuk tawiin mipi tampitak tawh a hungtung pai a. 
MRK.14.44	Tualeh amah mansakpa in: “Ka tawp penpen, amah ahi, man unla, hoihtakin paimangpih un,” chi`n chiamtehna ape masa khinta hi.
MRK.14.45	Tualeh a hungtun takin avanaihpai a, “ Rabbi Rabbi!” chi`n avatawpta a. 
MRK.14.46	Tuachi`n amau`n atung ah khut akha ua, amanta uhi. 
MRK.14.47	Tuachiah akiang ua dingte lak a khat in namsau adok a, siampi suakpa asat a, abil a satkhia hi. 
MRK.14.48	Tuachi`n Jesu`n amauh adawng a akiang uah, “Guta manding bang hial in namsaute leh khetbukte keng in kei man dingin nung kuan uh maw? 
MRK.14.49	Niteng in noute tawh tempul ah thuhilh in ka om jing a, nungman kei ua, hinanleh Pasian Laisiangthou thu a tangtun ngei ding ahi,” achi hi. 
MRK.14.50	Tuachi`n aun un anusia ua, ataita uhi.
MRK.14.51	Tualeh tangval kuahiam khat in puannem khat silh in amah a jui a, tuachi`n tangvalte`n ana man ua; 
MRK.14.52	tuateh a puannem nusia in a saguak in ataita hi.
MRK.14.53	Tuachi`n Jesu siampi mai ah apaipih ua; tuachi`n amah tawh siampite, upate leh Laigelhmite jousiah ahung kikhawm ua. 
MRK.14.54	Tualeh Peter in gamlapi ah, siampi innsung tan dongin ajui a; tuachi`n silate tawh a toukhawm a, mei a awi hi. 
MRK.14.55	Tuachi`n siampite leh vaihawmna inn a om jousiahin Jesu a thahtheihna ding un ahekna ding ajong ua; hinanleh amukei uhi. 
MRK.14.56	Mi tamtak in juau thuin ahek ua, hinanleh ahekna te uh a kituak kei hi.
MRK.14.57	Tuachi`n mi kuate hiam a dingkhia ua juauthu in ahek ua: 
MRK.14.58	“Hih khut a bawl tempul ‘Ka hihsia ding a, nithum sung in khut a bawllouh adang khat ka lam ding, aman achih kaja uh, achi ua.’” 
MRK.14.59	Hinanleh huachi`n zong a kituakthei tuan kei uhi. 
MRK.14.60	Tuachi`n siampi alaiah ading dok a, Jesu kiangah, “Bangmah a dawnglou maw? Hihte hung hekna bang chidan ahia?” chi`n adong hi. 
MRK.14.61	Hinanleh amah a daidide a, bangmah in a dawng kei hi. Tuachiah siampi in a kiangah, “Nang Hampha Tapa Krist na hi hiam?” chi`n a dong kik a.
MRK.14.62	Tuachi`n aman, “Ka hi,” tualeh “mihing Tapa sil bawltheihna jiatlam a tou a, van meipi lak a hungpai na mu ding uhi!” achi hi. 
MRK.14.63	Tuatakin siampi-in a puante a bawtkek a, “Theihpihtu dang bang ding i chilai dia! 
MRK.14.64	Pasian a gensiat na jata uh, bangchi nasa ua?” achi a.
MRK.14.64	Tuatakin aun un amah siatak in siamlouh atanta uhi. 
MRK.14.65	Tuachi`n khenkhat in achil asiat panta ua, amai atuamsak ua, khut in atum ua, tuachi`n a kiangah “Gen in achi ua!” Tualeh silate`n zong a khutpek un abeng uhi.
MRK.14.66	Tualeh Peter nuailam a innpi huang sung a aom laiin, siampi sila nungakte lak a khat a hungpai a. 
MRK.14.67	Tuachi`n amahnu`n Peter mei awi a om amuh in, a en a, “Nang zong Nazareth Jesu tawh kilawi nahi,” achi hi.
MRK.14.68	Hinanleh aman kitheihmoh bawl in, “Ka theikha kei,” achi a. Tuachi`n innlim ah ava pawtkhia a, tuachi`n ak a khuangta hi.
MRK.14.69	Tualeh nungak khat in amah a mukik a, a kiang a dingte kiangah, “Hihpa alak ua khat ahi,” a chijel a. 
MRK.14.70	Hinanleh aman a kitheihmohbawl kik a, tomkhat zoh in a kiang a dingten Peter kiangah,
MRK.14.70	“Alak ua khat hijenteh: ajiak Galili mi nahi a, naham in zong a kithei hi,” achi ua.
MRK.14.71	Hinanleh aman, “Tua na migenpa uh ka theikha kei! chi`n hamsia lawh in a kichiamta hi!”
MRK.14.72	Tuachi`n a nihveina in ak ahung khuangta a, tuatak in Peter in Jesu`n a kiang a, “Ak nihvei khuan ma-in thumvei nung kitheih mawh bawl ding hi,” achih thu a theikhia thak a, tuachi`n huathu a ngaihtuah a akapta hi.
MRK.15.1	Jingsang ahung hih takin siampite`n upate, laigelhmite leh vaihawm pawlte jousiah tawh kihoukhawm na anei ua, tualeh Jesu ahen ua, apaipih ua, Pilat kiangah apiata uhi. 
MRK.15.2	Tuachi`n Pilat in akiang ah, “Nang Judate kumpipa nahi hiam?” chi`n adong a.
MRK.15.2	Tua khit in aman a kiangah, “Ahi nachih bang in” chi`n adawng hi.
MRK.15.3	Tuachi`n siampite`n sil tampi in a ngawh ua, hinanleh aman bangmah in adawng kei hi. 
MRK.15.4	Tuachi`n Pilat in a dong kik a akiang ah, “Bangmah a dawnglou maw? En-in, ahung hekna tengpi uh!”
MRK.15.5	Hinanleh Jesu`n bangmah in a dawng tuan kei lai hi, tuatak in Pilat in lamdang asa mahmah hi.
MRK.15.6	Tualeh Pilat in kut ankuang luini chiangin thongkia khat anget penpen uh a pawtsakjel hi. 
MRK.15.7	Tualeh amin Barabba kichi, a gitlouhna lam a tualthat agitlouh pihte tawh thong tangkhawm khat aom a. 
MRK.15.8	Tuachi`n mipite`n, ngaihtak a kikou in, nidang a amau ding a a bawlsak ngaina bang a bawl dingin a ngen panta ua. 
MRK.15.9	Hinanleh Pilat in akiang uah, “Judate kumpipa na kiang ua kung khah na ut uh hiam?” achi a. 
MRK.15.10	Siampite`n engsiatna tawh Jesu amah kianga a piak uh ahi chih atheihjiak in.
MRK.15.11	Hinanleh siampite`n aman Barabba akiang ua a khahtheih nangin mipite atokthou ua. 
MRK.15.12	Pilat in adawng a akiang uah, “Achihleh Judate kumpipa nachihpa uh bang lawh leng na ut ua?” a chikik a.
MRK.15.13	Tuachiang in amauhte`n “Kross ah kilhden in!” chi`n ahung kikou kik ua.
MRK.15.14	Tuachi`n Pilat in akiang uah, “Bangjiak in, aman bang khialhna nei ahia?” achi a.
MRK.15.14	Hinanleh amauhte`n, “Kilhden in!” chi`n ngaih sem in akikou uhi.
MRK.15.15	Tuakhit in Pilat in, mipite lungdam sak a ut man in, Barabba a pawtsak a; tualeh Jesu ajep zoh in kross a kilhden dingin apiata hi.
MRK.15.16	Tuachi`n galkapte`n amah kikhopna innsung Praitoriam achih uah apaipih ua, tualeh galkap jousiah a samkhawm ua. 
MRK.15.17	Tuachi`n amah puan sandup asilhsak ua, linglukhu aphan ua, a lutung ah akhusak ua, 
MRK.15.18	“Chibai Judate kumpipa!” chi`n zahna apia uhi. 
MRK.15.19	Tuachi`n alu pumpeng in asat ua; chil asiat khum ua, tualeh khupdin in abia uhi. 
MRK.15.20	Chiamnuih bawlna a azakzoh un, puan sandup amah a pat a lakhia ua, ama puanmah asilhsak ua, Kross a kilden dingin apaipihta uhi.
MRK.15.21	Tuachi`n amau`n mikhat, Kurini gam a mi, Aleksander leh Rafa pa, gam lam a kipan a hungpai, kross pua ding in a pummat ua. 
MRK.15.22	Tuachi`n amau`n Golgotha mun ah amah ahung paipih ua, “Hih pen Luguh mun chihna ahi.” 
MRK.15.23	Tuakhit in murah tawh kihel uain adawn dingin apia ua, hinanleh aman asang nuam kei hi. 
MRK.15.24	Tualeh kross a amah a kilhden zoh un, atan ding chiat uh theihna dingin ai asan ua, a puansilhte a kihawmta uhi. 
MRK.15.25	Tualeh amah a kilhden hun uh ahihleh dak thumna tuamlak ahi a. 
MRK.15.26	Tualeh a ngawhna uh atung ah, “JUDATE KUMPIPA,” chi`n laimal in akigelh hi. 
MRK.15.27	Amah tawh guta suamhat nih akilhkhawm ua; khat ajiat lam ah, adang khat aveilam ah. 
MRK.15.28	Tuachi`n Laisiangthou in, “Amah mikhialte tawh simkhawm ahita hi,” chih a tangtungta hi.
MRK.15.29	Tualeh ageia mi sukvak touvakte`n alu uh lohkhum in, “Ehe! Nang tempul hihsia a nithum ni a lamkik ding pa! 
MRK.15.30	Nang leh Nang kihunkhia inla kross a pan hung kumsuk tanla,” achi ua.
MRK.15.31	Tuachimah bangin siampite`n zong, laigelhmite tawh a enghou ua, “Aman midangte a hundam a, amahleh amah aki hundamthei kei a. 
MRK.15.32	Israelte kumpipa Krist tuin kross a pan hung kumsukleh atave, imuh a igintat theihna ding un!” achi ua. Kross a akilhden khawmpihte`n zong amah ahousia uhi.
MRK.15.33	Tuachi`n dakguk a hunghih in gam pumpi ah dak kuana dongin khimpi ajing hi. 
MRK.15.34	Dak kuana a hunghih in Jesu ngaihtak in ahung kikoukhia a, “ELOI ELOI LAMA SABAK THANI?” chi in, tuapen, “Ka Pasian, ka Pasian, bangding a hung taisan na hiam?” chihna ahi. 
MRK.15.35	A kiang a ding mi khenkhatte`n azaktak un, “En un, aman Elijah asam!” achi ua. 
MRK.15.36	Tuachi`n kuahiam khat vatai in sponzi uain thuk in adiah dim a, pumpeng dawn ah akoih a, adawn dingin apia a, “Amah guak in omsak un! Amah lakhia dingin Elijah a hungpai ei i en ding uh!” achi ua. 
MRK.15.37	Tuachi`n Jesu aw ngaihtak in a kikoukhia a, a kha akhahta hi.
MRK.15.38	Tuachi`n tempul puanjak atunglam a pat atawtan phelnih kisuahin ahung keksuk a. 
MRK.15.39	Tualeh amailam a ding galkap zalamkai pa in, hihbang a akikou leh akha akhahte amuhtak in, “Hihpa Pasian Tapa taktak ahi!” achi hi.
MRK.15.40	Gamlapi a pan agal et numei khenkhat zong aom ua, tuate lak ah Mari Magdalini, Jakob naupangjaw leh Jos nu Mari tualeh Salomi ajau uhi. 
MRK.15.41	Amauhte Galili gam a aom laia anungjuia a nna sepsakte ahi ua, tualeh numei dang tampi Jerusalem a amah tawh kitontoute zong aom uhi.
MRK.15.42	Tualeh nitak lam ahung hih in, kisakkholhni ahihjiak in, huapen khawlni ma-a ni ahi a. 
MRK.15.43	Joseph Arimathai khua mi, vaihawmtu zah omtak, Pasian gam ngak jing a om, a hungpai a, hangsan takin Pilat kiangah alut a, Jesu luang ava ngenta a. 
MRK.15.44	Tualeh Pilat in asihpai lamdang asa mahmah a, tuachi`n galkap zalamkai asam a, akiang ah, asihna asawtta hiam, chi`n adong a. 
MRK.15.45	Tualeh galkap jalamkaipa a pat atheihchian takin Pilat in aluang Joseph apiata hi. 
MRK.15.46	Tuachi`n aman puannem alei a, amah a lakhia a, puannem in atuam hi. Tualeh suang khuakkuaksa han khat ah asialta a, tuachi`n suang khat hankot ah a likkhumta hi. 
MRK.15.47	Tualeh Mari Magdalini leh Jos nu Mari-in asialna a en uh hi.
MRK.16.1	Khawlni beitak in, Mari Magdalini, Jakob nu Mari leh Salomite`n vapai a amah anuh ding uh silnamtui alei ua. 
MRK.16.2	Nipikal ni masapen jingsang matak nisuah phet in amauhte han ah a hungpai ua. 
MRK.16.3	“Kuan han kongkhak a pan suang hung likkhiatsak ding ata diam?” chi`n a kihou ua. 
MRK.16.4	Hinanleh amauhte adaktouh uleh han kongkhak suang likkhiatsa a om amu uhi. Asuang pen alet a lian ahi. 
MRK.16.5	Tualeh hankhuk sung a alut uleh, tangval khat puanngou tualtak silh a ajiatlam pang a tou amu ua, alauta uhi.
MRK.16.6	Hinanleh aman akiang uah, “Laukei un, aki kilhlum Nazareth Jesu na zong uhi, amah a thoukikta hi! En-un, asialna uh. 
MRK.16.7	Hinanleh pai unla, a nungjuite leh Peter kiangah, ‘Galili gam ah namai uah apai hi; na kiang ua agensa mah bangin, huasan ah amah na mu ding uhi, chi`n vahilh un,’ ” achi hi. 
MRK.16.8	Tuachi`n a pawtkhia ua; han a pan in manlangtak in ataita ua, lamdang asak jiak un a kithing ua, tualeh alau jiak un kuamah kiangah bangmah agenkei uhi.
MRK.16.9	Tualeh Jesu nipikal ni masapen jingsang matak a athohkik zoh in, asung a dawinin sagih a hawlkhiat saknu Mari Magdalini kiangah akilak masapen hi. 
MRK.16.10	Amahnu apai a, amah tawh omkhawm jelte, amah su`n a kapte avahilh hi. 
MRK.16.11	Tualeh amauhte`n amah ahing ahi, chih leh amah nu`n amu hi chih ajak hang un, ataksan kei uhi.
MRK.16.12	Tuakhit in, amauh lak a minih gam lam juan a apailai un, meltuam pua in akiang uah akilak a. 
MRK.16.13	Tuachi`n amauhte avapai ua nungjui dangte kiangah avahilh ua, hinanleh amauhte`n ataksan kei uhi.
MRK.16.14	Tuanung in dohkan kim a atoulai un, nungjui sawm leh khatte kiangah akilak a; a thohkik zoh nung a mute thugen ataksan louh jiak un, ataksan louhna uh leh a lungtangte uh atakjiak in aphawk hi.
MRK.16.15	Tualeh aman akiang uah, “Leitung pumpi ah pai unla silsiam jousiah kiangah tangthupha vagen un, achi hi. 
MRK.16.16	Kuapeuh agingta a baptisma tangte hundam in aom ding uh; hinanleh kuapeuh agingtaloute siamlouh tang in aom ding hi. 
MRK.16.17	Tualeh a gingtate hih chiamtehnate in ajui ding hi: Ka min in dawite a hawlkhia ding ua, hamthak in aham ding uh; 
MRK.16.18	Amauhte`n akhut un gulte aman ding ua; sihna gu dawn nanle uh; tua in amauhte anasak kei ding; damloute tungah khut anga ding ua, adam ding uhi.”
MRK.16.19	Tuachia Toupa`n akiang ua thu agen khit in, amah van ah laktouh in aom a, Pasian jiatlam ah atouta hi. 
MRK.16.20	Tuakhit in nungjuite apai ua mun chinteng ah thu agen ua, Toupa`n amauhte a seppih a, ajui chiamtehnate`n athupuak a hihkipsak jel hi. Amen.
LUK.1.1	I lak ua ataktak a sil na om, mi tampite`n phuankhiat na ding ngaihtuah a gelh ana tup uh: 
LUK.1.2	Atu`ng a pan a mit a mute leh thu nagelhte`n a hunghilh bang un, 
LUK.1.3	Theophila aw, abul a kipan sil bangkim kiteltak a theihkimna neiin ka enchian a, kijom jel a na kiang a gelh hoih kasa hi. 
LUK.1.4	Masang a nang hung kihilh thute adik na hi chih na theihna ding in.
LUK.1.5	Judea gam a Herod kumpi a apan laiin, amin Zakariah kichi siampi nasem khat a om a, tualeh azi Aaron tanute khat ahi a, amin Elizabeth ahi. 
LUK.1.6	Amau nupa Pasian mitmuh in midik ahi ua, Toupa thupiakte leh dante dembei in a juikim uhi. 
LUK.1.7	Hinanleh Elizabeth achi`n jiakin ta anei kei ua, amauh a upa tuak mahmahta uhi.
LUK.1.8	Tualeh hichi ahung hi a, aman a huntan dungjui a Pasian mai a siampi nna sem a aom laiin. 
LUK.1.9	Siampu tawndan dungjuiin Pasian tempul sung a alut chiang a gim namtui hal ama tan ahi a, 
LUK.1.10	tualeh gim namtui kihal sung in mipite`n apualam ah thumna ana nei uhi. 
LUK.1.11	Tuachi`n Pasian vantungmi khat gimnamtui kihalna maitam jiatlam ah dingin a kiangah ahung kilak a. 
LUK.1.12	Zakariah in amuh takin adihguih a, ahung lauta hi. 
LUK.1.13	Hinanleh Pasian vantungmi in a kiang ah, “Zakariah, lauken! Na thumna jak ahita hi, nazi Elizabeth in tapa ahung neisak ding a, amin Johan naphuak ding ahi. 
LUK.1.14	Tuachi`n nang nuam in na kipak ding a, mi tampite amah pianni-in akipak ding uhi! 
LUK.1.15	Pasian ngaih in amah milian ahi ding a, uain ahihkeileh khamtheih dang mawng mawng adawn kei ding, anu gilsung a kipan Khasiangthou in adim ding hi. 
LUK.1.16	Tuachi`n Israeltate tampi Toupa a Pasian uh lam ah a kilehkik sak ding hi. 
LUK.1.17	Tualeh pate lungtang tate lam a ngasak ding leh, thu mang loute midiktat pilna lam ngasak ding leh, Toupa ding a mi honkhat mansa a omsak ding a na bawlkholh dingin Elijah lungsim leh silbawl theihna tawh Toupa mai ah apai ding hi,” achi hi. 
LUK.1.18	Tuatakin Zakariah in Pasian vantungmi kiangah, “Hihmi bangchi`n ka theithei dia? Keilah upata ing a, ka zi zong a upata mahmah hi.” achi a.
LUK.1.19	Tuachi`n Pasian vantungmi in a dawnga a kiangah, “Kei Gabriel, Pasian maia ding pen ka hi; tualeh na kiang a hihthu gen ding leh hihthu kipak huaite hilh ding a sawl ka hi. 
LUK.1.20	Hinanleh ngaiin, ahun bang a hung tung ding hihthu ka gente na gintatlouh jiakin, hih silte ataktak a ahung tun masiah hamtheilou in na om ding a, bangmah na genthei kei ding,” achi hi.
LUK.1.21	Tualeh mipite`n Zakariah angak ua, Pasian tempul sung a asawt om seng jiakin lamdang asa uhi. 
LUK.1.22	Hinanleh a hungpawt in akiang uah thu a genthei takei a; tuatak in tempul sung ah kilakna amu hi chih atheita ua; ajiak akiang uah akhut in theihsakna abawl a, tuachi`n hamtheilou in a omjingta hi.
LUK.1.23	Tualeh hichi ahung hi a, a nasep ni achin takin inn ah apaita hi. 
LUK.1.24	Tuachi`n ni tomkhat zoh in azi Elizabeth ahung gaita a, kha nga sung a kibu a, agen a. 
LUK.1.25	“Mi lak a ka minsiat sel dingin, Toupa`n ahung muh in ka tung ah hichi bangin abawlta hi!” achi hi.
LUK.1.26	Tualeh Elizabeth gai a khagukna ah Pasian in a vantungmi Gabriel Galili gam a khuapi khat amin Nazareth kichi ah, 
LUK.1.27	Nungak siangthou khat, David suan a mi, amin Joseph kichipa zi ding a kikhamsa kiangah asawl a, tua nungak siangthou min ahihleh Mari ahi. 
LUK.1.28	Tualeh vantungmi a kiangah alut a, “Chibai nang nakpitak a deihsaknu, Toupa na kiangah aom hi! Numei lak a hamphanu nahi!” achi hi.
LUK.1.29	Hinanleh amahnu`n amah amuh takin a thugente a lunghimohta mahmah a, bangchi dan a chibai hungbuk adiam aw? chi`n aki ngaihtuah hi. 
LUK.1.30	Tuachi`n Pasian vantungmi in amahnu kiangah, “Mari, Lauken; Pasian a pan deihsakna natang hi. 
LUK.1.31	Ngaiin, nagai ding a, tapa na nei ding a, amin Jesu naphuak ding ahi. 
LUK.1.32	Amah milian ahung hi ding a, tunungpen Tapa a kichi ding; tualeh Toupa Pasian in a kiangah apa David laltouna apia ding hi. 
LUK.1.33	Tualeh Jakob suante tung ah kumtawn in vai ahawm ding a, agam in beini anei nawn kei ding hi!” achi hi.
LUK.1.34	Tuachi`n Mari-in vantungmi kiangah, “Kei nungak siangthou hi-ing a, hih bangchi`n a hithei diai? Pasal lah neilou ing a?” achi hi.
LUK.1.35	Tuachi`n vantungmi-in adawng a akiang ah, “Khasiangthou natung ah ahung tung ding a, Tungnungpen silbawltheihna-in ahung liahkhuh ding; tuajiakin nang a pat hung piang ding zong siangthou Pasian Tapa chih ahi ding hi. 
LUK.1.36	Tualeh ngaiin, na sanggamnu Elizabeth in zong a upat nung in tapa khat apaita hi, achi`ng achihnu uh, a khagukna ahita hi. 
LUK.1.37	Ajiak ahihleh Pasian dingin a hitheilou bangmah aom kei hi,” achi hi. 
LUK.1.38	Tuachi`n Mari-in, “En-in, kei, Toupa silanu ka hi, nagen bangbang in ka tungah hung tung hen,” achi a. Tuachi`n vantungmi-in apaisanta hi.
LUK.1.39	Huanite in Mari athou a; singtang ah Judea gam khuapi khat ah apaipah vingveng hi. 
LUK.1.40	Tuachi`n Zakariah inn ah alut a Elizabeth chibai abuk hi. 
LUK.1.41	Tualeh hichi ahi a, Elizabeth in Mari chibaibuk ajak takin, asung a naungek a kitawm a, tuachi`n Elizabeth pen Khasiangthou in ahung dimta a; 
LUK.1.42	Tuachi`n aw ngaihtak in ahung kikoukhia a; “Nang numei tengteng lak ah hamphanu nahi, nagil a gah zong ahampha hi! 
LUK.1.43	Ka Toupa nu ka kiang a nungpai bangchi dan ahia? 
LUK.1.44	Ngaiin, nung chibaibuk husa gin kabil a alut takin, ka naubu sung a om naungek nuam in akitawm hi. 
LUK.1.45	Tuachiah agingtanu zong ahampha hi; Toupa`n akiang a athugen tangtung ding ahih jiakin!” achi hi.
LUK.1.46	Tuachi`n Mari-in:
LUK.1.46	“Ka hinna in Toupa apahtawi a,
LUK.1.47	Tualeh kakha zong a hundampa Pasian tung ah a kipak hi,
LUK.1.48	Ajiak aman asilanu nam ngiam dan alimsak a!
LUK.1.48	Ngaiin tu a kipan in khangthak jousiahin hampha a hungchi ding uhi. 
LUK.1.49	Amah mihat in ka tung ah sil thupitak ahung bawlta a;
LUK.1.49	tualeh amin zong siangthou ahi.
LUK.1.50	Tualeh amah laudan siamte tungah ahehpihna
LUK.1.50	akhang akhang in a omtou pek ding hi.
LUK.1.51	Aban in a thahatdan a ensak a,
LUK.1.51	mi kiliansakte a lungsim suangtuah nate uh athehjak sak hi.
LUK.1.52	Mihatte a laltouna ua kipan a kaikhia a,
LUK.1.52	mi ngiamte a tawisangta hi. 
LUK.1.53	Gilkialte silhoih in ataisak a,
LUK.1.53	hinanleh mi hausate khutguak in a sawlmangta hi.
LUK.1.54	Azahngaihna theihjingna in,
LUK.1.54	a sila Israel a panpih ta a;
LUK.1.55	Tangtawn a ding a ipu leh pate,
LUK.1.55	Abraham tualeh asuan leh khakte kiang a agen bangbang in!”
LUK.1.55	achi hi. 
LUK.1.56	Mari Elizabeth kiangah kha thum vel atam a, tuachi`n a inn ah apaikikta hi.
LUK.1.57	Tualeh Elizabeth nausuah hun a hungtungta a, tuachi`n tapa ahung neita hi. 
LUK.1.58	A innvengte leh a sanggamte`n Toupa`n hehpihna thupitak atung ah a langsakta chih anaja ua, a kipahpih mahmah uhi.
LUK.1.59	Tualeh hichi ahung hi a, a nigiatni in naungek teptan dingin a hung zohpih ua, amin dingin apa min la in Zakariah aphuak sawm uhi. 
LUK.1.60	Hinanleh anu in, “Hilou e! amah Johan kichi ding ahi,” achi hi.
LUK.1.61	Hinanleh amau`n a kiangah, “Nabeh naphung lak ah hihbang min nei kuamah om nailou pi!” achi ua. 
LUK.1.62	Tuachi`n amau`n apa kiangah chiamtehna bawl in, amin dingin bang phuak lei nadeih a? achi ua.
LUK.1.63	Aman laigelhna pek a ngen a, “Amin Johan ahi,” chi`n agelh a, tuatakin aun un lamdang asa chiat uhi! 
LUK.1.64	Tuachi`n akam ahung kihong pai a, alei ahung kiphel a, ahung ham a, Pasian aphatta hi. 
LUK.1.65	Tuachi`n akiang ua tengte jousiah ahung lauta ua, tualeh hihthu Judea gam singtang jousiah ah a thangsuakta hi. 
LUK.1.66	A jakha jousiahin a lungtang uah agel chiat ua, “Hih naungek bang chibang ahung hitazen diam aw?” Chi-in, Toupa khut in amah a ompih hi.
LUK.1.67	Apa Zakariah Khasiangthou in ahung dimta a, a genkholh a:
LUK.1.68	“Toupa Israel Pasian phat in om hen!
LUK.1.68	Ajiak aman amite hungveh a a hungtanta hi.”
LUK.1.69	A sila David suante lak ah,
LUK.1.69	hundamna kii ahung siamsakta hi.
LUK.1.70	Leitung pianchil a pat Jawlnei siangthoute kam a anagen mahbang in;
LUK.1.71	I melmate lak a kipan in leh
LUK.1.71	ahung huate jousiah khut a kipan hundam a i om ding thu.
LUK.1.72	I pu leh pate kiang a zahngaihna achiam bawl dingin leh
LUK.1.72	a thukhun siangthou theigige dingin.
LUK.1.73	Ipu uh Abraham kiang a a kichiamna,
LUK.1.74	I melmate lak a pan ahung hutkhiat a,
LUK.1.74	lauloua a nna iseptheihna ding;
LUK.1.75	I damsung teng a amitmuh a siangthou leh
LUK.1.75	diktat tak a om ding in.
LUK.1.76	Tualeh “Naungek, nang, tungnung pen Jawlnei ahung kichi ding hi.
LUK.1.76	Ajiak a lampite bawl dingin
LUK.1.76	Toupa maiah napai ding hi, 
LUK.1.77	A khialhnate uh ngaihdamna ding a
LUK.1.77	amite kiang a hundamna theihna pia ding in.
LUK.1.78	I Pasian uh hehpihna nemnou jal in,
LUK.1.78	tunglam a kipan nisuak in ahung khohta hi
LUK.1.79	miallak a leh sihna lim nuai a toute tanvak ding leh
LUK.1.79	khamuanna lampi a i kengte kal suansak dingin,”
LUK.1.79	achi hi. 
LUK.1.80	Tuachi`n naungek a hung khanglian a; a khalam ahung hat hiai hiai a, Israelte kiang a ahung kilak masiah gamdai ah a omjing hi.
LUK.2.1	Tualeh huahun laiin hichi ahi a, Kaisar Augastas in leitung pumpi minkhum ding thu apia a, 
LUK.2.2	(Tualeh hihpen Siria gam a Kurinias gam uktu ahihlai a minkhumna masapen ahi). 
LUK.2.3	Tuachi`n mijousiah minkhum dingin amauh khuapi chiat uah apaita ua.
LUK.2.4	Tuachi`n Joseph zong Galili gam a Nazareth khua a kipan in Judea gam a David pianna khuapi Bethlehem ah apaitou a (David innkuan pihte leh akhak asuan a mi ahihjiak in), 
LUK.2.5	Mari, azi kham gaisan laitak tawh minkhum dingin apaita a, 
LUK.2.6	huasan a aom laitak un a nauneih ahung hunta hi. 
LUK.2.7	Tuachi`n ata masa in pasal a neikhiata a, puannem in atuam a, zintunna inn amauh a ding mun a omlouh jiakin gan ankuang sungah asial hi.
LUK.2.8	Tualeh huagam ah belampute a belamte uh ching a jan a gam a giak aom ua. 
LUK.2.9	Ngaiin, Toupa vantungmi khat akiang uah ahung kilak a, Toupa thupina in akim uh asalhvak a, tuatak in alau mahmah ua, 
LUK.2.10	hinanleh vantungmi in akiang uah, “Laukei unla! ngaiun, michih a dingin tangthupha kipak huai mahmah nou kungpuak hi. 
LUK.2.11	Tuni-in noua dingin David khuapi ah hundampa apiangta, amah Krist Toupa ahi! 
LUK.2.12	Tualeh hih nou a dingin chiamtehna ahi ding; naungek puannem a tuam gan an piakna kuang a lum namu ding uhi,” achi a.
LUK.2.13	Thakhat in vantungmi kiangah van mipite ahung kikhawm ua, Pasian aphat ua:
LUK.2.14	“Tunung pen ah Pasian thupi henla,
LUK.2.14	leitung a akipahpih mahmah mihingte kiangah lemna leng hen!”
LUK.2.14	achi uhi.
LUK.2.15	Vantungmite`n amauh van a apaisan tak un, “Tuin Bethlehem khua pha in ipai ding ua, Toupa`n a hunghilh hungtung pen iva en ding uh,”
LUK.2.15	a kichi ua.
LUK.2.16	Tuachi`n apai mengmeng ua, Mari leh Joseph tawh, gan an piakna kuangsung a naungek lum avamu ua, 
LUK.2.17	Avamuh tak un a naungek tanchin vantungmi-in agente agen thangta uhi. 
LUK.2.18	Tualeh ajakha jousiahin hih belampute thugen lamdang asachiat uhi. 
LUK.2.19	Hinanleh Mari-in hithute jousiah a lungtang ah a vom jing a, a ngaihtuah jingta hi. 
LUK.2.20	Tuachi`n belampute`n, a kihilh bang ngeia sil bangkim azak ua amuh jiak un Pasian pahtawi leh phat kawm in a kilehkikta uhi.
LUK.2.21	Tualeh a teptanna ding nigiat ahung chin in, amin dingin sul a aom masang a vantungmi in a phuaksa Jesu aphuakta uhi. 
LUK.2.22	Mosi dan dungjui a aki siansuahni uh a hungtun in, Jerusalem khua ah amah avatonpih ua, Toupa mai a alat ding in. 
LUK.2.23	Toupa danthu a agelh dungjuiin, “Ta pasal sul hong masa peuhmah Toupa a ding a sehtuam ahi,” achi ding uhi. 
LUK.2.24	Tualeh Toupa danthu a kigen dungjui in; vakhu kopkhat hiam, palva nou nih hiam kithoihna a lan ding in. 
LUK.2.25	Tualeh ngaiin, Jerusalem ah pasal khat amin Simeon kichi a om a; amah ahihleh midiktat leh Pasian ngaihsaktak ahi a, Israelte khamuanna ding a ngakjing a, atung ah Khasiangthou a om hi. 
LUK.2.26	Tuachiah Krist Toupa amuh masiah asi kei ding chih Khasiangthou in ana theihsak mawng ahi hi. 
LUK.2.27	Tuachi`n Kha theihsak in tempul sung ah avalut a; naungek Jesu anu leh apa in da`n ngaina bang a atung a bawlsak dingin ahung zohpih tak un, 
LUK.2.28	Aman ana angpom a, Pasian aphat a:
LUK.2.29	“Thuneitu Toupa, Na kamchiamsa bang in,
LUK.2.29	tu in na sila khamuang takin na paisak ding a;
LUK.2.30	Na hundamna ka mit in amuhta`k jiak in,
LUK.2.31	Hua mijousiah muh a na bawl pen;
LUK.2.32	Jentelte kiang a kilakna vak leh
LUK.2.32	nami Israelte thupina dingin,”
LUK.2.32	achi hi. 
LUK.2.33	Tualeh naungek tungtang thu agen anu leh a pan lamdang asa mahmah ua. 
LUK.2.34	Tuachi`n Simeon in amauh agualjawl a, anu Mari kiangah ngaiin, “Hih naupang Israelte lak a mi tampi pukna ding leh dinkhiatna ding a seh ahi, gensiat a om ding chiamtehna ding ahi. 
LUK.2.35	Ahi, nangmah ngei lungtang zong namsau in asun pailet ding a, tuachia mi tampite lungtang a ngaihtuahnate akilat theihna dingin,” achi hi.
LUK.2.36	Tualeh Asher nam a mi, Phanuel tanu, Anna kichi numei Jawlnei khat a om a; amahnu teksia ahita a, akiten zoh uh kum sagih a pasal kiangah a om a, 
LUK.2.37	tuachi`n amahnu meithai kum sawmgiat leh li hial ahi a, Pasian tempul paisan louin sun leh jan in anngawl kawm a thum in Pasian abia jel hi. 
LUK.2.38	Tualeh huachih laitak in amah a hungpai a, Pasian kiangah kipahthu agen a, Jerusalem tatna lam en jousiah kiangah Jesu tanchin agen hi.
LUK.2.39	Tuachia Joseph leh Mari-in Toupa da`n dungjui a siljousiah a bawlzoh un Galili gam ah amauh khua mah Nazareth ah a kilehkikta uhi. 
LUK.2.40	Tuachi`n naungek hung khang in khalam ah a hung hatta a, pilna in ahung dimta a, Pasian hehpihna atung ah aom hi.
LUK.2.41	Tualeh kum teng in paikan kut hun in anu leh apa Jerusalem ah a hawhjel ua. 
LUK.2.42	Tualeh amah kum sawmlehnih ahih in da`n dungjuiin ankuang luina ah a hawhtou ua. 
LUK.2.43	Tualeh ankuang lui khit a a kilehkik lai un, naupang Jesu`n Jerusalem ah a omsan a, hinanleh anu leh apa in athei kei uhi; 
LUK.2.44	tuachi`n apawllak uah om hinanteh achi ua, nikhat lam a paikhinta ua, a sanggam lak uleh ameltheih lak uh azong ua. 
LUK.2.45	Tuachia amuh louh tak un amah zong kawm kawm in Jerusalem ah aki nungleh kik ta uhi. 
LUK.2.46	Tualeh hichi ahi a, nithum nung in Pasian tempul sung ah siate lak a tou a, athugen uh ngaikhia leh, amauh thu dong a om ava muta ua. 
LUK.2.47	Tualeh athu jataphot in a theihdan leh a dawndan lamdang asa mahmah uhi. 
LUK.2.48	Anu leh apa in amuh tak un lamdang asa mahmah ua, anu in akiang ah, “Tapa bangding a hichi bang a hungbawl na hia? En-in napa leh ken lunghimoh takin kung zong uhi,” achi hi.
LUK.2.49	Tuatakin aman akiang uah, “Bang ding a hungzong nahi ua? Ka Pa inn a om ding ka hi chih theilou nahi uh hiam?” achi hi. 
LUK.2.50	Hinanleh amau`n akiang ua a thugen atheisiam kei uhi.
LUK.2.51	Tuachi`n amauh ajuisuk a, Nazareth khua a hungtung ua, athu uh mang in aom a, hinanleh anu in hih sil kigen jousiah a lungtang ah avom gige hi. 
LUK.2.52	Tuachi`n Jesu pilna ah leh taksa ah ahung khanglian deuhdeuh a, Pasian leh mihing deihsak in a hung om deuhdeuh ta hi. 
LUK.3.1	Tiberia Kaisar vaihawm kum sawmlehnga kum in Pontia Pilat Judea gam vaihawmtu ahi a, Herod Galili gam kumpipa ahi a, a sanggampa Philip Ituria leh Trakonotis kumpipa ahi a, tualeh Lisanias ahihleh Abilene gam kumpipa ahi a, 
LUK.3.2	Annas leh Kaiapha siampi ahi ua, huahun laiin gamdai a om Zakariah tapa Johan kiangah Pasian thu a hungtung hi. 
LUK.3.3	Tuachi`n amah Jordan luikim gam jousiah ah apai a, khialhnate ngaihdamna ding kisikna baptisma thu agen a. 
LUK.3.4	Jawlnei Isaiah laibu a:
LUK.3.4	“Gamdai a kikou aw khat in;
LUK.3.4	‘Toupa lampi sial unla;
LUK.3.4	a lampite tangsak un!
LUK.3.5	Guamte sukdim ahi ding a,
LUK.3.5	mual leh tangte sukngiam ahi ding;
LUK.3.5	tualeh mun kawite suktang ahi ding a,
LUK.3.5	lampi pholte suknam ahi ding.
LUK.3.6	Tuachi`n mijousiahin Pasian hundamna amu ding uhi chia kigelh bang in!’ ”
LUK.3.7	Tuachi`n aman akiang a baptisma tang ding a hungpai mipite kiangah, “Nou gul suante aw! Pasian thangpaihna hungtung ding a kipan suakta ding a kuan nou hung taihilh ahia? 
LUK.3.8	Tuajiakin kisikna ching gah hungnei masa phot un, tualeh Abraham kapu uh ahi chi`n na lungsim un ngaihtuah kei un, ajiak Pasian in hih suangtangte Abraham tate in a dingsakthei hi! 
LUK.3.9	Tu mahmah in singbul chin ah hei koihkhit ahita. Tuajiakin singkung gahhoih neilou jousiah phuk in mei lak ah apaijel uh,” achi hi. 
LUK.3.10	Tuachi`n mipite`n akiang ah, “A tuachihleh kou bang kabawl ta ding ua le?” chi`n a dong ua.
LUK.3.11	Aman adawng a akiang uah, “Kuapeuh puan ak nih nei in aneiloupa hawm hen, tualeh kuapeuh an nei in tuachimah bang in bawl hen,” achi hi.
LUK.3.12	Tuachi`n siah dongpa zong baptisma tang ding in a hungpai a, akiang ah, “Siapa, kou bang ka bawl ding ua?” achi a. 
LUK.3.13	Tuachi`n aman a kiang ah, “Nang ding a ahung bikhiahzah val siah dong nawnken,” achi hi.
LUK.3.14	Tuachimah bang in galkapte`n zong a kiangah, “Tualeh kou bang ka bawl ding ua?” chi`n adong ua.
LUK.3.14	Tuachi`n aman akiang uah, “Kuamah vaulau kei un, ahihkeileh diklou pi-in ngoh kei un. Na nitha uh tawh lungkim un,” achi hi.
LUK.3.15	Mipite`n lam etna aneih ua, Johan tung thu a a lungtang ua Krist ahi kha dia aw, ahikei dia aw, chia a ngaihsut lai un, 
LUK.3.16	Johan in adawng a akiang uah, “Ken tui in noute kung baptis ngei ngut a, hinanleh kei sang a hatjaw leh thupijaw khat a hungpai hi, a khedap khau sutding in zong ka chingkei, aman Khasiangthou leh mei in ahung baptis ding, achi hi. 
LUK.3.17	A phikphek akhut ah atawi a, aman abuh phual hoihtakin a japsiang kilkel ding a, buhtakte a anbuk ah a koihkhawm ding a, hinanleh buhkhemte pen mei mittheilou tawh ahal ding hi.” 
LUK.3.18	Tualeh hasotna thu tampi mipite kiangah agen hi. 
LUK.3.19	Hinanleh kumpipa Herod, a sanggampa Philip zi Herodia jiak leh asil gilou bawlte jiakin Johan in aphawk jiakin. 
LUK.3.20	Tualeh atung a te tengteng behlap in Johan thong ah akhumta hi.
LUK.3.21	Tuachia mi tengteng a baptis zoh in, hichi ahung hi a, Jesu`n zong baptisma a tangta a; tualeh athum laiin van ahung kihong a, 
LUK.3.22	Khasiangthou vakhu bang a taksa a om in hung kumsuk in atung ah ahung tuang a. Tualeh van a pan in aw khat a hungsuak a, “Nang ka Tapa deihtak nahi, na tungah ka kipak mahmah hi,” achi hi. 
LUK.3.23	Jesu`n thugen a pat chil in amah kum sawmthum vel ahita a, mi ngaih dan in Joseph tapa ahi a, hua pen Heli tapa ahi a, 
LUK.3.24	Hua pen Mathat tapa ahi a, huapen Levi tapa ahi a, huapen Mekhi tapa hi a, huapen Jannai tapa ahi a, huapen Joseph tapa ahi a, 
LUK.3.25	huapen Mattathiah tapa ahi a, huapen Amos tapa ahi a, huapen Nahum tapa ahi a, huapen Esli tapa ahi a, huapen Naggai tapa ahi a, 
LUK.3.26	huapen Maath tapa ahi a, huapen Mattathiah tapa ahi a, huapen Semei tapa ahi a, huapen Joseph tapa ahi a, huapen Judah tapa ahi a, 
LUK.3.27	huapen Joanna tapa ahia, huapen Rhesa tapa ahi a, huapen Zerubbabel tapa ahi a, huapen Shealtiel tapa ahi a, huapen Neri tapa ahi a, 
LUK.3.28	huapen Melkhi tapa ahi a, huapen Addi tapa ahi a, huapen Kosam tapa ahi a, huapen Elmodam tapa ahi a, huapen Er tapa ahi a, 
LUK.3.29	huapen Joshua tapa ahi a, huapen Eliezer tapa ahi a, huapen Jorim tapa ahi a, huapen Matthat tapa ahi a, huapen Levi tapa ahi a, 
LUK.3.30	huapen Simeon tapa ahi a, huapen Judah tapa ahi a, huapen Joseph tapa ahi a, huapen Jonam tapa ahi a, huapen Eliakim tapa ahi a, 
LUK.3.31	huapen Melea tapa ahi a, huapen Menan tapa ahi a, huapen Matthat tapa ahi a, huapen Nathan tapa ahi a, huapen David tapa ahi a, 
LUK.3.32	huapen Jessai tapa ahi a, huapen Obed tapa ahi a, huapen Boaz tapa ahi a, huapen Salmon tapa ahi a, huapen Nahshon tapa ahi a, 
LUK.3.33	huapen Amminadab tapa ahi a, huapen Ram tapa ahi a, huapen Hezron tapa ahi a, huapen Perez tapa ahi a, huapen Judah tapa ahi a, 
LUK.3.34	huapen Jakob tapa ahi a, huapen Isak tapa ahi a, huapen Abraham tapa ahi a, huapen Terah tapa ahi a, huapen Nabor tapa ahi a, 
LUK.3.35	huapen Seruk tapa ahi a, huapen Reu tapa ahi a, huapen Peleg tapa ahi a, huapen Eber tapa ahi a, huapen Shelah tapa ahi a, 
LUK.3.36	huapen Kainan tapa ahi a, huapen Arphasad tapa ahi a, huapen Shem tapa ahi a, huapen Noah tapa ahi a, huapen Lamek tapa ahi a, 
LUK.3.37	huapen Mathuselah tapa ahi a, huapen Enok tapa ahi a, huapen Jared tapa ahi a, huapen Maharlalel tapa ahi a, huapen Kainan tapa ahi a, 
LUK.3.38	huapen Enosh tapa ahi a, huapen Seth tapa ahi a, huapen Adam tapa ahi a, huapen Pasian Tapa ahi.
LUK.4.1	Tuachi`n Jesu pen Khasiangthou a dim in Jordan lui a pat in akileh kik a gamdai ah kha puiin a om a. 
LUK.4.2	Ni sawmli sung setan khem in a omta a, tualeh huanite in bangmah ane kei a, atawp in agil ahung kialta hi.
LUK.4.3	Setan in a kiangah, “Nang, Pasian Tapa nahihleh hih suang tanghou suak dingin thu piain,” achi a.
LUK.4.4	“Hinanleh Jesu`n, ‘Mihing tanghou guak in ahing kei ding a, Pasian kam a thuchin pawt in ahingjaw ding, chih gelh ahi,’ ” chi`n adawng hi. 
LUK.4.5	Tuachi`n setan in mualsang tung ah a paipihtou a, tomnou khat sung in leitung kumpi gam jousiah a ensak a. 
LUK.4.6	Tualeh akiang ah, “Hih tengteng tung a thuneihna leh athupina kung pia ding, ka kiang a piak ahihtak jiakin, ka piaknuam taphot kiangah ka piajel hi. 
LUK.4.7	Tuajiakin, kei nungbiak leh aun in nang a ahi ding,” achi a.
LUK.4.8	Jesu`n adawng a akiang ah, “Ka nunglam ah om in setan; ‘Toupa na Pasian nabia ding a; ama nna guak nasep ding ahi, chih gelh ahi!’ ” achi hi. 
LUK.4.9	Tuachi`n setan in Jerusalem ah apaipih a, tempul tungvum ah akoih a, akiang ah, “Nang, Pasian Tapa nahihleh hihsan a pan in kekhiasuk in. 
LUK.4.10	‘Aman nang hung humbit dingin a vantungmite thu apia ding a.’ 
LUK.4.11	‘Tuachi`n amau`n akhut un ahung nadom ding uh; atuachih keileh na keng in suang nasuihkha ding, chih gelh ahi,’ ” achi a.
LUK.4.12	“Hinanleh Jesu`n adawng a akiang ah, ‘Toupa na Pasian ze-et ken, chih ahi,’ ” achi hi. 
LUK.4.13	Tuachia setan in akhemna ding teng a akhemzoh in hun lemtang a dingin apaisanta hi.
LUK.4.14	Tuachi`n Jesu Kha silbawltheihna neiin Galili gam ah akileh kikta a; tualeh a tanchin hua gamkim jousiah ah athangsuak ta hi. 
LUK.4.15	Tuachi`n kikhopna inn ah thu ahilhjel a, mijousiah pahtawi in a omta hi.
LUK.4.16	Tualeh akhanletna khua Nazareth a hungtungta a; a bawldan ngaina bang in khawlni-in kikhopna inn ah alut a sim dingin ading a. 
LUK.4.17	Tuachi`n a kiangah Jawlnei Isaiah laibu apia ua, tuachi`n aman tua laibu aphel a, hihthu kigelhna santak amu a:
LUK.4.18	“Mi gentheite kiang a tangthupha gen ding a nungsawl jiakin,
LUK.4.18	Toupa Kha ka tung ah a om hi. Aman lungtang khasiate damsak ding leh,
LUK.4.18	saltangte kiang a suahtakna thu leh
LUK.4.18	mittawte kiang a mitvak neihkikna thu leh
LUK.4.18	bawlsiat thuakte pawtsakna ding
LUK.4.19	Toupa lungkim kum thu gen ding in a hungsawl hi,”
LUK.4.19	chih. 
LUK.4.20	Tuachi`n laibu ajial a, nna sepsakpa kiangah a piakik a atouta hi. Tualeh kikhopna inn a om jousiah mit a tung ah atuta hi. 
LUK.4.21	Tuatakin aman akiang uah, “Tuni in hih Pasian Laisiangthou thu najak un a tangtungta hi,” achi hi.
LUK.4.22	Tuachi`n mijousiahin athu atheihpih ua, akam a pawt hehpihna thute lamdang asa mahmah uhi. Tualeh amau`n, “Hihpa Joseph tapa hilou amaw le?” achi uhi.
LUK.4.23	Tualeh aman akiang uah, “Nou hih thupil, ‘Daktor, nang leh nang ki damsak in,’ Kapernaum khua a na silbawl ka najak jousiah uh, hiah nangma khua lam ah zong bawl in, nungchi ngei ding uhi, achi hi. 
LUK.4.24	Tuachiang in aman, Adiktak in kung hilh ahi, Jawlnei kuamah amah khualam ah kipahpih in a omngai kei.” 
LUK.4.25	Hinanleh thutak kung hilh ahi: “Elijah damlai a kum thum leh khaguk van akikhak a leitung pumpi a kial nasatak atunlai in Israel gam ah meithai tampi a om uhi. 
LUK.4.26	Hinanleh Sidon gam a Sarepta khua a meithainu khat kiang ah chihlouh alak ua kuamah kiang ah Elijah sawl ahi kei hi. 
LUK.4.27	Tualeh Jawlnei Elisa damlaiin Israel gam ah phak tampi aom uh, hinanleh Sireami Naaman chihlouh kuamah suksiangthou in aom kei uh,” achi hi. 
LUK.4.28	Tualeh kikhopna inn a omten hihthu ajak tak un aheh mahmah ua, 
LUK.4.29	Tuachi`n a dingdok ua, amah khua a kipan in adelhdok ua, akhua gei kawl a sawnkhiat dingin apaipihta uhi. 
LUK.4.30	Hinanleh amahpen mipite kawmkal ah akigelkhia a a paimangta hi.
LUK.4.31	Tuachi`n Galili gam a khua khat Kapernaum ah ahung paisuk a, khawlni-in amauh thu ahilh hi. 
LUK.4.32	Tualeh thunei tak a agen jiakin a thuhilhdan lamdang asa mahmah uhi. 
LUK.4.33	Tualeh kikhopna inn sung ah dawiniin pai mi khat a om a, aw ngaihtakin akikou khia a, 
LUK.4.34	“Kou guak in hung omsak in; Nazareth Jesu? Nang leh kou bang ahia bawlding ineih? Nang kua na hiam chih kungthei hi, Pasian Misiangthou na hi!” achi hi.
LUK.4.35	Tuatakin Jesu`n atai a, “Dai inla, asung a pat in hungpawt in!” achi a. Tuachi`n dawi in amah alai ua apuksak zoh in amah liamsak louin asung a pat in ahung pawtdok hi.
LUK.4.36	Tuatakin aun un lamdang asa mahmah ua, “Hih bangthu ahi a le? Thuneitak leh silbawlthei takin dawininte thu apia a, apawt uh!” chi in akihou ua. 
LUK.4.37	Tuachi`n huakim gam munchin ah a tanchin athangta hi.
LUK.4.38	Tuachi`n amah kikhopna inn a pan a pawtkhia a, Simon inn ah apaita hi. Tualeh Simon sungnu nasatak in ana nattun a; tuajiakin amah a dingin ana ngetsak ua. 
LUK.4.39	Tuachi`n Jesu amahnu geiah ading a, a nattun atai a, tuachi`n aphata hi; amahnu zong kintakin ahung thoukhia a, ana uh asepsak ta hi.
LUK.4.40	Tualeh nitumkuan ahunghih in natna tuamtuam a damlou nei jousiahin a kiangah ahung paipih ua; tuachi`n aman atung chiat uah akhut anga a, a damsakta hi. 
LUK.4.41	Tualeh dawininte zong, “Nang Krist, Pasian Tapa nahi, chia kikou in mi tampite sung a pat ahung pawtdok uhi!”
LUK.4.41	Tuachi`n aman amauhte atai a, aham ding uh aphal kei hi; ajiak Krist ahi chih athei uhi.
LUK.4.42	Tuachi`n khua ahung vak in, apawt a gamdai mun ah apaita a, mipite`n amah a zong ua, a kiangah a hungpai ua, amauh apaisan louhna ding un tuk asawm ua. 
LUK.4.43	Hinanleh aman akiang uah, “Khua dang ah zong Pasian gam tangthupha ka gen ding ahi; hua ding a sawl kahihman in,” achi hi.
LUK.4.44	Tuachi`n Galili gam a kikhopna innte ah athupuak ahilhjel hi. 
LUK.5.1	Nikhat mipite`n Pasian thu ngai ding a aboh huthut laiun, Jesu Genesaret nawng geiah ading a. 
LUK.5.2	Nawng geiah gunkuang nih om amu a; hinanleh ngaman mite a gunkuang uh nusia a a ngente uh sawp in aom ua. 
LUK.5.3	Tuachi`n gunkuang lak a khat, Simon a pen ah atuang a, piaugei a pat themkhat kitawl deuh dingin a ngen a, tuachi`n atou a, mipite gunkuang sung a pat in thu ahilhta hi.
LUK.5.4	Tualeh a thugen zoh in Simon kiangah, “Lithuklam naih unla nga man dingin na ngente uh khuh un,” achi a.
LUK.5.5	Simon in adawng a akiang ah, “Siapa, jankhuavak in gimtak in ka pang ua, bangmah ka mankei uhi; hinanleh na thu in ngen ka khuh ding,” achi hi. 
LUK.5.6	Tualeh hih abawl jawh un nga tampi akhuhkha ua; a ngen uh akek diakdiak a. 
LUK.5.7	Tuatakin gunkuang dang a tou alawite uh hungpai a panpih dingin akhut jap a, amauh zong a hungpai ua, gunkuang tegel a sungdim ua, tuachi`n tum dingin akisahial ta hi. 
LUK.5.8	Simon Peter in hih a muhtak in, Jesu kengbul ah khupbok in, “Toupa! Hung paisan in, mikhial ka hi!” achi hi.
LUK.5.9	A ngamat uh amah leh alawite`n lamdang asak mahmah jiak un. 
LUK.5.10	Tualeh Simon kithuahpih Zebedi tate Jakob leh Johan in zong lamdang asa uhi. Tuachi`n Jesu`n Simon kiangah, “Lauken; tu a pat in mihing naman ta ding,” achi hi.
LUK.5.11	Tuachi`n a gunkuangte uh luipiau a ahung tawldok zoh un, bangkim anusia ua amah ajuita uhi.
LUK.5.12	Tualeh hichi ahung hi a, khuakhat a aom laiin, ngaiin, mikhat apumtang a phak in atuam aom a; Jesu amuhtak in amaiah a khupbok a, “Toupa, na ut leh nung siangsakthei hi!” chi`n a ngen a.
LUK.5.13	Tuatakin Jesu`n akhut a tungah akoih a, “Ka ut hi,” “Siangthouta in!” achi a. Tuachi`n manlang takin aphakna in amah a nusiata hi. 
LUK.5.14	Tualeh aman, “Kuamah hilh ken, hinanleh pai inla siampute kiangah vakilak in; amauhte theihsakna dingin Mosi thupiak bang in kisiansuahna dingin sil valan in,” achi hi. 
LUK.5.15	Hinanleh a tanchin athang nasa jawsem a; tualeh mipi tamtak athu ngaikhia ding leh a natnate uh ki hihdamsak dingin a hungpai uhi. 
LUK.5.16	Tuachi`n amah gamdai ah a paituam a athumta hi.
LUK.5.17	Tualeh nikhat hichi ahung hi a, thu ahilhlai in, Galili leh Judea gam khuachin leh Jerusalem a kipan-a hungpai Pharisaite leh dansiamte a kiangah atou ua, amauh damsakna dingin Toupa hihdam theihna akiang uah a om a. 
LUK.5.18	Tualeh ngaiin, mi`n jeng khat lupna in ahung jawng ua; tualeh amah a jawnglut theihna ding leh a koihtheihna ding a ngaihtuah ua. 
LUK.5.19	Hinanleh mipi jiakin jawnglut theih nang amu kei ua inntung ah akahtou ua, inntung phetvang in alaitak ah Jesu maiah alupna tawh a khaikhia suk uhi. 
LUK.5.20	Tualeh aman aginna uh amuhtak in a kiangah, Mihing na khialhnate ngaihdam ahita hi, achi hi.
LUK.5.21	Tuachi`n Laigelhmite leh Pharisaite`n, “Pasian gensia hihpa kua ahia! Pasian guak loungal kuan ahia hih khialhna ngaidam thei!” chi in a ngaihtuah ua.
LUK.5.22	Hinanleh Jesu`n angaituah uh athei a akiang uah, “Bang ahia na lungtang ua na ngaihtuah uh? 
LUK.5.23	‘Na khialhnate uh ngaihdam ahita,’ chih leh, ‘Thou inla keng in paita in,’ chih khoipen abaihlam jaw ei? achi a. 
LUK.5.24	Mihing Tapa in leitung ah khialh ngaidam theihna anei hi, chih na theihna ding un,” jeng a damloupa kiangah, “Thou inla na lupna la inla, na inn ah paita in kungchi ahi!” achi hi.
LUK.5.25	Tuachi`n amah a thoutoupai a, alupna la-in Pasian phat kawm in a innlam ah apaita hi. 
LUK.5.26	Tuatakin amauhte`n aun un lamdang asa mahmah ua, Pasian a phat ua, “Tualeh tuni`n sillamdang takmai imu uh chi`n alau mahmah uhi!”
LUK.5.27	Tualeh hih silte tengteng zoh in apawt khia a, siah dawnna zum a tou amin Levi kichi siah dawngtu khat amu a; a kiangah, “Hung juiin,” achi a. 
LUK.5.28	Tuachi`n aman bangkim nusia in dingtou in anung ajuita hi.
LUK.5.29	Tuachi`n Levi in a inn ah Jesu a dingin ankuang luina thupitak anei a, hua ah siah dongtute tampi leh midang tampite`n a ankuang uh a umpih uhi. 
LUK.5.30	Hinanleh a laigelhmite uleh Pharisaite a nungjuite tung ah aphun ua, “Bangding a siah dongte leh mikhialte tawh ne a dawnkhawm nahi ua?” achi ua. 
LUK.5.31	Tuatakin Jesu`n a dawng a akiang uah, “Mi chidamte`n daktor a poimoh kei ua, mi chinate`n a poimohjaw uhi. 
LUK.5.32	Midiktatte sam ding a hungpai ka hikei a, mikhialte sam a kisiksak ding a hungpai ka hijaw hi,” achi hi.
LUK.5.33	Tualeh amauhte`n a kiangah, “Bangding a Johan nungjuite`n anngawl jel uh a, thumna aneijel ua, tualeh Pharisaite nungjuite`n zong huachimah bang in abawl ua, hinanleh nang nungjuite`n ne a dawn ahi ua,” achi ua.
LUK.5.34	Tuachi`n Jesu`n akiang uah, “Moupuite kiang a mouneipa a om laiin moupuite an na ngawlsak ngai uai le? 
LUK.5.35	Hinanleh alak ua pat mouneipa lakmang hun ahung tung ding a, huani chiangin a ngawl ding uh,” achi hi.
LUK.5.36	Tuachi`n aman akiang uah, gentehna thu zong agen a, “Kuaman puanthak in puanlui aphawh ngaikei; phawhta henla hileh anih in akek ding a, tualeh athak them pen alui tawh akituak kei ding hi. 
LUK.5.37	Tualeh kuaman uain thak savun thawllui ah akoih ngaikei, koihta henla hileh uainthak in savun thawlluipen apokjak sak ding a, a kibua ding, tualeh athol zong asia siang ding hi. 
LUK.5.38	Hinanleh uainthak pen savun thawlthak a koih ding ahi, tuachi`n anih un abit ding uh! achi hi. 
LUK.5.39	Mi kuaman uain lui adawn zoh nung un athak a duhpai ngaikei uh; ‘Aluimah limjaw,’ achi uhi.”
LUK.6.1	Tualeh hichi ahung hi a, khawlni khat in buhleilai tuan in apaisuak a, a nungjuite`n buhvui asiktan ua, akhut ua nuaisiang in ane ua. 
LUK.6.2	Tualeh Pharisai kuate hiam in a kiangah, “Bangding a khawlni a bawl sianglou na bawl uh ahia?” achi ua.
LUK.6.3	Tuachi`n Jesu`n adawng a, “David in agilkial laia asilbawl uh sim khalou nahi uh maw? 
LUK.6.4	Tuachia Pasian inn a alut a, siampite loungal nek sianglou tanghou alak a, anek a tualeh alawite kiang a zong apiakthu,” achi hi. 
LUK.6.5	Tualeh aman akiang uah, “Mihing Tapa hi khawlni Toupa ahi,” achi hi.
LUK.6.6	Tualeh hichi ahung hi a, khawlni dang in kikhopna inn ah alut a, thu ahilh a, tualeh huasan ah mi khat khut jiatlam jeng ana om a. 
LUK.6.7	Tuachi`n laigelhmite leh Pharisaite`n ahekna ding a muhtheihna ding un, khawlni a a damsakleh a damsaklouh adap et ua. 
LUK.6.8	Hinanleh aman a ngaihtuah uh athei a, khutjawpa kiangah, “Thou inla alai ah dingdok in,” achi a, tuachi`n amah athou a, a dingdokta hi. 
LUK.6.9	Tuachi`n Jesu`n akiang uah, “Silkhat kung dong ding hi, khawlni a silhoih bawl ahia asiang sil hoihlou? Hundam ahia asiang hihlup?” 
LUK.6.10	Tuachiah akim a omte jousiah a en kawikawi a, khutjawpa kiangah, “Na khut zandok in,” achi a. Tuatakin aman azan a; akhut langkhat bang in adamta hi.
LUK.6.11	Tuatakin amauh ahehta mahmah ua, Jesu tung a abawl dan ding uh khat leh khat a kihouta uhi.
LUK.6.12	Tualeh huahun laiin hichi ahung hi a, mual ah thum dingin apai a, Pasian kiangah jan khuavak in athum hi. 
LUK.6.13	Tualeh khua ahung vak takin a nungjuite asam a; alak ua pat sawmlehnih atel a, amin uh zong sawltakte ahisak hi. 
LUK.6.14	Simon (aman Peter zong achih) leh a sanggampa Andru, Jakob leh Johan, Philip leh Bartholomai; 
LUK.6.15	Mathai leh thoma, Alphai tapa Jakob, tualeh Simon (Zealot achih uh,) 
LUK.6.16	Tualeh Jakob sanggampa Juda, tualeh a mansakpa Juda Iskariot ahi uhi.
LUK.6.17	Tuachi`n amauh tawh a kitonsuk a, munjang ah ading a, a nungjuite mi tampi leh Judea gam pumpi leh Jerusalem a kipan leh Tura leh Sidon lam a tuipi geia kipan mipi tampitak tawh, huate pen a thugen ngai ding leh a damlouh nate uh damsak ut in a hungpai ua. 
LUK.6.18	Tualeh khanin bawl gentheihte zong a hungpai ua a damsiangta uhi. 
LUK.6.19	Tualeh amah a kipan-a sil bawltheihna pawtkhia a miteng adamsak jel jiakin mipite`n aun un amah khoih atum uhi.
LUK.6.20	Tuachi`n a dakkhia a, a nungjuite en in agen a,
LUK.6.20	“Nou migentheite na hampha uhi;
LUK.6.20	van gam nou a ahihjiak in!
LUK.6.21	“Nou tu a gilkialte na hampha uhi;
LUK.6.21	tai ding nahihjiak un!”
LUK.6.21	“Nou tu a kapte aw, na hampha uhi;
LUK.6.21	nui ding nahihjiak un!”
LUK.6.22	“Mihing Tapa jiak a mi`n ahung huat ua, ahung pampaih ua, ahung phawk ua, namin uh ahoihkei chia ahung paihmang chiang un, na hampha uhi! 
LUK.6.23	Hih ni-in kipak unla nuam in kidiang un, ngaiun, van ah na nuamman uh athupi jiakin. Huachi mah bang in napu napate un Jawlneite ana bawl uhi. 
LUK.6.24	“Hinanleh nou mihausate tung agik hi;
LUK.6.24	na khamuanna uh namuhtak jiak un!”
LUK.6.25	“Nou, tu a vahte aw, natung uh agik hi;
LUK.6.25	nagil uh hungkial ding ahihjiak in!”
LUK.6.25	“Nou tu a nuite aw, natung uh agik hi;
LUK.6.25	lungkham a kap ding nahihjiak un!”
LUK.6.26	“Mijousiahin a hungphat chiang un natung uh agik hi; ajiak huachimah bang in apu apate un Jawlnei takloute tung ah ana bawl uhi.”
LUK.6.27	“Hinanleh nou ka thu ngaikhiate kiangah kung hilh ahi: Na melmate uh it unla, ahung mudahte limbawl un. 
LUK.6.28	A hung hamsiatte vangbuak unla, ahung simmohte thumsak un. 
LUK.6.29	Na pheta hung beksaktu kiangah alang khat zong doh in, tualeh na puantual uh hung laksaktu kiangah na puan-ak uh zong it kei un. 
LUK.6.30	Na kiang a hung ngen jousiah kiangah pia unla, navan hung laksakpa kiangah ngenkik nawn kei un. 
LUK.6.31	Tualeh mi`n natung ua silhoih abawl ding nadeih bang un, nou zong amauh tung ah bawl un.
LUK.6.32	“Hinanleh nou hung itte guak na it uleh, pahtakna bang nalawh ding ua? Mikhial tenzong amauh itte a it uhi! 
LUK.6.33	Tualeh natung ua hoihte tung guak a nahoih uleh pahtakna bang nalawh ding ua? Mikhial ten zong huachi bang in abawl uhi. 
LUK.6.34	Tualeh muhkik na kinepna kiang guak a na batlaksak uleh pahtakna bang nalawh ding ua? Mikhialte`n zong azahmah mukik dingin mikhialte kiangah a batlaksak uhi! 
LUK.6.35	Hinanleh nou na melmate uh it unla, hoih bawl un, bangmah muhkik kinem louin batlaksak un. Tuachi`n na nuamman uh a thupi ding a, Tungnungpen Tate na hi ding uhi; aman mi kipakdan theiloute leh mikhialte ahehpih hi. 
LUK.6.36	Huajiakin napa uh mihehpih asiam mah bang in nou zong mihehpih siam un.
LUK.6.37	“Thu khen kei un, tuachi`n thu khensak in na omkei ding uh, mohpaih kei un, tuachi`n mohpaih in na omkei ding uh. Tualeh ngaihdam un tuachi`n ngaihdam in na om ding uhi. 
LUK.6.38	Pia un, tuachi`n piak in na om ding uh, sawndet in, hentaak in, tualeh letjen in na angsung uah piak in na om ding uhi. Nou mauh tehna mah in tehsak in na om ding uhi.”
LUK.6.39	Tualeh aman akiang uah gentehna thu khat agen a, “Mittaw in mittaw khat a lamkaih theih ding maw? Anih un kuakhuk ah kiakhawm talou ding uh maw? 
LUK.6.40	Nungjuimi pen a siapa tung ah aom ngaikei, hinanleh mi hoihtak a sinsak zoh chiangin asiapa bang in a omthei hi. 
LUK.6.41	“Tualeh bangding a nangma mit a singtun om mulou a, na sanggampa mit a ninthem om mu na hia? 
LUK.6.42	Nangma mit a singtun om mulou pia na sanggampa kiang a, ‘Sanggampa na mit a ninthem om hung laksak ning,’ bangchia na chih ahia? Nang milepchiah! Namit a singtun om pen lakhia masa inla, tuahileh na sanggampa mit a ninthem om lakkhiat ding chiantak in na muthei ding hi.
LUK.6.43	“Ajiak ahihleh sing hoih agah asia ngai kei a, tualeh singsia zong gahhoih in agahngai kei hi. 
LUK.6.44	Singchih agah ah kithei hi. Ajiak mi`n lingkung ah theipi alou ngai kei ua, tualeh lingnawk lak ah zong grep alou ngai kei uhi. 
LUK.6.45	Mihoih in a lungtang goubawm hoih a kipanin silhoih ahung suahkhia a, tualeh migilou in a lungtang goubawm sia a kipanin sil hoihlou ahung suahkhia jel hi. Bangjiakin ahia ichihleh lungtang a dimlette akam in ahung gen hi. 
LUK.6.46	“Tualeh noute`n ka gen bawllou pia bangding a, ‘Toupa’ hungchi nahi ua? 
LUK.6.47	Kuahileh ka kiang a hungpai a, ka thugente ja a, tualeh juite bang chibang mi ahi ua kung ensak ding; 
LUK.6.48	Amauhte pen innlammi thuktak tou a suangpi tung a suangphum lem tawh kibang ahi; tuachi`n tui ahung khang a tui hat in tua inn ahung khoh a ahihling jou kei, dettak a lam ahihjiak in. 
LUK.6.49	Hinanleh za-ngal a juiloute pen suang phum loua, leitung maimai a innlam tawh kibang ahi; huapen tui hat in ahung khoh a, apukpai hi, tualeh hua inn siatdan anasia hi, achi hi!”
LUK.7.1	Tualeh mipite jak a athugen tengteng azohkhit in Kapernaum khua ah alut a. 
LUK.7.2	Tualeh galkap zalamkai kuahiam sila deihtak achi ana a, asi dekdek a. 
LUK.7.3	Tuachi`n aman Jesu tanchin ajaktak in, akiang ah a hungpai a, a silapa damsak ding a ngen ding in Juda upate a kiangah asawl a. 
LUK.7.4	Tuachi`n amauhte Jesu kiang avatun un, “Amah hi bawlsak tak ahi. 
LUK.7.5	Ajiak ahihleh aman i mi nam uh a it a, tualeh ka kikhopna inn uh zong ama hung lamsak ahi,” chi`n hoihtak in a ngen ua. 
LUK.7.6	Tuachi`n Jesu amauh tawh a hungpaita a, tualeh inn a pat gamlalou ahungtun in, tua galkap zalamkaipa`n a silate a kiangah asawl a, “Toupa, kigimsak nuam dah maiin, ajiak ka innsung na lutna tak ahikei hi, 
LUK.7.7	tuajiakin kei zong na kiang a paitak in ka kingaihsun kei a, athu in genlechin ka silapa dammai ding ahi. 
LUK.7.8	Ajiak kei zong mi thunuai a om ka hi a, ka nuaiah zong galkapte a omsawn a. Khat kiangah, ‘Pai in!’ ka chihleh apai a, adang khat kiang ah, ‘Hung pai in!’ ka chihleh a hungpai a, tualeh ka silapa kiangah, ‘Hih bawl in!’ ka chihleh a bawljel,” achi hi.
LUK.7.9	Jesu`n hihthute ajak takin amah lamdang asa mahmah a, a kinunghei a mipi amah juite kiang ah, na kiang uah kung hilh ahi, “Israelte lak ah zong hizahta a ginna lian ka mukha kei hi achi hi!”
LUK.7.10	Tuachi`n hua amisawlte innlam ah apaikik ua, sila damlou a ompa pen dam in amuta uhi.
LUK.7.11	Tualeh huakhit in hichi ahung hi a, amah Nain khua kichi khat ah apaia, tualeh a nungjuite leh mi tamtak in ajui ua. 
LUK.7.12	Khuapi kongkhak gei a hungtun in, ngaiin misi khat ahung jawngdok ua, anu tapa neihsun ahi a, amahnu meithai ahi a, tualeh hua khua a mipi tampitak akiang ah aom uhi. 
LUK.7.13	Tualeh Toupa`n amahnu amuhtak in ahehpih mahmah a, tuachi`n a kiangah, “Kap ken,” achi a. 
LUK.7.14	Tuachi`n a hungpai a, ala`ng akhoih a, tuatakin ajawngtute adingta uhi. Tuachi`n aman, “Tangval! Thou in, kungchi ahi!” achi a. 
LUK.7.15	Tuatakin hua misi pen ahung thoukhia a, ahung hamta hi; tuachi`n aman amah anu kiangah a piakhiata hi.
LUK.7.16	Tuatakin mi jousiah ahung lauta ua, Pasian apahtawita ua, “I lak uah Jawlnei thupitak ahung suakta!” Tualeh “Pasian in amite ahung vehta hi!” achi uhi.
LUK.7.17	Tualeh hih a tungtang thu pen Judea gam pumpi leh akim akiang a gam jousiah ah a thangsuakta hi.
LUK.7.18	Tualeh Johan nungjuite`n hihthu jousiah amah avahilh ua 
LUK.7.19	tuatakin Johan in a nungjuite lak a minih asam a, Jesu kiangah asawl a, “Hung paidingpa nahi hiam? Ahihkeileh midang na hungaihlai ding ka hi uh hiam?” chi in.
LUK.7.20	Tualeh akiang a hungtun un, “Baptispa Johan in ahung paidingpa nahi hiam? Ahihkeileh midang hungaih lailai ding ka hi uh hiam?” chia na kiang a ahung sawl ka hi uh, achi ua.
LUK.7.21	Tualeh hualaitak in Jesu`n mi tampi, chinate hipi veite tualeh dawimatte adamsak a, tualeh mittawte mit asuk vaksak a. 
LUK.7.22	Tuachi`n Jesu`n adawng a akiang uah, “Paikikta unla nasil muh uleh na jakte uh Johan vahilh un, bang chibang a mittawte mit hungvakta a, kengbaite ahung paitheita a, miphakte ahung siangthouta, bilbingte`n a hung jatheita a, misite kaihthoh in ahung omta a, tualeh tagahte kiangah tangthupha gen in a omta hi, chih. 
LUK.7.23	Tualeh kuapeuh ka tung a lung hihmohna mulou pen ahampha hi!” achi hi.
LUK.7.24	Tualeh Johan misawlte apai nung un aman mipite kiang ah: “Bang en ding a gamdai a paikhia nahi ua? Pumpeng huih mutling maw? 
LUK.7.25	Ahihkeileh bang en ding a paikhia nahi ua? Puannem silh maw? Ngaiun, puanthupi silh leh mi nuamsate pen kumpipate inn ah ahi aom uh! 
LUK.7.26	Ahihkeileh bang pen en ding a pawtkhia nahi uhiam? Jawlnei maw? Ahi ka hungchi ahi, Jawlnei sang a thupi jaw ahi. 
LUK.7.27	‘Ngaiin, ka kamtai namai ah ka sawl a, aman na maiah na lampi abawl ding, chih atanchin kigelh pen amah ahi.’ ” 
LUK.7.28	“Numei suan lak ah baptispa Johan sang a thupijaw Jawlnei aom kei, hinanleh Pasian gam a neupen zong amah sang in a thupijaw hi, chih kung hilh ahi,” achi hi.
LUK.7.29	Tualeh athu jajousiah leh siah dongte`n Johan baptisma tang in Pasian siam atan uhi. 
LUK.7.30	Hinanleh Pharisaite leh dansiam mite`n akiang ah baptisma tanglou in Pasian in amauh a ding a a lemguatsak pen anialta uhi.
LUK.7.31	Tuachi`n Toupa`n, “Tulai khangthakte bang tawh kateh dia aw? Tualeh bangchi bang ahi ua? 
LUK.7.32	Amauh ahihleh naupang van juakna mun a tou a, khat leh khat kikou tuah a, theile kung mutsak ua nalam kei ua! ‘Kung kah uleh zong nakap tuan kei ua; kichite bang ahi uhi!’ 
LUK.7.33	Bangjiakin ahia ichihleh, baptispa Johan pen anlah nelou uain lah dawnlou in a hungpai a, tuachi`n nou dawipai ahi nachi uhi. 
LUK.7.34	Tualeh Mihing Tapa pen ne leh dawn in a hungpai a, tuachi`n nou, ‘En un! Anhaipa, uain haipa, siah dongte leh mikhialte lawmpa!’ na chijel uhi. 
LUK.7.35	Hinanleh pilna pen ata tengteng in siam atan uhi,” achi hi.
LUK.7.36	Tualeh Pharisaite lak a khat in amah an anekpih ut a, tuachi`n amah Pharisaipa inn ah alut a, ankuang ah atouta a. 
LUK.7.37	Tualeh ngaiin, hua khua a om mikhial numei khat in Jesu Pharisaipa inn ah anne in atou chih atheih in alabastar bawm in sathau namtui a hungtawi a. 
LUK.7.38	Anung ah a kengbul ah kapkawm in ading a, a kengphangte a mittuiin a hihkawt a, a samin asiak a, a kengpek atawp a, sathau namtui anuh hi. 
LUK.7.39	Tualeh Pharisai amah sampa in hua a muhtak in a lungsim in, “Hihpa Jawlnei ahihleh hih akhoihnu kua ahia, tualeh bang chibang mi ahiam chih theileh kilawm a, a mahlah mikhial ahi a!” achi hi.
LUK.7.40	Tuatakin Jesu`n adawng a akiang ah, “Simon, na kiang ah gennuam khat kanei hi,” achi a.
LUK.7.40	Tuachi`n aman, “Siapa, gen in,” achi hi.
LUK.7.41	“Sum batlaksaktu kuahiam khat in leibatu nih anei a, Khat in makhai ja nga aba a, tualeh khat in sawmnga. 
LUK.7.42	Tualeh aditna ding aneihlouh tak un anih un a ngaihdam tuakta hi. Tuajiakin hunghilh in alak ua kuapen in amah a itjawdiak diam?” achi a. 
LUK.7.43	Simon in adawng a, “A ngaihdam tamjawpa in hiding in ka ngaihsun achi a.”
LUK.7.43	Tuachi`n aman, “Na chidik hi,” achi a. 
LUK.7.44	Tuachiah amah numeinu lam anga a, “Simon kiang ah hih numeinu namu ei? Na innsung ah kung lut a, nang ka keng silna ding tui nungpia kei hi; hinanleh amahnu`n a mittui in ka kengpek asil a, asam in asiak hi. 
LUK.7.45	Nang tawpzong nungtawp kei a, hinanleh numeinu`n ka hunglut a pat ka keng tawp akhawl naikei hi. 
LUK.7.46	Nang ka lu sathau nungnuh kei a, hinanleh hihnu in, ka kengpekte sathau namtui ahung nuh hi. 
LUK.7.47	Tuajiakin kung hilh ahi; a khialhna tampi ngaihdam ahita hi; a it mahmah jiak in; hinanleh ngaihdam tawm in a itna aneu hi,” achi hi.
LUK.7.48	Tualeh aman numeinu kiang ah, “Na khialhnate ngaihdam ahita hi,” achi hi.
LUK.7.49	Tualeh amah tawh ankuang a toukhawmte`n alungsim un, “Khialhnate zong ngaihdam hihpa kua ahia?” a kichi ua. 
LUK.7.50	Tuatakin aman numeinu kiang ah, “Naginna in ahung hundamta hi, khamuang tak in paita in,” achi hi.
LUK.8.1	Tualeh hichi ahung hi a, Jesu thuhilh kawm leh Pasian gam tangthupha gen kawm in khuapi leh khuata ah avak kawikawi a, sawmlehnihte a kiangah a om uhi. 
LUK.8.2	Tualeh numei kuate hiam, dawipai damkik leh natnate a pat damkik Mari Magdalini achih uh, a sung a pat dawi sagih pawtdoknanu tawh, 
LUK.8.3	tualeh Herod dangka kemtu Chuza zi Joanna tawh, Susana tawh, tualeh midang tampite tawh ahi ua, huaten aneihsa un a nna asepsak jel uhi.
LUK.8.4	Tuachi`n mipi tampitak ahung kikhawm ua, khuachin a mi akiang a ahung pai tak un, gentehna thu agen a:
LUK.8.5	“Khaichi thehpa a khaichi theh in akuan a; tualeh athehlai in khenkhat lamsik ah atu a, mi`n atuanchil a, tungleng vasaten anengaita uhi. 
LUK.8.6	Tualeh khenkhat suangtung ah atu a, apoutak in alei anawm louh jiakin avulpaita hi. 
LUK.8.7	Tualeh khenkhat loulingnei lak ah atu a, tuachi`n ling tawh a hung poukhawm a, adeplumta hi. 
LUK.8.8	Tualeh khenkhat leihoih ah atu a, ahung pou a, alehja in agahta hi,” achi a.
LUK.8.8	Tualeh hihthute agen khit in akikou a, “Kuapeuh jakna ding bilnei jousiahin ja hen!” achi hi.
LUK.8.9	Tuachi`n a nungjuite`n hih gentehna thu bang chihna ahia? chin amah adong ua. 
LUK.8.10	Tuachi`n aman, “Pasian gam thugukte noute theih ding phal ahina, hinanleh midangte kiangah gentehna guak a gen ahi; mujing ngala amuh louhna ding uleh, jajing ngala atheihsiam louhna ding un.” 
LUK.8.11	“Hua gentehna thu ahihleh hih a hi: Buhchi pen Pasian thu ahi a. 
LUK.8.12	Lamsik a tute ahihleh thu jate ahi uh, tuachi`n dawimangpa a hungpai a, thu a lungtang ua pat a lamang hi, a gintat ua hundam a a omlouhna ding un. 
LUK.8.13	Suangtung ate ahihleh hichi bang ahi uh, azak tak un thu kipak takin apom ua; tualeh hihte`n jung anei kei ua, tomkhat sung agingta ua, khemna atuah chiang un apukjel uhi. 
LUK.8.14	Tualeh loulingnei lak a tute ahihleh thu jate ahi ua, ajak nung un apai ua, khawsak ding dan ngaihtuah nate, hausaknate tualeh damsung nopsaknate`n adep a, agah piching ngaikei hi. 
LUK.8.15	Hinanleh leihoih a tute ahihleh lungtang siangthou leh hoih in thu aja ua, apom ua, tualeh kuhkal tak a gah suangte ahi uhi.
LUK.8.16	“Mi kuaman meivak adet chiangin kuang in a khuhngai kei, ahihkeileh lupna nuaiah zong a koihngai kei hi. Alut jousiahin vak a muhtheihna dingin meivak tunna ah akoihjaw hi. 
LUK.8.17	“Kilanglou ding a im bangmah aom kei a, tualeh theihlouh ding a kisel bangmah aom kei hi. 
LUK.8.18	“Tuajiakin bang chi`n ahia najak uh pilvang un, ajiak ahihleh kuapeuh aneite piak beh ahi ding a, tualeh kuapeuh aneiloute aneihsun zong laksak ahi ding hi,” achi hi. 
LUK.8.19	Tualeh anu leh a sanggamte a hungpai ua, hinanleh mipi jiakin akiang atungthei kei ua. 
LUK.8.20	Tuachi`n, “Na nu leh na sanggamte nang hung munuam in inn pualam ah ading uh chi`n ahilh ua.”
LUK.8.21	Tuatakin aman adawng a akiang uah, “Ka nu leh ka sanggamte ahihleh Pasian thu ngaikhia a juite ahi uh,” achi hi.
LUK.8.22	Tualeh hichi ahung hi a, nikhat a nungjuite tawh gunkuang ah ahung tou ua, aman akiang uah, “Nawng galkhat lam ah ipai ding uh achi a,” tuachi`n gunkuang phel in atawlta ua. 
LUK.8.23	Tualeh a kitawl laiun amah a ihmuta a, tualeh tua nawng tung ah huihpi ahung langsuk a, a gunkuang uh tuiin adimta a, tuachi`n lauthawng huaitakin ahung omta uhi. 
LUK.8.24	Tuatakin amauhte a kiangah ahung pai ua, aphong ua, “Siapa, Siapa! mangthang ding ka hita uh!” achi ua. Tuachi`n amah a hungthou a, huih leh tui kihot ataita a, tuachi`n atawp a, ahung daita hi. 
LUK.8.25	Tuakhit in aman akiang uah, “Na ginna uh khoia om ahia?” achi a.
LUK.8.25	Tuachi`n amauh lauin lamdang asa mahmah ua, “Hihpa bang chibang mi hi ahia? Huihte leh tui nasan thu apia a, athu amang uh!” achi ua.
LUK.8.26	Tuachi`n Galili gal a om Gadarate gam ahung tung ua. 
LUK.8.27	Tualeh amah gam a akaidok takin hun sawtpi dawinin pai kuahiam khat in khuapi a pat amah ana kituah pih a; tualeh aman puan asilh kei a, inn mawng mawng ah zong a om kei a, hanmual lak ah a omjel hi. 
LUK.8.28	Tualeh aman Jesu amuh takin, a kikou a, amaiah apuk a, tuachiah aw ngaihtak in, “Jesu nang tungnung pen Tapa, kei leh nang bang bawlding nei ihia? Hung hihgim lou dingin kung ngen ahi!” achi hi. 
LUK.8.29	Aman dawinin hua mipa sung pat a pawt ding a thu ana piaktak jiakin, tamveipi dawinin in ana mankhata a, sikkhau leh kol bulhsak in a omta a, tualeh aman a kikannate a phutan a, gamdai ah dawi delhmang in a om hi.
LUK.8.30	Tuachi`n Jesu`n akiang ah, “Na min bang ahia?” chi`n a dong a,
LUK.8.30	“Aman, ‘Nuai,’ ” achi a; asung a dawi tampi lut ahihjiak in. 
LUK.8.31	Tualeh amau`n kawkhuk thukpi a paikik ding a thu pialou dingin akiang ah a ngen ua. 
LUK.8.32	Tualeh huamun ah vok-hon tampi ata ua, amau`n huate sung a alut phalsak dingin a ngen ua, tuachi`n aman aphalsak hi. 
LUK.8.33	Tuatakin dawite hua mipa sung a pat a pawtkhia in vokte sung ah alut ua, vok honte nawnglam ah munken a pat a taisuk ua, tui valh in asita uhi.
LUK.8.34	Tualeh akhawite`n sil omdan amuhtak un atai ua, hihthu khuapi leh khua neu ah avagen uhi. 
LUK.8.35	Tuatakin bang thu ata chia en ding in ahung pawt ua; Jesu kiang ahung tun uleh dawimatpa puansilh a, lungsim hoihtak pua a Jesu kengbul a tou amu ua, tuatakin alauta uhi. 
LUK.8.36	Tualeh amauhte`n dawimatpa damsak a ahung omdante ana hilh ua. 
LUK.8.37	Tuatakin Gadara gam kimvel a mi jousiahin alau mahmah jiak un amah akiang uapan paimang dingin a ngen ua; tuachi`n amah gunkuang sung ah alut a akik kikta hi. 
LUK.8.38	“Tualeh a sung a dawi pawtnapa`n akiang a omden dingin a ngen a.”
LUK.8.38	Hinanleh Jesu`n amah asawl khia a. 
LUK.8.39	“Na inn ah paikik inla, Pasian in natung a bangchituk a silthupi hung bawlsak ata ale, chih vahilh in,” achi a.
LUK.8.39	Tuatakin amah apaita a, Jesu`n sil thupitak amah ding a abawlsak khuapi pumpi ah a phuangjakta hi.
LUK.8.40	Tualeh hichi ahi a, Jesu ahung kinungleh kik in mipi`n amah kipak takin ana vaidawn ua, ajiak aun ua amah nangak jing ahi uhi. 
LUK.8.41	Tualeh ngaiin, pasal khat amin Jaira kichi kikhopna inn a vaihawmtu ahung pai a, Jesu kengbul ah a khupbok a a inn a hawhding in a ngen a, 
LUK.8.42	ajiak aman tanu kum sawmlehnih vel pha khatguak anei a, amah laitat in alum a.
LUK.8.42	Hinanleh Jesu apai takin mipi`n atuam lutlut ua. 
LUK.8.43	Tualeh numei khat kum sawmlehnih sipawt, aneih jousiah daktorte kiang a joubeita, hinanleh kuaman adamsak zohlouh. 
LUK.8.44	Anung ah a hungpai a, apuan mong akhoih a tuachi`n asipawt akangta hi. 
LUK.8.45	Tuatakin Jesu`n, “Kua ahia ahung khoih?” achi a.
LUK.8.45	Tualeh mi jousiahin kei hikeng achihchiat tak un, Peter leh alawite`n, “Siapa mi jousiahin hung tuam a, hungneh lutlut ua, kua ahia ahung khoih nachih,” achi ua.
LUK.8.46	Jesu`n, “Kua ahiam khat in ahung khoih hi, ajiak sil bawltheihna ka sung a pat in apawt hi chih kathei hi,” achi hi. 
LUK.8.47	Tuachi`n numeinu`n akiphual theihlouh amuh takin, kithing kawm in a hungpai a, a maiah apuk a, mipi jousiah maiah a kiangah akhoihna san leh ahung dampai dan a phuangta hi. 
LUK.8.48	Tuachi`n Jesu`n a kiang ah, “Tanu, khamuangtak in om in; naginna in ahung damsak ahi. Lungmuangtak in paita in,” achi hi.
LUK.8.49	Aman hichi a thu agenlai in kikhopna inn vaihawmtu inn a kipan in mikhat a hungpai a, “Na tanu asita hi, Siapa hihbuaidah maiin,” achi hi.
LUK.8.50	Hinanleh Jesu`n hih ajaktak in adawng a, a kiangah, “Lauken; gingta maiin tuachi`n amah adamdok kik ding,” achi hi.
LUK.8.51	Tualeh innsung a aluttak in Peter tawh Jakob tawh Johan tawh tualeh naupang apa leh anu chihlouh kuamah lut aphal kei hi. 
LUK.8.52	Aun un amahnu kah in ana mau vengvung ua, hinanleh aman, “Kap kei un; asi ahikei a ihmu ahijaw!” achi hi.
LUK.8.53	Amau`n amahnu asita chih atheih un amah anuihsan uhi. 
LUK.8.54	Tualeh aman aun un a sawldok siang a, amahnu khut in atu a, “Nungak thou in!” chi`n asam a. 
LUK.8.55	Tuatakin akha ahung paikik a, a thoukhiapai a, tuachi`n amahnu nek ding piading in thu apia hi. 
LUK.8.56	Tuatakin anu leh apa`n lamdang asa mahmah ua; hinanleh hua sil kibawl pen kuamah hilhlou dingin aman amauh a khamta hi.
LUK.9.1	Tuachi`n aman anungjui sawmlehnihte a samkhawm a, dawi jousiah tung a silbawltheihna leh thuneihna tualeh natnate damsak theihna apia a. 
LUK.9.2	Amauhte Pasian gam thu gen ding, damloute damsak dingin a sawlkhiata hi. 
LUK.9.3	Tualeh aman akiang uah, “Na zinna ding un chiang hiam, thungpi hiam, tanghou hiam, dangka hiam bangmah keng kei un; puan tungsilh zong nih keng kei un. 
LUK.9.4	Na lutna inn uah tungden unla, tualeh hua inn a kipanin paikhia un. 
LUK.9.5	Tualeh ahung kipahpih lou peuhmah pen hua khuapi a kipan-a na pawtdok chiang un amauh mawhpaihna dingin na kengpek ua leivui thingkhia un,” achi hi. 
LUK.9.6	Tuachi`n apaikhia ua, tangthupha genkawm in leh munchin a mite damsak in akhua akhua ah apaita uhi.
LUK.9.7	Tuachi`n kumpipa Herod in a silbawl jousiah anaja a; alung buaita a, ajiak khenkhat in Johan ahung hingkik ahi achi ua. 
LUK.9.8	Khenkhat in Elijah ahung hingkik ahi, achi ua, tualeh midangte`n tanglai a Jawlneite khat a hung hingkik ahi achi uhi. 
LUK.9.9	Tualeh Herod in, “Johan lah a ngawng tanta ing a; hinanleh hichi bang a athu kajak hi kua ahi diam aw?” achi a. Tuachi`n amah muh a utta hi.
LUK.9.10	Tualeh sawltakte`n ahung kinungleh un a silbawl jousiah uh amah ahilh ua, tuachi`n Jesu`n amauh apui a, Bethsaida kichi khuapi a gamdai munkhat ah apaituampih a. 
LUK.9.11	Mipite`n tua atheihtak un amah ajui ua, tualeh aman amauhte ana kipahpih a, akiang uah Pasian gam thu ahilh a, damsak ngaite adamsak hi.
LUK.9.12	Tualeh nitum kuan ahung hih in sawmlehnihte a hungpai ua a kiangah, “I kim ua khuapite leh gamte a paia giahna leh nek ding zong dingin mipite sawlkhia in, hihsan gamdai mun ahi,” achi ua.
LUK.9.13	Hinanleh aman akiang uah, “Nou a nek ding uh pia un,” achi hi.
LUK.9.13	Amau`n, “Mipi hizahpi nek ding i valeisak keileh tanghou nga leh nga nih guak chihlouh ngal, bangmah i neikei uhi?” achi ua. 
LUK.9.14	Ajiak amauh mi sangnga vel ahi uhi.
LUK.9.14	Tuachi`n aman a nungjuite kiangah, “Sawmnga jel in ahawn hawn in tousak un,” achi a.
LUK.9.15	Tuachi`n amau`n abawl ua, a tousakta uhi. 
LUK.9.16	Tuachi`n aman hua tanghou ngate leh nga nihte ala a, vanlam entou in agualjawl a, abalkek a a nungjuite kiangah mipite mai a lui dingin apia hi. 
LUK.9.17	Tuachi`n ane ua avahchiatta uh; tualeh anekval uh aneng lawh sawmlehnih aluak dim uhi.
LUK.9.18	Tualeh hichi ahi a, amah guak a athum laiin a nungjuite a kiangah a om ua; aman akiang uah, “Mipite`n kei kua ka hi hungchi ua?” chi`n adong a.
LUK.9.19	Amau`n adawng ua, “Baptispa Johan ahi,” a hungchi uh; “Hinanleh khenkhat in Elijah ahi a hungchi ua; tualeh adangte`n tanglai a Jawlneite lak a khat hung thoukik ahi, a hungchi uh,” achi ua. 
LUK.9.20	Aman akiang uah, “Ahihleh nou kei kua ka hi nungchi ua?” achi a.
LUK.9.20	Peter in adawng a, “Pasian Krist nahi,” achi hi.
LUK.9.21	Tuachi`n aman hihthu kuamah hilhlou dingin akhamta hi. 
LUK.9.22	“Mihing Tapa in sil tampi athuak ding a; upate, siampite, laigelhmite deihlouh in aom ding a, thah in aom ding, tualeh nithum ni`n kaihthoh in aom ding hi,” achi hi.
LUK.9.23	Tuachi`n aman amauhte tengteng kiangah, “Mi khatpeuh in kanung ajuih nuam leh amah kimanghilh in nisial a akross pua in hungjui hen. 
LUK.9.24	Ajiak kuapeuh a hinna humbit ut in ata`n ding a, hinanleh keimah jiak a a hinna ta`n in a humbit ding hi. 
LUK.9.25	Mi`n leitung pumpi nei henla, amah ki mangsak hiam ahihkeileh ki siatlawh in omtaleh! amah a dingin bang a phatuam dia? 
LUK.9.26	Kuapeuh keimah leh ka thu jumpihte pen mihing Tapa in ama thupina tawh a Pa thupina tawh vantungmi siangthoute thupina tawh ahung pai chiangin amauh azumpih ding hi. 
LUK.9.27	Hinanleh adiktak in kung hilh ahi, hihsan a dingte Pasian gam amuh masiah uh, sihna chiamlou ding aom uh,” achi hi.
LUK.9.28	Tualeh hichi ahung hi a, hihte agenzoh nung nigiat ding bang in aman Peter, Johan leh Jakob apui a mualtung ah thum dingin apai a. 
LUK.9.29	Tualeh athum laiin amel omdan ahung lamdangta a, apuansilhte a hung vam a, ate-selhsawlh a. 
LUK.9.30	Tualeh ngaiin, minih amah tawh akihou ua, huate Mosi leh Elijah ahi uhi. 
LUK.9.31	Amauh thupina a kithuam in akilak ua, Jerusalem khua a sihna ahihkim ding thu agen uhi. 
LUK.9.32	Hinanleh Peter leh akiang a omte a ihmut uh asuak mahmah a, hinanleh a hunghalh tak un Jesu thupina leh akiang a ding minihte amuta uhi. 
LUK.9.33	Tualeh hichi ahung hi a, akiang a kipan a paikhiat un Peter in Jesu kiangah, “Siapa, ei a dingin hihsan a om ahoih hi! Sawlbuk thum ilam ding a, nang a dingin khat, Mosi a dingin khat tualeh Elijah a dingin khat,” achi a; (A thugen zong theilou pi`n.)
LUK.9.34	Tuachia agen laiin meilum ahung kaia, amauh ahung khuh a, meilum lak a aluttak un alauta uhi. 
LUK.9.35	Tualeh meilum lak a kipan aw ahung suak a, “Hih ka Tapa deihtak ahi, athu ngai un” chi in. 
LUK.9.36	Tualeh aw adaihtak in Jesu guak amuta ua, tualeh a sipdide a, huahun laiin asilmuhte uh kuamah ahilh kei uhi.
LUK.9.37	Tualeh hichi ahung hi a, ajingni a mual a kipan ahung kumsuk un, mipi tampitak in amah ana dawn ua. 
LUK.9.38	Tualeh ngaiin mipi lak a pat mikhat hung kikou in, “Siapa! kung ngen ahi, ka tapa en in; ka tapa neihsun ahihjiak in! 
LUK.9.39	En in, khanin khat in aman a, thakhat khat in akikou khia a, tualeh chilphuan kaijen in a bawlgim jel a, nakpitak a sidup in a nusia jel hi. 
LUK.9.40	Na nungjuite kiangah hawlkhia dingin ka ngen a, a delhdokthei kei uh,” achi hi.
LUK.9.41	Jesu`n adawng a, “Ginna beite leh khangthak hilhhakte aw! Na kiang uah bangtan om a hung thuakpih ding ka hia?” “Na tapa hiah hung paipih in,” achi a.
LUK.9.42	Tualeh amah ahung pailai, dawi-in apuksak a a bawlgim hi. Tuatakin Jesu`n dawinin atai a, naupang adamsak a, apa kiangah apiata hi.
LUK.9.43	Tualeh aun un Pasian silbawl theihna thupitak tuh lamdang asa mahmah ua.
LUK.9.43	Hinanleh michih in Jesu silbawl jousiah lamdang asak laiun aman a nungjuite kiangah, 
LUK.9.44	“Hihthu kigente na bilsung uah lut heh; ajiak mihing Tapa mite khut a matsak a om ding ahi,” achi hi. 
LUK.9.45	Hinanleh amau`n a thugen atheisiam kei ua, atheihlouh ding ua im ahihjiak in. Tualeh athugen amah adong ngam kei uhi.
LUK.9.46	Tuachi`n alak ua kua alianpen dia chih thuin kiselna ahung neita ua. 
LUK.9.47	Jesu`n a lungtang ua a ngaihtuah uh athei a, naupang khat ala a, ageiah atousak a, 
LUK.9.48	akiang uah, “Kuapeuh ka min a hih naupang kipahpih tuh kei hung kipahpih ahi, tualeh kei hung kipahpih tuh a hungsawlpa kipahpih ahi, nouteng lak a aneupen tuh alianpen ding ahi,” achi hi. 
LUK.9.49	Tualeh Johan in adawng a, “Siapa, mikhat namin a dawite notdok kamu ua, ei ahung juihlouh jiakin ka khamta uhi,” achi a.
LUK.9.50	Jesu`n akiang uah, “Amah khamkei un,” “ajiak, ei hung doulou tuh eilam a pang ahi,” achi hi.
LUK.9.51	Tualeh hichi ahung hi a, laktouh a aom ding hun a hungtun in, Jerusalem khua a pai ding in amai angat tinten a. 
LUK.9.52	Amasang ah kamtai mi asawl a, tuachi`n amah napaiin amah ding a guatsa diam a nakoih dingin Samariamite khua khat ah alut hi. 
LUK.9.53	Tualeh amau`n Jerusalem lam a paiding bang a amel alat jiakin amah ana kipahpih kei ua. 
LUK.9.54	Tualeh a nungjuite Jakob leh Johan in hih atheihtak un, “Toupa, Elijah bawl bang in amauh kangmang dingin van a kipan in mei samkhialei hoih nasa diam?” achi ua. 
LUK.9.55	Hinanleh amah a kihei a, amauh atai a, “Bang chibang lungsim puami nahih uh kitheilou nahi uh. 
LUK.9.56	Ajiak mihing Tapa mite hinna hihsia ding a hungpai hilouin, hundam dingin hungpai ahijaw,” achi hi.
LUK.9.57	Tualeh hichi ahung hi a, lampi a apailai un mikhat in a kiangah, “Toupa napaina teng ah hung juining,” achi a,
LUK.9.58	Jesu`n a kiangah, “Si-alte`n kua anei ua, tungleng vasate`n zong bu anei uh; hinanleh mihing Tapa-in alu ngakna ding zong a neikei,” achi hi.
LUK.9.59	Tuachi`n aman midang khat kiangah, “Hung juiin,” achi a, hinanleh aman,
LUK.9.59	“Toupa, kapa vavui masa phot ning,” achi a.
LUK.9.60	Jesu`n a kiang ah, “Misi-in amisi uh kivui uhen, hinanleh nang pai inla Pasian gam thu vagen in,” achi hi.
LUK.9.61	Tualeh midang khat in zong, “Toupa hungjui ning; hinanleh ka inn a mite kampha in hung khasak masa phot in,” achi a. 
LUK.9.62	Jesu`n a kiang ah, “Mi kuapeuh langkawn tukawm a nunglam en pen Pasian gam mi hitak ahi kei,” achi hi.
LUK.10.1	Hih silte nung in Toupa`n midang sawmsagih zong aguat a, ama painang khuachin leh munchin ah amai ah nih nih in asawl hi. 
LUK.10.2	Tuachi`n aman akiang uah, “Buh lak ding atam mahmah a, hinanleh asemtute atawm uhi; tuajiakin abuh lading a nasem dingte hung sawlkhia dingin buh neipa kiangah ngen un. 
LUK.10.3	Pai un! ngai un, ngia hon lak a belamnou bang in kungsawl ahi. 
LUK.10.4	Dangka-ip hiam, thungpi hiam, khedap hiam keng kei un; tualeh lampi ah kuamah chibai buk kei un. 
LUK.10.5	Tualeh inn na lutna phot uah, amasa pen in, ‘Hih inn ah khamuanna tung hen,’ chi un. 
LUK.10.6	Tualeh hua-ah khamuanna ta aom leh na khamuanna uh atung ah aom ding a; a om keileh na khamuanna uh noukiang ah ahung kinungleh kik ding. 
LUK.10.7	Tualeh hua inn ah omjing unla, a hungpiak bang un ne unla dawn un; ajiak nasemtu thaman mutak ahi. Inn khat a pat inn khat ah kisuan lehleh kei un. 
LUK.10.8	Khua na lutna phot uah ahung na kipahpih uleh namai ua alui taphot uh ne un, 
LUK.10.9	hua-ah adamlou omte hihdam unla, akiang uah, ‘Pasian gam na kiang uah a hungtungta,’ chijel un. 
LUK.10.10	Hinanleh khua na lutna phot uah ahung na kipahpih kei uleh akhua kongjing ah pai unla, 
LUK.10.11	‘Na khua leivui uh ka kengphang ua bang nasan natung uah ka tatsiang uh; ahihhangin Pasian gam na kiang uah a hungtungta chih thei un!’ chi un. 
LUK.10.12	Hinanleh kung hilh ahi, huani chiangin hua khuate thuak ding sang in Sodom khua thuak ding adan a omjaw ding! 
LUK.10.13	“Korazin natung agik hi! Bethesda natung agik hi! Na kianga sil thupi kibawlte Sidon leh Tura a kibawl hileh sawtpi a pan la-ip silh a vut lak ah touin a kisikkhin ta ding uhi! 
LUK.10.14	Hinanleh vaihawmni chiangin nou thuak ding sang in Tura leh Sidon thuak ding adan a omjaw ding hi. 
LUK.10.15	Tualeh, Nang Kapernaum! Vantan a tawisang, misi khua ah puaksuk in na om ding hi!” 
LUK.10.16	“Kuapeuh na thugen uh ngaikhia tuh kei hung ngaikhia ahi uh; tualeh kuapeuh nou hungnial tuh kei hungnial ahi uh; kei hungnial tuh a hungsawlpa nial ahi uh,” achi hi. 
LUK.10.17	Tualeh sawmsagihte kipaktak in ahung tungkik ua, “Toupa, namin jiakin dawite nangawn ka thu-un a om uh!” achi ua.
LUK.10.18	Aman akiang uah, “Setan van a kipan-a tunphe bang a hungkia kamu hi, achi a. 
LUK.10.19	Ngai un gulte leh mom-aite totden theihna leh melma silbawltheihna jousiah tung a thuneihna kungpia hi. Bangmah in ahung hihna kei ding hi. 
LUK.10.20	Hinanleh dawite na thuthu ua aom jiakin kipak kei unla, van a namin uh gelh ahihjiak in kipakjaw un,” achi hi.
LUK.10.21	Huahun laitak in Jesu Khasiangthou in akipak a, “Pa aw, van leh lei Toupa! Nang, mipilte leh misiamte kiangah hihthute na im a, naungekte kiang a naphuan jiakin kung pahtawi hi; ahi, Pa, huachibang bawl nang ngaih in ahoih hi.
LUK.10.22	“Siljousiah kapa`n kei ahung piakhiata hi. Tapa kua ahia chih Pa loungal kuaman athei kei; tualeh Pa kua ahia chih Tapa leh akiang a atheihsak nuamnate loungal kuaman athei kei,” achi hi. 
LUK.10.23	Tuachi`n a nungjuite lam anga a, aguk in, “Na silmuhte uh amu mitte ahampha hi! 
LUK.10.24	Ajiak kung hilh ahi, Jawlnei tampite leh kumpi tampite`n na silmuhte uh muh a ut ua, hinanleh amu kei uh, tualeh najakte uh zong jak a ut ua, ajakei uh,” achi hi.
LUK.10.25	Tualeh ngaiin dansiam mi khat a dingkhia a amah ze-etna in, “Siapa, tangtawn hinna ka neihtheihna dingin bang ka bawl dia?” achi a. 
LUK.10.26	Aman a kiang ah, “Dan laibu ah bang akigel ei? Bang nachi sim ei?” achi a.
LUK.10.27	Aman adawng a, “ ‘Toupa na Pasian tuh na lungtang tengteng in, nakha tengteng in, na hatna tengteng in tualeh na lungsim tengteng in na it ding ahi; tualeh nangmah na ki it mahbang in na innvengte zong na it ding ahi,’ ” chi`n, achi a. 
LUK.10.28	Tuachi`n Jesu`n akiang ah, “Na dawng dik ngel hi, hichi`n bawl in, na hing ding hi,” achi hi. 
LUK.10.29	Hinanleh amah siam kitan ut in Jesu kiangah, “Ka innveng kua ahia?” achi a.
LUK.10.30	Tuachi`n Jesu`n adawng a, “Mi kuahiam khat Jerusalem a pat Jeriko ah apaisuk a, suamhatte atuakkha a, huate`n apuansilh asutsiang sak ua, avua ua, siloubep in anusiata uhi. 
LUK.10.31	Tuachi`n siampi khat tua lampi ah hung paisuk kha laizang a; amah amuhtak in lampi gei langkhat ah apelta hi. 
LUK.10.32	Tuachibang mah in Levi mi khat huamun a hungtun in, a en a, lampi gei langkhat ah apelta hi. 
LUK.10.33	Hinanleh Samaria mi khat khualjinlai huapa omna mun a hungtung a, amah amuhtak in ahehpih mahmah a. 
LUK.10.34	A kiangah apai a, aliamnate sathau leh uain buak in atuamsak a, ama gantung a tuangsak in zinbuk ah apaipih a, a enkolta hi. 
LUK.10.35	Tualeh ajingni a apai dingin makhai nih alakhia a, zinbuk neitu kiangah apia a, ‘Amah na enkol inla, hih ban a nasen zahzah kung paikik chiangin kung piakik ding,’ ” achi hi.
LUK.10.36	“Ahihleh hih mi thumte lak ah kuapen gutate tuakpa innveng hiding in na ngaihtuah a?” achi hi.
LUK.10.37	“Aman atung a khuatuahna neipa achi a.”
LUK.10.37	Tuachi`n Jesu`n akiang ah, “Pai inla nang zong hihbang in vabawl in,” achi hi.
LUK.10.38	Tualeh hichi ahung hi a, apai laiun khuakhat ah alut ua, numei khat amin Martha in a inn ah atungsak hi. 
LUK.10.39	Tualeh amahnu`n Mari kichi sanggamnu khat anei a, amah Jesu kengbul ah atou a, a thugen angai hi. 
LUK.10.40	Hinanleh Martha pen nek bawlin abuai mahmah a, Jesu kiangah ahung pai a, “Toupa, ka sanggamnu`n kei guak nek bawl a ahung ngansiah khawk salou nahi maw? Hung huh dingin sawl in!” achi a.
LUK.10.41	Jesu`n adawng a, a kiangah, “Martha, Martha! Sil tampi na ngaihtuah a buai nahi, 
LUK.10.42	hinanleh sil khatguak apoimoh hi; Mari-in tanhoih atelta a, huapen laksak louh ding ahi,” achi hi.
LUK.11.1	Tualeh hichi ahung hi a, mun khat a athum laiin, tualeh athum zoh in a nungjuite khat in a kiang ah, “Toupa, Johan in a nungjuite ahilh bangin ka kiang uah thumdan hunghilh in,” achi a. 
LUK.11.2	Aman akiang uah, “Na thum chiang un:
LUK.11.2	‘Ka Pa uh van a om:
LUK.11.2	Na min kizahtak hen;
LUK.11.2	Na gam hungtung hen.
LUK.11.2	Na deihlam van a a kibawl bangin,
LUK.11.2	Leiah zong kibawl hen.
LUK.11.3	Nisial a ka nekkhop uh an hung pian
LUK.11.4	Ka tung ua khialte ka ngaihdam bang un,
LUK.11.4	Kou khialhnate zong hung ngaidam in.
LUK.11.4	khemna ah hung kailut kenla
LUK.11.4	Gilou lakpan hung hunkhiajaw in,’ ”
LUK.11.4	chi un, achi hi.
LUK.11.5	Tualeh aman akiang uah, “Na lak ua kuahiam in lawm khat nei henla, jankim laiin a kiangah vapai henla, ‘Lawm aw, tanghou beuthum hung batlaksak in. 
LUK.11.6	Ajiak ka lawm khat khualjin ka kiangah ahung paia, amai a lui ding bangmah ka neikei chi henla!’ 
LUK.11.7	Tualeh aman innsung panin dawng henla, ‘Hung hihbuai ken! Kot khak ahita a, tualeh ka tate zong ka kiangah lupna ah a ihmuta uh, hung thouin kung piathei kei na chileh.’ 
LUK.11.8	Kunghilh ahi, alawm ahihjiak a vathouin vapia kei mah leh zong, anget teitei jiakin vathou in adeih zahzah avapia ding hi. 
LUK.11.9	Kunghilh ahi: Ngen un, tuachi`n piak in na om ding uh; zong un, na mu ding uh; tualeh kiu un, honsak in na om ding uhi. 
LUK.11.10	Ajiak kuapeuh a ngen in a ngah a, kuapeuh azong in amu a, kuapeuh akiu tuh honsak in a om ding hi. 
LUK.11.11	Na lak ua pate kuahiam khat a tapa in tanghou ngen leh kuan suang apia dia? Ahihkeileh ngasa ngen leh kuan ahia nga tang a gul pia ding? 
LUK.11.12	Ahihkeileh aktui ngen leh kuan ahia mom-ai piading? 
LUK.11.13	Tualeh nou migiloute`n bawn na tate uh silhoih piakdan na theih uleh na Pa uh van a om in a ngente kiangah Khasiangthou piakdan hahtheih tazen lou ding maw!”
LUK.11.14	Tualeh Jesu`n dawi hamtheilou khat ahawlkhia a, tualeh hichi ahi a, dawi apawttak in hamtheilou pen ahung hamtheita a; tuachi`n mipi`n lamdang asa mahmah ua, 
LUK.11.15	hinanleh alak ua khenkhat in, “Dawimangpa Beelzebul jal a dawite a hawlkhiat ahi,” achi ua. 
LUK.11.16	Adangte`n amah ze-etna in van a pan a chiamtehna a ngen ua. 
LUK.11.17	Hinanleh aman angaihtuah uh ana thei a, akiang uah, “Gam amah leh amah kidou taphot a mangthang jel hi; tualeh innsung khat zong a kidou leh apukjel hi. 
LUK.11.18	Setan zong amah leh amah akidou leh bang chi`n agam a dingthei dia? Beelzebul jal a dawite hawlkhia nung chi ua. 
LUK.11.19	Tualeh ken Beelzebul jal a dawite hawlkhia ka hihleh na tapate un kua jal a hawlkhia ahia le? Tuajiakin amauhte noute hung vaihawmsak dingte ahi uhi! 
LUK.11.20	Hilehzong ken Pasian khutzung vang a dawite ka hawlkhiat leh Pasian gam na kiang uah a hungtung taktak ahita hi.”
LUK.11.21	“Mihat in galvan kim a a inn aveng chiangin a inn abit a. 
LUK.11.22	Hinanleh amah sang a hatjaw khat ahung paia, a hungzoh chiangin a kivonna galvan jousiah alaksak a, aneih leh lam alaksakte ahawmjak jel hi.
LUK.11.23	“Kuapeuh keilam a pangloute kei hung dou ahi ua; tualeh kuapeuh ahung lak khawmpih lou tuh athehjak ahi. 
LUK.11.24	“Dawinin pen mi sung a kipan a pawtkhiat in khawlna ding zongin gamgaw mun lak ah avak kawikawi a, hinanleh amukei a; ‘Ka pawtna inn mah ah ka paikik mai ding,’ achi a. 
LUK.11.25	Tualeh ahung pai takin phiatsiang a zephoihsa in amuta hi. 
LUK.11.26	Tuatakin apai a, amah sang a giloujaw dawi adang sagih ahung puia, asung ah alut ua, atengta uhi. Tualeh huapa omdan nunung pen amasa sang in ahung siajawsemta hi,” achi hi.
LUK.11.27	Tualeh hichi ahung hi a, hih thute agen laiin, mipi lak a pat numei kuahiam khat ahung kikou khia a, “Nang hung kipaina gil ahampha hi, tualeh nanawi tepte tawh!” achi a.
LUK.11.28	Hinanleh aman, “Ahi, hinanleh Pasian thu ja a juite ahampha jaw uh!” achi hi.
LUK.11.29	Tualeh mipi ahung kikhop khawm laiun, aman akiang uah, “Tulai khangthakte khang giloutak ahi uh! Chiamtehna azong ua, hinanleh Jawlnei Jona chiamtehna loungal chiamtehna dang piak ahikei ding uh. 
LUK.11.30	Ajiak Jona Ninevi khua a mite a ding a chiamtehna ahih bang in Mihing Tapa zong tulai khangthakte dingin chiamtehna ahi ding. 
LUK.11.31	Simlam kumpinu vaihawmni chiangin tulai khangthakte tawh ahung thou ding a, siamlouh atangsak ding hi; ajiak Solomon pilna ngaikhia dingin leitawp a pan ahung pai hi; Solomon sang a thupijaw hiah a om hi. 
LUK.11.32	Ninevi khua mite vaihawmni chiangin tulai khangthakte tawh athou ding ua, siamlouh atangsak ding uh, ajiak Jona thugen jiakin amauh a khialhnate uh akisik uh; ngaiin Jona sang a thupijaw hiah a om hi! 
LUK.11.33	“Mi kuamah in meivak adet chiangin bemkawm ah akoih ngai kei; lawh nuaiah zong akoih ngai kei, ahung lutte`n avak a muhtheihna ding un meivak tunna ah akoihjaw hi. 
LUK.11.34	Taksa vakna mit ahi a, tuajiakin namit achim chiangin na taksa zong aun in avak suak hi, hinanleh namit ahoihlouh chiangin na taksa zong amial hi. 
LUK.11.35	Tuajiakin nasung a vak om pen mial ahihlouhna dingin pilvang in. 
LUK.11.36	Tuajiakin na taksa apumpia avak a, amialna mun a om kei leh meivak vakphatak in a hung tanvak bang in avaksuak siang ding,” achi hi.
LUK.11.37	Tualeh a thugen laiin Pharisai kuahiam khat in akiang ah an ne dingin amah achial a; tuachi`n an ne dingin alut a atouta hi. 
LUK.11.38	Tua Pharisaipa`n annekma a akhut asillouh amuh in lamdang asa mahmah hi. 
LUK.11.39	Toupa`n akiang ah, “Nou Pharisaite`n nou leh kuang a pualam na silsiang gut ua; hinanleh na sunglam uh duhgawlna leh gitlouhna in adim hi. 
LUK.11.40	Nou mimawte, apualam siamtu in asunglam zong siam lou ahi maw? 
LUK.11.41	Hinanleh nasil neihte uh migentheite kiangah piajaw un; tualeh ngaiun, sil jousiah nou dingin asiang hi.
LUK.11.42	“Hinanleh Pharisaite aw, natung uh agik hi! Ajiak nou lengmaselte, lounamsiate tualeh anteh louhingte sawm a khat napia ua, vaihawmna dik leh Pasian lungsiatna lah na thudon kei uh. Hihte ahi na bawlding uh, adangte bawllou tuan lou in. 
LUK.11.43	“Nou Pharisaite aw, natung uh agik hi! Ajiak nou kikhopna inn ah touna hoih penpente leh van juakna mun a min chibai ahung buk ding nadeih uhi. 
LUK.11.44	Nou laigelhmite leh Pharisai lepchiahte aw natung uh agik hi! Ajiak nou hankhuk, min ahihlam theiloua atunga ava paikhakjel nate bang nahi uh,” achi hi.
LUK.11.45	Tuachi`n dansiammite lak a khat in adawng a, akiang ah, “Siapa, hihbang a na thugen in kou zong hungtai na hi!” achi hi.
LUK.11.46	“Nou dan siammite zong natung uh agik hi! Nou van-gik puakhak taktak mi na puasak ua, noulah hua van-gikte nakhut mengleng khat un zong nakhoih nuam kei uhi. 
LUK.11.47	Na tung uh agik hi! Ajiak nou Jawlneite han nalam ua, amauhlah napu napate uh thah ahi hi. 
LUK.11.48	Na pu napate uh ahoih hi chi`n na theihpih uhi, ajiak amau`n Jawlneite ana that ua, nou ahan uh nalamsak uhi. 
LUK.11.49	Tuajiakin Pasian pilna in zong akiang uah, ‘Jawlneite leh sawltakte kasawl ding a, alak ua khenkhat ana that ding ua, khenkhat abawl genthei ding uhi.’ 
LUK.11.50	Leitung siamchil a kipan a kisuah Jawlnei jousiah sisan phu tulai khangthakte tungah a kilathei ding hi, 
LUK.11.51	Abel sisan kisuah a pat maitam leh Pasian tempul kikal a si Zakariah sisan tan in; achi hi. Adiktak in kung hilh ahi, hih phuba pen tulai khangthakte tungah akila ding hi! 
LUK.11.52	“Nou dansiammite aw, natung uh agik hi! Ajiak nou pilna chabi na lamang ua, nou lah na lut kei ua, mi alut dingte zong nakham uhi!” achi hi.
LUK.11.53	Tualeh aman hihthute agen laiin laigelhmite leh Pharisaite`n amauh thu tampi gensak tum in hahtok in atawng panta ua, 
LUK.11.54	siamlouh atansak theihna ding un a hamkhelh na mat tum in atang gige uhi.
LUK.12.1	Huachih laiin mipi simsenglouh khat leh khat kituanpai hial a ahung kikhop tak un, aman a masapen in a nungjuite kiangah, “Pharisaite tol, lepchiahna lak ah kiveng un. 
LUK.12.2	Ajiak kilanglou ding a khuh bangmah aom kei a, tualeh theihlouh ding a kiphual zong bangmah aom kei. 
LUK.12.3	Tuajiakin, mial a nagen taphot uh vak ah jak in aom ding a; tualeh innsung tawng a bilkawm a nagen uh inntungvum ah tangkoupih in aom ding hi.
LUK.12.4	“Tualeh nou ka lawmte aw, kung hilh ahi, taksa sisak thei a, tuazoh chiang a bangmah dang bawltheih neinawnloute lau kei un. 
LUK.12.5	Hinanleh kua ahia nalau ding uh kung hilhkholh ding: Athah nung a zong gawtmun a paihtheihna thuneihna neipa amah lau un; ahi, kung hilh ahi, amah lau un!
LUK.12.6	“Vatou nga daan dangkasik nih in ajuak jel uh hilou maw? Tualeh alak ua khat zong Pasian maiah manghilh in a om kei hi. 
LUK.12.7	Hinanleh nalu ua samzangte nangawn simsiang ahi. Tuajiakin lau kei un; vatou tampi sang in na manpha jaw uhi!
LUK.12.8	“Kunghilh ahi, kuapeuh mi mai a kei hung gum taphot mihing Tapa in zong Pasian vantungmite mai ah agum ding hi. 
LUK.12.9	Hinanleh mi mai a kei hung kitheihmoh bawl tuh Pasian vantungmite mai ah kitheihmoh bawl in a om ding.
LUK.12.10	“Kuapeuh mihing Tapa kalh a thugen tuh a gensiatna ngaihdam ahi ding a, hinanleh Khasiangthou kalh a thu gen tuh agensiatna ngaihdam ahi kei ding hi.
LUK.12.11	“Tualeh nou kikhopna innte, thukhentute, tualeh thuneitute mai a ahung paipih chiang un bang chi in, bang thu in ka dawng dia, ahih kei leh bang ka gen dia chi`n lungkham kei un. 
LUK.12.12	Ajiak Khasiangthou in ahuntak in nagen ding uh ahung hilh ding hi,” achi hi.
LUK.12.13	Tualeh mihon lak a khat in, “Siapa, ka sanggam kiangah kapa un hung nutsiat gou hung kihawmpih dingin gen in,” achi a.
LUK.12.14	A man akiang ah, “Mi, kua in ahia kei natung ua vaihawmtu hiam, tan hawmtu hiam a hungbawl?” achi hi. 
LUK.12.15	Tualeh aman akiang uah, “Pilvang unla, enna lak ah kiveng un; ajiak hauhsak mihing hinpih hilou hi,” achi hi.
LUK.12.16	Tualeh aman gentehna thu khat agen a, “Mi hausa kuahiam khat alou a piang ahung tam mahmah ta a. 
LUK.12.17	Tuachi`n a lungsim in aki ngaihtuah a, ‘Ka buh leh balte koihna ding lah ka neikei a, bang lawh ding kadiam aw? chi`n aki ngaihtuah a. 
LUK.12.18	Tualeh hichi`n bawlning, Ka anbukte kaphel ding a, alianjaw kalam ding; tuachi`n hua-ah ka buh leh balte leh kavan jousiah kakoih ding, achi hi. 
LUK.12.19	Tualeh ka kha kiangah ka kha aw, kum tampi sung a dingin sil tampi naneita a; tawldam inla ne in, dawn in tualeh nuamtakin om in!’ Ka chi ding, achi hi. 
LUK.12.20	Hinanleh Pasian in akiang ah, ‘Nang mimaw, tujan chiah na hinna hung ki laksak ding ahi, hua nasil kholkhawmte kua a ding ahita diai?’ ” achi hi.
LUK.12.21	“Amah guak ding a gou kikhol a, Pasian lam a hausa lou tuh hichi bang ahijel hi,” achi hi.
LUK.12.22	Tuachi`n aman a nungjuite kiangah, “Tuajiakin kung hilh ahi, bang ahia ka nek ding, chi`n na hinna thu uleh, bang ahia ka silh ding chi`n nataksa ding un lungkham kei un. 
LUK.12.23	Hinna nek ding sang in athupi jaw a, tualeh taksa zong puansilh sang in athupi jaw hi. 
LUK.12.24	Va-akte ngaihsun un, buh atuh kei ua at zong a atkei uh; hinanleh Pasian in amauhte avak hi! Nou vasate sang a bang zahta a manphajaw na hi ua? 
LUK.12.25	Tualeh nalak ua kua in ahia lungkham jiak a adin tongkhat abehlap thei? 
LUK.12.26	Tuachia nou hua sil neupen bawn na bawltheih kei uleh bang ding a adangte lungkhampih nahi ua? 
LUK.12.27	Lili pak khandan ngaihtuah un, na asem kei ua khau a khek kei uh; hinanleh kung hilh ahi, Solomon zong a thupina tengteng a akijep in zong hih lilipakte lak a khat bang a zep in aom kei hi. 
LUK.12.28	Tuachia gam a hampa tunia hing a ajing a meikhuk a paihmai ding bawn Pasian in huachituk a ajepleh. Aw nou ginna tawmte, bangzah takin silhsak in na om ding uai?
LUK.12.29	“Tualeh nanek ding uhiam, nadawn ding uhiam, zong kei un. 
LUK.12.30	Ajiak leitung a namte`n hihte jousiah azong uh; tualeh na Pa un hih silte napoimoh uh chih athei hi. 
LUK.12.31	Hinanleh nou Pasian gam zongjaw un, tuachi`n hih silte piakbeh in na om ding uhi.
LUK.12.32	“Pawltawmte aw, laukei un; ajiak na kiang uah kumpi gam piak na Pa uh kipak na lamtak ahi. 
LUK.12.33	Na neih jousiah uh juak unla, migentheite kiangah pia un; van ah guta pailouhna leh samek neksiat louhna ah dangka-ip luitheilou leh gou setheilou kikholjaw un. 
LUK.12.34	Ajiak nagou uh omna ah na lungtang uh zong a om ding hi.
LUK.12.35	“Na kawng uh gak unla, na meivak uh zong kuangsak jing un, 
LUK.12.36	mi apu kitenna ankuang luina a pat a hungpai a kongkhak ahung kiuh chiang a na honsakpai thei ding a na ngakjing bangin om un.
LUK.12.37	Apu a hungpai chiang a amah nangak jing a amuh silate a hampha uhi! Adiktak in kung hilh ahi, akawng uh agak ding a, amauhte ankuang ah a tousak ding a, anek uh a bawlsakta ding. 
LUK.12.38	Tualeh janlai in hiam, thawh hun in hiam, a hungpai a, hua chibang a amuh hua silate ahampha uhi! 
LUK.12.39	Hinanleh hih thei un, guta hungpai ding hun inn nei pa`n thei henla hileh aveng ding a a inn aphetvang sak kei ding. 
LUK.12.40	Tuajiakin nou zong kiging jingin om un, ajiak na gintaklouh laitak un Mihing Tapa ahung pai ding hi,” achi hi.
LUK.12.41	Tuachi`n Peter in a kiangah, “Toupa, hih gentehna koukiang guak a nagen ahia, ahihkeileh mi jousiah kiangah zong?” achi a.
LUK.12.42	Toupa`n, “Dangka kemtu gin-om leh piltak, apu in ahun teng a atan ding uh hawmsak ding a a innkuan pihte tung a vaihawmtu ding a abawl ding kuapen ahita diam le? 
LUK.12.43	Apu a hungpai chiang a sila huachibang a bawl ahung muh ding pa pen ahampha hi!” 
LUK.12.44	Diktakin kung hilh ahi, amah aneih jousiah tung a vaihawmtu in abawl ding hi. 
LUK.12.45	Hinanleh hua sila pa`n kapu hung paizok kenteh chi`n asilanu asilapa navua taleh, tualeh ne in dawn in nakham taleh, 
LUK.12.46	Hua silapa pu pen a gintalouh ni khat in atheihlouh kal in a hungpai ding a, tunnih asuah ding a, gingloumite tan bang a tangsak ding hi. 
LUK.12.47	“Tualeh sila apu deihlam theigige napi a na kiging lou leh apu deihlam a zong gamtang lou pa, tamvei vuak ahi ding. 
LUK.12.48	Hinanleh theilou pi a vuakna thamching a silbawlpa tawmnou khat a vuak ahi ding. Ajiak kuapeuh tampi kipiakna kiangah tampi akiphut ding a, tualeh mi`n tampi akepsak kiangah atamjawsem aphut ding uhi.
LUK.12.49	“Leitung a mei khiasuk ding a hungpai ka hi, tu in zong kangpaileh chi na ing e! 
LUK.12.50	Hinanleh baptisma tan ding ka nei, hua ka tangtun masiah ka om nuamlou hina e! 
LUK.12.51	Leitung a lemna lengsak ding a hungpai in nung ngaihtuah uh maw? Hibaih lou, kung hilh ahi, kikhenna omsak ding a hungpai ka hijaw hi. 
LUK.12.52	Ajiak tu a kipan in innsung khat a om mi nga a kikhen ding ua, nih in thum adou ding a, thum in nih adou ding. 
LUK.12.53	Pa in tapa, tualeh tapa in pa, nu in tanu, tualeh tanu in nu, innpinu in amounu, amounu in innpinu adou ding,” achi hi. 
LUK.12.54	Tualeh aman mipite kiangah zong, “Nou tum lam a meikai namuh chiang un guah ju ding ahi nachi pai ua, huachi`n ahung om ngei a. 
LUK.12.55	Tualeh sim huih a hunglan natheih chiang un khualum ding ahi nachi ua; tuachi`n a hung lum hi. 
LUK.12.56	Nou milepchiahte aw! Van leh lei omjia lah na theisiam ngal ua, bangding a tulai hun omdan theisiam lou nahi ua?”
LUK.12.57	“Tualeh bangdin nouman thu adik a kikhen lou nahi ua? 
LUK.12.58	Hung hekpa tawh thukhentu kiang nazot lai un, lampi ah kilep theihna khat zong teitei in, atuachih keileh vaihawmtu maiah ahung tut ding a, vaihawmtu in miman lamkaipa kiang ah ahung pekhia ding a, tualeh miman lamkaipa`n thong ah ahung khumkha ding hi. 
LUK.12.59	Kung hilh ahi, paisasan khat nangawn na piakkim masiah hua a kipan in napawt ngai kei ding hi,” achi hi.
LUK.13.1	Huachih hun laiin, Galili gam a mite Pilat in athah a, a sisan uh a Pasian biakna sa tawh ahal khawmsak uh thu Jesu kiangah hunghilh mi bangzah hiam a om ua. 
LUK.13.2	Jesu`n adawng a akiang uah, “Huachibang sil athuak jiak un hua Galilimite Galili gam a mijousiah sang a khialjaw diak in na ngaihsun uh hiam? 
LUK.13.3	Kunghilh ahi! Hilou e, nou zong na kisik kei uleh huachibang mah in na mangthang siang ding uhi, achi hi. 
LUK.13.4	Ahihkeileh siloam innsang in apukkhum a anetlup mi sawmlehgiatte zong Jerusalem khua a tengte jousiah sang a khialjaw a ngaihtuah nahi uhiam? 
LUK.13.5	Kunghilh ahi, hilou e, nou zong na kisik kei uleh huachibang mah in na mangthang ding uhi,” achi hi.
LUK.13.6	Aman hih gentehna zong agen a, “Mi kuahiam khat in agrep huan ah theipi kung suan khat anei a, tualeh agah ahung zong a, khat zong amukei a. 
LUK.13.7	Tuatakin aman grep huanbawlte kiangah, ‘Ngaiin, kum thum sung hih theipi kung agah kung zong a, khat zong ka mukei hi. Phuk maiin! Bangding a mun dal a om ahia?’ achi a. 
LUK.13.8	Hinanleh aman adawng a akiang ah, ‘Toupa tukum zong omsak nalai in, akimkawt in katou ding a, leihoih in ka phungvuk ding. 
LUK.13.9	A hung gah leh ahoih ahi ding a; ahung gah kei a ahihleh, tuachiang in na phuk na ding,’ ” achi hi.
LUK.13.10	Tualeh aman khawlni-in kikhopna inn khat ah thu ahilh a. 
LUK.13.11	Tualeh ngaiin, kum sawm leh giat hatlouhna dawi in amat numei khat aom a, a ngum akul a, a dingtang thei mawng mawng kei hi. 
LUK.13.12	Jesu`n amah amuhtak in asam a, “Numei, na hatlouhna a pat khahkhiat na hita!” achi hi. 
LUK.13.13	Atung ah akhut a nga a, tuachi`n thakhat in ahung tangpai a, Pasian a phatta hi.
LUK.13.14	Tualeh khawlni a Jesu`n mi a damsak jiakin kikhopna inn vaihawmpa ahehta a, mipite kiangah, “Mihing nasepna ding niguk sung aom hilou maw; hua sung in hungpai unla hung ki hihdamsak ta unla, khawlni a hilou in!” achi hi. 
LUK.13.15	Tuatakin Toupa`n amah adawng a, “Nang milepchiah! Khawlni-in na bawng uh hiam na sabiltung uh hiam akhihna a pat sut in tui dawnsak dingin na kaikhia jel uh hilou maw. 
LUK.13.16	Hih numei Abraham tanu ahih tawh, ngaiin, setan in kum sawm leh giat sung amat khawlni a agakna sutsaklou ding maw?” achi hi. 
LUK.13.17	Tualeh aman hihthute agentak in, a melmate jousiah ajumta ua; mipite pen a silthupi bawlte jiakin akipak chiat uhi.
LUK.13.18	Tuachi`n aman, “Pasian gam bang chibang ahia? Bang tawh tehkak ding ka hia? 
LUK.13.19	Hih pen mi`n ankam tang khat alak a, ahuan a apaihlut bang ahi; huapen ahung pou a, akhang a, sing lianpi ahung hi a, tualeh tungleng vasate`n aba giahna in anei uh,” achi hi. 
LUK.13.20	Tualeh, “Pasian gam pen bang tawh genteh ding ka hia? achi kik a. 
LUK.13.21	Hih pen tol, numei in alak a, tehna thum dim annel ahel a athoh masiah aphum bang ahi,” achi hi.
LUK.13.22	Tualeh aman thu hilhkawm in Jerusalem lam juanin khuapi leh khuaneute tuan in apaijel a. 
LUK.13.23	Tuachi`n mi khat in akiang ah, “Hundam a om dingte tawm noukhat hi uh maw?” achi a.
LUK.13.23	Jesu`n akiang uah, 
LUK.13.24	“Kong kawchik ah lut sawm teitei un; ajiak kung hilh ahi, mi tampi`n lut asawm ding ua, alutthei kei ding uhi. 
LUK.13.25	Inn neitu khatvei athoh a kot akhak zohchiah, nou inn pualam a ding in, ‘Toupa, Toupa, kong hung honin chia kong nakiuh chiang un, aman na kiang uah, Khoilammi nahi ua, kung theingai kei!’ chi`n ahung dawng ding hi. 
LUK.13.26	Tuatakchiah nou, ‘Na maiah kane un ka dawn ua, tualeh ka kongjing uah thu nahilh hi; nachi ding uh!’ 
LUK.13.27	Hinanleh aman, ‘Kunghilh ahi, khoilammi nahi ua kung theikha kei. Nou silgilou bawlte jousiah, ka kiang a pat paimang un, ahung chi ding hi!’ 
LUK.13.28	Abraham leh, Isak leh, Jakob leh Jawlneite jousiah Pasian gam a om namuh ua, nou pualam a paihkhiat a om nahih uh nung kitheih chiang un, huasan ah kahleh hagawina aom ding! 
LUK.13.29	Tualeh suahlam leh, tumlam leh, simlam leh, mallam a pat in mi ahung pai ding ua, Pasian gam ah atou ding uhi. 
LUK.13.30	Tualeh ngaiun, a nunungpente amasapen a pang ding aom ua, tualeh amasapente zong a nunungpen a pang ding aom uhi,” achi hi. 
LUK.13.31	Huani mah in Pharisai kuate hiam ahung pai ua, a kiangah, “Pawt inla hihmun a pat paimang in, ajiak Herod in thah hungsawm hi,” achi ua.
LUK.13.32	Aman akiang uah, pai unla, hua si-al kiangah hihthu vagen un, ngaiin, tuni leh jingchiang dawite notkhia in natnate damsak in nithum ni-in kajou ding hi. 
LUK.13.33	Bangteng hileh tuni tawh, jingchiang tawh, ajingkik tawh ka paijel ding hi, ajiak Jerusalem ah Jawlnei sih ngaina hilou ahi, achi hi.
LUK.13.34	“Aw Jerusalem, Jerusalem! Jawlneite that leh na kiang ua hung kisawlte suang a na denglum! Akpi-in anoute a khanuaia a opkhum bangin bangzah vei na tate opkhum kasawm a, hinanleh na ut kei uhi! 
LUK.13.35	Ngaiun, na inn uh ahawm a nutsiat in a omta hi; tualeh adiktak in kung hilh ahi, ‘Toupa min a hungpai ahampha hi, nachih masiah uh nung mukei ding uh,’ ” achi hi. 
LUK.14.1	Tualeh hichi ahung hi a, khawlni a Pharisai lamkai khat inn a an ne ding a apaiin a enkhia ua. 
LUK.14.2	Tualeh ngaiin, amaiah chibawk a damlou mi khat aom a, 
LUK.14.3	Jesu`n dansiamte leh Pharisaite ahoupih a akiang uah, “Khawlni-in sukdam asiang hiam sianglou?” achi a.
LUK.14.4	Amauh adai chiat ua, tuachi`n aman damlou pen atu a, adamsak a, a paisakta hi. 
LUK.14.5	Tuachi`n akiang uah, “Na lak ua kuan ahia, na sabiltung uh hiam, na bawngtal uh hiam guamkhuk ah kiataleh, khawlni a zong kaikhialou ding,” achi hi. 
LUK.14.6	Tualeh amau`n hih thute a dawngthei kik takei uhi.
LUK.14.7	Tualeh amisapte un munhoih pen ateljel uh amu a, akiang uah genteh thu in agen a: 
LUK.14.8	“Kitenna a kuahiam in ahung sap chiangin touna hoihpen ah toukei un, ahuachihkeh nang sang a mizah huaijaw ana sam kha ding a, 
LUK.14.9	nang hungsampa leh amah na kiang ah hung paiin, ‘hihpa tounang awn in, ahung chi ding a, nang jumtakin mun ngiam pen ah nava tou kha ding hi.’ 
LUK.14.10	‘Hinanleh ahung kisap chiangin pai inla mun hoihlou pen ah vatou jaw in; tuachi`n a hung samtu ahung pai chiangin na kiangah lawm asang deuh ah hungtou in, ahung chithei ding a.’ tuatak chiangin na an nekpihte zahbawl in na om ding hi. 
LUK.14.11	Kuapeuh amah kingaisang tuh angiam ding a, tualeh amah kingaingiam tuh tawisang in a om ding,” achi hi. 
LUK.14.12	Tuachiah aman ankuang luipa kiangah zong, “Sun ankuang hiam, jan ankuang hiam nalui chiangin, nalawmte, na sanggamte, na innkuanpihte tualeh naveng mihausate zong sam ken; a huachihkeh amau`n zong ahung sam kha ding ua a hungthuk kha ding uhi. 
LUK.14.13	Hinanleh ankuang nalui chiangin, tagahte, piangsualte kengbaite tualeh mittawte samjaw in. 
LUK.14.14	Tuachi`n na hampha ding hi; ajiak amau`n ahung thukjou kei ding ua, midiktatte thohkik chiangin thuk in na om ding hi,” achi hi.
LUK.14.15	Tualeh a an nekpihte khat in hihthu ajak in akiang ah, “Pasian gam a an nedingte ahampha hi!” achi hi.
LUK.14.16	Tuachi`n aman akiang ah, mi “Kuahiam khat in ankuang luina thupitak abawl a. 
LUK.14.17	Tualeh annek hun in mi achialte kiangah, ‘Hung paiun tuin bangkim amanta!’ vachi dingin a silapa asawl a. 
LUK.14.18	Tualeh amau`n ki thutuak in suanlam anei chiat ua, amasa pen in akiang ah, ‘Lou kaleita a a en ding a kapai poimoh hi, nung ngaihsiam kung ngen hi,’ achi hi. 
LUK.14.19	A dang in, ‘Bawngtal tuahnga kaleita a, asiat aphat en ding a kapai poimoh hi, nung ngaihsiam kung ngen hi,’ achi a. 
LUK.14.20	Tualeh adang khat in, ‘Zi ka neita a, tuajiakin kung paithei kei hi,’ achi a. 
LUK.14.21	Tuachi`n hua silapa ahung paia, huathute apu a hunghilh a, tuachiah hua inn neipa heh in, a silapa kiangah, ‘Kongjing leh daining lak ah kintakin pai inla, tagahte, piangsualte, mittawte tualeh kengbaite hih teng ah hung puilut in,’ achi hi. 
LUK.14.22	A silapa`n, ‘Nung thupiak bang in ka bawl jouta a, hinanleh mun a awng nalai hi,’ achi hi. 
LUK.14.23	Tuachi`n apu in a silapa kiangah, ‘Lamlian leh daipam ah pai inla ka inn a dimtheihna dingin mi hung jawllut hamham in, achi hi. 
LUK.14.24	Ajiak kung hilh ahi, ka misapte khat mah in zong ka ankuanglui a chiamkha kei ding uhi!’ ” achi hi.
LUK.14.25	Tualeh mipi thupitak tawh amah apaita ua, tualeh amah aki nunghei a, akiang uah 
LUK.14.26	“Mi kuapeuh ka kiang a hungpai in, apa, anu, atate, a sanggamte, asanggamnu leh amah hinna nangawn tawh ahuat kei leh ka nungjui ahithei kei ding. 
LUK.14.27	Tualeh kuapeuh a kross pua a hung juilou tuh ka nungjui ahithei kei ding. 
LUK.14.28	Tualeh nou kuapeuhin innsang lam sawm in alamzohna ding aneih leh neihlouh ding tou masa phot a alut ding zah tuat masalou ding kua nahi ua? 
LUK.14.29	A tuachih kei leh suangphum alepzoh nung in lamjou kei taleh amu jousiahin nuihsan in, 
LUK.14.30	‘Hihpa`n innlam pan ngal a hinanleh a jouthei takei!’ achi kha ding uh. 
LUK.14.31	Ahihkeileh kumpipa kua ahiam kumpi dang dou ding a kuan ding in, tou masa phot a, amah dou ding a mi singnih tawh hung kuanpa mi singkhat tawh atuah ngam ding leh ngamlouh ding ngaihtuah masa lou ding? 
LUK.14.32	Ahihkei vanglakleh kumpi khat pen gamlapia aom laiin kilemna thuchiam ngen dingin palai asawl ding hi. 
LUK.14.33	Tuachimah bangin noulak ah aneih jousiah paisan lou tuh ka nungjui ahithei kei ding.”
LUK.14.34	“Chi ahoih a hinanleh alimna beitaleh bangchin a alkik thei dia? 
LUK.14.35	Leia dingin ahoihkei ding a, ekvum dingin zong ahoih kei ding, mi`n apaikhia uh. Kuahileh jakna ding a bil nei jousiahin ja hen!” achi hi.
LUK.15.1	Tuachi`n siah dongte leh mikhialte jousiah athu ngaikhia dingin akiang ahung juan ua, 
LUK.15.2	tualeh Pharisaite leh laigelhmite`n, “Hihpa`n mikhialte a kipawlpih a, an anekkhawmpih!” chi`n aphun ua. 
LUK.15.3	Tuachi`n aman hih gentehna akiang uah agen a:
LUK.15.4	“Na lak ua mi kuahiam in belam ja nei henla, alak a khat mansuah taleh, sawmkua leh kuate gamdai ah nusia a amangpen amuh masiah vazonglou ding kua nahi ua? 
LUK.15.5	Tualeh amuh takin kipak takin aliangkou ah apua a 
LUK.15.6	tualeh inn atun in alawmte leh a innvengte a samkhawm a, ‘Hung kipahpih un, ka belam mang ka mukikta hi!’ achi hi. 
LUK.15.7	Kung hilh ahi, huachimah bangin midik kisikna ding neilou sawmkua leh kuate tung ah sang in mikhial khat kisik tung ah van ah kipakna alianjaw ding.
LUK.15.8	“Ahihkeileh numei kuahiam khat in daan dangka sik sawm neiin, khat mansuah taleh, meivak de a, inn phiat a, amuhkik masiah kua ahia hoihtak a zonglou ding? 
LUK.15.9	Tualeh amuhkik chiangin alawmte leh a innvengte asam khawm a, ‘Hung kipahpih un ka dangka mansuah ka mukikta hi!’ achi hi. 
LUK.15.10	Kunghilh ahi, tuachimah bangin Pasian vantungmite mai ah mikhial kisik khat tung ah kipahna a om hi.”
LUK.15.11	Tuachi`n aman, “Mi kuahiam khat in tapa nih anei a. 
LUK.15.12	Tualeh a naupangjaw pa`n apa kiangah, ‘Pa, gou katan ding teng hungpia in,’ achi a. Tuachi`n apa`n a dangka amauh ahawmsak ta hi. 
LUK.15.13	Tualeh nisawt lou nung in a tapa naupangjaw pa`n atanteng aun in ala khawm a, khual gamlapi ah azinta hi. Tualeh huamun ah aneih teng paktat takin ava zangbeita hi. 
LUK.15.14	Hinanleh aun a ajakbei takin tuagam ah kial nasatak a hungtungta a, nek ding ahung ki tasamta hi. 
LUK.15.15	Tuachi`n amah apai a, huagammi khat avabelta a, huapa`n amah vok an pia ding in loulam ah anasawl a. 
LUK.15.16	Tualeh vok nek be hawngte a agil vahsak a ut mahmah a; kuaman lah bangmah apia kei hi. 
LUK.15.17	Hinanleh amah leh amah ahung kiphok takin, ‘Ka pa kiang a kilawh silate annek senglouh a nei a atamtam utawh, keilah gilkial a siding himai ing a! 
LUK.15.18	Ka thou ding a, kapa kiangah ka pai ding a, akiang ah, “Pa, van a tungah leh nangma mitmuh in sil ka bawlkhialta hi. 
LUK.15.19	Na tapa chihtak zong ka hinawn kei, na kiang a kilawh na silate khat bangin hungbawl in, ka chi ding,” ’ achi hi. 
LUK.15.20	Tualeh athou a, apa kiangah ahung paita a.
LUK.15.20	“Hinanleh gamlapi a aom laiin, apa`n anamu a, ahehpih mahmah a, atai a, a ngawng kawi a, atawp a. 
LUK.15.21	Tualeh a tapa in akiang ah, ‘Pa,’ ‘vantung leh nang mitmuh in sil ka bawlkhialta, na tapa chitak zong ka hinawn kei,’ achi hi. 
LUK.15.22	Hinanleh apa`n asilate kiangah, ‘Kintakin! puan hoihpen hung lakhia unla, silhsak un; a khut ah khutsip bulhsak unla, a keng ah khedap bulhsak un. 
LUK.15.23	Tualeh bawngnou thautak hungla unla, gou un, tuachi`n ine ding a kipak takin i om ding uh! 
LUK.15.24	Ajiak ka tapa pen asi-a, ahung hingkikta hi,’ achi a. Tuachi`n kipak takin a omta uhi.
LUK.15.25	“Tualeh a tapa upajaw pen lou ah aom a, inn a hungtun kuan in, sil tumging leh lam thawmging a jata a, 
LUK.15.26	Tuatakin asilate khat asam a, hihte bang ata le? chi`n adong a. 
LUK.15.27	Tualeh amah pa`n a kiang ah, ‘Na naupa a hungtung a,’ ‘dam leh hoih a amuhkik jiakin napa`n bawngnou thautak athah ahi,’ achi hi. 
LUK.15.28	Tuatakin amah ahehta a, alutnuam takei a; tuajiakin apa ahung pawt khia a, ahung jawl a. 
LUK.15.29	Tuachi`n aman adawng a apa kiang ah, ‘Ngaiin kum hihjahpi hungvak ing a, khatveimah zong na thupiak juikhiallou ing a, huachi in zong kalawite tawh gualnop ka bawlna dingin kelnou khat zong nung piangai kei! achi hi. 
LUK.15.30	Hinanleh na tapa kijuakte kiang a na dangka teng vazangbeipa a hungtun takin amah a dingin bawngnou thautak nagohsak pai hi!’ achi hi. 
LUK.15.31	Tualeh apa`n a kiang ah, ‘Tapa,’ ‘nang ka kiang a omjing nahi a, ka neih jousiah zong nang a ahi. 
LUK.15.32	Kipak tak leh nuamtak a i om ding hilou maw? Ajiak hih inaupa asi a ahung hingkikta hi; amang a i mukikta hi,’ ” achi hi.
LUK.16.1	Aman a nungjuite kiangah hihthu zong agen a, “Mi hausa kuahiam in dangka kemtu khat anei a, amahpa`n a dangka amok zakthang sak chi`n a kiang ah ahek uhi. 
LUK.16.2	Tuatakin amah asam a akiang ah, ‘Na tungthu kaja hi bangchi ahia? Na dangka kep thu hungpia in, tubansiah dangka kem in napang nawn kei ding,’ achi hi. 
LUK.16.3	Tuachi`n dangka kem pa`n a lungsim in, bang chi ding kata le? ‘Ka pu inlah ka dangka kep hung tawpsak ding ahita a, leitawh lah ngaplou ing a, khutdoh lah jum ing a. 
LUK.16.4	Dangka kem ahung tawpsak chiang a a inn ua ahung omsak theihna ding un ka bawldan ding ka theita!’ chi hi. 
LUK.16.5	Tuachi`n apu dangka bate asam khawm a, a masapen kiangah, ‘Ka pu a bangzah ahia nabat?’ achi hi. 
LUK.16.6	‘Aman sathau tehna jakhat,’ achi a. Tuachi`n aman a kiang ah, ‘Nalai la inla, toukin inla, sawmnga gelh in,’ achi hi. 
LUK.16.7	Tuachi`n adang khat kiangah, ‘Nang bangzah ahia nabat?’ achi hi. ‘Aman buh tehna jakhat,’ achi a. ‘Nalai la inla sawmgiat gelh in,’ achi hi. 
LUK.16.8	Hua dangka kemtu diktatlou pa apu in alemsiam jiakin aphat ta hi, ajiak vak tate sang in hih leitung tate atulai thu ua apil jawk jiak un.”
LUK.16.9	“Tualeh kung hilh ahi, na dangka un nalawm ding uh kibawl un; hua abei hun chiang a tangtawn a omna a nou zong a hung omsak theihna ding un. 
LUK.16.10	Kuapeuh tawm nou khat tung a gin-om tuh tampi tungah zong agin-om hi; tualeh kuapeuh tawmnou khat tung a gin-om lou tuh tampi tungah zong a gin-om kei ding hi. 
LUK.16.11	Huajiakin diktatlouhna dangka tung a na gin-om kei uleh, kuan ahia nou dangka tak hung kemsak ding? 
LUK.16.12	Tualeh midang a tung a bawn na gin-om kei uleh, kuan ahia nou atak hung pia ngam ding?
LUK.16.13	“Sila khat in pu nih nna a semkop thei kei; khat hua in khat a it ding a; ahihkeileh khat gum in khat ahua ding hi. Pasian nna leh dangka nna na semkop thei kei ding uh,” achi hi. 
LUK.16.14	Tualeh dangka ngaina Pharisaite`n zong hihthu aja ua, amah anuihsan ua. 
LUK.16.15	Aman akiang uah, “Mi mitmuh a siamtan tumte nahi uh; hinanleh Pasian in na lungtang uh athei hi; ajiak mihing lak a pahtawi a om Pasian mit muh in kihdakhuai tak ahi. 
LUK.16.16	“Dan leh Jawlneite thu baptispa Johan hung om tan chiang aom a; huabansiah Pasian gam tangthupha akigen a, tualeh mijousiahin hua-ah lut asawm chiat uhi. 
LUK.16.17	Tualeh danthu neunou khat aman sang in van leh lei aman abaihlam jaw hi. 
LUK.16.18	“Kuapeuh azi khul a adang kiten pih tuh angkawm ahi; tualeh a pasal in akhulsa kitenpih tuh angkawm ahi. 
LUK.16.19	“Mi hausa kuahiam khat a om a, puan sandup leh puan malngat asilh a, niteng in nuamsatak in a om hi. 
LUK.16.20	Tualeh Lazar kichi apumtang a meima a dim a kawngkhak bul a alupsak jel uh khut doh khat a om a, 
LUK.16.21	mi hausapa dohkan a pat khateh neng kia pouh nek a ut a, uite ahung pai a ameima aliahsak jel uhi. 
LUK.16.22	Tualeh hichi a hung hi a, tua khutdohpa asi a, vantungmite`n Abraham angsung ah apaipih ua. Tualeh mi hausapa zong asi a, vui in a omta a, 
LUK.16.23	tualeh gawtmun ah gimthuak in aom a, adaktou a, gamlapi a om Abraham leh a angsung a Lazar om amuta hi. 
LUK.16.24	Tuachi`n a kikou a, ‘Pa, Abraham! Ka tungah zahngai inla, Lazar akhut muk tuia diahkawt a ka lei hung votsak dingin hung sawl in, hih meikuang ah kagim mahmah hi!’ achi hi. 
LUK.16.25	Hinanleh Abraham in, ‘Tapa, nang na damlaiin silhoihte na kimuh a, tuachi bang in Lazar in sil hoihloute amu chih gelkhia in; hinanleh tu`n amah khamuan in aom a, nang gimthuak in na om ahi. 
LUK.16.26	Tualeh hihtelou zong kou leh nou kikal ah guam thukpitak koih in aom hi; hihlam a kipan noulam a paisawmte paitheihlouh nang in leh noulam a pat a hihlam a hung paisawmte paitheihlouh nang in achi hi.’ 
LUK.16.27	Tualeh aman, ‘Ahihleh Pa, amah ka pa inn a sawl dingin kung ngen hi, 
LUK.16.28	sanggam pasal nga kanei a, amauh vahilh hen. Ahuachih keileh amauh zong hih gimthuakna mun ah a hungpai kha ding uh, achi hi.’ 
LUK.16.29	Abraham in a kiang ah, ‘Amau`n Mosi leh Jawlneite anei uh; huate thu ngaikhia uheh,’ achi hi. 
LUK.16.30	Tuachi`n aman, ‘Hilou e, Pa Abraham! Misi lak a mi khat akiang uah vapaileh akisik ding uh,’ achi hi. 
LUK.16.31	Aman, ‘Mosi leh Jawlneite thu a ngaihkhiat nuam kei uleh misi lak a kipat mi khat thoukik nanleh zong a taksan tuan kei ding uhi,’ ” achi hi.
LUK.17.1	Tuachi`n aman nungjuite kiangah, “Puknate omlou thei ahikei, hinanleh pukna omsaktu tung agik hi! 
LUK.17.2	Hih mineute lak a khat apuksak sang in, a ngawng ah buhgawina suang awhsak in tuipi ah kipai leh amah a dingin ahoihjaw ding hi.” 
LUK.17.3	Pilvang un!
LUK.17.3	“Na sanggam pa`n natung a sil a bawlkhial leh phawk in, tualeh akisik leh ngaidam in. 
LUK.17.4	Nikhat sung a natung a sil sagihvei abawl khial a sagihvei na kiang a, ‘Ka kisik hi,’ chia nanglam ahung kihei kikleh na ngaihdam ding ahi,” achi hi.
LUK.17.5	Tualeh sawltakte`n Toupa kiangah, “Ka ginna uh khangsak in,” achi ua.
LUK.17.6	Toupa`n, “Ankam tang khat bang ginna naneih uleh hih kawl sathau kung kiangah, ‘Na kibawtkhia inla tuipi ah na kisuan in nachi ding ua!’ na thu uh amang ding hi.
LUK.17.7	“Nou lak a kua nahi ua, loukai hiam, belam ching ahiam a sila khat nei a, lou a pat a hungtun chiang a pai inla an neding in toungal in ana chi ding? 
LUK.17.8	‘Ka nek ding hung bawlsak inla, nakawng gak inla, ka nek a ka dawnzoh masiah ka nek ding bawl in, huazoh chiangin nang ne-in nadawn ding, chijaw lou ding maw?’ 
LUK.17.9	Aman hua silapa kiangah thu kipia bang a abawl jiakin apakta ei le? 
LUK.17.10	Huachi mahbang in nou zong na kiang ua thupiak jousiah na bawlzoh chiang un, ‘Sila phatuam lou ka hi uh ka bawl ding mawng uh ahi ka bawl uh, chi un,’ ” achi hi.
LUK.17.11	Tualeh hichi ahung hi a, Jerusalem juan a apai in Samaria leh Galili gam atuan paisuak a. 
LUK.17.12	Tuachia khuakhat a alut leh phak sawm in ana lamdawn ua, amauh gamlapi ah ading ua 
LUK.17.13	tualeh aw ngaihtak in akikou ua, “Jesu! Siapa! Ka tung uah zahngaiin!” achi ua.
LUK.17.14	Tualeh aman amauh amuhtak in akiang uah, “Pai unla siampute va ki-ensak un,” achi a.
LUK.17.14	Tualeh hichi ahung hi a, apai lai un ahung siangthouta uhi. 
LUK.17.15	Tualeh alak ua khat in adamta chih ahung kitheih takin akik kik a, aw ngaihtak in Pasian a phat a. 
LUK.17.16	Jesu kengbul ah a khupbok a, kipahthu agen hi, amah Samaria mi ahi. 
LUK.17.17	Tuachi`n Jesu`n adawng a, “Sawm hilou maw suksiangthou a om; kuate khoia om ta ula? 
LUK.17.18	Hih gamdangmipa chihlouh Pasian phat ding a hung kik kik kuamah akimu kei,” achi hi. 
LUK.17.19	Tuachi`n aman a kiang ah, “Thou inla, paita in, na ginna in ahun damsakta hi,” achi hi.
LUK.17.20	Tualeh Pharisaite`n Pasian gam hungtun hun ding adok uleh aman adawng a akiang uah, “Pasian gam muhtheih in a hungtung kei hi. 
LUK.17.21	Tualeh, ‘En un, hihtak ah!’ ahihkeileh, ‘En un, huatak ah!’; zong achi kei ding uh, bangjiakin ahia ichihleh, ngaiun, Pasian gam pen nalak uah aom hi,” achi hi.
LUK.17.22	Tuachi`n aman a nungjuite kiangah, “Mihing Tapa damlainite nikhat bek na muhnuam ni uh ahung om ding, hinanleh na mukei ding uhi. 
LUK.17.23	Tualeh amau`n na kiang uah, ‘En un, hihteng ah!’ ahihkeileh, ‘En un, huatak ah!’ ahung chi ding ua, pai kei unla, anung uh zong juikei un. 
LUK.17.24	Tunphe van mong langkhat a aphet a, van mong langkhat lam tanpha asalhvak mahbang in mihing Tapa zong ahung paini in ahi ding. 
LUK.17.25	Hinanleh hua masang in sil tampi athuak ding a, tulai khangthakte deihouh in aom ding hi. 
LUK.17.26	Noah damlai a sil omdan bang in Mihing Tapa hung paikik ni chiangin zong ahi ding hi. 
LUK.17.27	Noah gunkuang a alut a tui ahung let a, aun ua a hihlupni atun masiah ane un, adawn ua, zi anei ua, tualeh zi-leh ta in akipia tuah uhi. 
LUK.17.28	Tuachimah bang in Lot damlai in zong aom ua, ane un adawn ua, alei un ajuak ua, asuan un alam uhi. 
LUK.17.29	Hinanleh Sodom khua a pat Lot apawt ni-in van a pat in mei leh kat aju a, aun un a kanglumta hi. 
LUK.17.30	Tuachimah bang in Mihing Tapa hung kilakni chiangin ahi ding hi.
LUK.17.31	“Tuani chiangin kuahileh inn tung a om innsung ah a dangka omte lading in kum kei hen; tualeh huachi mahbang in kuapeuh lou a om zong hungkik kik kei hen. 
LUK.17.32	Lot zi theijing un! 
LUK.17.33	Mi kuapeuh a hinna humbitna zong in ata`n ding a, tualeh kuapeuh ahinna ta`n in ahumbit ding uhi. 
LUK.17.34	Kunghilh ahi, huazan in lupna khat ah minih alum ding a: khat lakmang in aom ding a, khat nutsiat in a om ding. 
LUK.17.35	Numei nih ansu in a om ding a, khat lakmang in a om ding a, khat nutsiat in a om ding.” 
LUK.17.36	Lou ah minih aom ding ua, khat lakmang in aom ding a, khat nutsiat in aom ding, achi hi.
LUK.17.37	Tualeh amau`n adawng ua akiang ah, “Toupa, khoi ah la?” achi ua,
LUK.17.37	Aman akiang uah, “Saluang omna phot ah langta zong a omkhawm ding uh,” achi hi.
LUK.18.1	Tuachi`n Jesu`n mi`n lungkialou a athum gige ding uh ahi chih theihna dingin akiang uah gentehna thu khat agen a. 
LUK.18.2	“Khuapi khat ah Pasian zong laulou tualeh mihing zong bangmah a simlou vaihawmtu khat a om hi. 
LUK.18.3	Tualeh hua khuasung ah meithai khat zong om a; amahnu akiang ah a hungpai a, ‘Ka langpa tung ah phuba hung laksak in!’ achi hi. 
LUK.18.4	Tualeh amah tomkhat sung a ut kei a, hinanleh a nung in a lungsim in, ‘Pasian laulouin mihing bangmah in simkei nanleng zong, 
LUK.18.5	hih meithainun ahung sukbuai jiakin aphuba ka laksak ding; ahuachih keileh hung paithithe leh, ahung gimsak kha ding!’ ” achi hi.
LUK.18.6	Tuachi`n Toupa`n, “Thukhentu diktatlou thugen ngai un. 
LUK.18.7	A tung ah dohjou tadih nanleh, amitelte, sunleh jan a amah samte phuba laksaklou ding ahi hiam? 
LUK.18.8	Kung hilh ahi, aman aphuba alaksak pai ding hi. Hinanleh mihing Tapa a hungpai hun chiangin leitung ah tuabang ginna ahung muna diam?” achi hi.
LUK.18.9	Tualeh aman mi amah midiktat a kingaihtuah a midangte simmoh kuate hiam kiangah hih gentehna thu agen a, 
LUK.18.10	“Mi nih Pasian tempul ah thumna nei dingin apai tou ua: khat Pharisai ahi a, adang khat siah dongtu ahi. 
LUK.18.11	Pharisaipa ading a, amah guak in thumna anei a, ‘Pasian, midang vau a sum laksakte, dikloute, angkawmte, bang ka hihlouh jiak leh, hih siahdongpa bang ka hihlouh jiakin natung ah ka kipak hi. 
LUK.18.12	Kal khat sungin an nihvei ka ngawl a, kaneih jousiah sawm a khat kapia jel hi,’ achi a. 
LUK.18.13	Tualeh siah dongpa gamla tak ah dingin, van lam zong a enngam kei a, hinanleh, ‘Pasian kei mikhial tung ah zahngaiin!’ chi`n a awm atum a. 
LUK.18.14	Kung hilh ahi, khat pen sang in hihpa siamtang in a inn ah a paisukta hi; kuapeuh amah kingaithupi peuhmah a ngiam ding a, tualeh mi amah kingaingiam peuhmah tawisang in aom ding,” achi hi. 
LUK.18.15	Tuachi`n akhoih dingin a kiang ah naungekte a hungpaipih ua, hinanleh nungjuite`n amuhtak un anatai ua, 
LUK.18.16	hinanleh Jesu`n amauh asam a, “Naupang neute ka kiangah hung paisak unla, kham kei un, Pasian gam hichibang mite a ahih jiak in. 
LUK.18.17	Adiktak in kung hilh ahi! Kuapeuh Pasian gam naupang neute bang a kipahpihlou tuh, asung ah alut kei ding,” achi hi.
LUK.18.18	Tualeh vaihawmtu khat in a kiangah, “Siapa hoih aw, tangtawn hinna ka tantheihna dingin bang ahiam ka bawl ding?” chi-in adong a.
LUK.18.19	Jesu`n a kiang ah “Bang ding a hoih hung chi na hiam?” “Mi khat guak chihlouh kuamah ahoih aom kei, hua ahihleh Pasian ahi. 
LUK.18.20	‘Angkawm ken, tualthat ken, gu ken, theihpihtu diklou in pang ken, nanu leh napa zahtak in chihte,’ ” achi a. 
LUK.18.21	Aman, “Hihte jousiah kaneu a pat kana juih ahita hi,” achi a.
LUK.18.22	Jesu`n hihthute ajak takin a kiangah, “Silkhat nasam nalai hi, naneih jousiah juak inla, mijawngte kiangah pia in, tuachi`n van ah gou na nei ding, tuazohchiang in hungpai inla, hung jui in,” achi hi. 
LUK.18.23	Tualeh aman hih ajak in a lungkham mahmah a, mi hausa mahmah ahih jiak in.
LUK.18.24	Tualeh Jesu`n a lungkham mahmah chih amuh in, “Mi hausate a dingin Pasian gam lut haksa hina tazen e! 
LUK.18.25	Mi hausa Pasian gam a alut sangin sangawngsau phinbil vang a alut paisuak abaihjaw hi,” achi hi.
LUK.18.26	Tualeh hihthu jatuten, “Tuachi ahihleh kua hundam in a omjou dia?” achi ua.
LUK.18.27	Hinanleh aman, “Mihing ding a sil hitheiloute Pasian dingin ahi thei hi,” achi hi. 
LUK.18.28	Tuachi`n Peter in, “En-in! Kou bangkim nusia in kung jui uhi,” achi hi.
LUK.18.29	Jesu`n akiang uah, “Adiktak in kung hilh ahi, Pasian gam jiak a a inn hiam, anu leh apa hiam, a sanggamte hiam, azi hiam, a tate hiam nusia tuh 
LUK.18.30	tu adamsung ngeiin aleh tampi tualeh hun hungtung ding a tangtawn hinna tawh mulou ding kuamah a om kei,” achi hi.
LUK.18.31	Tuachi`n aman sawmlehnihte apaipih tuam a akiang uah, “Ngaiun! Jerusalem a paitou ding ihi a, mihing Tapa tungtang thu a Jawlneite laigelh jousiah ahung tangtung ding hi. 
LUK.18.32	Amah Jentelte khut ah piak khiat ahi ding a; chiamnuih bawlnan azang ding ua, jumhuai takin abawl ding ua, chil asiatkhum ding uh. 
LUK.18.33	Tualeh avua ding ua, athat ding uh; tualeh nithum nin athoukik ding,” achi hi.
LUK.18.34	Amau`n hih silte atheisiam kei ua, hih thute alak uah phual in aom a, thu kigente zong athei kei uhi.
LUK.18.35	Tuachi`n hichi ahi a, Jeriko khua atun kuan in mittaw kuahiam khat khutdoh in lamgei ah ana tou a. 
LUK.18.36	Aman mipi pai thawmging aja a, “Bang thu ata?” chi`n adong a.
LUK.18.37	Amau`n, “Nazareth Jesu pai ahi,” chi`n ahilh ua.
LUK.18.38	Tualeh aman, “Jesu! David Tapa! Ka tung ah zahngaiin!” chi`n akikou a.
LUK.18.39	Tuachi`n amasate`n dai dingin atai ua, hinanleh amah, “David Tapa! Ka tung ah zahngaiin!” chi`n aki hahkou sem a.
LUK.18.40	Tuachi`n Jesu ading a, amah akiang a hung paipih dingin thu apia a; tualeh akiang a hungtun in ana dong a, 
LUK.18.41	“Na tung ah bang hung bawlsak leng na ut ei?” achi a.
LUK.18.41	Aman, “Toupa, muhtheih ka ut hi,” achi a.
LUK.18.42	Jesu`n a kiangah, “Mutheita in! Na ginna in ahung damsak ahi,” achi hi. 
LUK.18.43	Tualeh thakhat in ahung mutheita a, Pasian pahtawi kawm in amah ajuita a; tualeh mijousiahin hih amuh tak un Pasian aphatta uhi.
LUK.19.1	Tuachi`n Jesu Jeriko khua ah alut a, apaisuak a. 
LUK.19.2	Tualeh ngaiin, mikhat amin Zakai kichi, siah dong lamkai khat aom a, amah mi hausatak ahi. 
LUK.19.3	Tualeh aman Jesu mi bang chibang ahiam chih muh asawm a, hinanleh mipi lak ah adin a ngiam jiakin amu thei kei hi. 
LUK.19.4	Tuachi`n ana matai a, a en dingin theipi kungah akah a, aman hua lampi hungjui ding ahihjiak in. 
LUK.19.5	Jesu huamun a hungtun in, adaktou a, amah amu a akiang ah, Zakai, “Kintakin hung kum in, ajiak tuni`n na inn ah hungtung ding ka hi,” achi hi.
LUK.19.6	Tuatakin kintakin akum a, kipak takin amah a zintunta hi. 
LUK.19.7	Hinanleh amau`n hih amuh tak un, “Mikhialte inn a tung dingin apai tave!” chi`n aphun uhi.
LUK.19.8	Tuachi`n Zakai ading a, Toupa kiangah, “Toupa, en in! ka dangka kimkhat mi gentheite kiangah ka pia ding a, tualeh mi neihsa khat peuh diklou tak a kalak aom leh alehli in kadin ding,” achi hi. 
LUK.19.9	Jesu`n akiang ah, “Tuni`n hih inn ah hundamna a tungta hi, amah zong Abraham tapa ahihjiak in. 
LUK.19.10	Ajiak mangthangte zong ding leh hundam ding a Mihing Tapa hungpai ahi,” achi hi. 
LUK.19.11	Tualeh hih thute a ngaihkhiat lai un Jerusalem anaih ta`k jiak leh Pasian gam hungtung pai ding a a ngaihsut jiak un gentehna thu khat agen beh hi. 
LUK.19.12	Aman huajiakin agen a, “Mi thupi kuahiam khat kumpi gam khat la a hung kileh kik dingin khual gamla tak ah ahawh a. 
LUK.19.13	Tualeh aman a sila sawmte asam a, ‘Dangka-eng sawm akiang uah apia a, tualeh kung paikik masiah hihtawh summet na bawl un,’ akiang uah achi hi. 
LUK.19.14	Hinanleh amite`n amah ahua ua, ‘Hihpa katung ua vaihawm dingin ka deihkei uh chi`n anung ah palai asawl uhi.’
LUK.19.15	“Tualeh hichi ahung hi a, gam avanei a, ahung kilehkik in, a dangka peipung dan uh theihna dingin a sila dangka apiakte a kiang ah asam sak a. 
LUK.19.16	Tuachi`n khatnapa a hungpai a, ‘Toupa na dangka-eng sawm in apung hi,’ achi a. 
LUK.19.17	Aman a kiangah, ‘Hoih e,’ ‘nang sila hoih! sil tawmnou khat tung a na gin-om jiakin khuasawm tung a vaihawmtu in pang in,’ achi hi. 
LUK.19.18	Anihnapa ahung pai a, ‘Toupa, na dangka-eng nga in apung hi,’ achi a. 
LUK.19.19	Aman tuachi mahbang in a kiangah, ‘Nang zong khua nga tung a vaihawm in pang in achi hi.’ 
LUK.19.20	Tuachi`n adang ahung pai a, ‘Toupa en-in, na dangka-eng hiah aom hi, kinawtna puan in ka tu`n a hoihtak in ka kem hi. 
LUK.19.21	Ajiak migumtat nahi a kung lau hi, na koihlouh zong nala a, tualeh na tuhlouh zong na-at hi,’ achi a. 
LUK.19.22	Aman a kiangah, ‘Nang sila gilou! na kamsuak ngeiin siamlouh kung tangsak ding. migumtat kahih a, ka koihlouhna a zong ka lak a, tualeh ka tuhlouhna a zong ka-at nathei hi. 
LUK.19.23	Atuachi ahihleh kungtun chiang a ka dangka apung tawh ka laktheih ding a ka dangka dangka inn a na koihlou na hia?’ achi hi. 
LUK.19.24	Tuachi`n aman agei a dingte kiangah, ‘A dangka laksak unla, sawm neipa kiangah pia un,’ achi hi. 
LUK.19.25	Hinanleh amau`n a kiang ah, ‘Toupa, aman dangka sawm anei!’ achi ua; 
LUK.19.26	‘Ajiak kung hilh ahi,’ ‘kuapeuh aneite piakbeh ahi ding a, tualeh kuapeuh aneiloute aneihsun zong laksak ahi ding hi. 
LUK.19.27	Hinanleh ka melmate atung ua ka vaihawm ding deihloute hungpui unla, kamai ah that un!’” achi hi. 
LUK.19.28	Tualeh aman hichibang thu agenkhit in a lamkaih a, Jerusalem lam juanin apaitou ua. 
LUK.19.29	Tualeh hichi ahi a, Olive kichi mual a Bethphage leh Bethani khuagei a hungtun un a nungjuite lak a minih asawl a 
LUK.19.30	“Namai ua khua ah vapai unla, na lut chiang un sabiltung nou kuamah tuanngai nailouh navamu ding uh, sut unla, hungkai un. 
LUK.19.31	Tualeh mi kuapeuhin bangding a nasut uh chia a hungdok uleh, Toupa`n apoimoh hi, chi`n akiang uah gen un,” achi hi.
LUK.19.32	Tualeh asawlte avapai ua, akiang ua agen bangbang in avamu uhi. 
LUK.19.33	Hinanleh sabiltungnou asut uleh aneiten akiang uah, “Sabiltung nou bangding a nasut uh ahia?” achi ua.
LUK.19.34	Amau`n, “Toupa`n adeih a ahi,” achi ua, 
LUK.19.35	tuachi`n Jesu kiangah ahung kai ua. Tualeh sabiltung nou tungah apuante uh aphah ua, atung ah Jesu atousak uhi. 
LUK.19.36	Tualeh apailai in lampi ah apuante uh aphah ua.
LUK.19.37	Tuachi`n atun ding kuan a Olive mual kumsukna ding takah nungjui mipi jousiahin asil thupi bawlte jousiah amuh jiak un akipak ua aw ngaihtakin Pasian apahtawi ua: 
LUK.19.38	“Toupa min a hungpai kumpipa ahampha hi, van ah lemthu leng henla, tungnungpen ah thupina om hen!” chi in. 
LUK.19.39	Tualeh mipi lak a Pharisai khenkhat in, “Siapa, na nungjuite phawk in,” achi ua.
LUK.19.40	Aman adawng a akiang uah, “Kung hilh ahi, hihte adaih uleh hih suangte akikou pai ding uhi.”
LUK.19.41	Tualeh a tunkuan in khuapi amu a akahkhum a, 
LUK.19.42	“Aw nangmah ngeiin tu nahun sung be`k in na khamuanna hung thei leteh maw! Hinanleh tuin jaw na muhlouhna dingin akiphualta hi! 
LUK.19.43	Ajiak hichibang nite natung ah a hungtung ding, na melmate in na kimkot in leikulh akhawh ding ua, na kimkawt in pawt theilouin ahung umkhum ding ua. 
LUK.19.44	Tualeh nang leh natate tualsatna in ahung nei ding ua, na sung ah suang khatbek kithuap in a nusia kei ding uh; ahung kivehlai na theihlouh jiakin chi in!”
LUK.19.45	Tuachi`n amah Pasian tempul sung ah alut a, siljuakte leh leite a hawlkhia a, 
LUK.19.46	akiang uah, “Ka inn ahihleh thumna inn kichi ding ahi, chih gelh ahi. hinanleh nou gutate kua in nabawl uhi!” achi hi. 
LUK.19.47	Tualeh aman niteng in tempul ah thu ahilh a, hinanleh siampite, laigelhmite leh mipi lamkaiten amah sukmang atum uhi, 
LUK.19.48	hinanleh mipi jousiahin lunglut tak a athu angaihkhiat jing jiak un alawhna ding dan atheikei uhi.
LUK.20.1	Tualeh hichi ahi a, Pasian tempul ah thu hilh a, tangthupha agen laiin, nikhat siampite leh laigelhmite upate tawh ahung pai ua 
LUK.20.2	tuachi`n a kiang ah, “Kua thu in ahia hih silte nabawl? Kuan ahia thu ahung piak?” Hung hilh in, achi ua.
LUK.20.3	Hinanleh aman adawng a akiang uah, “Ken zong silkhat kung dong ding hi. Hung dawng un, 
LUK.20.4	Johan baptisma van a kipan ahia, ahihkeileh mihing a kipan?” achi a.
LUK.20.5	Tuatakin amauh a kingaihtuah ua, “ ‘Van a kipan chileila, ahihleh bangding a gingta lou?’ Hung chi ding a. 
LUK.20.6	Tualeh, ‘Mihing a kipan ahi chileila,’ mipi jousiahin suangin ahung deng ding uh, ajiak Johan hi Jawlnei ahi a chihchiat jiak un.” 
LUK.20.7	Tuachi`n amau`n, “Khoia pat ahia chih ka genthei kei uh,” chi`n adawng ua.
LUK.20.8	Jesu`n akiang uah, “Ken zong bang thuneihna a hih silte bawl ka hiam chih kung hilh kei ding hi,” achi hi.
LUK.20.9	Tuachi`n mipite kiangah hih gentehna thu agen a, “Mi kuahiam khat in grep huan abawl a, grep huanbawlmite kiangah asan dingin apia a, tualeh gamtuam ah sawtpi tam dingin paita hi. 
LUK.20.10	Tualeh agah lawh hun in grephuan a agah ana piak ding un grep huanbawlmite kiangah a silate khat asawl a; hinanleh grep huanbawlmite`n amah anavua ua, khutguakin asawlmang ta uhi. 
LUK.20.11	Tuachi`n aman sila dang asawl kik a, amah zong anavua ua, jumhuaitak in abawl ua, khutguakin asawlmangta uhi. 
LUK.20.12	Tuachi`n aman athumna asawl kik a, amah zong ana hihliam ua, adelhdokta uhi. 
LUK.20.13	Tuachi`n grep huanneipa`n, ‘Bang chi bawl ding kadiam? Ka tapa ittak ka sawl ding hi, amah be`k amuh chiang un amah anajah khamoh kei ding uh!’ achi hi. 
LUK.20.14	Hinanleh grep huanbawlmite`n amah amuh tak un, ‘Hihpa gouluah dingpa ahi, agou itantheihna ding un ithat ding uh!’ chi`n aki hou ua. 
LUK.20.15	Tuachi`n grep huan a pat apaikhia ua, a thatta uhi.
LUK.20.15	“Tuajiakin, grep huanneipa`n atung uah bang chi`n abawl tadia le?” 
LUK.20.16	“A hungpai ding a, grep huanbawlmite ahihmang ding a, tualeh grep huan midangte kiangah apia ding hi,” achi a.
LUK.20.16	Amau`n hihthu ajak tak un, “Tuachi liangjaw tundah hen!” achi ua.
LUK.20.17	Tuachi`n aman amauhte a en a, “Ahihleh hihthu kigelh bang hiam?
LUK.20.17	‘Inn lamte suang deihlouh pen
LUK.20.17	tuapen mah aning a suang poimoh pen ahung hita,’
LUK.20.17	chih, achi a. 
LUK.20.18	Kuapeuh hih suangtung a puk tuh a kitattawng ding a; tualeh kuapeuh apukkhum tuh aguaijan ding hi,” achi hi.
LUK.20.19	Tualeh hua hunlai mah in siampite leh laigelhmite`n amah mat asawm ua, hinanleh mipite alau uh, ajiak hua gentehna amauh demna a agen ahi, chih athei uhi. 
LUK.20.20	Tuachi`n amah ata`ng ua, gam ukpa vaihawmna leh thuneihna atuttheihna ding un athu genkhialh man dingin midik kipang enkhiami asawlkhia ta uhi. 
LUK.20.21	Tuachi`n amau`n a kiang ah, “Siapa, diktakin nagen a, na hilhjel, tualeh kuamah khentuam neilouin Pasian lampi diktakin nahilh hi chih ka thei uhi. 
LUK.20.22	Kou a dingin Kaisar kiang a siah piak asiang hiam siang lou?” chi`n adong ua.
LUK.20.23	Hinanleh aman a ze-et uh a thei a akiang uah, bangding a hung ze-et nahi ua? 
LUK.20.24	“Makhai khat hung ensak un. Kualim leh kua laigelh ahia atuang?” achi a. Amau`n adawng ua,
LUK.20.24	“Kaisar a,” achi ua.
LUK.20.25	Aman akiang uah, “Tuajiakin Kaisar silte Kaisar kiangah pia unla, Pasian silte Pasian kiangah pia un,” achi hi.
LUK.20.26	Tuachi`n mite maiah athu gen khialh mat ding amu takei ua, adawnna lamdang asa mahmah ua, adaita uhi.
LUK.20.27	Tualeh thohkikna a om kei chi Sadukaite lak a mi khenkhat a kiangah a hungpai ua, amah adong ua, 
LUK.20.28	“Siapa, ‘Mosi-in kuapeuh a sanggam pa`n zi aneih a taneilou a asihsan leh anaupa`n azi aluah ding a, a upa dingin chi khahsak ding ahi,’ chi`n ahung gelhsak hi. 
LUK.20.29	Tuin sanggam pasal sagih aom ua, atak pen in zi anei a, ta neilou in asi a. 
LUK.20.30	Tuachi`n anihna in aluah a, ta neilou in asi a, 
LUK.20.31	tualeh athumna in aluah a, tuachimah bangin asagihna in aluah a, ta neilou in asi chiatta uhi. 
LUK.20.32	Atawp in numeinu zong asita hi. 
LUK.20.33	Tuajiakin thohkikni chiangin amahnu kua zi ahita diai? A sagih unlah zi-in aneichiat ua,” achi ua.
LUK.20.34	Jesu`n adawng a akiang uah, “Hih leitung tate akiteng ua, tualeh zi leh ta in akinei uhi. 
LUK.20.35	Hinanleh huahun chiang a jautak ding leh misi lak a pat thohkikna a jautak ding a aguatte akiteng kei ua, zi leh ta in zong akinei kei uhi. 
LUK.20.36	Amauhte si zong asi nawn kei ding uh; ajiak vantungmite bang ahi ua; tualeh thohkikna tate ahihjiak un, Pasian tate ahi uhi. 
LUK.20.37	Misi kaihthoh in a om ding chih Mosi in zong sawlbuk mun ah, ‘Toupa tuh Abraham Pasian, Isak Pasian tualeh Jakob Pasian achih laiin a theisakta hi.’ 
LUK.20.38	Amah misi Pasian ahi kei a mihing Pasian ahijaw hi; ajiak ama ngaihin mi jousiah ahing hi,” achi hi.
LUK.20.39	Tuachi`n laigelhmite khenkhat in adawng ua, “Siapa, nagen dik hi!” achi ua. 
LUK.20.40	Huanung in amau`n thu dang mawng mawng a dongngam nawn kei uhi.
LUK.20.41	Tualeh aman akiang uah, “Krist hih David tapa ahi bang chidan a achih uh ahia? achi a. 
LUK.20.42	Amah David ngeiin sam laibu ah,
LUK.20.42	‘Toupa`n ka Toupa kiangah:
LUK.20.42	ka jiat lam ah tou inla
LUK.20.43	Na melmate nakeng ngakna a ka bawl masiah,’
LUK.20.43	achi a. 
LUK.20.44	Tuajiakin David in amah ‘Toupa’; achihleh bang chidan a a tapa hithei ding ahia?” achi hi.
LUK.20.45	Tuazoh in mipi kikhawmte jousiah jak in a nungjuite kiangah, 
LUK.20.46	“puan-ak tual silh a vak ut, vanjuakna munte a chibai buk bang, kikhopna inn a touna hoihpente leh ankuang luina a mun hoihpente tan ngaina laigelhmite lak ah kiveng un; 
LUK.20.47	meithaite innsung ane gam ua, mi khemna in sawtpipi thumna anei uh! Tuachibang mite`n siamlouh ahahtan sem ding uh!” achi hi.
LUK.21.1	Tualeh a dakkhia a, mihausate`n thohlawm bawm a dangka akhiat lai uh amu a, 
LUK.21.2	tualeh aman meithainu jawng mahmah khat in paisasan nih akhiat lai zong amu a. 
LUK.21.3	Tuatakin aman, “Adiktak in kung hilh ahi, amauhte tengteng sang in hih meithai jawng mahmahnu in akhia tamjaw hi. 
LUK.21.4	Ajiak amauhte tengteng in aneihval uh Pasian thohlawm bawm ah akhia ua, hinanleh aman ahinna ding a aneihsun teng a khiasiang hi,” achi hi.
LUK.21.5	Tuachi`n kuate hiam in Pasian tempul thu, suang hoihtakte leh silpiak hoihtakte a zephoih ahihdan agen uleh aman, 
LUK.21.6	“hih nasil muhte uh ahihleh sukchimlouh a suang khat tung a khat kichiang mawng mawng a omlouh hun a hungtung ding hi,” achi hi.
LUK.21.7	Tuachi`n amau`n, “Siapa, hih silte bangchik chiang ahung om dia? Tualeh hih silte a hungtun ding chiangin bang theihsakna ahung om dia?” chi`n adong ua.
LUK.21.8	Tualeh aman, “Khem a na om louhna ding un pilvang un. ‘Krist ka hi!’ tualeh ‘Ahun tung ding ahita!’ chi`n mi tampite kamin in a hungpai ding uhi. Tuajiakin mauhte juikei un. 
LUK.21.9	Hinanleh kidou thu leh buai thute najak chiang un lau kei un; ajiak hih silte hungtung masa ding mawng ahi; hinanleh atawpna ahung tungpai naikei ding hi,” achi hi.
LUK.21.10	Tuachi`n aman akiang uah, “Nam tuam in nam tuam tualeh gam tuam in gam tuam adou ding. 
LUK.21.11	Tualeh mun tuamtuam ah jin thupitak aling ding a, kialte hungtung in, hiite ahung leng ding; tualeh van a pat in sil lauhhuaite leh chiamtehna thupite ahung om ding hi. 
LUK.21.12	Hinanleh hih silte atun ma in nou ahung man ding ua, kikhopna inn leh thong lak ah hungpaipih in ahung bawl genthei ding ua, ka min jiakin kumpipate mai leh vaihawmte mai ah ahung paipih ding uhi. 
LUK.21.13	Hinanleh hihpen nou a dingin theihsakna ahi ding. 
LUK.21.14	Tuajiakin bangchi dawn ding chih ngaihtuah masalou dingin na lungtang uh kipsak un, 
LUK.21.15	ajiak na melma jousiah un ahung dou ua, ahung sel theihlouh ding uh kam leh pilna kung pia ding hi. 
LUK.21.16	Tualeh nanu leh napate uh, na sanggamte uh, nabehte uleh nalawmte un zong ahung mansak ding ua, nalak ua khenkhatte ahung hihlum ding uhi. 
LUK.21.17	Tualeh kamin jiakin mijousiah huat in na om ding uhi. 
LUK.21.18	Hinanleh nalu ua na samjang khat zong a mangthang kei ding hi. 
LUK.21.19	Na kuhkal na uah na hinna uh na humbit ding uhi.
LUK.21.20	“Hinanleh galkapte`n Jerusalem a umkhum namuh chiang un amanthaina ding anaita chih thei un. 
LUK.21.21	Huahun chiangin Judea gam a omte mualtung ah tai uhen, asung a omte zong pawtdok uhen; tualeh gam a omte zong asung ah lut kei uhen. 
LUK.21.22	Ajiak thu kigelh jousiah a tangtunna ding a ‘Huanite pen phuba lakni,’ ahi ding. 
LUK.21.23	Hinanleh huani chiangin agaite leh naungek nawiteplai neite tung agik hi! gamsung ah haksatna thupitak leh hihmite tung a thangpaihna tung ding ahihjiak in. 
LUK.21.24	Tualeh amauhte namsau hiam in asi ding ua, namchin kiangah sila a puiin aom ding uhi; tualeh Jentelte hun bukim masiah Jerusalem pen Jentelte totden in aom ding hi.
LUK.21.25	“Tualeh ni leh kha leh aksite ah chiamtehna aom ding a; leitung ah namchin haksatna leh mangbatna a om ding; tuipi kihot in aging veng vung ding. 
LUK.21.26	Mite launa jiak leh leitung a sil hungtung dingte ngaihtuahna jiakin a sibup ding uh; van silbawl theihnate kihihling ding ahihjiak in. 
LUK.21.27	Tuachi`n amauhte`n Mihing Tapa silbawl theihna leh thupina thupitak tawh meilak a hungpai amu ding uhi. 
LUK.21.28	Hih silte a hungtun kipat chiangin entou unla, dakkhia un, ajiak na tatna ni uh ahung naita hi,” achi hi.
LUK.21.29	Tuachi`n aman akiang uah gentehna thu khat agen a: “Theipi kung leh singkung jousiah en un. 
LUK.21.30	Anah ahungsel tak chiangin doupi ahung naita chih namu ua nathei uhi. 
LUK.21.31	Tuachimah bangin hih silte ahungtun namuh chiang un Pasian gam ahung naita chih thei un.
LUK.21.32	“Adiktak in adiktak in kung hilh ahi, sil jousiah a tangtun kim masiah tulai khangthakte amang kei ding uhi. 
LUK.21.33	Van leh lei a mang ding a, hinanleh ka thu amang kei ding hi.
LUK.21.34	“Hinanleh pilvang un ahuachih keileh nekvah taluat leh uain kham leh damsung khuasak ngaihtuahna in na lungtang uh adim talua kha ding a, tuachi`n huani na theihlouh kal un a hungtung kha ding hi 
LUK.21.35	ajiak thang kipel bang a leitung pumpi a omte jousiah tung a tungchiat ding ahihjiak in. 
LUK.21.36	Tuajiakin hih silte tengteng pelding leh Mihing Tapa maia dingtak ding a guat na hihtheihna ding un bangchiklai peuhin thum unla, limsak jing un,” achi hi.
LUK.21.37	Tualeh aman sunlaiin Pasian tempul ah thu ahilh a, jan chiangin a pawtdok a, Olive mual ah ava omjel hi. 
LUK.21.38	Tuachi`n mipi jousiah jingsang in a kiangah tempul ah athu ngaikhia dingin ahung pai uhi.
LUK.22.1	Tualeh tanghou tol sawhlouh ankuang luina paikan kut achih uh ahung naita a. 
LUK.22.2	Tualeh Siampite leh laigelhmite`n amah a thahtheihna ding uh a ngaihtuah ua; mipite lah alau ua.
LUK.22.3	Tuachi`n sawmlehnihte lak a pang Juda amin khem Iskariot achih uh sung ah setan alut a. 
LUK.22.4	Tualeh apaita a, akiang ua Jesu amatsak theihna dingdan siampite leh laigelhmite ava kihoupih hi. 
LUK.22.5	Tuatakin amauh akipak mahmah ua, amah dangka piak dingin ana chiamta uhi. 
LUK.22.6	Tuachi`n aman lem asata a, mipi omlouhkal a matsakna ding lemtang a zongta hi.
LUK.22.7	Tuachi`n tanghou tol sawhlouhni paikan kut belam nou gohni ding a hungtungta hi. 
LUK.22.8	Tualeh aman Johan leh Peter asawl a: “Pai unla paikan kut inekna ding un hung vabawlsak un,” achi hi.
LUK.22.9	Tuachi`n amau`n a kiangah, “Khoitak ah hung vabawlsak le ung nadeih a?” achi ua.
LUK.22.10	Aman akiang uah, “Ngai un, khuapi sung a nalut chiang un tuibel pua pasal khat in ahung natuak ding a; alutna inn ah juilut un, 
LUK.22.11	tuachi`n a inn neite kiangah: ‘Siapa`n ka nungjuite tawh paikan kut ka nekna ding uh mikhual inndan khoitak ahiam?’ ahung chi hi, chi`n gen un. 
LUK.22.12	Tuachi`n aman inndan tungnung lianpi, guatsa a om khat ahung ensak ding; huasan ah bawl un,” achi hi.
LUK.22.13	Tuachi`n apai ua, agen bangin a vamuta ua; paikan kut abawlta uhi.
LUK.22.14	Ahun ahung chin takin atouta ua, sawmlehnihte`n zong atoupih ua. 
LUK.22.15	Tuachi`n aman akiang uah, “Ka thuakma in hih paikan kut noutawh nek ka ut mahmah hi! 
LUK.22.16	Ajiak kung hilh ahi, Pasian gam a sukbukim ahih masiah hih ka nenawn kei ding hi,” achi hi.
LUK.22.17	Tuachi`n nou ala a, kipahthu agenzoh in, “Hih la unla kihawm un. 
LUK.22.18	Ajiak Pasian gam a hungtun masiah grepgah tui ka dawn nawn kei ding hi,” achi hi.
LUK.22.19	Tualeh tanghou ala a, kipahthu agenzoh in abalkek a, akiang uah apia a, “Hih ka taksa nou a ding a piak ahi, nung theihjingna ding un hih bawljel un,” achi hi. 
LUK.22.20	Tuachimah bangin nitak an anekzoh un nou ala a, “Hih nou ka sisan a thukhunthak, nou a ding a luangkhia pen ahi. 
LUK.22.21	“Hinanleh, ngaiun! A hung mansak dingpa khut ka kiangah dohkan tungah aom hi! 
LUK.22.22	Mihing Tapa pen a kiguatsa bangin apaitakpi ding hi; hinanleh amansakpa tung agik hi!” achi hi.
LUK.22.23	Tuachi`n amauhte hichibang bawl ding alak ua kuapen hi ding ahia chi`n aki dongtuahta uhi.
LUK.22.24	Tualeh amauh lak a kua ahia alian pen a seh ding chi a kinialna zong aom a. 
LUK.22.25	Aman akiang uah, “Jentelte kumpipate atung uah laltak in aom ua, tualeh atung ua thuneitute pen, ‘Mi hoihna ding bawltute achi uhi.’ 
LUK.22.26	Hinanleh noupen hichi bang na hikei ding uh; nalak ua lianpen tuh naupangjaw bang in om henla; tualeh a thupipen tuh nekbawl bang in omjaw hen. 
LUK.22.27	Ajiak ankuang imtu leh nek bawltu kua ahia alianjaw? Hinanleh kei tuh nalak ua nek bawltu bangin ka om hi. 
LUK.22.28	“Hinanleh nou pen khemna katuah sung a hung ompihte nahi uhi; 
LUK.22.29	tualeh ka Pa`n kei gam ahung guatsak bangin nou dingin gam kung guatsak hi. 
LUK.22.30	Ka gam a ka dohkan a nanek ua, nadawn ua, tualeh Israel nam sawmlehnihte vaihawmsak a, lal touna a na toutheihna ding un, achi hi.” 
LUK.22.31	Tualeh Toupa`n, “Simon, Simon! Ngaiin, setan in buh bang a ahung septheihna dingin ahung ngen hi. 
LUK.22.32	Hinanleh na ginna aman louhna dingin kung thumsak ahi. Na kiheikik chiangin nasanggamte hihkip in,” achi hi.
LUK.22.33	Hinanleh aman a kiangah, “Toupa nang tawh thong leh sihna ah zong pai ka-ngap hi!” achi a.
LUK.22.34	Tuachi`n aman, “Peter, kung hilh ahi, thumvei nung kitheihmoh bawl masiah tunin ak akhuang kei ding,” achi hi.
LUK.22.35	Tualeh aman akiang uah, “Nou dangka-ip beia, thungpi beia, tualeh khedap beia kungsawl laiin sil khatbek na kitasam uai le?” achi a,
LUK.22.35	amau`n, “Tasam lou,” achi ua. 
LUK.22.36	Tuachi`n aman akiang uah, “Hinanleh tuin, dangka-ip neiin keng henla, tuachibang mah in thungpi neiin zong tualeh namsau neilouin apuantual juak henla, lei hen. 
LUK.22.37	Ajiak kung hilh ahi, amah pen, ‘dan bawtsiatute lak ah asimtel uh,’ chih gelh pen ka tungah a tangtung ding mawng ahi, ka tungtang thute tungkim ahita,” achi hi. 
LUK.22.38	Tuachi`n amau`n, “En in Toupa! Hihsan ah namsau nih aom hi!” achi ua.
LUK.22.38	Aman akiang uah, “A hun hi!” achi hi.
LUK.22.39	A pawtkhia a, angaina bangin Olive mual ah apai a; tualeh a nungjuite`n zong ajui ua. 
LUK.22.40	Amun atun un aman akiang uah, “Khemna a na lutlouhna ding un thum un,” achi hi.
LUK.22.41	Tualeh amah suang a denphakna ding chiang ah apaituam a, akhup din a, athum a. 
LUK.22.42	“Pa aw, lem nasak a ahihleh hih nou ka kiang a pan suankhia in, hinanleh kei thu hilouin nang thu hijaw hen,” achi hi. 
LUK.22.43	Tuatakin van a pan vantungmi khat a kiangah ahung kilak a, amah ahung hatsak hi. 
LUK.22.44	Amah agim mahmah a, ahah thum jawsem a, tualeh a khua-ulsisan bangin mal lian taktakin leiah ahung takkhia a.
LUK.22.45	Athum zoh in dingkhia in a nungjuite kiangah ahung pai a. amauhte lungkham jiakin ihmu in ahung mu a. 
LUK.22.46	Tuachi`n akiang uah, “Bang ding a ihmu nahi ua? Khemna a na lutlouhna ding un thou unla thum un,” achi hi.
LUK.22.47	Tualeh thu agen laitakin ngaiin, mipi honkhat ahung pai ua, tualeh sawmlehnihte lak a khat Juda achih uh ahung lamkai a, tawp sawm in Jesu kiang ahung naih a. 
LUK.22.48	Hinanleh Jesu`n a kiangah, “Juda, Mihing Tapa tawp a matsak ding nachi maw?” achi hi.
LUK.22.49	Akim a mi omten sil hung om ding amuh un, “Toupa, namsau in ka satding uai?” achi ua. 
LUK.22.50	Tualeh alak ua mi khat in siampi silapa asat a, abil jiatlam asatkhiat sak hi.
LUK.22.51	Hinanleh Jesu`n ahoupih a, “Hichitan ah hunsak un!” achi a, tuachi`n abil atham a adamsakta hi.
LUK.22.52	Tualeh Jesu`n akiang a hungpai siampite leh Pasian tempul a lamkaite leh upate kiangah, “Guta man ding bangin namsau leh khetbuk tawiin nungpai uh maw? 
LUK.22.53	Na kiang uah niteng a Pasian tempul a ka om laiin lah ka tungah khut nakha kei ua, hinanleh tuin nahun uh ahi, tualeh mial thuneihna hun ahi,” achi hi. 
LUK.22.54	Tuachi`n amah aman ua, apaipih ua, siampi inn sung ah a pailutpih uhi. Tualeh Peter in gamla tak a pat agal juih a. 
LUK.22.55	Amau`n huangsung lai ah mei atawh ua, atoukhawm ua, Peter zong alak uah avatou a. 
LUK.22.56	Tualeh meigeia atou laiin nungak kuahiam khat in amu a, hoihtak in a en a, “Hihpa zong a kiang a om ahi!” achi a.
LUK.22.57	Hinanleh aman, “Numei, amah ka theikha kei!” chi`n aki theihmoh bawl hi.
LUK.22.58	Tualeh tomkhat zoh in midang khat in a mukik a, “Nang zong alak ua mikhat nahi!” achi a.
LUK.22.58	“Ka hikei, nangpa!” achi hi.
LUK.22.59	Tuachi`n dakkal khat ding zoh in midang khat in, “Hihpa zong akiang a om himah ve aw, Galilimi himah veh!” achi tinten a.
LUK.22.60	Hinanleh Peter in, “Na thugen ka theikei nangpa!” achi a.
LUK.22.60	Tualeh athugen laitak in ak ahung khuangta hi. 
LUK.22.61	Tualeh Toupa akihei a, Peter a en a, Peter in “Tuni`n ak khuanma in thumvei nung kitheihmoh bawl ding,” chia Toupa`n akiang a achihpen ahung theidok a. 
LUK.22.62	Tuatakin Peter apawtkhia a, akap huthut ta hi.
LUK.22.63	Tualeh Jesu mantute`n amah chiamnuih bawlnan anei ua, avua ua. 
LUK.22.64	Tualeh amai a tuamsak zoh un amai abeng ua, “Kua ahia hung vua? Gen in!” chi`n adong ua. 
LUK.22.65	Tualeh thudang tampi in amah gensia in akawk uhi.
LUK.22.66	Khuavak takin siampite leh laigelhmite ahung kikhawm ua, a vaihawmna mai uah apaipih ua. 
LUK.22.67	“Krist nahi hiam? Hung hilh in,” achi ua.
LUK.22.67	Aman akiang uah, “Hung hilh nan leng zong na gingta kei ding uh; 
LUK.22.68	tualeh ken zong nou thu hung dong leng nung dawng kei ding uh, pai zong nung paisak kei ding uhi. 
LUK.22.69	Tubansiah mihing Tapa pen Pasian silbawl theihna jiatlam ah atouta ding hi,” achi hi.
LUK.22.70	Tuachi`n aun un, “Ahihleh Pasian Tapa nahi maw leh?” achi ua.
LUK.22.70	Aman akiang uah, “Nung chihmah bang un ka hi,” achi a.
LUK.22.71	Tualeh amau`n, “Bang theihsakna dang ipoimoh nawn lai ding ua! Eimah ngeiin akamsuak ijata uhi!” achi uhi.
LUK.23.1	Tuachi`n mipite aun un ading ua, amah Pilat kiangah apaipih ua, 
LUK.23.2	hihpa`n, “Kei Krist kumpipa ka hi chia Kaisar kiang a siah tawi akham leh ka chite uh atokbuai ka thei uhi,” chi`n ahek ua.
LUK.23.3	Tuachi`n Pilat in, “Judate kumpipa nahi maw?” chi`n adong a.
LUK.23.3	Aman adawng a, “Na chih bangin ka hi,” achi a.
LUK.23.4	Tualeh Pilat in siampite kiang leh mipite kiangah, “Hihpa tung ah bangmah mohna ka mukei hi,” achi hi.
LUK.23.5	Hinanleh amau`n, “Hihpa`n Galili gam a pat in hihtanin Juda gam khuachin ah mipite thu hilh in mipite a tokbuai veu hi,” chi`n ahahpan sem uhi.
LUK.23.6	Galili gam thu ajak takin, “Pilat in huapa Galili gammi ahihleh hihlouh adong a.” 
LUK.23.7	Tualeh Herod vaihawmna nuaia om ahi chih atheih takin Herod kiangah asawl a, hualaiin amah zong Jerusalem a om ahihjiak in. 
LUK.23.8	Tualeh Herod in Jesu amuh takin akipak mahmah a; atanchin anajak jiakin hun sawtpi a pat akimuhpih ut mawng ahi a; muh zong akinem hi. 
LUK.23.9	Tuachi`n aman a kiangah, thu tampi adawng a; hinanleh aman bangmah in adawng kei hi. 
LUK.23.10	Tualeh siampite leh laigelhmite a dingkhia ua, nasiatakin ahek uhi. 
LUK.23.11	Tualeh Herod leh a galkapte`n Jesu asimmoh bawl ua, chiamnuih bawlnan azang ua, puan thupi asilhsak ua, Pilat kiangah a sawlkikta uhi. 
LUK.23.12	Tualeh huani mah in Herod leh Pilat akihou theita uhi; hua masang ana ki houtheilou ahi uhi.
LUK.23.13	Tuachi`n Pilat in siampite, lamkaite leh mipite asam khawm a. 
LUK.23.14	A kiang uah, “Mi atokbuai chia hihpa ka kiang a nungpui uh ahi a. Tualeh ngaiun, namai ua hoihtak a ka etchian nung in na hekna uah a tung ah bangmah diklouhna ka mukei hi. 
LUK.23.15	Herod in zong amu kei, ajiak nou akiang ah kungsawl a, ngaiun, sihna khop hial bangmah abawl kei hi. 
LUK.23.16	Tuajiakin, ka jep ding a, ka khahmai ding,” achi hi. 
LUK.23.17	Ajiak ankuang luini a mi khat akiang ua a khahkhiat sak teitei ding ahi hi.
LUK.23.18	Amauh kituak takin akikou ua, “Hihpa hih mangthang inla! Barabba hung pawtsak in!” achi ua. 
LUK.23.19	(Huapa khuapi sung a helna jiak leh tualthah jiak a thong a tang ahi.)
LUK.23.20	Tuajiakin Pilat in Jesu akhah dok nuam a, akiang uah thu agen kik a. 
LUK.23.21	Hinanleh amauh akikou ua, “Kross ah kilhden in! Kross ah kilhden in!” achi ua.
LUK.23.22	Tuachi`n aman athumveina dingin akiang uah, “Bang jiak in ahia? Bang ahia a bawlkhialh! Sihna khop hial atung ah bangmah ka mukei hi; tuajiakin ka jep ding a, ka khahmai ding,” achi hi.
LUK.23.23	Hinanleh amau`n aw ngaihtak in, kross a kilhden dingin a ngen teitei ua. Tuachi`n amauh aw leh siampite aw in ajou jawta hi. 
LUK.23.24	Tuachi`n Pilat in anget bang ua bawl dingin thu atanta hi. 
LUK.23.25	Tualeh helna leh tualthahna jiak a thong tang angetpa uh akhah a, Jesu ahihleh a ut ut ua bawl dingin a piakhiata hi.
LUK.23.26	Tualeh amah apaipih lai un gamlam a kipan-a hungpai Kurini gammi Simon aman ua, Jesu nunglam a pua dingin atung ah kross angata uhi.
LUK.23.27	Tualeh amah kah a mau jenjun numei hon in ajui ua. 
LUK.23.28	Hinanleh Jesu`n amauhlam hung nga in, “Jerusalem tanute aw! Kei hung kah kei unla, nou a ding leh na tate ua dingin kapjaw un. 
LUK.23.29	Ajiak ngaiun, hichi bang nite a hungtung ding a, ‘Tuani chiangin chiingte leh naupai ngailouhna gilte tualeh naungek tepngailouh noite ahampha uhi!’ achi ding uh. 
LUK.23.30	Tuachi`n amau`n mualte kiangah, ‘Hung netkhum un!’ Tualeh ta`ngte kiangah, ‘Hung khuhkhum un!’ achi ding uh. 
LUK.23.31	Ajiak sing hing a bawn hih silte abawl uleh, singgaw ah bang akibawl tazen diai?”
LUK.23.32	Amah tawh midang migilou nih zong hihlup dingin apui ua. 
LUK.23.33	Tualeh “Kalvari,” achih mun uh hualam ah kross ah akilhden ua migiloute tawh, khat ajiatlam ah tualeh khat aveilam ah akilhden uhi. 
LUK.23.34	Tuachi`n Jesu`n, “Pa, amauhte ngaidam in! A silbawl uh atheikei ua hi,” achi hi.
LUK.23.34	Tualeh apuansilh kihawm in ai asan uhi. 
LUK.23.35	Tualeh mipite`n a en gige ua tuachi`n lamkaite`n, “Midang bawn a hundam vele; Pasian mitel Krist ahih taktak leh amahleh amah ki hundamta henla!” chi`n a enghou ua. 
LUK.23.36	Galkapte`n zong chiamnuih bawlnan azang ua, hungpai in uain thuk apia ua, 
LUK.23.37	Tualeh, “Judate kumpipa nahih taktakleh nangmah leh nangmah ki hundam in!” achi uhi.
LUK.23.38	Tualeh a lutung lam ah Grik leh Latin leh Hebrai ham in, “HIHPA JUDATE KUMPIPA AHI,” chia kigelh atuang hi.
LUK.23.39	Tuachi`n migilou kikhaite lak a khat in, “Krist nahihleh nangmah ki hundam inla, kou zong hung hundam tanla!” achi a.
LUK.23.40	Tualeh khat pen in amah phawkkawm in adawng a, a kibang a ahung kigawt theiin, “Pasian laulou lai nahi hiam? 
LUK.23.41	Eipen gawttak mawng ihi; ajiak isilbawlte man mu ihi; hinanleh hihpa`n bangmah a bawlkhial kei,” achi hi. 
LUK.23.42	Tuachi`n aman Jesu kiangah, “Toupa nagam na tunchiang in hung theigige in aw!” achi a.
LUK.23.43	Jesu`n a kiang ah, Adiktak in kung hilh ahi, “Tuni`n ka kiangah paradis ah na om ding hi,” achi hi.
LUK.23.44	Tualeh dakgukna ding vel ahi a, dakkuana tan dongin leitung jousiah ahung mialta a. 
LUK.23.45	Tuachi`n ni ahung mialta a, Pasian tempul puanjak akimlai ah ahung kekta hi. 
LUK.23.46	Tualeh Jesu aw ngaihtak in a kikou a, “Pa! Na khut ah ka kha kung kemsakta hi!” achi a; tualeh hua achih zoh in akha akhahta hi. 
LUK.23.47	Tuachia galkap jalamkaipa`n sil omdan amuh in, hihpa pellou in midik ahi hi chi`n Pasian aphatta hi.
LUK.23.48	Tualeh hua etnop a en ding a hung paikhawm mipite jousiahin sil omdan amuhtak un a awm uh tum kawmkawm in Innlam ah apaikikta uhi. 
LUK.23.49	Hinanleh ameltheihte tengteng leh Galili gam a amah hungjui numeite gamlapi ah ading ua, hih silte a en gige uhi. 
LUK.23.50	Tualeh ngaiun, mikhat amin Joseph kichi vaihawmtu aom a, amah mihoih leh midik ahi a. 
LUK.23.51	Aman avaihawm uleh asilbawl uh zong lem anasakpih kei a; Amah Judate khuapi Arimathaimi ahi a, Pasian gam ngak jing a om ahi. 
LUK.23.52	Hihpa Pilat kiangah apai a, Jesu luang a ngen a. 
LUK.23.53	Tuachi`n ala a puannem in atuam a, kuamah sialngai nailouh suangkhuak kuak han khat ah asialta hi. 
LUK.23.54	Huani pen kiginni ahi a, khawlni ahung naita hi.
LUK.23.55	Tualeh Galili gam a amah tawh hungjawkte`n zong anung ajui ua, ahan leh a luang kisial dan amu uhi. 
LUK.23.56	Tuachi`n apaikik ua sil namtui leh sathau namtuite asiam ua.
LUK.23.56	Tualeh thupiak dungjuiin khawlni in akhawlta uhi. 
LUK.24.1	Tualeh nipikal ni masa ni-in jingsang matakin a gimnamtui bawlte uh tawiin, numei dang kuate hiam tawh han ah ahung pai ua. 
LUK.24.2	Hinanleh suang han a pat likkhiatsa in amu ua, 
LUK.24.3	tuachi`n asung ah alut ua Toupa Jesu luang amu kei uhi. 
LUK.24.4	Tualeh hichi ahung hi a, huajiaka a lungbuai laiun ngaiin, mi nih puan teselhsolh silh in agei uah ahung ding a. 
LUK.24.5	Tuachi`n amauh laua leia a khupbok laiun, amau`n akiang uah, “Bangding a misi lak a mihing zong nahi ua? 
LUK.24.6	Hihsan ah aom nawn kei a, a thoukikta hi; Galili gam a aom laia na kiang ua agen thei un: 
LUK.24.7	‘Mihing Tapa ahihleh mikhialte khut ah matsak in aom ding a, kross ah akilhden ding ua, tualeh nithum ni-in a thoukik ding,’ ” achih achi a.
LUK.24.8	Tualeh amau`n athugente ahung theidokta uhi. 
LUK.24.9	Tuachi`n anung paikikta ua, hih silte jousiah sawmlehnihte leh midangte jousiah kiangah ahilhta uhi. 
LUK.24.10	Amauhte Mari Magdalini tawh Joanna leh Jakobnu Mari tawh tualeh akiang ua om numei dangte tawh ahi ua. Hih silte sawltakte kiangah ahilhta uhi. 
LUK.24.11	Tualeh athugen uh thu maimai bangin a ngaihsut ua; ana taksan kei uhi. 
LUK.24.12	Hinanleh Peter a dingkhia a, han ah avatai a, tualeh kun a a et leh puannemte guak om amu a, sil omdante lamdang asak takin a paimangta hi.
LUK.24.13	Tualeh ngaiin, alak ua mi nih Emmau kichi khua khat Jerusalem a pat mel sagih a gamla ah hoh dingin apai ua. 
LUK.24.14	Amauh hih sil hung omte jousiah thu ah ahoulim ua. 
LUK.24.15	Tualeh hichi ahung hi a, houlim a aki doktuah laiun, Jesu`n ahung naih a amauh tawh a zawkkhawmta a; 
LUK.24.16	hinanleh amah atheih louhna ding un amit uh sukvaihsak in aom hi. 
LUK.24.17	Tualeh aman akiang uah, “Na paikawm ua na kihoulimna uh leh na dahna thu uh bang ahia?” achi a. 
LUK.24.18	Tuachi`n khatpa amin Kleopa kichi pen in adawng a akiang ah, “Tulai a sil omdante na theihlouh, Jerusalem a nangguak mikhual nahi hiam?” achi hi.
LUK.24.19	Aman akiang uah, “Bang silte ahia?” achi a.
LUK.24.19	Tualeh amau`n a kiangah, “Nazareth Jesu, Pasian leh mijousiah mitmuh a asilbawl leh thugen Jawlnei minthang tak tungtang thu.” 
LUK.24.20	“Amah siampite leh ka lamkaite un sitak a siamlouh atansak ding un a piakkhiat ua, kross-a akilhden thu uh. 
LUK.24.21	Hinanleh kou Israelte tantu ding amah ahi chih ka kinem uhi! Tualeh hihte lou zong, hihte atunzoh tuni anithum ni ahita hi. 
LUK.24.22	Tualeh ka lawilak ua numei khenkhat han a matak a vapaite`n lamdang satakin ahung koih uhi, 
LUK.24.23	a luang amuhlouh takun ahung kinungleh kik ua, ahing kikta chia hunghilh vantungmite zong kamu uh, achi ua. 
LUK.24.24	Tualeh ka ompihte lak ua khenkhat han ah avapai ua, numeite gen bang takin ava mu ua, hinanleh amah amu tuankei uhi,” achi ua.
LUK.24.25	Tuachi`n aman akiang uah, aw mimawte leh, Jawlneite thugen jousiah taksan nuamloute (taksan ding a lung ngongte) 
LUK.24.26	“Krist in hih silte thuak a athupina a alut ding mawng hilou amaw?” achi hi. 
LUK.24.27	Tualeh Mosi leh Jawlneite laibu a pan in Laisiangthou pumpi a amah tungtang kigelhte akiang uah a hilhchianta hi.
LUK.24.28	Tuachi`n apaina ding khua uh tungpai ding ahita ua, amah gamla tak a paisuak sawm bangin aom a; 
LUK.24.29	hinanleh amau`n akhouh ua, “Ka kiang uah ta`m maiin, nitaklam ahita a, tualeh ni zong tum ding ahita hi,” achi ua. Tuachi`n akiang ua om dingin alutta hi. 
LUK.24.30	Tualeh hichi ahung hi a, amauh tawh dohkan a atouin, tanghou ala a, agualjawl a, tualeh abalkek a, akiang uah apia a. 
LUK.24.31	Tuachi`n amit uh ahung vakta a, amah atheita uhi; tuatakin amah amit muh uapat amangta hi. 
LUK.24.32	Tualeh amau`n, “Lampi a ahung houpih a, Pasian Laisiangthou thute ahung hilhchian laiin ilungtang sung ah akuang hial hilou amaw?” a kichi ua.
LUK.24.33	Tualeh huahun laitak mah in athoukhia ua, Jerusalem khua ah aki nungleh ua, sawmlehkhat omkhawmte leh akiang ua omte amu uhi. 
LUK.24.34	Amau`n, “Toupa tuh athoukik taktak ahi! Simon kiangah zong akilakta!” ana chi ua.
LUK.24.35	Tuatakin amau`n zong lampi a sil hung omte leh tanghou abalkek a amah atheihkhiat dante uh ahilh uhi.
LUK.24.36	Tualeh hihthute agen laiun Jesu ngei alak uah ahung ding a, “Na kiang uah khamuanna om hen,” achi hi.
LUK.24.37	Hinanleh amauh a chija mahmah ua, tualeh alau ua: sikha mu bangin aki ngaihsun ua. 
LUK.24.38	Tualeh aman akiang uah, “Bangding a mangbang nahi ua? Tualeh bangding a na lungtang ua ginglahna hung om ahi hiam? 
LUK.24.39	Ka khutte leh ka kengte en-un, kei mahmah hilou ka hi hiam? Hung tham unla en-un; sa leh guh nei a nungmuh bang un, kha in sa leh guh aneikei hi,” achi hi.
LUK.24.40	Hihte agen zoh in amauh a ensak a. 
LUK.24.41	Hinanleh akipak seng jiak ua agingtat louh uleh lamdang asaklai un aman akiang uah, “Hiah nek ding nanei uh hiam?” achi a. 
LUK.24.42	Tualeh amau`n a kiangah nga kikang gaw khat leh khuaiju khalkhat apia ua, 
LUK.24.43	aman hua ala a, amai uah aneta hi.
LUK.24.44	Tuachi`n aman akiang uah, “Mosi dan leh Jawlneite laibute leh Psam bu a ka tungtang kigelh jousiah ahung tangtun ding dan nou tawh ka omkhawm lai a na kiang ua ka thugente hihte ahi,” achi hi.
LUK.24.45	Tualeh Pasian laibute a theihtheihna ding un a lungtang uh ahonsakta hi.
LUK.24.46	Tuachi`n aman akiang uah, “Hichi bang a gelh ahi: Krist in gim athuak ding a, nithum nia misi lak a kipan a thoukik ding mawng ahi, 
LUK.24.47	Tualeh kisik na leh khialh ngaihdamna tuh amah min in Jerusalem a pat in namchin lak ah gen ahi ding. 
LUK.24.48	Nou hih silte theihpihtu nahi uhi. 
LUK.24.49	Ngaiun, ka Pa silchiam natung uah ka sawl ding hi; hinanleh tunglam a kipan a sil bawltheihna a thuam nahih masiah uh Jerusalem khuapi ah om kinken un,” achi hi. 
LUK.24.50	Tualeh amauh Bethani tanpha in apaipih a, aban ajak a, amauh agualjawl a. 
LUK.24.51	Tualeh hichi ahung hi a, a gualjawl laitakin amauh apaisanta hi. 
LUK.24.52	Tualeh amau`n amah abia ua, kipak mahmah in Jerusalem ah akileh kik ta uhi. 
LUK.24.53	Tualeh Pasian tempul ah Pasian phat leh pahtawiin a omjingta uhi.
JHN.1.1	Atu`ng in thu a om, Thu hih Pasian kiangah a om, Thu hih Pasian ahi. 
JHN.1.2	Amah atu`ng in Pasian kiangah a om. 
JHN.1.3	Sil jousiah ama siam ahi a, silsiam tengteng ama siamlouh bangmah aom kei. 
JHN.1.4	Amah ah hinna aom a, tua hinna ahihleh mihingte vakna ahi. 
JHN.1.5	Vak mial lak ah ahung vak a, mial in amah atheikei hi.
JHN.1.6	Pasian a kipan a sawl mi khat aom a, amin Johan ahi, 
JHN.1.7	amah theihpihtu dingin a hungpai a, tua vak theihpih dingin, mi jousiahin amah jiak a agintat theihna ding un. 
JHN.1.8	Amah tua vak ahi kei a, hinanleh vak theihpihtu ding a sawl ahijaw hi. 
JHN.1.9	Tuapen vak diktak michih tanvak ding a leitung ah a hungpai lellel hi. 
JHN.1.10	Amah leitungah aom a, leitung ama siam ahi; tualeh leitungin amah atheikei hi. 
JHN.1.11	Amah amite kiangah a hungpai a, amah amite`n ana kipahpih kei uhi. 
JHN.1.12	Hinanleh amah kipahpih jousiahte kiangah Pasian tate hihtheihna ding sil bawltheihna apia hi; amah agingtate kiang ah. 
JHN.1.13	Tuate ahihleh sisan a piang ahikei a, taksa deihdan a piang zong ahi kei a, tualeh mihing deihdan a piang zong ahikei a, hinanleh Pasian a piang ahijaw uhi.
JHN.1.14	Tualeh Thu hih sa ahung suak a, eite lak ah ateng hi, hehpihna leh thutak a dim in; a thupina Pa Tapa tang neihsun thupina bangbang, eite`n imuta hi.
JHN.1.15	Johan in amah theihpihna apia a, akikou a, “Ka nung a hungpaipa in ahung makhelhta hi, ‘ka maia ommawng ahihjiak in, chia athu ka genpa amah ahi.’ ”
JHN.1.16	Ama bukimna itangchiat uh, hehpihna tung a hehpihna sawnsawn tawh. 
JHN.1.17	Ajiak danthu Mosi tungtawn a piak ahi a; hinanleh hehpihna leh thutak Jesu Krist a pat hungpai ahi. 
JHN.1.18	Kuaman bangchiklai in zong Pasian amu ngaikei; Tapa tang neihsun, Pasian angsung a ompa, amah in atanchin aphuangta hi.
JHN.1.19	Tualeh hih pen Judate`n Jerusalem a kipan siampute leh Levite kiang a, “Nang kua na hia?” chia dong ding a asawllai ua Johan thu theihsakna ahi hi.
JHN.1.20	Amah panglou in a kiphuang a: “Krist ka hi kei,” achi hi.
JHN.1.21	Tualeh amau`n, “Ahihleh nang kua na hia?” Elijah na maw chi`n adong ua. Aman, “Ka hikei,” achi a,
JHN.1.21	“Jawlnei namaw leh?” achi ua,
JHN.1.21	Aman, “Hilou,” chi`n adawng a. 
JHN.1.22	“Tuachi`n amau`n a kiangah, kua na hia, a hungsawlte ka dawntheihna ding un hunghilh in, nang leh nang kua ka hi kichi na hia,” achi ua.
JHN.1.23	Aman Jawlnei Isaiah gen bang a:
JHN.1.23	“Toupa lampi tangsak un,
JHN.1.23	chia gamdai a kikou aw, ‘keimah ka hi!’ ” achi hi. 
JHN.1.24	A misawlte uh Pharisaite lak a mi ahi ua, 
JHN.1.25	tualeh amah adong ua, a kiangah, Krist lah hilou, “Elijah lah hilou, hua Jawlnei lah hilou nahihleh bangding a na baptis ahia?” achi ua.
JHN.1.26	Johan in amauh adawng a, “Ken tui in ka baptis a, hinanleh na theihlouh khat nalak uah ading hi. 
JHN.1.27	A khedap khau sutding in zong ka chingkei, ka nung a hungpaia hung makhelhpa, amah ahi,” achi hi.
JHN.1.28	Hih silte Jordan gal a, Bethabara, Johan in a baptisna mun a kibawl ahi.
JHN.1.29	Ajingni-in Johan in Jesu a kiang lam a hungpaiin amu a, “En un Pasian belamnou, leitung khialhna puamang dingpa! 
JHN.1.30	Hihpa ahi, mi khat ahung makhelhpa, ‘Ka nung ah a hungpai hi, kama-a omsa mawng ahihjiak in,’ chia ka nagenpa. 
JHN.1.31	Amah ka theikha kei, hinanleh Israelte kiang a amah suklang a aom theihna dingin tui a baptis in kungpai ahi,” achi hi.
JHN.1.32	Tualeh Johan in athu atheihpih a, “Khasiangthou vakhu bang a van a kipan a hung kumsuk atung a hungtuang den kamu hi. 
JHN.1.33	Ken amah ka theikei, hinanleh tui a baptis ding a hungsawlpa amah mah in ka kiangah, ‘Kuahiam tung a Kha hung kumsuk a, atung a tuangden namuh penpen, amah ahi Khasiangthou a baptis dingpa,’ ahung chi hi. 
JHN.1.34	Tua kamu a, tualeh hihpa Pasian Tapa ahi chih ka thei hi,” achi hi.
JHN.1.35	Ajingni in Johan ading a a nungjuite nih tawh, 
JHN.1.36	tualeh Jesu vak kawikawi a om amu ua, “En un, Pasian belamnou!” achi hi.
JHN.1.37	Tua nungjui nihte`n athugen aja ua, Jesu ajuita uhi. 
JHN.1.38	Tuachi`n, Jesu akihei a, ahung juih uh amuh in akiang uah, “Bang ahia na zon uh?” achi a. Amau`n a kiang ah,
JHN.1.38	“Rabbi khoiah ahia naten?” achi ua. (huahi “Siapa” chihna ahi.)
JHN.1.39	Aman akiang uah, “Hungpai unla, en-un,” achi a. Tuachi`n a hungpai ua, atenna a en ua, amu ua, tualeh a kiangah tuani in a om uhi, sunnung dak lina vel ahihjiak in.
JHN.1.40	Johan thugen ja, Jesu jui tegel lak a khat ahihleh Simon Peter sanggampa Andru ahi a. 
JHN.1.41	Aman a masapen in ama sanggampa Simon amu a, akiang ah, “Messiah ka muta uh,” achi a, (huapen “Krist” chihna ahi.) 
JHN.1.42	Tuachi`n amah Jesu kiangah azohpih a,
JHN.1.42	Jesu`n amah a en a, nang Jona tapa Simon nahi a; “Kifa ahung kichi ta ding hi,” achi a. (huapen “suang” chihna ahi).
JHN.1.43	Ajingni-in Jesu`n Galili gam ah pai asawm a, Philip amu a, akiang ah, “Hung juiin!” achi hi. 
JHN.1.44	Philip zong Andru leh Peter tenna khuapi Bethsaida a teng ahi hi. 
JHN.1.45	Philip in Nathanael amu a, akiang ah, “Mosi in dan laibua a tungtang anagelh leh Jawlneite`n anagelh uh Nazareth Jesu Joseph tapa ka muta uhi,” achi hi.
JHN.1.46	Tuatakin Nathanael in akiang ah, “Nazareth a kipan in silhoih apawt khiathei ngaia maw?” achi a. Philip in akiang ah,
JHN.1.46	“Hung en in,” achi a.
JHN.1.47	Jesu`n Nathanael akiang juan a pai amu a, akiang ah, “En un, gitlouhna neilou Israelmi chitak hiah a om!” achi hi.
JHN.1.48	Nathanael in a kiangah, “Bang nung chitheih ahia?” achi a.
JHN.1.48	Jesu`n adawng a akiang ah, “Philip in nang ahung sap ma in, theipi kung nuaia na om laiin kungmu hi,” achi hi.
JHN.1.49	Nathanael in adawng a akiang ah,
JHN.1.49	“Rabbi, Nang Pasian Tapa na hi! Israelte kumpipa nahi!” achi hi.
JHN.1.50	Jesu`n adawng a akiang ah, “Theipi kung nuai ah kungmu na kiang a kungchih jiak a gingta nave maw? Hih silte sang a thupijaw namu ding hi!” achi hi. 
JHN.1.51	Tualeh Jesu`n akiang ah, “Adiktak in kung hilh ahi: tunung chiangin van kihong a, Pasian vantungmite mihing Tapa tung a kah leh kum na muta ding uhi,” achi hi. 
JHN.2.1	Tualeh nithum ni in Galili gam a Kana khua ah kitenna a om a; huasan ah Jesu nu a om a, 
JHN.2.2	Jesu leh a nungjuite zong kitenna ah achial ua. 
JHN.2.3	Tualeh uain ahung beitakin, Jesu nu in a kiangah, “Uain anei nawn kei uh,” achi a.
JHN.2.4	Jesu`n a kiangah, “Numei nang nungtheihsak ding bang om ahia? Ka hun atung naikei,” achi hi.
JHN.2.5	Anu in silate kiangah, “Na kiang ua agen taphot bawl un,” achi hi.
JHN.2.6	Tualeh Judate tawndan dungjui a kisiansuahna suang tuibel belguk gallon sawmnih hiam sawmthum hiam ta a kitung a. 
JHN.2.7	Jesu`n akiang uah, “Tuibelte ah tui sungdim un,” achi a. Tuachi`n belgong tan in a sungdim ua. 
JHN.2.8	Tualeh aman akiang uah, “Tu in dim unla, nekbawl thusate kiangah tawi un achi a,” amau`n atawi ua, 
JHN.2.9	Nek bawl thusate`n tui uain hung suak pen achiam ua, khoia hung kipan-a hung om ahih atheikei ua, (hinanleh silate tuidimte`n athei ua), nek bawl thusate`n mouneipa asam ua 
JHN.2.10	tualeh aman a kiangah, “Miteng in atu`ng in uain hoih atungkhia ua, tualeh tamdeuh ahung dawn nung chiang un ahoihlou jaw atungkhia uh; nang tutanin uain hoih natung nalai hi!” achi uhi.
JHN.2.11	Hih sillamdang kipatna pen Jesu`n Galili gam a kana khua a abawl ahi a; athupina alangsakta a, tualeh a nungjuite`n amah agingta ta uhi.
JHN.2.12	Tuazoh in Kapernaum ah apaisuk a, amah tawh, anu tawh, a sanggamte tawh, tualeh a nungjuite tawh, huasan ah ni sawtpi atam kei uhi. 
JHN.2.13	Tualeh Judate paikan kut ahung naita a, Jesu Jerusalem ah apaitou a. 
JHN.2.14	Tualeh Pasian tempul a bawng leh belam leh vakhu juakte leh dangka khekte tou amu a. 
JHN.2.15	Jepna khauhual a bawlzoh in tempul a kipan belamte bawngte a hawlkhia a, tualeh dangka khekte dangka a sunbuaksak a, a dohkan uh asawnpuk sak hi; 
JHN.2.16	tualeh aman vakhu juakte kiangah, “Hih silte hihsan a pat lakhia un; Ka Pa inn summet bawlna in bawlkei un!” achi hi. 
JHN.2.17	Tuachi`n a nungjuite`n, “Na inn a ka phattuam ngaihna in ahung negaita,” chih gelh ahung theikhia uhi. 
JHN.2.18	Tualeh Judate`n adong ua a kiangah, “Hih silte nabawl chiamtehna bang ahia nung lahtheih?” achi ua.
JHN.2.19	Jesu`n adawng a, akiang uah, “Hih tempul hihsia le uchin nithum ni-in ka tungding kik ding,” achi hi. 
JHN.2.20	Tuachi`n Judate`n, “Kum sawmli leh guk hih tempul bawlnan alut a! Nang nithum sung in na tungding ding maw?” achi ua.
JHN.2.21	Hinanleh aman tuapen a taksa tempul gen ahijaw hi. 
JHN.2.22	Tuajiakin misi lak a kipan a athohkik nung in a nungjuite`n, akiang uah hihthute gen ahi chih ahung thei khiata ua; Pasian Laisiangthou leh Jesu thugente agingta ta uhi.
JHN.2.23	Tualeh paikan ankuang luina a Jerusalem a aom laiin a sillamdang bawlte amuh tak un, mi tampite`n amin agingta ta uhi. 
JHN.2.24	Hinanleh Jesu alak uah aki phumlut nuam kei hi, ajiak aman mi jousiah athei hi. 
JHN.2.25	Tualeh mihing sung a om atheih jiakin mihing thu kuamah hilhchet apoimoh kei hi.
JHN.3.1	Pharisaite lak a mi amin Nikodem kichi Juda vaihawmtu khat a om a. 
JHN.3.2	Amah jan in Jesu kiangah a hungpai a, a kiangah, “Rabbi, Pasian akipan a siapa ding a hungpai nahi chih kung thei uhi. Ajiak Pasian akiang a aom keileh na sillamdang bawlte kuaman a bawlthei kei ding,” achi hi.
JHN.3.3	Jesu`n adawng a akiang ah, “Adiktak in adiktak in, kung hilh ahi: mi kuapeuh apianthak keileh Pasian gam amukei ding hi,” achi a.
JHN.3.4	Nikodem in a kiangah, “Mi atek nung in bangchi`n a piangthei dia? Anu sung ah nihvei lut in a piangthei ding maw!” achi a.
JHN.3.5	“Adiktak in, kung hilh ahi, mi kuapeuh tui a leh kha a apianthak keileh Pasian gam alutkei ding hi. 
JHN.3.6	Sa-a piang taphot sa-a ahi a, Kha-a piang taphot Kha-a ahi. 
JHN.3.7	Na pianthak ngeingei ding ahi na kiang a kungchih lamdang saken. 
JHN.3.8	Huih a utna na ah alang a, agin naja hi, hinanleh khoia kipan a hungpai ahia, khoilam a pai ding ahia chih na theikei. Kuapeuh Kha-a piangte tuachi bang ahi,” achi hi.
JHN.3.9	Nikodem in adawng a, akiang ah, “Hihsilte bangchi`n ahithei dia?” achi a.
JHN.3.10	Jesu`n adawng a, akiang ah, “Israelte siapa nahi a hih silte theilou nave maw? 
JHN.3.11	Adiktak in kung hilh ahi: kou ka theih uh ka gen ua ka muh uh ka theisak uhi; hinanleh ka thu theihsak uh nasang kei uhi. 
JHN.3.12	Leitung silte kung hilh bawn gingtalou nahih uleh van lam silte hung hilh leng bang chi`n na gingta ding ua? 
JHN.3.13	Van a pat a hung kumsuk mihing Tapa van a om chihlouh kuamah van ah akah ngai naikei hi.”
JHN.3.14	Tualeh Mosi-in gamdai a gul akhai kang mahbang in mihing Tapa zong khaikang in aom ding hi, 
JHN.3.15	kuahileh amah gingta in mangthang lou a khantawn a hinna aneih jawkna ding un. 
JHN.3.16	Ajiak Pasian in hih leitung a it mahmah a, tuachi`n a Tapa tang neihsun apia hi, tuachia kuahileh amah gingtate mangthang lou a tangtawn hinna a neizawkna ding un.
JHN.3.17	Leitung siamlouh tangsak dingin Pasian in a Tapa a sawlkei, leitung amah jiak a hundam a hihtheihna dingin a sawljaw hi.
JHN.3.18	Kuahileh amah gingtate siamlouh tansak in aom kei ding a, hinanleh a gingtaloute pen siamlouh tansak khit ahi ta, Pasian Tapa tangkhat min a gintatlouh jiak in. 
JHN.3.19	Tualeh hih siamlouh tanna ahi, vak leitung ah a hungpai a, hinanleh mi`n vak sang in mial a itjaw uh, a silbawlte uh agitlouh jiak in. 
JHN.3.20	Ajiak kuahileh silgillou bawl in vak ahua ua, tualeh vak ah zong apai nuam kei uhi; atuachih keileh a silbawl uh alang kha ding. 
JHN.3.21	Hinanleh kuahileh sildik bawlte pen vak ah ahung pai ua, a silbawlte uh Pasian jiaka bawl ahi chih alattheihna ding in.
JHN.3.22	Hih silte zoh in Jesu a nungjuite tawh Judea gam ah a hungpai ua, huasan ah amauh tawh aom jing a, tualeh a baptis hi. 
JHN.3.23	Tualeh Johan in zong Salim gei Ainon ah a baptis a, huasan a tui atamjiak in, tualeh amauh a hungpai ua, baptisma atang uhi. 
JHN.3.24	Ajiak huahun laiin Johan thong ah aki khum naikei hi. 
JHN.3.25	Tuachi`n Johan nungjuite leh Judate kikal ah ki siansuahna thu ah kinialna ahung omta a. 
JHN.3.26	Tualeh amauhte Johan kiangah a hungpai ua, akiang ah, “Rabbi, Jordan gal a na kiang a om, a tanchin na theihpih pa`n, ngaiin, huapa`n baptisma a tangsak a, mijousiah a kiangah a hungpai uh!” achi ua.
JHN.3.27	Johan in adawng a, “Van a kipan a piak ahihkeileh mihing in bangmah a bawlthei kei. 
JHN.3.28	‘Kei Krist ka hikei a, ama-a sawl ka hijaw chih nou mahmah in nung theihpih uhi.’ 
JHN.3.29	Mouneipa pen mou pasal ahi a, hinanleh mouneipa lawmpa, akiang a ding a athu ngaikhia tuh mouneipa aw jiakin akipak mahmah ding hi. Tuajiakin hih ka kipahna abukimta hi. 
JHN.3.30	Amah akhangtou semsem ding a keipen ka kiamsuk semsem ding hi.”
JHN.3.31	Tunglam a kipan a hungpaipa pen mi jousiah tung a ahi a; leia piangjaw leimi ahi, tualeh leithu agen hi, van a kipan a hungpaipa pen mijousiah tung a ahi. 
JHN.3.32	Tualeh amuh leh ajakte aman a theisak jel hi, kuaman athu theihsak a taksan kei uhi. 
JHN.3.33	Kuahileh athu theihsak taksan in Pasian midik ahi chih akipsak hi. 
JHN.3.34	Ajiak Pasian sawl in Pasian thu agen hi; Pasian inlah a kiangah Kha teh sese in apia kei hi. 
JHN.3.35	Pa in Tapa it a, akhut ah sil jousiah apiata hi. 
JHN.3.36	Kuapeuh Tapa gingta in tangtawn hinna aneita, kuapeuh Tapa gingta lou in hinna amu kei ding a, Pasian hehna atung ah aom jing jaw ding hi, achi hi.
JHN.4.1	Tuajiakin Jesu`n Johan sang in nungjui asiam tamjaw a, a baptis chih Pharisaite`n aja uh chih Toupa`n atheihtak in. 
JHN.4.2	(Hinanleh Jesu hial in a baptis kei, a nungjuite`n a baptis jawjel uhi). 
JHN.4.3	Judea gam nusia in Galili gam ah a paikikta hi; 
JHN.4.4	hinanleh Samaria gam tuan a apaingai ahi a.
JHN.4.5	Tuachi`n Samaria khuapi khat Saikar achih uh, Jakob in atapa Joseph kiang a mun apiakna gei a hungtungta hi. 
JHN.4.6	Huasan ah Jakob tuikul aom a, Jesu a khualzinna agim jiakin tuikul geiah atouta a, huahi dakguk tuamlak ding ahi a.
JHN.4.7	Tualeh Samaria numei khat tuitawi dingin a hungpai a, Jesu`n a kiangah “Dawn ding tui hungpia in,” achi hi. 
JHN.4.8	Anungjuite lah nek ding leiin khuapi ah a paikhinta ua.
JHN.4.9	Tuachi`n Samaria numeinu in a kiangah, “Bangchi dan a nang Judami in kei Samaria numei kiang a dawn ding nungnget ahia?” Juda mite`n lah Samariamite bangmah in asim ngal kei ua, achi hi. 
JHN.4.10	Jesu`n adawng a akiang ah, “Pasian silthawn piak leh na kiang a dawn ding tui hungpia in chipa kua ahiam chih theilechin jaw nang a kiang ah ngen ding chin a, aman tuihing hungpia ding hiven,” achi hi.
JHN.4.11	Numeinu`n a kiangah, “Pu, asawkna ding bangmah lah na neikei a, tuikul lah athuk ngal a, khoia kipan in ahia tuihing nalak ding? 
JHN.4.12	Ka pu uh Jakob sang a lianjaw nahi maw? Aman hih tuikul a hungpia a, tualeh amah mah in zong adawn a, a tate leh agan hawn in zong adawn uh,” achi hi.
JHN.4.13	Jesu`n adawng a akiang ah, “Kuapeuh hih tuikul a dawn tuh adangtak kik ding, 
JHN.4.14	hinanleh ken akiang a kapiak ding tui dawn jousiah adangtak ngai nawn kei ding. Hinanleh ken akiang a tui kapiak ding pen amah ah tuinak ahung hi ding a, tangtawn hinna dawngin aki khohkhia ding,” achi hi.
JHN.4.15	Numeinu`n akiang ah, “Pu, hua tui hungpia ve! Ka dang atak nawnlouh na ding leh tuitawi a hihsan a kungpai louhna dingin,” achi hi.
JHN.4.16	Jesu`n akiang ah, “Na pasal vasam inla, hihsan ah hung paikik in,” achi hi.
JHN.4.17	Numeinu`n adawng a, “Pasal ka neikei,” achi hi.
JHN.4.17	Jesu`n akiang ah, “Pasal ka neikei nachih na chidik mahmah hi. 
JHN.4.18	Ajiak pasal nga naneita a, tu a naneih zong na pasal ahi kei. Hua thu nagen dik achi hi.”
JHN.4.19	Numeinu`n akiang ah, “Pu, Jawlnei nahi chih ka thei.” 
JHN.4.20	“Ka pu leh pate un hih mual ah Pasian abia jel ua, hinanleh nou, mi`n Pasian abiakna mun ding ahihleh Jerusalem ahi, nachi uh,” achi hi.
JHN.4.21	Jesu`n akiang ah, “Numei hung gingta in, hih mual sese lou ah zong ahihkeileh Jerusalem sese lou ah zong Pa nabiak hun uh hungtung ding ahita. 
JHN.4.22	Nou na theihlouh uh nabia uh, kou katheih uh kabia uh; ajiak hundamna Judate a hung kipan ahi. 
JHN.4.23	Hinanleh ahun tung ding ahita, tu mahmah in zong atung hi, hua hun chiangin abia taktak ten Pa tuh Kha leh thutakin abia ding uhi, ajiak Pa in huachibang mi amah bia dingin azong hi. 
JHN.4.24	Pasian ahihleh kha ahi a, abia miten Kha leh thutak a abiak ding uh ahi,” achi hi.
JHN.4.25	Numeinu`n akiang ah, “Krist kichi, Messiah hungpai ding ka thei, amah a hungpai chiangin sil bangkim ahung hilhsiang ding,” achi hi.
JHN.4.26	Jesu`n akiang ah, “Kei, na kiang a thugenpa, amah ka hi,” achi hi.
JHN.4.27	Tualeh huahun laitakin a nungjuite a hungtung ua, numeinu a kihoupih lamdang asa mahmah ua, hinanleh kuaman, “Bang ding a numeinu na kihoupih?” achi kei uhi.
JHN.4.28	Numeinu`n atuibel ataisan a, khuapi ah apai a, mi kiangah, 
JHN.4.29	“Ka silbawl jousiah hunghilh mikhat aom, hungpai unla, hung en-un, Krist ahithei diam ah?” achi a. 
JHN.4.30	Tuachi`n amauh khuapi a pat ahung paikhia ua, akiang ah ahung paita uhi.
JHN.4.31	Tuachih laiin a nungjuite`n, “Siapa an ne in!” chi`n asawl ua.
JHN.4.32	Hinanleh aman aking uah, “Nou theihlouh nek ding an kanei,” achi hi.
JHN.4.33	Tuajiakin a nungjuite a kihou ua, “Kuahiam in anek ding ahung tawisak adiam?” achi ua.
JHN.4.34	Jesu`n akiang uah, “Ka an,” ahihleh, “a hungsawlpa deihlam bawl leh a nna sepzoh ahi. 
JHN.4.35	Nou, ‘Khali zoh chiangin buhlak hun a hungtung ding na chikei uh amah,’ ngaiun kung hilh ahi, dak unla, loujaute en-un, lak hun in aminsiangta hi! 
JHN.4.36	Tualeh kuahileh ala in thaman amu ding a, tangtawn hinna tan om ding in gah akikhol jel hi; atuhpa leh alapa a kipakkhawm theihna ding un. 
JHN.4.37	‘Ajiak khat in atuh a, adang in ala hi,’ chih hihsan ah adik ngel hi. 
JHN.4.38	Na sepgimlouh uh lading in kung sawl ahi, midangte`n anasem ua, nou asepsa uh na sunjom uh ahi,” achi hi.
JHN.4.39	Tualeh, ka bawl jousiah hih numeinu thugen jiakin hua khuapi a Samaria mi tampi in amah agingta ta uhi. 
JHN.4.40	Tuachi`n Samariamite Jesu kiang a hungtun tak un akiang ua om dingin akhouh ua; tualeh amah huasan ah ninih atam hi.
JHN.4.41	Tualeh ama thugen jiakin mi tampi in agintat beh uhi, 
JHN.4.42	tuachi`n numeinu kiangah, “Tu injaw nang gen jiak a gingta ka hikei ua, kou mahmah in a thugen kaja ua, tualeh hihpa pen leitung hundampa, Krist ahi chih kathei uhi,” achi ua.
JHN.4.43	Tualeh ninih zoh in hua-a kipan in apawt a Galili gam ah apaita hi. 
JHN.4.44	Ajiak amah Jesu ngeiin, “Jawlnei amah gam lam ah pahtawiin aom ngaikei chih a theisakta hi.” 
JHN.4.45	Tuachi`n Galili gam a hungtun in, Jerusalem a ankuang luilai a a silbawl jousiah amuh jiak un Galili mite`n ana kipahpih ua; amauh zong hua ankuang luina ah avapai uhi. 
JHN.4.46	Tuachi`n Jesu tui uain a suahsakna Galili gam a Kana khua a hungtung kik a; tualeh huatak ah mithupi khat a tapa Kapernaum khua a china khat aom hi. 
JHN.4.47	Jesu Judea gam a pat Galili gam a hungtungta chih azaktak in, akiang ah apai a, tualeh hung paisuk a a tapa damsak dingin a ngen a, si dekdek a china ahihjiak in. 
JHN.4.48	Tuachi`n Jesu`n akiang ah, “Chiamtehnate leh sillamdangte namuh kei uleh na gingta kei ding uh,” achi hi.
JHN.4.49	Mithupipa in a kiang ah, “Pu, ka tapa sihma in hung paisuk in,” achi a.
JHN.4.50	Jesu`n akiang ah, “Paita in, na tapa adamta hi,” achi a. Tualeh huapa`n Jesu thugen agingta a, apaita hi. 
JHN.4.51	Tualeh apaisuk laiin asilate`n ana kituahpih ua, “Na tapa adamta!” chi`n ana hilh ua.
JHN.4.52	Tuachi`n aman ahung dampat lai hun akiang uah adong a, mau`n, “Jani dakkal sagih hunin anattun in amah a nusiata hi,” achi ua. 
JHN.4.53	Tuachi`n apa`n Jesu`n akiang a, “Na tapa adamta,” achih hun laitak ahi chih atheita a; tualeh amah leh a innkuanpih teng in agingta ta uhi.
JHN.4.54	Hih pen Jesu`n Judea gam a pat ahung pawt a, Galili gam a ahung pai lai a, a sillamdang bawl nihna ahi.
JHN.5.1	Hih nungin Judate ankuang luina khat aom a, Jesu Jerusalem ah apaitou a. 
JHN.5.2	Tualeh Jerusalem ah belam kongkhak geiah dil khat Hebrai ham a Bethesda kichi inlim nga nei aom hi. 
JHN.5.3	Tuate ah damloute, mittawte, keng baite tualeh jengte tampitak alum ua, tui hungtak ngak in, 
JHN.5.4	ajiak, hun chih khat chiangin vantungmi hua dil ah ava paisuk a tui avatok jel a, tualeh kuapeuh tui kitok zoh a lut masa penpen bang chibang natna nei hinanleh zong, sukdam in aom jel hi. 
JHN.5.5	Tualeh huasan ah kum sawmthum leh giat damlou mi khat aom hi. 
JHN.5.6	Jesu`n amah huasan a lum amuh in, tualeh huachibang in hun sawtpi om ahita chih atheih in akiang ah, “Sukdam na ut hiam?” achi a.
JHN.5.7	Damlou pa`n, “Pu, tui kitok chiang a dil a hungkoih ding mi kanei kei a, kapai chiangin mi`n ahung makhelh jel hi,” achi a.
JHN.5.8	Jesu`n akiang ah thou inla, “Na netphah la inla nakeng in paita in,” achi a. 
JHN.5.9	Thakhat in amah ahung damta a, anetphah ala a, kengin apaita hi.
JHN.5.9	Tualeh tuani khawlni ahi a, 
JHN.5.10	Tuajiakin Judate`n adampa kiangah, “Khawlni ahi a, na netphah na puak asiang kei,” achi ua. 
JHN.5.11	Aman akiang uah, “A hung damsakpa in na netphah la inla, nakeng in paita in ahung chi hi,” achi a adawng a.
JHN.5.12	Tuachi`n amau`n akiang ah, “Na netphah la inla paita in hungchi kua ahiam?” achi ua, adong ua.
JHN.5.13	Hinanleh adampa in kua ahiam chih ka theikei a, huasan ah mi tampi a om a, Jesu lah apai mangta a.
JHN.5.14	Tuakhit in, Jesu`n amah tempul ah amu a akiang ah, “Ngaiin, damsak in na omta hi, khialkik nawn ken, atuachih keileh sil hoihloujaw natung ah a hungtung kha ding,” achi hi.
JHN.5.15	Tuachi`n huapa apaita a, a damsakpa Jesu ahi chih Judate ava hilhta hi. 
JHN.5.16	Tuajiakin Judate`n Jesu a gawtbawl ua, thah asawmta uhi, hih silte khawlni a abawl jiakin. 
JHN.5.17	Hinanleh Jesu`n amauh adawng a, “Ka Pa in tutan in nna asemjing a, tualeh ken zong nna kasem jing,” achi hi.
JHN.5.18	Tuajiakin Judate`n amah thah asawm semsem ua, aman khawlni asuksiat guak hilou a, Pasian ka pa ahi achih a, Pasian tawh kibang a akibawl man in.
JHN.5.19	Tuachi`n Jesu`n adawng a akiang uah, “Adiktak in kung hilh ahi: Tapa in amah thu in bangmah a bawlthei kei, Pa in abawl amuhte loungal, ajiak Aman abawl jousiah, huate Tapa in zong a bawljel hi. 
JHN.5.20	Ajiak Pa in Tapa a it a, a silbawl jousiah akiang ah a musakjel hi, tualeh lamdang nasak ding uh hihte sang a thupijaw a musak ding hi. 
JHN.5.21	Pa in misite akaihthawh a, ahinsak mahbang in, Tapa in zong a ut jousiah a hingsak jel hi. 
JHN.5.22	Pa in kuamah vai ahawmsak ngai kei a, hinanleh vaihawmna jousiah Tapa kiangah apiata hi. 
JHN.5.23	Mi tengteng in Pa azah bang ua, Tapa zong azah ding uh ahi. Kuapeuh Tapa zahlou in Pa asawlpa zong azah kei uhi.
JHN.5.24	“Adiktak in kung hilh ahi: kuahileh ka thu ja a ahung sawlpa gingta in tangtawn hinna aneita; siamlouh tansakin a omnawn kei ding a, hinanleh sihna a pat hinna ah alutjawta hi. 
JHN.5.25	Adiktak in adiktak in kung hilh ahi: misite`n Pasian Tapa aw ajakna ding uh hun hungtung ding ahita, tu leh tu in zong a hungtung hi, tualeh aja jousiah ahing ding uhi. 
JHN.5.26	Ajiak Pa in amah a hinna akineih mahbang in Tapa in zong amah a hinna akineih na dingin apiata hi. 
JHN.5.27	Tualeh Mihing Tapa ahihman in kiangah vaihawmna apiata hi. 
JHN.5.28	Hih lamdang sakei un, ajiak ahun tung ding ahita, huahun chiangin hankhuk a om jousiahin a aw aja ding ua. 
JHN.5.29	Tualeh ahung pawtdok ding ua, silhoih bawlte tangtawn hinna tang dingin a thoukhia ding ua; tualeh silgilou bawlte siamlouh tang dingin a thoukik ding uhi. 
JHN.5.30	“Ken kathu in bangmah ka bawlthei kei a; ka ja`k bangin vai ka hawmjel hi, tualeh ka vaihawm adik hi, ajiak keima deihdan zonglou in, Pa ahung sawlpa deihdan ka zongjaw hi.
JHN.5.31	“Keimah tanchin ki theihpih hitaleng, ka thu theihpih adik ahikei ding. 
JHN.5.32	Ka tanchin theihpih khat a om, tualeh aman ka tanchin atheihpih pen adik ahi, chih ka thei hi. 
JHN.5.33	Nou Johan kiangah mi nasawl uh, aman thutak tanchin atheihpih hi. 
JHN.5.34	Tua theihsak kasa`n pen mihing a kipan ahi kei a; hinanleh hundam a na omtheihna ding un hih silte ka gen ahi. 
JHN.5.35	Johan amah ahihleh meivak kuangtak leh va`ktak ahi a, tualeh nou avak ah tomkhat nopsak tadih na ut uhi. 
JHN.5.36	Hinanleh Johan a sang a theihpihna lianjaw ka nei hi: ka Pa`n ka sepjawh ding a ahungpiak ka nasepte amah in, Pa in ahungsawl chih ka tanchin ahung theihpih hi. 
JHN.5.37	Tualeh Pa, ahung sawlpa, mah in zong ka tanchin ahung theihpih hi. Nou bangchiklai in zong a aw na jangai kei ua, amel zong na mungaikei uhi, 
JHN.5.38	hinanleh athu nasung uah aom kei a, amah ahung sawlpa na gintatlouh jiak un. 
JHN.5.39	Laisiangthou na hoihsim ngel ua, ajiak asung ah tangtawn hinna neiin na kingaihsun ua. Huate ahihleh ka tanchin theihsakna ahi! 
JHN.5.40	Hinanleh hinna naneih na ding un ka kiangah nung painuam kei uhi.
JHN.5.41	“Mihingte pahtawina ka zongkei hi. 
JHN.5.42	Hinanleh Pasian hehpihna na kiang uah a om kei chih kung thei hi. 
JHN.5.43	Ka Pa min in kungpai a, hinanleh nou nung ki pahpih kei uhi; adang khat, amah min in hungpai lehlah, na kipahpih ding uhi. 
JHN.5.44	Nou khat leh khat kipahtawi tuahna ngaina a, Pasian guak; a kipan a hungpawt pahtawina zongloute`n, bangchi`n, na gingtathei ding ua? 
JHN.5.45	Pa kiang a nou hunghek dingin hung ngaihtuah kei un. Nou hunghektu khat aom, amah nataksan uh Mosi ahi. 
JHN.5.46	Bang jiakin ahia achihleh Mosi ana gingta hile uchin kei zong nung gingta ding uhi, ajiak aman ka tanchin ahi ana gelh. 
JHN.5.47	Hinanleh amah thugelh nagintat kei uleh bangchi`n kei thute na gingta ding ua?” achi hi.
JHN.6.1	Hih silte khit in Jesu Galili dil, (Tiberia dil zong kichi) gal lam ah apaita a. 
JHN.6.2	Tualeh natna neite tung a sillamdang abawlte amuh man un mipi tampi`n amah ajui ua. 
JHN.6.3	Jesu mual ah apaitou a, huasan ah a nungjuite tawh atou a. 
JHN.6.4	Tualeh paikan kut ankuang luina ahung naita hi. 
JHN.6.5	Tuachi`n Jesu adak a, mi tampi akiang lam juan a hungpai amuh in Philip kiangah, “Hihte nek ding tanghou khoiah ahia ilei ding uh?” achi a. 
JHN.6.6	Hinanleh aman Philip ze-etna ding a agen ahi a, ataktak in bang ahia abawl ding chih aman atheikhin hi.
JHN.6.7	Philip in akiang ah, “Michih in themkhat chiat a atan ding uh zong makhai zanih man tanghou in achin kei ding,” achi hi.
JHN.6.8	A nungjuite lak a khat Simon Peter sanggampa Andru in akiang ah, 
JHN.6.9	“Hihsan ah barli buh tanghou phelnga leh nga gaw nih nei naupang khat aom hi. Hinanleh mi hizahpi lak ah bantham ahi dia,” achi hi.
JHN.6.10	Jesu`n, “Mipite tousak un,” achi a. (Tualeh huasan ah loupa tampi aom a.) Tuachi`n mipite atou ua, atam lam uh sangnga bang ahi. 
JHN.6.11	Tualeh Jesu`n tanghoute ala a, a gualjawl zoh in a nungjuite kiangah ahawm a, a nungjuite`n atoute kiangah, tuamah bangin ngate zong adeihzah un a hawm uhi. 
JHN.6.12	Tualeh akham nung un aman a nungjuite kiangah, “Bangmah manglou dingin anengthem in luak un,” achi hi. 
JHN.6.13	Tuajiakin aluak khawm ua barli buh tanghou phelnga nete nekval lawh sawmlehnih aluak dim uhi.
JHN.6.14	Tuachi`n Jesu sillamdang bawl amuh un, “Hih mipite`n hihpa leitung a Jawlnei hung paidingpa ahi taktak hi!” achi uhi.
JHN.6.15	Jesu`n amah kumpipa a bawl ding a mat teitei tum in a hungpai ding uh chih atheih jiakin amahtang in a paituamta hi.
JHN.6.16	Tualeh nitak lam a hunghih in a nungjuite dil lam ah apaisuk ua, 
JHN.6.17	gunkuang khat ah atuang ua, Kapernaum lam juan in dil tung ah apai ua. Tualeh khua amialta a, Jesu lah akiang uah ahung painai kei a. 
JHN.6.18	Huihpi hattak alan jiakin tuipi akihawt sang hulhul hi. 
JHN.6.19	Tualeh mel thum hiam mel li hiam ajap nung un Jesu dil tung a paia gunkuang lam hungnaih in amu ua, alauta uhi. 
JHN.6.20	Hinanleh aman akiang uah, “Keimah ka hi! Laukei un,” achi hi. 
JHN.6.21	Tuachi`n amau`n kilawptak in gunkuang ah a tuangsakta ua, tualeh a gunkuang uh zong apai nang uh a hungtung paita hi.
JHN.6.22	Ajingni-in dil galkhat lam a ding mipite`n a nungjuite tuanna loungal gunkuang dang a omkei chihleh, Jesu a nungjuite tawh gunkuang ah a paikei a, a nungjuite amauh guak apai uh chih atheita ua. 
JHN.6.23	Hinanleh Tiberia a kipan in Toupa`n a gualjawl nung a tanghou anekna mun gei ah gunkuang dang ahung tungpai a. 
JHN.6.24	Tuachi`n mipite`n Jesu hileh, a nungjuite hileh a om nawn kei uh chih atheihtak un amauh zong gunkuang neute a tuang in Jesu zong in Kapernaum a hungtung ua.
JHN.6.25	Tualeh amah dil gal langkhat lam a amuhtak un akiang ah, “Rabbi, bangchik a hihtak natung na hia?” achi ua.
JHN.6.26	Jesu`n adawng a akiang uah, “Adiktak in kung hilh ahi: sillamdangte na muh jiak ua hung zong na hikei ua, tanghou nanek ua navah jiak un nung zong uh ahijaw hi. 
JHN.6.27	An mangthang ding leltak zong in nna semkei un, tangtawn hinna dong a omjing ding an mihing Tapa in a hungpiak ding zong in semjaw un; ajiak Pa Pasian in amah a chiamtehta hi,” achi hi.
JHN.6.28	Tuachi`n amau`n akiang ah, “Pasian nna ka septheihna ding un bang ahia ka bawl ding uh?” achi ua,
JHN.6.29	Jesu`n adawng a akiang uah, “Amah a hungsawlpa na gintat uh, tua ahi Pasian nasep,” achi hi.
JHN.6.30	Tuajiakin amau`n akiang ah, “Ahihleh ka muh ua kung gintat theihna ding un bang chiamtehna nung ensak thei dia? 
JHN.6.31	Ka pu leh pate un gamdai ah Manna ane uh; ‘Aman van a kipan in nek ding apia,’ ” chia kigelh bangin, achi ua. 
JHN.6.32	Tuachi`n Jesu`n akiang uah, “Adiktak in adiktak in kung hilh ahi, Mosi in hua tanghou van a pan in a hungpia kei a, hinanleh ka Pa in van a kipan in tanghou diktak ahung piajaw hi. 
JHN.6.33	Pasian tanghou van a kipan a hung kumsuk leitung mite kiang a hinna piapa ahi,” achi hi.
JHN.6.34	Tuachi`n amau`n akiang ah, “Toupa, hua tanghou hungpia gige in,” achi ua.
JHN.6.35	Jesu`n akiang uah, “Kei hinna tanghou ka hi, kuapeuh ka kiang a hungpai a gilkialngai nawn kei ding; tualeh kuapeuh kei hung gingta tuh a dangtakngai nawn kei ding. 
JHN.6.36	Hinanleh kung hilh ahi, nou nung muh un zong nung gingta kei uhi. 
JHN.6.37	Ka Pa`n a hungpiak jousiah ka kiangah a hungpai ding; tualeh ka kiang a hungpai jousiah bangchileh zong ka nawtdok kei ding hi. 
JHN.6.38	Ajiak kei deihlam bawl ding a van a pan a hung paisuk ka hikei a, ahung sawlpa deihlam bawl ding a hung paisuk ka hijaw hi. 
JHN.6.39	Tualeh Pa ahung sawlpa deihlam hih ahi, aman a hungpiak jousiah khatbek mansaklou a, hinanleh nitawpni chiangin ka kaihthou jawk ding. 
JHN.6.40	Tualeh hih ahung sawlpa deihlam ahi, kuapeuh Tapa mu a gingta in tangtawn hinna aneih a, tualeh ken nitawpni chiangin ka kaithou ding,” achi hi.
JHN.6.41	Tuachi`n Judate atung ah aphun ua, “Kei van a pan a tanghou hung kumsuk ka hi,” a kichih jiakin. 
JHN.6.42	Tualeh amau`n, “Hihpa hi Jesu, Joseph tapa, apa leh anu zong itheih uh hilou ahi maw? Van a pan a hung kumsuk ka hi, bang chidan a achih ahia?” achi ua.
JHN.6.43	Tuajiakin Jesu`n adawng a, akiang uah, “Phun phun kei un. 
JHN.6.44	Pa ahung sawlpa`n a hungpiak kei leh kuamah ka kiangah ahung paithei kei; tualeh ken amah nitawpni chiangin ka kaithou ding hi. 
JHN.6.45	Jawlneite laibu ah; Pasian hilh in a omsiang ding uh, chih gelh ahi. Tuajiakin Pa thu ja a thei jousiah ka kiangah ahung paijel uhi. 
JHN.6.46	Mi kuamah in Pa amu ngaikei, Pasian a kipan a hungpaipa loungal; aman ahihleh Pa amuta hi. 
JHN.6.47	Adiktak in, adiktak in kung hilh ahi, kuapeuh kei hung gingta in tangtawn hinna aneita. 
JHN.6.48	Keimah hinna tanghou tuh ka hi. 
JHN.6.49	Na pu leh pate un gamdai ah manna ane ua, asi uhi. 
JHN.6.50	Hih ahihleh van a pat a hung kumsuk tanghou, mi`n anek a asih louhna ding uh ahi. 
JHN.6.51	Kei van a pat a tanghou hing hung kumsuk pen ka hi, mi kuapeuhin hih tanghou anek uleh tangtawn in ahing ding uh; tualeh ka tanghou piak ding ahihleh leitung mite hinna ding a ka piak ding ka taksa ahi,” achi hi.
JHN.6.52	Tuajiakin Judate akisel ua, “Bang chidan a hihpan a taksa nek ding a piathei ding adiam?” achi ua.
JHN.6.53	Tuachi`n Jesu`n akiang uah, “Adiktak in, adiktak in kung hilh ahi: mihing Tapa taksa na nek ua tualeh a sisan na dawn kei ua ahihleh noumauh in hinna neilou hive uchin. 
JHN.6.54	Kuapeuh ka taksa ne a, tualeh ka sisan dawn in tangtawn hinna aneita; tualeh ken nitawpni chiangin ka kaithou ding hi. 
JHN.6.55	Ajiak ka taksa hi an taktak ahi a, ka sisan zong dawn ding taktak ahi. 
JHN.6.56	Kuapeuh ka taksa ne a ka sisan dawn tuh, kei ah aom jing a, tualeh kei amah ah ka omjing hi. 
JHN.6.57	Pa hing in a hungsawl a, Pa jiak a ka hin mahbang in, kuahileh kei hung ne tuh kei jiakin amah zong ahing ding. 
JHN.6.58	Hihpen van a kipan a tanghou hing hung kumsuk pen ahi. Na pu leh napate un manna anek ua asih bang uh ahikei, kuapeuh hih tanghou ne in tangtawn in ahing ding hi,” achi hi.
JHN.6.59	Hih thute aman Kapernaum khua a aom laia kikhopna inn a agen ahi.
JHN.6.60	Tuajiakin a nungjuite tampi in hihthu ajak un, “Hihpen thu haksa ahi, kuan ahia ngaithei ding?” achi ua.
JHN.6.61	Tualeh Jesu`n hih thu ah a nungjuite aphun uh chih alungsim a atheih in akiang uah, “Hih thu in nou ahung lunghimoh sak maw? 
JHN.6.62	Mihing Tapa tu-ma a aom na ngai a kahtou mule uchin bang nalawh ding ua? 
JHN.6.63	Hinna piajaw kha ahi a, taksajaw bangmah a phatuam kei, na kiang ua ka thugente kha ahi a, tualeh hinna zong ahi. 
JHN.6.64	Hinanleh nalak uah gingta lou khenkhat na om uh,” achi a, (ajiak Jesu`n atung a pat a agingta loute leh amah mansak dingpa atheihsa ahi.) 
JHN.6.65	Tualeh aman, “Tuajiakin ahi, ka Pa`n ahung piak kei leh kuamah ka kiangah ahung paithei kei, chia na kiang ua ka gen ding,” achi hi.
JHN.6.66	Hua hun a kipan a nungjuite tampi anung paita ua, amah ajui nawn kei uhi.
JHN.6.67	Tuachi`n Jesu`n sawmlehnihte kiangah, “Nou zong na paimang mai ding uh maw?” achi a.
JHN.6.68	Simon Peter in adawng a akiang ah, “Toupa, kua kiangah ahia ka pai ding uh? Nang tangtawn hinna thute nanei hi. 
JHN.6.69	Tualeh nang nahihleh hua Pasian hing Tapa Krist tuh na hi chih ka gingta ua, thei zong kathei uhi,” achi hi.
JHN.6.70	Jesu`n amauh adawng a, “Nou sawmlehnihte kungtel hilou nahi uh maw? Tualeh nalak ua khat dawimangpa ahi!” achi hi. 
JHN.6.71	Aman Simon tapa Juda Iskariot thu gen ahi; amah zong sawmlehnihte lak a pang, amah mansak dingpa ahihman in.
JHN.7.1	Hih silte khit in Jesu Galili gam ah avak a, Judate`n thah asawm jiak un Judea gam a phanuam takei hi. 
JHN.7.2	Tualeh Judate bawkta kut ahung naita a, 
JHN.7.3	tuajiakin a sanggamte`n akiang ah, “Hihsan a pat Judea gam ah paimang in, na nungjuite`n na nasep amuhtheih na ding un. 
JHN.7.4	A minthan na ding zong ngal in kuaman sil asimtham in 
JHN.7.5	Ajiak a sanggamte mahmah in zong agingta kei uhi.
JHN.7.6	Tuachi`n Jesu`n akiang uah, “Ka hun atung naikei hi. Hinanleh nou hun ahihleh bangchiklai peuhin atung gige hi. 
JHN.7.7	Leitungmite`n nou ahung huakei a, hinanleh kei ahung hua uhi, a lampite uh ahoihkei chih ka theihsak jiakin. 
JHN.7.8	Nou ankuang luina ah na paitou un, kei pen ankuang luina ah kung paitou naikei ding hi. Ajiak ka hun atung bukim naikei hi,” achi hi. 
JHN.7.9	Hih thute agenkhit in amah Galili gam ah a omden lai hi.
JHN.7.10	Hinanleh a sanggamte ankuang luina a apaitouh nung un, amah zong vantang theihlouh in, aguk a pai bangin ahawhtou hi. 
JHN.7.11	Tuachi`n Judate`n ankuang luina ah amah azong ua, “Khoi a om ahia?” achi ua.
JHN.7.12	Tuachi`n amah tungtang ah mipite lak ah phunna nasatak a omta a. “Ajiak khenkhat in mihoih ahi,” achi ua, khenkhat in, “Hilou, mikhem ahijaw,” achi ua. 
JHN.7.13	Hinanleh Judate alau jiak un kuaman a tungthu ahahgen ngam kei uhi.
JHN.7.14	Tualeh ankuanglui kimlaitak in Jesu Pasian tempul ah apaitou a, thu ahilh a. 
JHN.7.15	Tualeh Judate`n lamdang asa ua, “Hihpa`n zilngailou pi a bang chidan a laithei ahia?” achi ua.
JHN.7.16	Tuachi`n Jesu`n amauh adawng a, “Ka thuhilh hi keimah a hung kipan ahikei a, ahung sawlpa a hung kipan ahijaw hi. 
JHN.7.17	Kuahileh ama deihlam bawlnuam in thuhilhna pen Pasian a kipan ahia, ahihkeileh keima phuahtawm a ka gen, chih athei ding uhi. 
JHN.7.18	Kuahileh amah phuahtawm thu gen tuh amah kipahtawina ding zong ahi; hinanleh kuahileh asawlpa pahtawina ding zong tuh amah pen midik ahi a, amah ah diktatlouhna mawng mawng aom kei hi. 
JHN.7.19	Mosi-in nou dan hungpia hilou amaw? Hinanleh nalak uah kuaman dan najui kei uh, bangding a thah hung sawm na hi ua?” achi a.
JHN.7.20	Mipite`n adawng ua “Dawi pai nahi ve! Kuan ahia nang thah hung sawm?” achi ua.
JHN.7.21	Jesu`n adawng a, akiang uah, “Nna lamdang khat kasem a, na un un lamdang nasa uhi. 
JHN.7.22	Tualeh Mosi-in teptan thu nou a hungpia a, (Mosi a kipan ahi kei a, pulehpate a kipan ahijaw hi), khawlni in zong mi tep natan uhi. 
JHN.7.23	Mosi dan bawhsiat louhna ding a mi`n khawlni a tep atan uleh, ken khawlni a mi khat ka damsiangsak jiakin katung ah naheh tuam umaw? 
JHN.7.24	A kilang bangin thu khen kei unla, diktat takin thu khenjaw un,” achi hi.
JHN.7.25	Tualeh Jerusalem a pat mi khenkhat in, “Hihpa thah asawmpa uh hilou amaw le? 
JHN.7.26	Hinanleh ensin ua! Hangsan takin thu agen a, amau`n lah akiang ah bangmah agen kei uh! Amah hi Krist ahi chih vaihawmtute`n athei taktak na uh adiam? 
JHN.7.27	Hinanleh enlah hihpa khoi a hung kipan chih ithei ngal ua, hinanleh Krist a hungpai chiangin kuaman athei kei ding hi,” achi ua.
JHN.7.28	Tuachi`n Jesu Pasian tempul ah thu hilh in akikou a, “Nou kei nung thei ua, tualeh khoi a hung kipan chih zong nungthei uh, keimah thu a hungpai ka hikei a. Hinanleh ahung sawlpa adik ahi, nou amah na theikei uh, 
JHN.7.29	hinanleh ken amah ka thei hi, ajiak amah a kipan ka hi a, tualeh ama hung sawl ka hi,” achi hi.
JHN.7.30	Tuajiakin amah mat asawm ua, hinanleh ahun atun nailouh jiakin kuaman atung ah khut akha kei uhi. 
JHN.7.31	Tualeh mipi tamtakin amah agingta ua, “Krist a hungpai chiangin, hihpa bawl sang a sillamdang abawl diam?” achi ua.
JHN.7.32	Pharisaite`n atung thu ah mipite huachi bang a aphun uh aja ua, tualeh Pharisaite leh siampite`n amah man dingin lamkaite asawl ua. 
JHN.7.33	Jesu`n akiang uah, “Tomnou khat ka om ding a, tuazoh chiangin ahung sawlpa kiang ah ka pai ding hi. 
JHN.7.34	Nou nung zong ding ua, nung mukei ding uh; tualeh ka omna ah nung paithei kei ding uh,” achi hi.
JHN.7.35	Tuachi`n Judate akihou ua, “I muhlouh ding ua khoi a pai ding adiam aw? Jentelte lak a i mi kithehthangte kiang a pai a Jentelte thu vahilh ding adiam? 
JHN.7.36	Nung zong ding ua nung mukei ding uh, tualeh ka omna ah nung paithei kei ding uh, achih bang achihna adiam?” achi ua.
JHN.7.37	Tualeh ankuanglui nithupi ni nunung pen ah Jesu ading a, akikou a, “Kuapeuh adang atak leh ka kiangah hungpai henla, dawn hen, 
JHN.7.38	kuapeuh kei hung gingta in Pasian Laisiangthou in agen mah bangin ‘Asung a kipan in tuihing luite a luangkhia ding,’ ” achi hi. 
JHN.7.39	Hinanleh hihpen aman amah gingtate`n amuh ding uh Khasiangthou agenna ahi a; hua hun ah Jesu pahtawi a aom nailouh jiakin Khasiangthou piak ahi naikei hi.
JHN.7.40	Tuajiakin mipi tamtakte`n hihthu ajak tak un, “Hihpa Jawlnei taktak ahi!” achi ua.
JHN.7.41	Khenkhatte`n “Krist ahi!” achi ua, hinanleh khenkhatte`n “Krist Galili gam ah ahung piang ngap ding amah! 
JHN.7.42	Pasian Laisiangthou in, Krist ahihleh David suante lak a leh David tenna khua Bethlehem ah a hungpiang khia ding, chilou amaw?” achi ua. 
JHN.7.43	Tuachi`n amah jiakin mipite lak ah kikhenna a omta hi. 
JHN.7.44	Tualeh alak ua khenkhat in amah mat asawm ua, hinanleh kuaman atung ah khut akha kei uhi.
JHN.7.45	Tuachi`n lamkaite, siampite leh Pharisaite kiangah ahung pai ua, amau`n akiang uah, “Bangding a amah hung paipih lou anachi ua?”
JHN.7.46	“Lamkaite`n hihpa thugen bangin kuaman agenngai mawng mawng kei hi!” achi ua, adawng ua.
JHN.7.47	Tuachi`n Pharisaite`n “Nou zong khem a om na hita uh maw?” 
JHN.7.48	“Vaihawmtute ahihkeh Pharisaite lak ah amah gingta aom khatai leh? 
JHN.7.49	Hinanleh dan theilou hih mite ahihleh hamsia thuak ahi uh!” achi ua, adawng ua.
JHN.7.50	Nikodem, jan a Jesu kiang a hungpaipa alak uah aom a, akiang uah, 
JHN.7.51	“I danthu un mi amah kam a thu jak leh a silbawlte atheihma in siamlouh a tangsak ngai maw,” achi a.
JHN.7.52	Amau`n adawng a akiang ah, “Nang zong Galili mi na maw? Zong inla en in Galili gam ah Jawlnei mawng mawng apiang ngai kei hi,” achi ua. 
JHN.7.53	Tuachi`n mi jousiah a innlam chiat uah apaita uhi.
JHN.8.1	Jesu Olive mual ah apaitou a. 
JHN.8.2	Tualeh jingsang matak in tempul ah a hungpai kik a, mipi jousiah akiang ah a hungpai ua, tualeh amauh atousak a, thu ahilh hi. 
JHN.8.3	Tuachi`n laigelhmite leh Pharisaite`n numei khat a angkawmlai a amat uh, akiang ah ahung paipih ua, alai ua adinsak zoh un. 
JHN.8.4	A kiangah, “Siapa, hih numeinu a angkawm laitak a kiman ahi a, 
JHN.8.5	Dan laibu ah Mosi-in hichibang mi suang a denlik ding thu a hungpia hi; hinanleh nang bang chiding nachi a?” achi ua. 
JHN.8.6	Hihpen amah mohmatna ding a muhtheihna ding ua a ze-etna a agen uh ahi a. Hinanleh Jesu akun a, amauh gen jalou hileh kilawm in, akhutmuk in leilak agelh a. 
JHN.8.7	Tuachi`n adok lailai jiak un a dingkhia a, akiang uah, “Na lak ua khialhna nei kingkeng lou penpen in amahnu deng masa hen,” achi a. 
JHN.8.8	Tualeh akun kik a, leilak agelh jel a. 
JHN.8.9	Tuachi`n amau`n hih thu ajak un asia leh pha theihna un siamlouh tangsak in, a upapen a pat in atawptan in khat khat in a paimangta ua; Jesu guak aom a, alai a ding numeinu tawh. 
JHN.8.10	Tualeh Jesu a dingkhia a, numeinu chihlouh kuamah amuhlouh takin akiang ah, “Numei nang hung hekte khoi a om ahita ua? Kuaman siamlouh hung tangsak lou umaw?” achi a.
JHN.8.11	Amahnu`n, “Kuaman hung tangsak lou, Toupa,” achi a.
JHN.8.11	Jesu`n akiang ah, “Ken zong siamlouh kung tangsak kei hi. Pai inla, khialkik nawn ken,” achi hi.
JHN.8.12	Tuachi`n Jesu`n akiang uah, “Kei leitung va`k ka hi, kuapeuh kei hungjui tuh mial ah akhuasa kei ding a, hinanleh hinna va`k aneijaw ding hi,” achi hi. 
JHN.8.13	Tuajiakin Pharisaite`n akiang ah, “Nangmah leh nangmah thu na kitheihpih hi, na thu theihpih adik kei,” achi ua. 
JHN.8.14	Jesu`n adawng a akiang uah, “Keimah leh keimah thu kitheihpih hinanleng zong ka thu theihpih adik hi; ajiak khoi a kipan a hungpai ka hih leh, khoi a pai ding ka hia chih ka thei hi; hinanleh nou khoi a kipan a hung pai ka hih leh khoi a pai ding ka hia chih nathei kei uhi. 
JHN.8.15	Nou taksa dan in vai nahawm uh; ken kuamah vai ka hawmsak kei. 
JHN.8.16	Tualeh vai hawmsak hitaleng zong ka vaihawm adik hi, ajiak kei guak ka hikei a, kei leh ka Pa, ahung sawlpa ka hijaw uhi. 
JHN.8.17	Na dan laibu uah zong minih thu theihpih pen adik ahi, chih gelh ahi. 
JHN.8.18	Keipen keima thu theihpih khat ka hi a, tualeh Pa ahung sawlpa`n ka thu ahung theihpih hi,” achi hi.
JHN.8.19	Tuachi`n mau`n akiang ah, “Na pa khoi ah aom ei?” achi ua.
JHN.8.19	Jesu`n adawng a, “Nou kei nung theikei ua, kapa zong nathei kei uh, kei hungthei hile uchin kapa zong nathei ding uh,” achi hi.
JHN.8.20	Hih thute Jesu`n tempul a thu ahilhlai in dangka koihna mun a agen ahi a; tualeh ahun atun nailouh jiakin kuaman atung ah khut akha kei uhi.
JHN.8.21	Tuachi`n Jesu`n akiang uah, “Ka paimang ding a, nou nungzong ding uh. Ka paina ah nung paithei kei ding uh,” achi a.
JHN.8.22	Tualeh Judate`n, “Aman, kapaina ah nung paithei kei ding uh, achih jiakin amah leh amah kithat ding amaw le” achi ua.
JHN.8.23	Tualeh aman akiang uah, “Nou pen nuailam a kipan na hi ua, kei kahihleh tunglam a kipan ka hi, nou leitung a nahi ua, kei leitung a ka hikei hi. 
JHN.8.24	Tuajiakin na kiang uah, na khialhna uah na si ding uh; ajiak ‘Kei Amah ka hi’,” chih nagintat kei uleh na khialhna uah na si ding uhi, kungchi ahi.
JHN.8.25	Tuachi`n amau`n akiang ah, “Nang kua na hia?” achi ua.
JHN.8.25	Jesu`n akiang uah, “A tu`ng a kipat a na kiang ua ka gen huamah ka hi. 
JHN.8.26	Na tung thu uah gen ding leh vaihawmsak ding tampi kanei hi; hinanleh ahung sawlpa adik hi; tualeh amah a pat a ka jakte pen leitung mite kiangah ka genjel hi,” achi hi.
JHN.8.27	Aman Pa thu akiang uah agen ahi chih amau`n athei kei uhi. 
JHN.8.28	Tuachi`n Jesu`n akiang uah, “Mihing Tapa na khaikang zoh chiang un ‘Amah Ka hi’; chih leh keimah thu in bangmah ka bawlkei a, hinanleh ka Pa`n a hunghilh bangin hihthute ka genjaw ahi chih nathei ding uhi. 
JHN.8.29	Amah ahung sawlpa ka kiangah aom hi; Pa in kei guakin ahung nusia kei; ajiak ama deihlam silte ka bawljing hi,” achi hi.
JHN.8.30	Hih thute aja mi tampite`n amah agingta uhi.
JHN.8.31	Tuachi`n Jesu`n amah gingta Judate kiangah, “Ka thu a na omjing uleh ka nungjuite nahi taktak ding uhi; 
JHN.8.32	tualeh thutak nathei ding ua, thutak in nou ahung suaktasak ding hi,” achi a.
JHN.8.33	Amau`n, “Abraham suante ka hi ua,” bangmah chik in kuamah sal-ah ka tangngai kei uh; “ ‘bang chidan a na suakta ding uh nachih ahia’?” chi`n adawng ua. 
JHN.8.34	Jesu`n amauh adawng a, “Adiktak in adiktak in kung hilh ahi: kuahileh khialhna bawl tuh khialhna suak ahi. 
JHN.8.35	Suak ahihleh tangtawn in inn ah aom ngaikei a, hinanleh Tapa ahihleh tangtawn in a omjing hi. 
JHN.8.36	Tuajiakin Tapa in ahung suahtak sak leh na suakta taktak ding uhi. 
JHN.8.37	Abraham suante nahi uh chih kungthei hi, hinanleh nou kei thah nung sawm uh, ka thu nou a aomlouh jiakin. 
JHN.8.38	Ken kapa kiang a ka muhte ka gen a, nou napa kiang ua namuhte na bawl uhi,” achi hi.
JHN.8.39	Amau`n adawng ua, akiang ah, “Abraham kapa uh ahi,” achi ua.
JHN.8.39	Jesu`n akiang uah, “Abraham tate hile uchin, Abraham nasepte nasem ding uhi. 
JHN.8.40	Hinanleh tuin kei, Pasian kiang a pat a kajak thutak na kiang ua hunghilhpa thah nung sawm uh; Abraham in hichi bangin a bawlngai kei hi! 
JHN.8.41	Nou napa uh silbawlte nabawl uhi,” achi a.
JHN.8.41	Tuachi`n amau`n akiang ah, “Ang kikawm a piang ka hikei uh, pa khat guak kanei uh, Pasian,” achi ua.
JHN.8.42	Jesu`n akiang uah, “Pasian napa uh hileh pen keimah nung it ding uhi; ajiak Pasian a kipan a hungpawt ka hi a, keimah thu in kung paikei a, aman a hungsawl ahijaw hi. 
JHN.8.43	Bang chidan a ka ham omdan theisiam lou nahi ua? Ka thu na ngaihlouh jiak uh ahi. 
JHN.8.44	Tualeh noupen napa uh dawi a hung kipan nahi ua, tualeh napa uh deihlam nabawl ut uhi. Amah ahihleh atung a kipan-a tualthat ahi a, tualeh thutak ah aom kei, amah ah thutak a omlouh jiakin. Juauthu agen in amah a kipan in ahi agen, ajiak amah mijuau ahi a, tualeh juaupa zong ahi. 
JHN.8.45	Thutak ka gen jiakin nou nung gingta kei uhi. 
JHN.8.46	Na lak uah kua nahi ua siamlouh hung tangsak? Thutak ka gen leh bangding a hung gingtalou nahi ua? 
JHN.8.47	Mi Pasian a hung kipan in Pasian thu a ngaikhia; tuajiakin na ngaikhia kei uhi; Pasian a hung kipan na hihlouh jiak un.”
JHN.8.48	Tuachi`n Judate`n adawng ua, akiang ah, “Samariami nahi a, tualeh dawipai nahi kungchih uh ka chidik mahmah uh hilou maw?” achi ua.
JHN.8.49	Jesu`n adawng a, “Dawipai ka hikei a, Ka Pa ka pahtawi ahijaw hi, nou kei nung pahtawi kei uhi. 
JHN.8.50	Keimah guak thupi na ding zong ka hikei a; azong leh vaihawmtu khat aom hi. 
JHN.8.51	Adiktak in, adiktak in kung hilh ahi: mi kuapeuh in ka thu azop leh sihna amu ngai mawng mawng kei ding,” achi a.
JHN.8.52	Tuachi`n Judate`n akiang ah, “Tuin dawipai nahi chih kung theita uhi! Abraham asita a, tualeh Jawlneite zong asita uhi; hinanleh nang mi kuapeuhin ka thu azop leh sihna amu ngai mawng mawng kei ding, nachi hi. 
JHN.8.53	Ka pu uh Abraham sang a thupijaw nahi maw? Tualeh Jawlneite zong asita uh; nang leh nang kua a kibawl nahia?” achi ua.
JHN.8.54	Jesu`n, “Kei leh kei ka kipahtawi leh ka kipahtawina bangmah ahikei ding. Ahung pahtawitu ahihleh ka Pa, nou ka Pasian uh ahi nachih pen uh ahi. 
JHN.8.55	Hinanleh nou amah na theikei uh; hinanleh ken amah ka thei hi; amah ka thei kei chileng nou bang a mi juau ka hi ding hi. Hinanleh amah ka thei a, tualeh athu zong kazop hi. 
JHN.8.56	Na pa uh Abraham in ka ni muh ding a ut mahmah a, tualeh a mungei a, akipak mahmah hi,” achi hi.
JHN.8.57	Tuachi`n Judate`n akiang ah, “Nang kum sawmnga zong ching nailou chin a, Abraham na mukha a maw?” achi ua.
JHN.8.58	Jesu`n akiang uah, “Adiktak in, adiktak in kung hilh ahi, Abraham omma in, ‘Ka om hi,’ ” achi a.
JHN.8.59	Tuachi`n mau`n adenna ding suang ala ua, hinanleh Jesu akibu a, tempul a pat apawt a, alak uah paisuak in apaita hi.
JHN.9.1	Tualeh Jesu a paikawm in apian a pat mittaw khat amu a. 
JHN.9.2	A nungjuite`n akiang ah, “Rabbi, hihpa mittaw a apian kuan ahia sil a bawlkhialh? Hihpa`n maw, ahihkeileh anu leh apa`n?” chi`n adong ua.
JHN.9.3	Jesu`n adawng a, “Hihpa`n zong a bawlkhial kei, anu leh apa`n zong a bawlkhial kei uh, hinanleh Pasian nasepte atung a a kilattheihna dingin ahijaw hi. 
JHN.9.4	Sun ahihlai in a hungsawlpa nna kasep ngeingei ding ahi; jan hungtung ding ahita, hua hun chiangin kuaman nna asemthei nawn kei ding uhi. 
JHN.9.5	Kei leitung a ka om sungteng leitung va`k ka hi,” achi a. 
JHN.9.6	Tuachia agenzoh in lei ah chil asia a, tua chil in tungman abawl a, tua tungman mittawpa mit ah anuh a 
JHN.9.7	tualeh akiang ah, “Pai inla Siloam dil ah vasil in,” achi a. (Siloam ahihleh “Sawl” chihna ahi.) Tuachi`n amah apai a, asil a, muthei in ahung paikikta hi.
JHN.9.8	Tuajiakin a innvengte leh ama a amittawt lai a amusate`n, “Hihpa khut doh a toujelpa hilou amaw le?” achi ua.
JHN.9.9	Khenkhatte`n, “Amah ahi,” achi ua, “khenkhatte`n a kibakpih ahi,” achi uhi.
JHN.9.9	Hinanleh aman, “Keimah ka hi,” achi hi.
JHN.9.10	Tuajiakin amau`n akiang ah, “Bangchi`n ahia namit ahungvak?” achi ua.
JHN.9.11	Aman adawng a, “Jesu kichi mi khat in tungman abawl a, ka mit ahung nuhsak a, tualeh ka kiangah, Siloam dil ah pai inla, vasil in, a hungchi a. Tuachi`n kapai a, kasil a, tuachi`n ka mutheita hi,” achi a.
JHN.9.12	Tuatakin amau`n akiang ah, “Amah khoitak ah aom ta?” achi ua.
JHN.9.12	Aman, “Ka theihkei,” achi hi.
JHN.9.13	Tuachi`n amau`n mittawsa a piangpa pen Pharisaite kiangah ahung paipih ua. 
JHN.9.14	Jesu`n tungman bawl a amit avaksakni pen khawlni ahi hi. 
JHN.9.15	Tuachi`n Pharisaite`n zong amit ahung vakdan akiang ah adong kik ua. Aman akiang uah, “Ka mit ah tungman akoih a; ka vasil a, tuachi`n ka muta hi,” achi hi.
JHN.9.16	Tuajiakin Pharisaite khenkhat in, “Hihpa Pasian a hungkipan ahi kei, ajiak khawlni atangkei,” achi ua.
JHN.9.16	Adangte`n, “Bang chi`n mikhial in hichibang sillamdang a bawlthei dia?” achi ua. Tuachi`n alak uah kikhenna ahung omta hi.
JHN.9.17	Amau`n mittawpa kiangah, “Na mit ahung sukvak sakpa, amah tungtang nang bang nachi ngaihtuah ei?” achi ua, aman Jawlnei ahi achi hi.
JHN.9.18	Hinanleh Judate`n amit hungvakpa nu leh pa asap masiah uh mittaw ana hi a, ahung vakta ahi chih a tungtang thu agingta kei uhi. 
JHN.9.19	Tualeh amau`n anu leh pa kiangah, “Hihpa na tapa uh mittaw a piang achihpa uh ahi maw; bangchi`n ahia tua ahung muhtheih?” achi ua.
JHN.9.20	Anu leh apa`n amauh adawng ua, “Hih ka tapa uh ahi a, tualeh mittaw in apiang chih ka thei uhi. 
JHN.9.21	Hinanleh bangchi`n ahia tua ahung muhtheihtak chih ka theikei uh, tualeh kua`n amit abawl vaksak ahia chihzong ka theikei uhi. Mi piching ahina; amah dong un, ama thu aman akigen na ding;” chi`n adawng ua. 
JHN.9.22	Hihthu anu leh apa`n Judate alaujiak ua agen uh ahi, ajiak Judate`n masang a pat in amah Krist ahi chia phuang aom leh kikhopna inn a pat nohkhiat ding chi`n lem ana sakhinta uhi. 
JHN.9.23	Tuajiakin ahi anu leh pa`n, “Mi piching ahina, amah dong un achih uh!”
JHN.9.24	Tuachi`n Judate`n mittawpa a samkik ua akiang ah, “Pasian pahtawi in! Hihpa pen mikhial ahi chih ka thei uh,” achi ua.
JHN.9.25	Aman adawng a, “Mikhial ahihleh hihlouh ka theikei, silkhat ka thei hi: Mittaw ka hi a, tuin ka mutheita hi,” achi hi.
JHN.9.26	Tuachi`n amau`n akiang ah, “Aman natung ah bang ahia abawl? Na mit bang ahung chibawl vaksak ahia?” chi`n adong kik ua.
JHN.9.27	Aman, “Kunghilhta a, hinanleh na januam kei uh. Bang ding a januam kik nahi ua? Nou zong a nungjui hih ut nahi uh maw?” chi`n adawng hi.
JHN.9.28	Tuachi`n amah atai ua, “Nang amah nungjui nahi a; kou Mosi nungjui ka hi uh, achi uhi. 
JHN.9.29	Pasian in Mosi kiangah thu agen chih ka thei uh; hihpa ahihleh khoi a kipan a hungpai ahia chih ka theikei uh!” achi ua.
JHN.9.30	Amahpa`n adawng a akiang uah, “Ahuachih natak mah ahi a lamdanna! Khoi a kipan a hungpai ahih na theihlouh uh! Amanlah ka mit a hungbawl vaksak ngal a. 
JHN.9.31	Pasian in mikhialte thu a ngaikhia ngaikei chih ithei uhi; hinanleh mi kuahileh Pasian ngaihsak a, adeihlam bawlte Pasian in a ngaikhiajel hi. 
JHN.9.32	Leitung pianchil a kipan kuaman mittaw apiang mit abawl vaksak chih ka ja ngai kei. 
JHN.9.33	Hihpa Pasian a kipan ahihkeileh bangmah a bawlthei kei ding,” achi hi.
JHN.9.34	Amau`n adawng ua akiang ah, “Nang mikhialsa a piang in kou nung hilhvial maw?” achi ua. Tuachi`n amah kikhopna inn a pat a notdokta uhi.
JHN.9.35	Jesu`n amah anotdok uh chih ajak in, tualeh amah amuh in akiang ah, “Pasian Tapa na gingta hiam?” achi a.
JHN.9.36	Aman adawng a, akiang ah, “Toupa, amah kua ahia, hunghilh in ka gintat theihna dingin!” achi a.
JHN.9.37	Jesu`n akiang ah, “Amah na muta a, tualeh nang hung houpihpa ahi,” achi a.
JHN.9.38	Tuachi`n aman, “Toupa, ka gingta hi,” achi a, tuachi`n amah abiata hi.
JHN.9.39	Tualeh Jesu`n, “Mutheiloute`n ahung muhtheihna dingin leh mit vakte mit ahung tawtna dingin leitung ah hungpai ka hi,” achi hi.
JHN.9.40	Akiang a om Pharisai khenkhatte`n hihthute ajak un, akiang ah, “Kou zong mittaw ka hi uh hiam?” achi ua.
JHN.9.41	Jesu`n akiang uah, “Mittaw hile uchin khialhna neilou ding hi uchin a; hinanleh tuin ka muthei uh, nachi ua; tuajiakin na khialhna uh a omjing hi,” achi hi.
JHN.10.1	“Adiktak in kung hilh ahi: kuahileh kong a lutlou a, lamtuam a kah a belam huang a lut pen guta leh suamhat ahi. 
JHN.10.2	Hinanleh kuapeuh kong a lut pen belampu ahi. 
JHN.10.3	Amah kong ngakpa`n ana honsak a; belamte`n a aw aja uh, tualeh a belamte amin un asam a, a pawtkhiatpih jel hi. 
JHN.10.4	Tualeh belamte apawtkhiat sak chiangin amai uah apai a, belamte`n anung ajui uh, a aw atheih jiak un. 
JHN.10.5	Midang ahihleh ajuikei ding ua; a taimangsan jaw ding uh; midangte aw atheihlouh jiak un,” achi hi.
JHN.10.6	Hih gentehna thu Jesu`n akiang uah agen a; hinanleh amau`n akiang ua bangthu ahia agen chih atheikei uhi.
JHN.10.7	Tuachi`n Jesu`n akiang uah, “Adiktak in kung hilh ahi: Kei belam kongkhak ka hi. 
JHN.10.8	Ka maia hungpai jousiah gutate leh suamhatte ahi uh; hinanleh belamte`n athu uh angai kei uh. 
JHN.10.9	Kei kongkhak ka hi; kuapeuh keimah a alut leh hundam in a om ding, tualeh lut in apawt ding a, nek ding amu ding hi. 
JHN.10.10	Guta ahihleh gu ding leh that ding leh bawlsia ding loungal in a hungpai kei; kei ka hih leh amau`n hinna aneihna ding uleh tampitak a aneihna ding ua hungpai ka hi.
JHN.10.11	“Kei belampu hoih ka hi; belampu hoih in a belamte dingin ahinna apia hi. 
JHN.10.12	Hinanleh kilawh, belampu taklou, belamte amah a hilouin ngia hungpai amuh in belamte a nusia a, ataisan jel; tualeh ngia in amauh aman a, athehjak hi. 
JHN.10.13	Kilawh ahi a, belamte a ding a deihsakna mawng mawng aneihlouh jiakin a taimangsan jel hi. 
JHN.10.14	Kei belampu hoih ka hi, ka belamte ka thei a, amau`n zong kei ahung thei uhi. 
JHN.10.15	Pa in kei a hungtheih mahbang in, ken zong Pa ka thei hi; tualeh belamte dingin ka hinna ka pia hi. 
JHN.10.16	Tualeh hih belam huang a hilou belam dang ka nei hi; amauh zong kung paipih ding a ka aw aja ding uh; tualeh honkhat in aom ding ua belampu khat tawh.
JHN.10.17	“Tuajiakin ka Pa in ahung it hi, lakkik ding a ka hinna ka piak jiakin. 
JHN.10.18	Kei a pat kuaman ahung laksak ahi kei a, hinanleh ka thu in kapia ahijaw hi. Piak theihna leh lakkik theihna thu ka nei hi. Hih thupiak ka Pa a pat kamuta hi,” achi hi.
JHN.10.19	Hih thute jiakin Judate lak ah kikhennate a omkik ta hi.
JHN.10.20	Tualeh alak ua mi tampite`n, “Dawipai ahi! Amaw ahi! Bang ding a athu ngaikhia nahi ua?” achi ua.
JHN.10.21	Adangte`n, “Hih thute dawipaimi thugen ahi kei! Dawi in mittaw mit a vaksakthei ngel ei?” achi ua.
JHN.10.22	Tualeh Jerusalem a kipum apna ankuang luilai ahi a, phalbilai ahi. 
JHN.10.23	Jesu hih innlim ah Solomon inlim ah avak kawikawi a, 
JHN.10.24	tuachi`n Judate`n a im ua akiang ah, “Bangtan ahia lung awpkai a nung koih ding? Krist nahihleh chiantakin hunghilh in?” achi ua.
JHN.10.25	Jesu`n amauh adawng a, “Kunghilhta a nagingta kei uh; ka Pa min a ka nasepte`n ahung theihpih uhi; 
JHN.10.26	hinanleh na kiang ua ka genta`k mah bangin ka belam lak a mi na hihlouh jiak un na gingtakei uhi. 
JHN.10.27	Ka belamte`n ka aw aja uh, ken amauh ka thei hi; tualeh amau`n ahung jui uhi. 
JHN.10.28	Tualeh ken akiang uah tangtawn hinna kapia hi, tangtawn in a mangthang kei ding ua, kuaman ka khut a pat ahung tuhkhiathei kei ding uhi. 
JHN.10.29	Ka Pa amauh hung piapa mi jousiah sang in alianjaw hi, kuaman ka Pa khut a pat ahung tuhkhiathei kei ding hi. 
JHN.10.30	Kei leh ka Pa khat ka hi uh,” achi a.
JHN.10.31	Tuachi`n Judate`n adenna ding suang ala ua. 
JHN.10.32	Jesu`n akiang uah, “Nasep hoih tampi ka Pa a kipan nou kung musak a, hua nate lak ah khoipen jiakin ahia suang a nungden sawm uh?” achi a, a dong a.
JHN.10.33	Judate`n adawng ua, “Nasep hoih jiakin suang in den kungsawm uh ahikei a; hinanleh Pasian nagensiat jiak leh nang mihing hi chin a Pasian bang a na kibawl manin ahijaw!” achi ua. 
JHN.10.34	Jesu`n akiang uah, “Pasian in, ‘pasiante nahi uh,’ achi, chih gelh hilou maw? 
JHN.10.35	Pasian thu tunnate bawn pasiante chih ahihleh, Pasian Laisiangthou lah suksiat theih hilou a. 
JHN.10.36	Pa in aguat, leitung a asawlpa tung ah, Pasian Tapa ka hi ka chihjiak in Pasian nagensia nungchi uh ahi maw? 
JHN.10.37	Ka Pa nasepte kasep kei leh hung gingta kei un. 
JHN.10.38	Hinanleh kasep a ahihleh kei hung gingta kei nanle uchin zong ka nasepte bek gingta un,” achi hi.
JHN.10.39	Tuajiakin amah mat asawm kik ua, hinanleh akhutte ua pat apawt a.
JHN.10.40	Tuachi`n Jesu Johan in baptis abawlna mun Jordan gal ah a paikik a, huasan ah ava omta hi. 
JHN.10.41	Tuachi`n mipi tampi a hungpai ua, “Johan in sillamdang bangmah bawl anei kei a, hinanleh hihpa tungtang Johan in agen adiksiang hi,” achi ua. 
JHN.10.42	Tuachiah huasan ah mi tampi`n amah agingta uhi.
JHN.11.1	Tualeh mi khat, Mari leh a sanggamnu Martha tenna khua Bethani khua a om, amin Lazar kichi achii ana a. 
JHN.11.2	A sanggampa Lazar chi-na nu pen Toupa sathau namtui nuh a, asam a akeng siaknu Mari ahi. 
JHN.11.3	Tuajiakin a sanggamnute`n Jesu kiangah, “Toupa, ngaiin, na itpa achina hi,” chi`n kamtai mi asawl ua.
JHN.11.4	Jesu`n hihthu ajaktak in, “Hih natna pen sihna ding hial ahi kei a, hinanleh hihjiak a Pasian thupina ding ahijaw, Pasian Tapa hihjiak a bawlthupi ahihtheihna dingin,” achi hi.
JHN.11.5	Jesu`n Martha leh a sanggamnu leh Lazar a it a. 
JHN.11.6	Tuajiakin a chi-na chih ajak in, a omna mun mah ah ninih aom nalai hi. 
JHN.11.7	Tuachi`n a nungjuite kiangah, “Judea gam ah i paikik ding uh,” achi a.
JHN.11.8	A nungjuite`n a kiangah, “Rabbi, tu madeuh in Judate`n suang in ahung den sawm ua, huasan a pai nasawm kik maw?” achi ua.
JHN.11.9	Jesu`n adawng a, “Sun khat sung a dakkal sawmlehnih a om hilou maw? Mi kuapeuh sun a avak leh a kisuihkha ngai kei, hih leitung vak amuh jiakin achi hi. 
JHN.11.10	Hinanleh mi kuapeuh jan a avak leh a kisuihkha jel hi, amah a vak a omlouh jiakin.” 
JHN.11.11	Hih thute aman agen a, tuazoh in akiang uah, “I lawmpa Lazar a ihmuta, hinanleh a ihmutna a pan thousak dingin ka pai ding,” achi hi.
JHN.11.12	Tuachi`n a nungjuite`n, “Toupa, a ihmu ahihleh adam kik na ding,” achi ua.
JHN.11.13	Jesu`n asih thu agen ahi a, hinanleh amau`n ihmu a tawldam thu gen hi in a ngaihtuah uhi. 
JHN.11.14	Tuachi`n Jesu`n chiantakin akiang uah ahilh a, “Lazar asita hi. 
JHN.11.15	Tualeh nou jiak a huasan a ka omlouh ka kipak hi, na gintak theihna ding un, hitaleh zong a kiangah ipai ding uh,” achi a.
JHN.11.16	Tuachi`n Thoma, (Didum) kichipa`n a nungjui hihpihte kiangah, “Amah tawh isihkhawm theihna dingin ei zong ipai ding uh!” achi hi. 
JHN.11.17	Tuachi`n Jesu a hungtun in amah han ah nili ana omta chih ahung thei a. 
JHN.11.18	Bethani hi Jerusalem khuagei naih, melnih a gamla ahi a, 
JHN.11.19	tualeh Judate tampi Mari leh Martha kiangah, a sanggampa uh sihna tung a amauh hehnem dingin a hungpai ua.
JHN.11.20	Tualeh Martha in Jesu hungpai chih ajak takin, apai a, amah ana dawn a, hinanleh Mari innsung ah atou nalai hi. 
JHN.11.21	Tualeh Martha in Jesu kiangah, “Toupa hihsan a om hilechin ka sanggampa silou ding hi a! 
JHN.11.22	Hinanleh tu in zong Pasian kiang a nanget taphot Pasian in ahung pia ding chih ka thei hi,” achi hi.
JHN.11.23	Jesu`n amahnu kiangah, “Na sanggampa athoukik ding hi,” achi hi.
JHN.11.24	Martha in a kiangah, “Nitawpni chiang a misite thohkikni chiangin a thoukik ding chih ka thei hi,” achi a.
JHN.11.25	Jesu`n amahnu kiangah, “Kei thohkikna leh hinna ka hi. Kuapeuh kei hung gingta tuh sinanleh zong ahing ding hi; 
JHN.11.26	tualeh hing a hung gingta jousiah bangmah chik in asi ngai nawn kei ding hi, hih nagingta ei?” achi a.
JHN.11.27	Amahnu`n a kiangah, “Hi, Toupa! Nang Krist, Pasian Tapa, leitung a hungpai dingpa nahi chih ka gingta hi,” achi hi.
JHN.11.28	Martha in hih agenkhit in apai a, a sanggamnu Mari aguk in ava sam a. “Siapa a hungpai a, ahung sam hi,” achi a. 
JHN.11.29	Amahnu`n tua ajaktak in kintakin athou a, akiang ah a hungpai a. 
JHN.11.30	Jesu khuasung a hungtung naikei a, Martha in ava dawnna mun ah aom nalai hi. 
JHN.11.31	Tuachi`n Judate innsung a amah hehnem a amah tawh omten Mari kintak a thou a pawtkhia amuh un, han a kap dingin apai chi`n anung ajui ua.
JHN.11.32	Tuachi`n Mari-in Jesu omna mun a hungtun a, amah amuh in, a kengbul ah apuk a, akiang ah, “Toupa, hihsan a om hilechin ka sanggampa silou ding hi a!” achi a.
JHN.11.33	Tualeh Jesu`n Mari kap leh amah tawh hungpai Judate zong kap a om amuh takin a lungtang akhoih mahmah a, a mangbangta a. 
JHN.11.34	Tualeh aman, “Amah khoia nasial uh ahia?” achi a.
JHN.11.34	Amau`n akiang ah, “Toupa hungpai inla en in,” achi ua.
JHN.11.35	Jesu akapta.
JHN.11.36	Tuachi`n Judate`n, “En un, it na tazen e!” achi ua.
JHN.11.37	Khenkhat in, “Hihpa mittaw mit hihvak sakpa`n silousak theilou adiai?” achi ua.
JHN.11.38	Tuachi`n Jesu a lungsim a na sakik kawm in han ah a hungpai a, han pen suanghawm ahi a, suang a net ahi. 
JHN.11.39	Jesu`n, “Asuang lakhia un!” achi a.
JHN.11.39	Misipa sanggamnu Martha in, akiang ah, “Toupa tu injaw a uihta ding ajiak asihna nili ahita hi!” achi a.
JHN.11.40	Jesu`n amahnu kiangah, “Na gintat a ahihleh Pasian thupina namu ding, na kiangah chilou ka hi hiam?” achi hi. 
JHN.11.41	Tuachi`n amau`n misi omna pat suang alakhia ua, tualeh Jesu`n vanlam a entou a, “Pa, ka thu na ngaihkhiat jiakin natung ah ka kipak hi. 
JHN.11.42	Tualeh nung ngaikhia gige chih zong kathei hi, hinanleh kakim a ding mipite jiakin hih kachi ahi, Nangman nungsawl chih agintat na ding un,” achi a. 
JHN.11.43	Tuachia agenzoh in aw ngaihtak in, “Lazar hung pawtkhia in!” chi`n aki kou a. 
JHN.11.44	Tuatakin misi pen akhut akeng hanpuan a kituam in ahung pawtdok a; amai kinawtna puan a tuam ahi a. Jesu`n akiang uah, “Phel unla, paisak un,” achi hi.
JHN.11.45	Tualeh Mari kiang a hungpai leh Jesu sillamdang bawl mu Judate tampi in Jesu agingta ta uhi. 
JHN.11.46	Hinanleh khenkhat Pharisaite kiang ah apai ua, Jesu silbawlte avahilh uhi. 
JHN.11.47	Tuachi`n siampite leh Pharisaite`n vaihawmtute a samkhawm ua, “Bang ilawh ding uai? Hihpa`n sillamdang tampi abawl hi! 
JHN.11.48	Hih bang a amah guak i omsak uleh, mi jousiahin amah agingta ding ua, tualeh Rommite a hungpai ding ua, imun leh ichi leh namte ahung laksak ding uh!” achi ua.
JHN.11.49	Tualeh alak ua mi khat Kaiapha achih un, hua kum a siampi ahi a, akiang uah, “Bangmah na theikei uh! 
JHN.11.50	Inam pumpi amanlouh na ding a mipi tang a mikhat sih ei a dingin ahoih chih zong na ngaihtuah kei uh?” achi a. 
JHN.11.51	Hihpen aman ama phuahtawm a agen ahikei a, hua kum a siampi ahi a, hua namte tang a Jesu asih ding agen kholhna ahi hi. 
JHN.11.52	Tualeh hua namte guak hilou in, Pasian ta kitheh jakte jousiah pawlkhat a akaihtheihna dingin zong ahi.
JHN.11.53	Tuachi`n huani a pat in amah thahna ding ngaihtuah in a kihou jingta uhi. 
JHN.11.54	Tuajiakin Jesu Judate lak ah a langtang in avak nawn kei a, hinanleh hua a kipan in gamdai naihlam ah Ephraim kichi khuapi khat ah apai a, huasan ah a nungjuite tawh a omjingta uhi.
JHN.11.55	Tualeh Judate paikan ankuang luina ahung naita a, mi tampite gam a kipan in a kisiansuah dingin Jerusalem ah paikan ankuang luima in apai tou ua. 
JHN.11.56	Tuachi`n amau`n Jesu azong ua, Pasian tempul ah dingkawm in aki hou ua, “Bangchi`n na ngaihtuah ua? Ankuang luina a hungpailou ding adiam?” achi ua. 
JHN.11.57	Siampite leh Pharisaite`n amah amat theihna ding un, mi kuapeuh in a omna atheihleh agenkhiat ding ahi, chih thu apiata uhi.
JHN.12.1	Tuachi`n paikan kut ni masang niguk in Jesu`n misi lak a akaihthou Lazar omna Bethani khua a hungtung a. 
JHN.12.2	Huasan ah amah a dingin nitak an abawl ua, Martha in nek abawl a, hinanleh Lazar amah tawh ankuang ompihte lak a khat ahi. 
JHN.12.3	Tuachi`n Mari-in spaiknard sathau namtui man tamtak bawm kimkhat ahung tawi a, Jesu keng anuh a, asam in akengte asiak a, tualeh sathau gim in innsung a dimta hi. 
JHN.12.4	Hinanleh nungjuite lak a khat amah mansak dingpa Juda Iskariot Simon tapa in, 
JHN.12.5	“Bangding a hih sathau namtui makhai zathum a juak a, mi gentheite kiang a piajaw lou uh ahi?” achi a. 
JHN.12.6	Hihpen aman mi gentheite akhuatuah jiak a hihthu gen ahi kei a, guta ahi a, dangka-ip a kem a, tualeh asung a kikoih a lak jel jiakin agen ahijaw hi.
JHN.12.7	Hinanleh Jesu`n, “Amah guak in nusia un! Ka kivuini chiang a dingin aman hih akoih ahi. 
JHN.12.8	Mi gentheite ahihleh na kiang uah a omjing ua, kei pen na kiang uah ka om gige kei ding,” achi hi. 
JHN.12.9	Tuachi`n Judate`n amah huasan ah aom chih atheita ua; Jesu guak hilou in misi lak a pat akaihthoh Lazar zong amuh nuam jiak un a hungpai ua. 
JHN.12.10	Hinanleh siampite`n Lazar zong athah theihna ding un akihou ua, 
JHN.12.11	ajiak amah jiakin Judate tampi a paimang ua, Jesu agingta uhi.
JHN.12.12	Ajingni in ankuang luina a hungpai mi tampi in Jesu Jerusalem ah hungpai ding ahi chih ajaktak un. 
JHN.12.13	Tumnahte atawi ua amah dawn dingin apawtkhia ua, tualeh, “Hosanna! Toupa min a hungpai Israel kumpipa a hampha hi!” chi`n aki kou ua.
JHN.12.14	Tuachi`n Jesu`n sabiltung nou khat amu a, atung ah atuang a, hichi a gelh bangin:
JHN.12.15	“Lauken, Zion tanu!
JHN.12.15	ngaiin, na kumpipa
JHN.12.15	sabiltung nou tung a tuangin a hungpai hi,”
JHN.12.15	chih. 
JHN.12.16	Hih silte nungjuite`n atu`ng in a theikei uh, hinanleh pahtawi a aom nungin hih thute amah tungtang a kigelh ahi a, tualeh atung ah hih silte abawl uhi chih ahung theikhiata uhi.
JHN.12.17	Tuajiakin hihsan a pat Lazar asap khiat leh misi lak a pat akaihthoh lai a akiang a omten athu a theihpih uhi. 
JHN.12.18	Hih jiakin mipite`n zong hih sillamdang abawl chih ajak jiak un amah ana lamtuah uhi. 
JHN.12.19	Tuachi`n Pharisaite a kikou ua, “Bangmah nalawh theikei uh chih nathei uai! En un, leitung mite`n amah ajuita uh!” achi uhi.
JHN.12.20	Tualeh ankuang luina a hungpaite lak ah Grikmi kuate hiam zong a om uh a. 
JHN.12.21	Amauh (Galili gam a Bethsaida khua a om) Philip kiang ah a hungpai ua, “Pu, Jesu muh ka ut uh chi`n a ngen ua.”
JHN.12.22	Philip a hungpai a, Andru a hunghilh a, tualeh Andru leh Philip in Jesu ahilh ua. 
JHN.12.23	Hinanleh Jesu`n amauh adawng a, “Mihing Tapa pahtawi a aom na`ng hun a tungta hi. 
JHN.12.24	Adiktak in kung hilh ahi: buh tangkhat leia akiat a, asih kei leh amahtang in a omjing hi; hinanleh asihleh tampi in agah jel hi. 
JHN.12.25	Kuapeuh hinna it in ata`n ding a, tualeh kuapeuh hih leitung a ahinna hua in tangtawn hinna dongin akembit ding hi. 
JHN.12.26	Kuapeuh in kana asep ut leh hung jui hen; ka omna ah ka silapa zong a om ding ahi; mi kuapeuh in kana asep leh ka Pa in a kipahpih ding hi.
JHN.12.27	“Tu in ka kha a mangbang hi; tualeh bang ahia ka gen ding? ‘Pa, hihhun lak ah hung hundam in ka chiding hiam’? Hinanleh hihding a hungpai lah ka hi ngal a. 
JHN.12.28	Pa, na min pahtawi in!” achi a.
JHN.12.28	Tuachi`n van a pan in aw khat a hungsuak a, “Ka pahtawita a, tualeh ka pahtawi kik ding hi,” chi in.
JHN.12.29	Tuajiakin mipi akiang a ding leh hih jate`n, “Van ging ahi!” achi ua.
JHN.12.30	Hinanleh Jesu`n adawng a akiang uah, “Hih aw pen kei jiak a hungsuak ahi kei a, hinanleh nou a ding a hung suak ahijaw hi. 
JHN.12.31	Tu in hih leitung vaihawm lai ahi a, tu in hih leitung vaihawmtu paihkhiat ahi ding hi. 
JHN.12.32	Tualeh kei pen leia pat a khaikang a ka om leh mi jousiah ka kiangah ka hip ding hi,” achi hi. 
JHN.12.33	Hihpen aman bangchi bang sihna in ahia asih ding chih theihsakna a agen ahi.
JHN.12.34	Mipite`n adawng ua, “Krist ahihleh tangtawn in a omjing ding chih ka dan uapat kaja uh, bang chidan a nang mihing Tapa khaikang a om ding ahi, nachih ahia? Hih Mihing Tapa kua ahia?” achi ua. 
JHN.12.35	Tuachi`n Jesu`n akiang uah, “Hun tomnou khat vak nalak uah aom ding hi, vak naneih laiun vak ah khuasa un, atuachih keileh mial in ahunglap ding hi. Kuapeuh mial a khuasa in khoilam apai chih atheikei hi. 
JHN.12.36	Vak naneih laiun vak gingta un, vak tate na hung hihtheihna ding un,” achi a. Hih thute Jesu`n agen a, tualeh apawt a, amauh ua pat a kibuta hi.
JHN.12.37	Hinanleh amai uah sillamdang tampi bawl nanleh amah agingta tuan kei uhi. 
JHN.12.38	Jawlnei Isaiah in:
JHN.12.38	“Toupa, ka thugen uh kua ahia agingta?
JHN.12.38	Tualeh Toupa khut zong kua kiangah ahia a kilak?” chia agen ahung tangtun theihna ding in.
JHN.12.39	Tuajiakin agingta thei kei uh, ajiak Isaiah in:
JHN.12.40	“Aman amit ua amuh theihlouh na ding un
JHN.12.40	amit uh asuk tawtsak a,
JHN.12.40	tualeh a lungtang ua a theihsiam theihlouh na ding un,
JHN.12.40	a lungtang uh asuk khauhsak hi;
JHN.12.40	ahung kihei kik ua,
JHN.12.40	kana sukdam kik louhna dingin,”
JHN.12.40	achi kik hi.
JHN.12.41	Hih thute pen Isaiah in a thupina a muhlai a agen ahi a, tualeh a tungtang thu agenna ahi.
JHN.12.42	Ahihhang in vaihawmtu lamkaite lak ah zong tampi in amah agingta ua, hinanleh Pharisaite jiakin amah aphuang khia ngam kei ua, atuachih keileh kikhopna inn a pat nawhdok in a omkha ding uhi. 
JHN.12.43	Ajiak amau`n Pasian kipahpih a om sang in mihingte phat a om adeih jaw uhi.
JHN.12.44	Tuachi`n Jesu a kikoukhia a, “Kuahileh kei hung gingta tuh kei hung gingta ahikei a, a hungsawlpa gingta ahijaw hi. 
JHN.12.45	Tualeh kuahileh kei hung mu tuh kei hungsawlpa mu ahi. 
JHN.12.46	Vak ding a leitung a hungpai ka hi a, kuahileh kei hung gingta te miala a omlouh na dingin. 
JHN.12.47	Mi kuapeuhin ka thugente ja in gingta kei nanle uh zong, ken siamlouh ka tangsak kei; ajiak leitung siamlouh tangsak ding a hungpai ka hikei a, leitung hundam ding a hungpai ka hijaw hi. 
JHN.12.48	Kuapeuh kei hung deihlou a, ka thugente zong sanglou in siamlouh tangsak khat anei hi, ka thugente mahmah in nitawp ni chiangin amah siamlouh a tangsak ding hi! 
JHN.12.49	Ajiak keima phuahtawm in ka gen kei a, hinanleh Pa, a hungsawlpa`n ka gen ding leh ka hilh ding thu a hungpia hi. 
JHN.12.50	Tualeh a thupiak ahihleh tangtawn hinna ahi chih ka thei hi; tuajiakin ka gen ding jousiah Pa in ka kianga agen bangin ka genjel hi,” achi hi.
JHN.13.1	Tualeh paikan kut ankuang luima in, Jesu`n hih leitung a pat paimang a Pa kiang a apai ding hun hungtungta chih athei a, leitung a amite a it ngutngutta a, atawptan in a it hi. 
JHN.13.2	Tualeh nitak annek laiin setan in Simon tapa Juda Iskariot lungtang ah Jesu matsak ding a ngaihtuah sak a. 
JHN.13.3	Jesu`n Pa in sil bangkim a khut ah apiata chih leh, Pasian a kipan a hungpai a, Pasian kiang a paikik ding ahihdan thei in. 
JHN.13.4	Nitak an imlai ading a, apuansilh akoih a; tualeh kinawtna puan ala a, ateng a. 
JHN.13.5	Kisilna kuang a tui asunzoh in a nungjuite keng asilsak a, kinawtna puan aten in anawtjel hi. 
JHN.13.6	Tuachi`n Simon Peter kiangah a hungtung a, Peter in akiang ah, “Toupa nangmaw ka keng nasil ding?” achi a.
JHN.13.7	Jesu`n adawng a, akiang ah, “Ka silbawl tu in na theikei, hinanleh tunung chiangin nung thei ding hi,” achi hi.
JHN.13.8	Peter in akiang ah, “Ka keng nasil ngaikei ding!” achi a.
JHN.13.8	Jesu`n adawng a, “Ka sil kei a ahihleh, ka kiang ah tan bangmah nanei kei ding hi,” achi hi.
JHN.13.9	Simon Peter in akiang ah, “Toupa ka keng guak hilou in! ka khut leh ka luvum zong hungsil in!” achi a.
JHN.13.10	Jesu`n akiang ah, “Kuapeuh silsa in a kengguak lousiah sil apoimoh kei, hinanleh apum in asiang hi, na un un hilou in,” achi hi. 
JHN.13.11	Ajiak aman a mansak dingpa athei a; tuajiakin, “Na un un nasiang kim kei uh,” achi hi.
JHN.13.12	Tuachi`n a keng uh asil zoh a, apuansilh la a atoukik zoh in akiang uah, “Na tung ua ka silbawl bang ahih nathei uh hiam?” 
JHN.13.13	“Nou kei Siapa leh Toupa nungchi ua, nung chidik ngut uh, ajiak ka hi him ahi. 
JHN.13.14	Tuachi a kei na Toupa uleh Siapa-un bawn nakeng uh kasil a ahihleh nou zong khat leh khat nakeng uh na kisilsak ding uh ahi. 
JHN.13.15	Na tung ua ka bawl bang a na bawlna ding un na etton ding uh kung pia ahi. 
JHN.13.16	Adiktak in kung hilh ahi: sila apu sangin alianjaw kei a, a kisawlpa zong asawltu sangin alianjaw kei hi. 
JHN.13.17	Hih silte natheih uleh, bawl le uchin mi hampha na hi ding uhi!
JHN.13.18	“Na un ua thu ka genkei a; katelte ken kathei hi. ‘Hinanleh tua ka tanghou nekpihpa in ka tungah a khetul a khangtouta,’ chih Pasian Laisiangthou a tangtun theihna ding ahi. 
JHN.13.19	A hungtunma in tuin hih kung hilh ahi, a hungtun chiang a ‘Amah ka hi,’ chih na gintat theihna ding un. 
JHN.13.20	Adiktak in kung hilh ahi: kuahileh kasawl taphot ki pahpih, kei hung kipahpih ahi; tualeh kuahileh kei hung kipahpih in a hungsawlpa a kipahpih ahi,” achi hi. 
JHN.13.21	Jesu`n hichibang a agenzoh in a lungsim a mangbangta a, “Adiktak in kung hilh ahi: nalak ua khat in ahung mansak ding,” chi`n atheisak ta hi.
JHN.13.22	Nungjuite`n kuapen ahia agen chih theilou in aki entuah ua. 
JHN.13.23	Tualeh a nungjuite lak a khat Jesu`n a itpa Jesu ang ah kingam in a om a. 
JHN.13.24	Tuajiakin Simon Peter in, “Kua thu ahia agen chih dong ding in mit in a houpih a.”
JHN.13.25	Tuachi`n Jesu awm a kingam in akiang ah, “Toupa, kuapen ahia?” achi a.
JHN.13.26	Jesu`n adawng a, “Tanghou them kadiah a, kapiak penpen amah ahi,” achi a. Tualeh tanghou them a diahzoh in Simon tapa Juda Iskariot kiang ah apia hi. 
JHN.13.27	Tualeh tanghou them apiak zoh in setan asung ah a lutta a, Jesu`n akiang ah, “Na bawl bawl ding kintak in bawl in!” achi hi. 
JHN.13.28	Hinanleh dohkan kim a toute kuamah in bang chihna a hihthu akiang a agen ahia chih a theikei uhi. 
JHN.13.29	Ajiak alak ua khenkhat in, Juda in dangka-ip akep jiak a Jesu`n akiang a, ankuang luina a i silpoimoh dingte lei in, chi ahia, ahihkeileh migentheite kiang a banghiam khat piak ding ahiam in a ngaihtuah uhi.
JHN.13.30	Tualeh aman tanghou them ala a, tuachi`n a pawtkhia pai a, tuahun pen janlai ahi.
JHN.13.31	Tuachi`n apawt nungin Jesu`n, “Tu in jaw mihing Tapa pahtawi in a omta, tualeh Pasian zong amah ah pahtawi in aom hi. 
JHN.13.32	Amah a Pasian pahtawi a aom leh Pasian in zong amah ah amah apahtawi ding a, apahtawi paingal ding hi. 
JHN.13.33	Naute aw, tomnou khat nalak uah ka om tadih hi. Nou nungjong ding ua, Judate kiang a, ‘Ka paina ah nungthei kei ding uh,’ ka chihmah bangin, tuin na kiang uah ka chi ahi. 
JHN.13.34	Thuchiam thak kungpia ahi, nou khat leh khat ki it un, ken nou kung it bangin, nou khat leh khat ki it pelmoh un. 
JHN.13.35	Khat leh khat na ki it uleh mi jousiahin ka nungjuite na hi uh chih tua-ah athei ding uhi,” achi hi.
JHN.13.36	Simon Peter in akiang ah, “Toupa khoi ah ahia napai ding?” achi a.
JHN.13.36	Jesu`n amah adawng a, “Ka painang ah tuin nung juithei naikei ding,” achi hi.
JHN.13.37	Peter in a kiangah, “Toupa bangjiak ahia tu a kung juihtheih louh ding? Nang jiakin ka hinna ka piakhia ding,” achi a.
JHN.13.38	Jesu`n amah adawng a, “Keimah jiakin na hinna na piakhia ding maw? Adiktak in kung hilh ahi: nang thumvei nung kitheihmoh bawlma in ak akhuang kei ding hi.” achi hi.
JHN.14.1	“Na lungtang uh mangbang kei hen, Pasian na gingta ua kei zong hung gingta un. 
JHN.14.2	Ka Pa inn ah tenna ding mun tampi a om, omlou hileh kung hilh ta ding hi. Nou ding a mun bawl a pai ding ka hi. 
JHN.14.3	Tualeh kapai a, nou a ding a mun ka vabawlleh, kung paikik ding a, ka kiangah nou kung la ding; ka omna a nou zong na omtheihna ding un. 
JHN.14.4	Khoi a kapai ding nathei ua, ka lampi zong nathei uh,” achi hi.
JHN.14.5	Thoma in akiang ah, “Toupa, khoi a napai ding ka theikei uh; a lampi bangchi`n kathei ding ua?” achi a.
JHN.14.6	Jesu`n akiang ah, “Keimah lampi leh, thutak leh, hinna ka hi; keimah a pailou kuamah Pa kiang a tungthei kei hi. 
JHN.14.7	Kei hungthei hile uchin ka Pa zong nathei ding uh, tu a kipan amah nathei ua, mu zong namuta uhi,” achi hi.
JHN.14.8	Philip in a kiangah, “Toupa, Pa kou hung musak in tuachi`n kou a dingin a hun ding,” achi a.
JHN.14.9	Jesu`n akiang ah, “Tamveipi na kiang uah ka om a, tuachi`n zong hungthei nailou lai maw, Philip? Kuahileh kei hungmu in Pa mu ahi; ‘Bang chidan a Pa kou hung musak in nachih ahia’? 
JHN.14.10	Kei Pa ah ka om a, tualeh Pa kei ah aom chih gingtalou na hi hiam, Philip? Na kiang a ka thugente, keima thu in ka gen kei a. Hinanleh Pa kei a om in, aman sil a bawljel hi. 
JHN.14.11	Kei Pa ah ka om a, tualeh Pa kei ah aom chih gingta un; ahihkeileh silbawlte jiak be`k in hung gingta un. 
JHN.14.12	Adiktak in kung hilh ahi, kuahileh kei hung gingta in, ka silbawlte aman zong abawl ding a, tualeh hihte sang a thupijaw zong abawl ding, ka Pa kiang a kapai ding jiakin. 
JHN.14.13	Tualeh ka min a nanget jousiah uh, ka bawljel ding, Pa Tapa-a pahtawi a aom theihna ding in. 
JHN.14.14	Ka min a banghiam khat peuh nanget uh, ka bawljel ding.
JHN.14.15	“Kei nung it uleh ka thupiakte jui un. 
JHN.14.16	Tualeh Pa ka ngen ding a, Aman nou khamuantu ahung pia ding, na kiang ua tangtawn a om ding in. 
JHN.14.17	Tuapen thutak kha ahi; leitung taksa dan a hingten aneithei kei, ajiak amah amu kei ua, thei zong atheikei uh; hinanleh nou amah nathei uh; ajiak na kiang uah a om a, na sung uah a om ding hi.
JHN.14.18	“Tagah dingin kung nusia kei ding, na kiang uah kung pai ding hi. 
JHN.14.19	Tomkhat zoh chiang in leitung in kei ahung munawn kei ding a; hinanleh nou nung mu ding uh; ajiak kei ka hing a nou zong nahing ding uhi. 
JHN.14.20	Tuani chiangin kei ka Pa ah ka om a, nou kei ah na om ua, tualeh kei nou ah ka om chih nathei ding uhi.
JHN.14.21	“Kuahileh ka thupiakte neia jui tuh, kei hung it ahi a; tualeh kuapeuh kei hung it tuh ka Pa it in aom ding a, ken amah ka it ding a, akiang ah ka kilak ding,” achi hi.
JHN.14.22	Iskariot hiloupen Juda in akiang ah, “Toupa koukiang a kilak a, leitung mite kiang a na kilaklouh ding bang chidan ahia?” achi a.
JHN.14.23	Jesu`n adawng a akiang ah, “Mi kuapeuh in ahung it leh ka thu ajui ding a. Tualeh ka Pa`n amah a it ding a, akiang uah kung pai ding ua, amauh tawh ka tengkhawm jing ding uhi. 
JHN.14.24	Kuapeuh ahung it lou in ka thute ajui kei a, thu najakte uh keimah a ahikei a, Pa a hungsawlpa a ahijaw hi.
JHN.14.25	“Na kiang ua ka om tadih sungin hih thute na kiang uah ka gen ahi. 
JHN.14.26	Hinanleh Khamuanpa, Khasiangthou Pa in ka min a ahung sawl ding in, aman siljousiah nou a hunghilh ding a, tualeh thu na kiang ua ka gensa jousiah nou ahung theisak ding hi.
JHN.14.27	“Khamuanna kung nutsiat hi, keimah khamuanna kungpia hi; leitung in apiak bangin ken nou kung piakei a, na lungtang uh mangbang sak kei unla, lau zong lausak kei un. 
JHN.14.28	‘Ka paimang ding a, na kiang uah kung paikik ding,’ chia na kiang ua ka gen na jata uhi. Kei hung it hile uchin Pa kiangah ka pai ding kachih jiakin na kipak ding uhi, ajiak ka Pa kei sangin alianjaw hi. 
JHN.14.29	Tuin ahung tunma in kung hilhta hi, ahun a hungtun chiang a na gintattheih na ding un. 
JHN.14.30	Tubansiah na kiang uah thu tampi ka gen nawn kei ding hi; ajiak leitung vaihawmpa hungpai pai ding ahi a, aman keimah ah bangmah aneikei hi, 
JHN.14.31	hinanleh Pa ka it a, a hungpiak bangin ka bawljel hi chih leitung in atheihna ding un ahi.
JHN.14.31	“Thou un, hihsan a kipan ipai ding uhi.
JHN.15.1	“Kei grepgui diktak ka hi, ka Pa ahuan neipa ahi. 
JHN.15.2	Keimah a om ba gahneilou jousiah a paimang jel a; tualeh agah jousiah a hahsiang a; agah tamsemna dingin. 
JHN.15.3	Tuin nou na kiang ua thu ka gen jiakin na siangthou uhi. 
JHN.15.4	Keimah ah omgige un, kei zong nou mauh ah ka omgige ding, aba grepgui a aom gige keileh amah guak a agah theihlouh mahbang in, nou zong keimah a na omgige kei uleh na gahthei kei ding uhi.
JHN.15.5	“Kei grepgui ka hi a, nou abate na hi uh, kuahileh keimah a aom gige uleh kei mauh a ka omgige nate tampi in agah jel hi; ajiak keimahlou in bangmah a bawlthei kei uhi. 
JHN.15.6	Mi keimah a aom gige keileh ba bangin paikhiat in a om a, avuljel hi, tualeh mi`n amauh a tomkhawm a, mei ah apai ua, a kangtum hi. 
JHN.15.7	Keimah a na omgige ua tualeh ka thu zong noumauh a aom gige leh na ut ut uh ngen un, nou a dingin bawl in a omjel ding hi. 
JHN.15.8	Hi-ah ka Pa pahtawi in a om hi, tampi nagah na uah; tuachi`n ka nungjuite na hi ding uhi. 
JHN.15.9	Pa`n kei ahung it mahbang in, ken zong nou kung it hi; ka itna ah omgige un. 
JHN.15.10	Nou ka thupiakte najuih uleh ka itna ah na omgige ding uhi. Ken ka Pa thupiakte ka juih a a itna a ka omgige mahbang in.
JHN.15.11	“Ka kipakna nou a aom gige theihna ding leh, ka kipakna uh a bukim theihna dingin hih thute na kiang uah kung gen ahi. 
JHN.15.12	Ken nou kung it bangin nou zong khat leh khat ki it un chih ka thupiak ahi. 
JHN.15.13	Mi`n a lawmte ding a ahinna apiak sang a lianjaw itna kuaman anei kei hi. 
JHN.15.14	Thu kung piak taphot nabawl uleh ka lawmte na hi ding uhi. 
JHN.15.15	Tu a kipat in sila kung chinawn kei ding, ajiak sila in apu in bang abawl atheikei hi; lawmte kung chijaw ta ding, ajiak ka Pa kiang a kazak jousiah nou kung hilhta hi. 
JHN.15.16	Nou kei nung tel kei ua, hinanleh ken nou kung teljaw hi; pai a gah ding leh nagah uh omjing dingin, tualeh ka min a Pa kiang a nanget peuh uh a hung piak theihna dingin nou kungguat ahi. 
JHN.15.17	Hih thute nou kungpia hi, khat leh khat ki it un.
JHN.15.18	“Leitungmite`n nou ahung huat leh nou ahung huat ma in kei ahung huakhinta chih thei un. 
JHN.15.19	Leitung a hile uchin leitung in amah a it ding hi; hinanleh leitung a hilou-a, leitung a kipan a kungtel khiatte na hihzawk jiak un leitung in nou ahung hua ahi. 
JHN.15.20	‘Sila apu sangin alianjaw kei chih na kiang ua kunggen theijing un.’ Amau`n kei ahung thuaksak uleh, nou zong ahung thuaksak ding uhi; ka thugente ajuih uleh nou thugente zong ajui ding uhi. 
JHN.15.21	Hinanleh ka min jiakin hih silte jousiah natung uah a bawl ding uhi, ahung sawlpa atheihlouh jiak un. 
JHN.15.22	Kei hung pailou a akiang ua thu genlou hileng, khialhna neilou ding hi uh a, hinanleh tun a khialhna uh paulap ding aneita kei uhi. 
JHN.15.23	Kuapeuh kei hung hua-in, ka Pa zong ahua uh ahi. 
JHN.15.24	Midang kuamah bawl ngailouh alak uah bawllou hileng, khialhna neilou ding hi ua, hinanleh tuin mu zong a hungmu ua, tualeh keileh ka Pa kanih un hua zong ahung hua uhi. 
JHN.15.25	‘Hinanleh hihpen amau`n ajiak bei in ahung hua uh,’ chih a danbu ua kigelh thu a tangtunna ding a hung om ahi. 
JHN.15.26	“Hinanleh Pa kiang a pat na kiang ua kung sawl ding, khamuantu, Pa a pat hungpawt, thutak Kha a hungtun chiangin, aman ka tanchin atheisak ding hi. 
JHN.15.27	Tualeh atung a kipan a ka kiang a om nahih man un, nou zong na theisak ding uhi.
JHN.16.1	“Lungkia a na om louhna ding un hih thute na kiang uah ka gen ahi. 
JHN.16.2	Kikhopna innte ah ahung notpot ding ua; ahi, kuapeuh nou hung that in Pasian tung a silhoih bawl in aki ngaihtuah ding uh, huachibang hun a hungtung ding hi. 
JHN.16.3	Tualeh Pa leh kei ahung theihlouh man un, hih silte natung uah a bawl ding uhi. 
JHN.16.4	Hinanleh ahun a hungtun chiang a huate kung hilhta chih na theihdokna ding un hih silte nou kung hilh ahi. Na kiang ua ka om jiakin hih thute atungin na kiang uah ka gen kei hi.
JHN.16.5	“Hinanleh tuin pen a hungsawlpa kiang a pai ding ka hi a; hinanleh kuamah in khoi a pai ding na hia? chi`n nung dong kei uhi. 
JHN.16.6	Hinanleh hih thute na kiang ua ka gen jiakin na lungtang uh lunggimna in adimta hi. 
JHN.16.7	Hinanleh thutak kung hilh ahi; ka paimang nou a dingin ahoih hi; ajiak ka paimang keileh Khamuantu na kiang uah a hungpai kei ding hi; ka pai leh na kiang uah kung sawl ding hi. 
JHN.16.8	Amah a hungpai chiangin khialhna thu ah, diktatna thu ah tualeh vaihawmna thu ah leitung adiklouh dan atheisak ding hi. 
JHN.16.9	Khialhna thu ah siamlouh a tangsak ding, kei a hung gintatlouh jiak un; 
JHN.16.10	diktatna thu ah siamlouh a tangsak ding, ka Pa kiang a pai a nungmuh nawnlouh ding jiak un; 
JHN.16.11	vaihawmna thu ah siamlouh a tangsak ding, hih leitung lal vaihawm sak a aom tak jiak in.
JHN.16.12	“Na kiang uah gen ding thu tampi kanei nalai a, hinanleh tuin na puajou naikei uh. 
JHN.16.13	Bangteng hileh thutak Kha a hungtun chiangin, aman nou thutak tengteng ah ahung lamkaih ding; ajiak ama phuah thu in thu a genkei ding a, hinanleh ajak taphot agenjaw ding; tualeh sil hungtung dingte ahung musak ding hi. 
JHN.16.14	Aman kei a hung pahtawi ding; ajiak keimah a ala ding a, nou ahung musak ding hi. 
JHN.16.15	Pa silneih jousiah kei a ahi; tuajiakin keimah a ala ding a, nou ahung musak ding, ka chi ahi.
JHN.16.16	“Tomkhat nou kei nung mukei ding uh a, tualeh tomkhat zoh in nou kei nung mukik ding uh, Pa kiang a kapai ding jiakin,” achi hi.
JHN.16.17	Tuachi`n a nungjuite khenkhat in, “Tomkhat nou nung mukei ding uh, tualeh tomkhat zoh in nou kei nung mukik ding uh, ‘Pa kiang a kapai ding jiakin,’ ikiang a achih bang achihna ahia? chi`n aki hou ua. 
JHN.16.18	Tuajiakin amau`n hih a thugen ‘tomkhat,’ achih bang achihna ahia!” achi ua.
JHN.16.19	Tualeh amah a dong nuam uh chih Jesu`n athei a, akiang uah, “ ‘Tomkhat nou kei nung mukei ding ua, tualeh tomkhat zoh chiang nou kei nung mukik ding uh,’ chi-a ka gen naki dongtuah uh maw? 
JHN.16.20	Adiktak in, adiktak in kung hilh ahi: nou nakap ding ua na sun ding uh; hinanleh leitung a kipak ding; nou na lungkham ding ua; na lungkhamna uh kipakna asuak ding hi. 
JHN.16.21	Numei anau in apehlai in a lungkham a, ahun atuntak jiakin; hihnanleh nau asuahzoh takin a lungkhamnate athei nawn kei hi, mihing khat leitung a ahung pian kipakna jiakin. 
JHN.16.22	Tuajiakin tulaitak in lungkhamna nanei uhi, hinanleh nou kung mukik ding a, na lungtang uh akipak ding; tualeh na kipahna uh kuaman ahung laksak kei ding hi.
JHN.16.23	“Tualeh huani chiangin nou bangmah nung ngen kei ding uh, adiktak in kung hilh ahi, kamin a Pa kiang a na nget uh khat peuh Aman ahung pia ding hi. 
JHN.16.24	Tutan in kamin in nou bangmah na ngen naikei uh; ngen un, namu ding uh, na kipak uh a kimna ding in.
JHN.16.25	“Hih thute ahem in na kiang uah ka gen hi; hinanleh ahem a na kiang ua thu gennawnlou a, Pa tungtang chiantak a kung theihsak ding hun tung ding ahi ta. 
JHN.16.26	Huani chiangin kamin in nung ngen ding uh; nou dingin Pa ka ngen ding chi ka hikei hi, 
JHN.16.27	ajiak nou kei nung it ua, tualeh Pa a kipan a hungpai ka hih na gintak jiak un Pa amah in zong nou ahung it hi. 
JHN.16.28	Pa a kipan a hung paikhia a, leitung a hungpai ka hi, tualeh leitung nusia a Pa kiang a paikik ding ka hi,” achi hi.
JHN.16.29	A nungjuite`n akiang ah, “Ngaiin tuin ahem in nagen kei a, chiantak in nagenta hi. 
JHN.16.30	Tualeh tuin pen sil bangkim nathei a, kuamah in ahung dok na kiphamoh kei chih ka theichianta uh; hih jiakin Pasian a kipan a hungpai nahi chih ka gingta uhi,” achi ua.
JHN.16.31	Jesu`n amauh adawng a, “Tuin na gingta uh maw? 
JHN.16.32	Ngai-un, a hun a hungtung ding; ahi, tuin zong a tungta, michih na inn chiat uah na kikhenthang ding ua; keiguak in nung nusia ding uh; hinanleh Pa ka kiang a aom jiakin keiguak ka hikei hi. 
JHN.16.33	Keimah a khamuanna naneih na ding un hih thute na kiang uah ka gen ahi. Leitung ah thuakgimna nanei ding uh; hinanleh kipaktak in om un ken leitung ka zouta hi!” achi hi.
JHN.17.1	Hih thute Jesu`n agen a, tualeh vanlam nga in adak a, “Pa, ahun a tungta, na Tapa pahtawi in, na Tapa in zong nangmah ahung pahtawi theihna dingin. 
JHN.17.2	Tualeh nangmah in akiang a napiak jousiahte tangtawn hinna apiak theihna ding a mi jousiah tung a thuneihna napiak bangin. 
JHN.17.3	Tualeh hih ahi tangtawn hinna, nang Pasian diktak guak leh nasawl Jesu Krist atheih uh. 
JHN.17.4	Leitung ah namin ka pahtawita, bawl ding a nung piak nna kasem jouta hi. 
JHN.17.5	Pa aw! Tuin leitung omma a na kiang a kaneih pahtawina in nang mah kiang ah hung pahtawi in.
JHN.17.6	“Leitung a kipan a nung piakte kiang ah namin ka langsakta hi. Amauh nang a ahi a, nang kei nungpiak ahi; tualeh nathu ajuita uhi. 
JHN.17.7	Nang ka kiang a nungpiak jousiah nangmah a kipan ahi chih atheita uhi. 
JHN.17.8	Ajiak nang thu nung piakte akiang uah ka pia a, amau`n zong asangta uh, tualeh chiantak in nang a kipan a pawt ka hi chih atheita ua, nung sawl ahi chih agingta ta uhi.
JHN.17.9	“Amauh a dingin ka ngetsak hi. Leitung a dingin ka ngetsak kei a, nang nungpiakte a dingin ka ngetsakjaw hi; ajiak amauh nang a ahi uhi. 
JHN.17.10	Tualeh keia jousiah nang a ahi a; nang a jousiah kei a ahi; tualeh amau uah pahtawiin ka om hi. 
JHN.17.11	Tuin kei leitung ah ka omsawt nawn kei ding, hinanleh hihte leitung ah a om ding uh, kei na kiangah hung pai ding ka hi. Pa siangthou! Ei pumkhat ihih mahbang a amauh zong pumkhat a hihtheihna ding un, nang nungpiakte na min in kem in. 
JHN.17.12	Leitung a amauh tawh ka omsung in na min in amauh kakem a, Pasian Laisiangthou tangtun theihna dingin mangthang tapa loungal khatbek a mangthang kei uhi. 
JHN.17.13	Tuin na kiang ah hungpai ding ka hita, tualeh amau ua ka kipahna abukim theihna dingin hih silte leitung ah ka gen ahi. 
JHN.17.14	Na thu leitung ah ka piata a, leitung in amauh ahua hi; kei leitung a ka hihlouhjiak a amauh zong leitung a ahihlouh jiak un. 
JHN.17.15	Amauh leitung a kipan a lamang dingin kung ngen kei a, hinanleh migiloupa a pat a veng ding in kung ngen ahijaw hi. 
JHN.17.16	Amauh leitung a ahi kei uh, kei leitung a ka hihlouh mahbang in. 
JHN.17.17	Na thu in amauh susiangthou inla; na thu thutak ahi. 
JHN.17.18	Kei leitung a nungsawl mahbang in ken zong amauh leitung ah kasawl hi. 
JHN.17.19	Amauh jiakin kaki hihsiangthou hi.
JHN.17.20	“Hihte guak a dingin kungngen kei a, hinanleh athujiak ua kei hung gingta dingte a dingin zong kung ngen hi. 
JHN.17.21	Pumkhat ahihtheihna ding un; Pa, nang keimah a na om a, kei nangmah a ka om mahbang a amauh zong eimah a pumkhat ahihtheihna ding un; tualeh nang nungsawl chih leitung in agintat theihna ding un. 
JHN.17.22	Tualeh nang nung piak thupina amauh ka piata hi; ei pumkhat ihih bang a amauh zong pumkhat ahih theihna ding un: 
JHN.17.23	Kei amauh ah, nang kei ah, pumkhat a mauh hih bukim a aom theihna ding un; tualeh nang nungsawl a, kei nung it bangin amauh na it chih leitung in atheihna ding un.
JHN.17.24	“Pa aw! Nang kei nung piakte zong ka omna a kei tawh om dingin ka deih hi; nung piak thupina a muhtheihna ding un; ajiak nang leitung pianma pek in kei nung it hi. 
JHN.17.25	Pa diktak aw! Leitung in nang ahung theikei a, hinanleh ken kungthei hi; tualeh nang nungsawl ahih hihte`n atheita uhi. 
JHN.17.26	Tualeh akiang uah namin ka theisakta a, ka theisakjel ding; keimah nung itna akiang uah a omtheihna ding leh, kei amauh ua ka omtheihna dingin,” achi hi.
JHN.18.1	Jesu`n hih thute agen khit in a nungjuite tawh apawt ua, Kidron luiguam akan ua; huasan ah huan khat aom a, hua-ah a nungjuite tawh alut uhi. 
JHN.18.2	Tualeh Jesu a nungjuite tawh hualam a avakjel jiakin, a mansakpa Juda in zong huamun athei a. 
JHN.18.3	Tuachi`n Juda in siampite leh Pharisaite a pat galkap pawl leh miman lamkaite zohpih in, meivakte leh meiselte leh galvante tawiin huasan ah a hungtungta hi. 
JHN.18.4	Tuajiakin Jesu`n atung a sil tung ding jousiah thei in apawtkhia a, akiang uah, “Kua ahia nazon uh?” achi hi.
JHN.18.5	Amau`n adawng ua, “Nazareth Jesu”, achi ua. Jesu`n akiang uah, “Kei ka hi”, achi a.
JHN.18.5	Tualeh a mansakpa Juda zong akiang uah ading hi. 
JHN.18.6	Tualeh akiang ua keimah ka hi achih takin anungtawn ua, leiah apuk uh hi. 
JHN.18.7	Tuachi`n aman, “Kua ahia nazon uh?” chi`n adong kik a.
JHN.18.7	Amau`n, “Nazareth Jesu,” achi ua.
JHN.18.8	“Jesu`n adawng a, keimah ka hi chi`n kung hilhta; tuajiakin kei hung zong nahih uleh hihte paisak un,” achi a. 
JHN.18.9	“Nang nung piakte khat zong ka mansuah kei,” chia aman agen a tangtun theihna dingin. 
JHN.18.10	Tuachi`n Simon Peter in namsau khat aneih adokkhia a, siampi silapa asat a, abil jiatlam a satkhiat sak hi. Silapa min Marka ahi. 
JHN.18.11	Tuachi`n Jesu`n Peter kiangah, “Na namsau apaiah siat in! Ka Pa`n nou a hungpiak tuh dawnlou ding ka hi hiam?” achi hi. 
JHN.18.12	Tuachi`n galkap pawlte leh a lamkaite uleh Judah lamkaite`n Jesu a man ua, ahen uh a, 
JHN.18.13	a masapen in Anna kiang ah a zohpih ua, amah huakum a siampi a pang Kaiapha sungpa ahih jiakin. 
JHN.18.14	Tualeh Kaiapha pen mipite tang a mikhat sih ahoih hi, chia Judahte kiang a hilhpa ahi. 
JHN.18.15	Tualeh Simon Peter in Jesu ajui a, tuachimah bangin nungjui dangte`n zong ajui hi; tua nungjuipa pen siampi meltheih ahi a, siampi huang sung ah Jesu tawh alut khawm a, 
JHN.18.16	hinanleh Peter apualam ah kongkhak bul ah ading hi. Tuachi`n nungjui dang siampi meltheihpa ava pawt a, kongkhak ngaknu kiang ah agen a, Peter ahung lutpih hi. 
JHN.18.17	Tuachi`n sila kongkhak ngak nungaknu in Peter kiang ah, “Nang zong hihpa nungjuite lak a khat hilou na maw?” achi hi.
JHN.18.17	Aman ka hikei achi hi.
JHN.18.18	Tualeh silate leh lamkaite huasan ah ading ua, avot jiakin suang meihol atoh ua a awi uhi. Tualeh Peter zong amauh tawh ding khawm in mei a awi hi.
JHN.18.19	Tualeh siampi-in a nungjuite tungtang leh a thuhilhna tungtang adong a. 
JHN.18.20	Jesu`n adawng a, “A langtang in leitung ah thu ka gen a, Judahte omkhawm jingna kikhopna inn leh tempul ah thu ka hilh jing hi. Aguk in bangmah ka gen kei hi. 
JHN.18.21	Bangding a kei hungdong nahia? Akiang ua bang ka gen ka thugen jate kiang ah dongin, amau`n ka gen athei uhi,” achi hi.
JHN.18.22	Tualeh hihbang thute agenzoh in akiang a ding lamkai khat in akhut in Jesu abeng a, “Siampi huachi bangin na dawng maw!” achi a.
JHN.18.23	Jesu`n adawng a, “Thu gilou ka genleh, agitlouhna hung theisak in; hinanleh ahoih ka genleh bangding a hung beng nahia?” achi a.
JHN.18.24	Tuachi`n Anna in amah kansa in siampi Kaiapha kiang ah asawlta hi.
JHN.18.25	Simon Peter in dingin mei a awi a, tuajiakin amau`n akiang ah, “Nang zong nungjuite lak a khat hilou namaw?” achi ua.
JHN.18.25	Aman aki theihmoh bawl a, “Ka hikei,” achi a.
JHN.18.26	Tualeh Peter in abil asatkhiat sakpa sanggam siampi silate khat in, “Huan ah amah tawh na omkhawm uh hungmu hilou ka maw?” achi a.
JHN.18.27	Tuachi`n Peter in, “Ka hikei,” chi`n a kitheihmoh bawl kik a, tuachi`n ak akhuang paita hi.
JHN.18.28	Tuachi`n amau`n Jesu Kaiapha inn a pat in vaihawmna inn ah apaipih ua; jingsan matak ahi a; hinanleh amauh vaihawmna innsung ah alutkei uhi; atuachih keileh aki hihnin kha ding ua, paikan ankuang a umthei kei kha ding uhi. 
JHN.18.29	Pilat akiang uah a hungpawt a, “Hih hekna bang ahia naneih uh,” achi a.
JHN.18.30	“Amah mi gilou hikeileh na kiang ah hung piakhialou ding ka hi uh,” achi ua.
JHN.18.31	Tuachi`n Pilat in akiang uah, “Paipih unla, nadan dungjui un athu vaihawmsak un,” achi hi.
JHN.18.31	Tuajiakin Judahte`n akiang ah, “Kou kuamah thahtheihna ding dan ka neikei uhi,” achi ua. 
JHN.18.32	Hih ahihleh bangchi bang a asih ding thu Jesu`n agen a tangtun theihna dingin ahi. 
JHN.18.33	Tuachi`n Pilat vaihawmna innsung ah alut kik a, Jesu asam a akiang ah, “Judate kumpipa namaw?” achi a.
JHN.18.34	Jesu`n adawng a, “Hih nangmah lungsim a hungsuak nagen ahia ahihkeileh midang in ka tungtang thu ahih a hunghilh ahia?” achi a.
JHN.18.35	Pilat in adawng a, “Kei Judami ka hi hiam? Na chipihte leh siampite`n nang ka kiangah ahung piakhia ahi; bang ahia nabawl tak?” achi hi.
JHN.18.36	Jesu`n adawng a, “Ka kumpi gam hih leitung ah ahikei, ka kumpi gam hih leitung ah hitaleh Judahte khut ah piakkhiat ka hihlouhna dingin ka silate`n adou ding uhi. Hinanleh ka gam pen hih ahi naikei hi!” achi hi.
JHN.18.37	Tuajiakin Pilat in akiang ah, “Ahihleh kumpipa na hi hiam?” achi a.
JHN.18.37	Jesu`n adawng a, “Kumpipa, na chihpen mah ka hi. Tualeh hih ding a piang ka hi a, tualeh thutak theihpih ding a leitung a hungpai ka hi. Kuapeuh thutak a om taphot in ka aw aja uhi,” achi hi.
JHN.18.38	Pilat in akiang ah, “Thutak bang ahia?” achi a.
JHN.18.38	Tualeh hihthu agenzoh in Judate kiangah apawt kik a, akiang uah, “Amah ah diklouhna bangmah ka mukei hi. 
JHN.18.39	Hinanleh paikan ankuang luini a mikhat kung khahsak ding ahi chih tawndan khat nanei uh; tuajiakin Judate kumpipa hung khahkhia leng na ut uai?” achi a.
JHN.18.40	Tuachi`n aun un akikou ua, “Hihpa hilou in! Barabba pen!” chi in. (Barabba ahihleh suamhatmi ahi.)
JHN.19.1	Tuachi`n Pilat in Jesu a paipih a, ajepta a. 
JHN.19.2	Tualeh galkapte`n linglukhu a phan ua, a lutung ah a khusak ua, puan sandup asilhsak uhi. 
JHN.19.3	Tuachi`n, “Chibai Judate kumpipa!” achi ua, akhut un abeng uhi.
JHN.19.4	Tuachi`n Pilat a pawt kik a akiang uah, “Ngaiun, amah ah diklouhna ka mukei chih na theihna ding un na kiang uah kung paipih hi,” achi hi. 
JHN.19.5	Tuachi`n Jesu linglukhu khu-in leh puan sandup silh in ahung pawtkhia a, Pilat in akiang uah, “En un! Mihing!” achi a.
JHN.19.6	Tuajiakin siampite leh lamkaite`n amah amuhtak un, “Kross ah kilhden in! kross ah kilhden in!” achi ua.
JHN.19.6	Pilat in akiang uah, “Nou paipih unla, kilhden un, ajiak ken amah ah diklouhna ka mukei hi,” achi hi.
JHN.19.7	Judate`n amah adawng ua, “Dan khat kanei uh, Pasian Tapa a akibawl jiakin ka dan dungjui un sitak ahi,” achi ua.
JHN.19.8	Tuajiakin Pilat in hua thu ajaktak in alau semsem ta a. 
JHN.19.9	Tualeh vaihawmna innsung ah alut kik a, Jesu kiangah, “Khoisan a hung kipan nahia?” achi a.
JHN.19.9	Hinanleh Jesu`n adawng kei hi. 
JHN.19.10	Tuachi`n Pilat in akiang ah, “Ka kiangah thu genlou ding maw? Kross ah kilhden theihna leh khahkhiat theihna nei ka hi chih theilou namaw?” achi hi.
JHN.19.11	Jesu`n adawng a, “Tunglam a kipan a piak hikei lechin ka tungah bangmah bawltheih na neikei ding hi. Tuajiakin na kiang a hung piakhia pa`n khialhna alian neihjaw hi,” achi hi.
JHN.19.12	Tuanung siah Pilat in khahkhiat asawm a, hinanleh Judate`n, “Hihpa na paisak leh Kaisar lawm na hikei ding! Kuahileh amah leh amah kumpipa a kibawl tuh Kaisar dou ahi!” chi`n aki kou ua.
JHN.19.13	Tuajiakin Pilat in huathu ajaktak in Jesu ahung paikhiatpih a, tualeh “Vaihawmna suanglep” (Hebrai ham a “Gabbatha”) kichi tungah atou a. 
JHN.19.14	Tualeh tuani pen paikan kut kigin kholhni ahi a, dak gukna tuam ahi; tualeh aman Judate kiang ah, “En-un, na kumpipa uh!” achi a.
JHN.19.15	Hinanleh amauh aki kou ua, “Paimangpih in! Paimangpih in! Kross ah kilhden in!” achi uhi.
JHN.19.15	Pilat in akiang uah, “Na kumpipa uh ka kilhden ding maw?” achi a.
JHN.19.15	Siampite`n, “Kaisar loungal kumpipa dang ka neikei uh!” chi`n adawng uhi.
JHN.19.16	Tuachi`n aman amah kross a kilhden dingin akiang uah a piakhiata a, tuachi`n amau`n Jesu atu ua, a paipihta uhi.
JHN.19.17	Tualeh aman a kross kipuak in “Luguh mun,” kichi (Hebrai ham in “Golgotha” kichi) mun ah apai a. 
JHN.19.18	Huasan ah amah midang nih tawh kross ah a kilhdenta ua, ageiah khattuak, Jesu alai ah. 
JHN.19.19	Tualeh Pilat in lai agelh a, kross tung ah atak a, a laigelh ahihleh: “NAZARETH JESU, JUDATE KUMPIPA,” chih ahi. 
JHN.19.20	Tuachi`n hih lai Judate tampi`n asim ua; Jesu akilhden na uh khuapi gei ahihjiak in. Tualeh hihpen Hebrai ham, Grik ham leh Latin ham a kigelh ahi. 
JHN.19.21	Tuajiakin Judate siampite`n Pilat kiang ah, “ ‘Judate kumpipa chi`n gelh kenla, Judate kumpipa ka hi achi, chi`n gelhjaw in,’ ” achi ua.
JHN.19.22	Pilat in adawng a, “Ka gelhkhitsa, ka gelhkhitsa ahi,” achi hi.
JHN.19.23	Tuachi`n Jesu kross a a kilhden zoh un galkapte`n apuan silhte ala ua, khatchiat a atan ding un phelli asuah ua, tualeh apuan-ak zong ala uh; apuan-ak akhuina bei ahi a, a ngawng a pat apum a gat ahi. 
JHN.19.24	Tuajiakin amau`n, “I botkek kei ding a; kuatan ding chih ai isan ding uh,” chi`n a kihou ua. Pasian Laisiangthou in,
JHN.19.24	“Ka puansilhte aki hawm ua,
JHN.19.24	Ka puan-ak dingin ai asan uh,”
JHN.19.24	chih ahung tangtunna dingin.
JHN.19.24	Tuajiakin hih silte galkapte`n abawl uhi. 
JHN.19.25	Tualeh Jesu kross gei ah anu leh anu sanggamnu Mari Kleopa zi leh Mari Magdalini ading ua. 
JHN.19.26	Tuajiakin Jesu in anu leh a nungjui a itpa akiang a ding amuh in anu kiang ah, “Numei, en-in na tapa,” achi hi.
JHN.19.27	Tuachi`n nungjuipa kiangah, “En in nanu,” achi a. Hua a kipan in tua nungjuipa`n a inn ah apuita hi.
JHN.19.28	Hih nungin Jesu`n sil bangkim tuin zohsiang ahita chih thei in Pasian Laisiangthou thu a tangtun na dingin, “Ka dang atak,” achi a. 
JHN.19.29	Huasan ah bel uain thuk a dim khat akitung a, sponzi khat uain thuk in adiah dim ua, tualeh hussop chiangah atak ua, akam ah akoihtou uhi. 
JHN.19.30	Tuachi`n Jesu`n uain thuk adawn zoh in, “Zoh ahita!” achi a.
JHN.19.30	Tuachi`n alu akun a, a Kha akhahta hi.
JHN.19.31	Tuajiakin Judate`n, kiginni ahih jiakin aluangte uh khawlni a kross dawn a aom louhna dingin, ajiak khawlni pen ni thupi ahi a. Pilat kiangah a kengte uh hihtansak a, aluang uh lakmang dingin a ngen ua. 
JHN.19.32	Tuachi`n galkapte a hungpai ua, aki kilhdenpih tuak masakpen leh khat pen akeng ahih tansak ua. 
JHN.19.33	Hinanleh Jesu kiang ahung phak un ana sikhinta chih ahung mu ua, akeng ahihtansak kei uhi. 
JHN.19.34	Hinanleh galkapte lak a khat in teipi-in anak adawt a, tuachi`n sisan leh tui ahung pawtkhia hi. 
JHN.19.35	Tualeh hih mupa`n atheihpihta a, athu theihsak adik ahi; tualeh na gintat theihna ding un agendik hi chih atheita hi. 
JHN.19.36	Ajiak Pasian Laisiangthou ah: “Aguh khat zong suktan ahi kei ding,” chih a tangtun theihna dingin, hih silte a hung omta hi. 
JHN.19.37	Tualeh Pasian Laisiangthou dang in, “Amau`n adawtpa uh a en ding uh,” achi hi. 
JHN.19.38	Hih nungin, (Joseph, Arimathai khua a mi, Judate lau jiaka aguk a Jesu nungjui in Jesu luang alak theihna dingin Pilat kiangah ava ngen a.) Pilat in ana phal a, tuajiakin amah a hungpai a, Jesu luang alata hi. 
JHN.19.39	Tualeh Nikodem, atu`ng a jan a Jesu kiang a hungpaipa zong ahung pai a, murah leh aloe bawm sawmnga vel a hungtawi a. 
JHN.19.40	Jesu luang ala ua, Judate kivui ngaina bangin sil namtui leh puan malngat in atuam uhi. 
JHN.19.41	Tualeh kross a akilhden na mun uah huan khat a um a. 
JHN.19.42	Tuajiakin Judate kiginni ahih jiakin huasan ah Jesu asialta uh, han naitak ahih jiakin.
JHN.20.1	Nipikal ni masapen in, jingsang baihtak khuamial nalai in, Mari Magdalini han ah avapai a, tualeh han a kipat suang ki lakhia in amuta a. 
JHN.20.2	Tuachi`n atai a Simon Peter leh nungjui dang Jesu`n a itpa kiangah a hungpai a, akiang uah, “Han a kipat in Toupa a lamangta ua, khoisan a akoih uh ka theikei uh!” achi hi.
JHN.20.3	Tuachi`n Peter a pawtkhia a, nungjui dang tawh han lam juanin a hungpai ua. 
JHN.20.4	Tuachi`n ataituak ua, nungjui dang in Peter a makhelh a han a hungtung masa hi. 
JHN.20.5	Tualeh aman kun in a en a, puan malngat om amu a, ahihhang in asung ah alut kei hi. 
JHN.20.6	Tuachi`n Simon Peter in a nung ah ahungjui a, hansung ah alut a, puan malngatte amu hi. 
JHN.20.7	Tualeh a lutuamna kinawtna puan pen puanmalngat tawh omkhawm lou a atuam a munkhat a kijial a om amu hi. 
JHN.20.8	Tuachi`n nungjui dang hantung masapen zong asung ah alut a, tualeh amu a, ataksanta hi. 
JHN.20.9	Ajiak amau`n misi lak a kipan a thoukik ding ahi chih Laisiangthou athei naikei uhi. 
JHN.20.10	Tuachi`n nungjuite amauh inn lam ah a paikikta uhi.
JHN.20.11	Hinanleh Mari pen han pualam ah ading a; tualeh akah pum in akun a, hansung a en a. 
JHN.20.12	Tualeh Jesu luang kisialna mun ah puanngou silh vantungmi nih khat alukhung ah khat a khekhuantaw ah tou in amu hi. 
JHN.20.13	Tuachi`n amau`n akiang ah, “Numei bangding a kap nahia?” achi ua.
JHN.20.13	Amahnu`n akiang uah, “Ka Toupa a lamangta ua, tualeh a koihna uh ka theihlouh jiakin!” achi hi.
JHN.20.14	Tuachia agenzoh in a kinunghei a, Jesu ding amu a, hinanleh Jesu ahi chih atheikei hi. 
JHN.20.15	Jesu`n amahnu kiang ah, “Numei bangding a kap nahia? Kua ahia nazon?” achia hi.
JHN.20.15	Amahnu`n huan vengpa sa in akiang ah, “Hihsan a pat amah na puakmang ahihleh na koihna hunghilh in, tuachi`n amah ka la ding,” achi hi.
JHN.20.16	Jesu`n amahnu kiangah, “Mari!” achi a.
JHN.20.16	Amahnu akihei a akiang ah Hebrai ham in “Rabboni!” achi a, (Huapen “Siapa” chihna ahi hi.)
JHN.20.17	Jesu`n amahnu kiang ah, “Hungtu ken, ajiak ka Pa kiangah ka paitou naikei hi, hinanleh ka sanggamte kiangah pai inla, akiang uah ka Pa, na Pa uh, tualeh ka Pasian, na Pasian uh kiangah paitou ding ka hi chi in vahilh in,” achi hi.
JHN.20.18	Mari Magdalini a hungpai a, Toupa amuh thu leh hih silte akiang ah agen hi chih ahilhta hi.
JHN.20.19	Tuachi`n tuani mah nipikal ni masapen nitak in Judate lau jiak a nungjuite omna kongte kikhak nungin Jesu ahung pai a, akiang uah, “Na kiang uah khamuanna om hen,” achi a. 
JHN.20.20	Tuachia achih zoh in akhutte leh anak akiang uah alah a. Tuachi`n nungjuite`n Toupa amuh tak un a kipakta uhi. 
JHN.20.21	Tuachi`n Jesu`n akiang uah, “Na kiang uah khamuanna om hen. Ka Pa`n kei a hungsawl mahbang in ken zong nou kungsawl hi.” 
JHN.20.22	Tuachi`n hih thu aman agen zoh in, atung uah ahu akhahkhum a, akiang uah, “Khasiangthou tangta un. 
JHN.20.23	Kua khialhna zong na ngaihdam taphot uh ngaihdam ahi ding a, kua khialhna zong na ngaihdam louh taphot uh ngaihdam louh ahi ding,” achi hi.
JHN.20.24	Hinanleh Thoma, Didum a kichi, sawmlehnihte lak a khat, Jesu hungpai laiin akiang uah a om kei a; 
JHN.20.25	Tuajiakin nungjui dangten akiang ah, “Toupa ka muta uh!” achi ua.
JHN.20.25	Hinanleh aman akiang uah, “Akhut a sikkilhna mapawnte ka muh a, sikkilhna sunga ka khutzung ka guan a, tualeh anak a ka khut ka guan keileh ka gingta kei ding,” achi hi.
JHN.20.26	Tualeh nigiat nungin nungjuite innsung ah aom kik ua, Thoma zong akiang uah a om a; kongkhakte khak hinapi`n Jesu a hungpai a, alai uah ahung ding a, “Na kiang uah khamuanna om hen,” achi a. 
JHN.20.27	Tuachi`n aman Thoma kiangah, “Na khutzung in hungsawk inla, ka nak sawk in; gingta lou in om kenla, gingta mai in!” achi hi.
JHN.20.28	Thoma in adawng a akiang ah, “Ka Toupa leh ka Pasian!” achi a.
JHN.20.29	Jesu`n akiang ah, “Thoma, nang nungmuh jiak a na gintat ahi a; mulou a gingtate ahampha uhi!” achi hi.
JHN.20.30	Tualeh hih laibu a kigelhlou sillamdang tampi Jesu`n a nungjuite maiah abawl hi. 
JHN.20.31	Hinanleh hihte nou Jesu pen Krist, Pasian Tapa ahi chih na gintak na ding uleh na gintat jiak ua amin a hinna naneih na ding ua kigelh ahi.
JHN.21.1	Hih silte khit in Jesu Tiberia dil a nungjuite kiangah a kilakkik a; hichi bangin akilak hi. 
JHN.21.2	Simon Peter tawh, Thoma, (Apeng kichipa) tawh (Galili gam a Kana khua a om) Nathanael tawh Zebedi tapate tawh, tualeh a nungjui nihte om khawm ahi ua. 
JHN.21.3	Simon Peter in akiang uah, “Nga man in ka pai ding,” achi a.
JHN.21.3	Amau`n akiang ah, “Kou zong kungjui ding uh,” achi ua. A paikhia ua, gunkuang sung khat ah atoupai ua; tuajan in bangmah aman kei uhi. 
JHN.21.4	Hinanleh jingsang ahunghih in Jesu dil piau ah ading a; ahih hangin nungjuite`n Jesu ahih atheikei uhi. 
JHN.21.5	Tuachi`n Jesu`n akiang uah, “Naute, nek ding banghiam khat nanei uhiam?” achi a.
JHN.21.5	Amau`n, “Neilou,” chi`n adawng ua.
JHN.21.6	Aman akiang uah, “Gunkuang jiatlam pang ah nangen uh khuh un,” tamlou na man ding uh, achi a. Tuajiakin amau`n akhuh ua, nga atam mahmah jiakin a kaikhia jou nawn kei uhi. 
JHN.21.7	Tuajiakin Jesu`n a it nungjuipa`n Peter kiangah, “Toupa ahi!” achi a. Tualeh Simon Peter in Toupa ahi chih ajaktak in apuan-ak asilh a (puan silhlou a om ahih jiakin). 
JHN.21.8	Hinanleh nungjui dangte ngen a ngasa kaikawm in, gunkuang neu khat in a hungpai ua, ajiak piaugei a pat a gamla kei ua, tong janih vel ahi. 
JHN.21.9	Tualeh piaugaw a hungtun un suang meihol a mei kitawh leh atung a ngasa leh tanghou kikoih amu ua. 
JHN.21.10	Jesu`n akiang uah, “Tu a na ngasa matte uh hungtawi un,” achi a.
JHN.21.11	Simon Peter a paitou a ngasa lianpipi ja leh sawmnga leh thum a dim ngen pen piaugaw ah ahung kaikhia a, tam mahmah nanleh a ngen a kek kei hi. 
JHN.21.12	Jesu`n akiang uah, “Hungpai unla jing an hungne un,” achi a. A nungjuiten Toupa ahi chih atheih jiak un kuaman, “Kua nahia?” achi ngam kei uhi. 
JHN.21.13	Tuachi`n Jesu a hungpai a, tanghou ala a, akiang uah apia a, tuachimah bangin ngasate zong apia hi.
JHN.21.14	Hih pen Jesu`n sihna a pan a athohkik nung a a nungjuite kiang a akilak a thumveina ahi.
JHN.21.15	Tuachi`n ajing an uh anek zoh un Jesu`n Simon Peter kiangah, “Simon, Jona tapa, nang hihte sangin kei nung itjaw hiam?” achi a.
JHN.21.15	Aman akiang ah, “Hi, Toupa, kung it hi chih nathei hi”, achi a.
JHN.21.15	Aman akiang ah, “Ka belam noute vak in,” achi hi. 
JHN.21.16	Aman anihveina in akiang ah, “Simon, Jona tapa, nang kei nung it hiam?” achi a.
JHN.21.16	Aman akiang ah, “Hi, Toupa, kung it hi chih nathei hi,” achi a.
JHN.21.16	Aman akiang ah, “Ka belamte chingin,” achi hi. 
JHN.21.17	Aman a thumveina in akiang ah, “Simon, Jona tapa, nang kei nung it hiam?” achi a,
JHN.21.17	Aman a kiang a a thumveina, nang kei nung it hiam achih jiakin Peter a lungkham a. Tuachi`n aman akiang ah, “Toupa nang siljousiah nathei a; kung it hi chih nathei hi!” achi a.
JHN.21.17	Jesu`n akiang ah, “Ka belamte vak in, achi a. 
JHN.21.18	Adiktak in kung hilh ahi, na naupan laiin nang leh nang nakawng na kigak a, na utna lamlam ah na paijel; hinanleh nung upat chiangin na khut najak ding a, mi`n nakong ahung gaksak ding a na utlouhna lamlam ah a hungkai ding hi,” achi hi. 
JHN.21.19	(Hihpen aman bang chibang sihna in ahia Pasian apahtawi chih theihsakna ding a agen ahi.) Tualeh hih agen zoh in aman a kiangah, “Hungjuiin!” achi hi.
JHN.21.20	Tuachi`n Peter aki nunghei a, nungjui Jesu`n a it, nitak an nekna a zong a awm a ki-ngam a, “Toupa, kua ahia nang hung mansak ding?” chipa in hungjui in amu a. 
JHN.21.21	Peter in amah amuh in Jesu kiangah, “Hinanleh Toupa, hihpa la bangchi?” achi hi.
JHN.21.22	Jesu`n akiang ah, “Kungpai masiah dam a aom ka deihleh hua nang a dingin bang ahia? Nang hungjui in!” achi hi.
JHN.21.23	Tuachi`n hua nungjuipa a sikei ding chi`n hihthu kigen a sanggamte lak ah athang vengvungta a; Jesu`n lah akiang ah asikei ding achi kei a, “Hinanleh kungpai masiah om dingin deihleng hua nang a dingin bang ahia?” a chijaw ahi.
JHN.21.24	Hih silte theisak leh gelh nungjui pen hihpa ahi; tualeh athu theihsak adik ahi chih ithei uhi.
JHN.21.25	Tualeh Jesu`n abawl sildang tampi zong aom a, tuate gelh khinsiang ding hitaleh laibu kigelh dingte jousiah leitungin zong dawllou dingin ka ngaihtuah hi, Amen.
ACT.1.1	Theophila aw:
ACT.1.1	Ka laibu masa ah Jesu silbawl leh thuhilh patchil thu jousiah ka gelh ahi. 
ACT.1.2	Khasiangthou panpihna in sawltak a telte kiang a thu apiakkhit a laktouh a aom ni tan thu. 
ACT.1.3	Akiang uah gentheihna athuak nungin theihpihna tampi-in hingin aki musak a, nisawmli sungin akiang uah tamveipi akilak a, Pasian gam thu agen gen hi.
ACT.1.4	Tualeh amauh tawh kipawl jel in, “Jerusalem khua paisan kei unla, hinanleh Pa silchiam ka gen najak uh hua nangak un, chi`n thu apia hi. 
ACT.1.5	Ajiak Johan in tuiin hung baptist ngut a, hinanleh nou ni sawtlou nungin Khasiangthou in baptisma natang ding uh,” achi hi. 
ACT.1.6	Tuajiakin, amauh ahung kikhop un, akiang ah, “Toupa tuin maw Israelte kiang a a kumpi gam uh napiak kik ding?” chi`n adong ua.
ACT.1.7	Tualeh aman akiang uah, “Pa in ahun leh ani ama thuthu a om ding a aguat, nou natheih ding uh ahi kei, achi hi. 
ACT.1.8	Hinanleh natung uah Khasiangthou a hungtun chiangin sil bawltheihna nanei ding ua; tuachi`n Jerusalem khua ah zong, Judea gam tualeh Samaria gam jousiah ah zong, tualeh leitawp tanpha in zong ka thu theihpihte na hi ding uhi,” achi hi. 
ACT.1.9	Tualeh hih thute agen zoh in, amuhlaipi un laktouh in aom a, meiin amuhphak louhna uah ala mangta hi. 
ACT.1.10	Tualeh apaitouh lai a amau`n vanlam a et et lai un, ngaiin, minih puankang silh in akiang uah ahung ding ua, 
ACT.1.11	huate`n, “Galili gam a mite aw, bangding a vanlam en a ding ding na hi ua? Hih Jesu na kiang ua pat a laktouh a om namuh mahbang un, a mahmah ahung paikik ding hi.”
ACT.1.12	Tuachi`n Olive mual achih ua pat in Jerusalem khua ah ahung kilehkik ta ua,Olive mual pen Jerusalem khuagei ahi a, khawlni a vaphak theihna ahi. 
ACT.1.13	Tualeh inn atun un, Peter leh Johan, Jakob leh Andru, Philip leh Thoma, Bartholomai leh Mathai, Alphai tapa Simon zealot leh Jakob a sanggampa Juda omna indan tung ah a paitou ua. 
ACT.1.14	Hihte tengteng numei leh Jesu nu Mari tawh, Jesu sanggamte tawh mun khat ah omkhawm in lungsim munkhat a phattuam ngaitakin a thum thum ua.
ACT.1.15	Tualeh huani in Peter nungjuite laiah ading a, aun un za leh sawmnih bang ahi ua. 
ACT.1.16	“Sanggamte aw, Khasiangthou in David kam a, Jesu mante lamkaipa Juda thu ana genkholh, hua Pasian Laisiangthou pen ahung tung ding mawng ahi. 
ACT.1.17	Ajiak amah eite lak a simtel ahi a, hih nasepna ah tan anei hi.”
ACT.1.18	Tualeh hihpan a khialhna man in mun a lei a, abungbu in akia a, alai ah apokkek a agil jousiah alawt khiata hi. 
ACT.1.19	Tualeh hihthu Jerusalem khua a tengte jousiahin athei ua, tualeh huamun pen amauh ham in Akeldama, achi ua, tuapen “Sisan mun” chihna ahi.
ACT.1.20	“Psam Laibu ah hihthu gelh ahi:
ACT.1.20	‘A tenna mun sukgam in om henla,
ACT.1.20	Asung ah kuamah tengkei hen.’
ACT.1.20	Hichi`n zong akigelh hi,
ACT.1.20	‘Tualeh a lamkai hihna midang in tang hen,’ chih.” 
ACT.1.21	Tuajiakin, “Toupa Jesu ilak ua lutjel pawtjel a aom sung a, 
ACT.1.22	Johan baptisma a kipan, alak ua kipan van a laktouha a omni tanpha ahung na kithuahpihte lak a mikhat, thohkikna hung theihpihtu dingin aom ngeingei ding ahi,” achi hi. 
ACT.1.23	Tuachi`n minih aguat ua, khat ahihleh Joseph Barsabbas, (amin khem Justa achih uh,) tualeh khat ahih leh Matthia ahi. 
ACT.1.24	Tualeh thumna anei ua, “Nang, aw Toupa mihing jousiah lungtang theitu, hih nihte lak a kuapen ahia natel, hung theisak in. 
ACT.1.25	Juda in amah omna a pai dingin hih nasep leh sawltak hihna khialhna a apuksan mun luah dingin,” achi ua 
ACT.1.26	Tualeh ai asansak ua, a aisan uh Matthia tungah atu a; tuachi`n amah sawltak sawm leh khat tetawh simkhawm ahita hi.
ACT.2.1	Tualeh Pentikos ni a hungtun in, a unpi un munkhat ah a omkhawm ua. 
ACT.2.2	Tualeh thakhat in van a kipan in thawmging, huihpi lang bangin ahung om a, tuachi`n a touna inn uh ahung luahdim siang a. 
ACT.2.3	Tuachi`n leite amah leh amah kihawm in mei bangin akiang uah ahung kilang a, tualeh atungchiat uah ahung omta hi. 
ACT.2.4	Tuachi`n aun un Khasiangthou in adimta ua, Kha in ahamsak bang jelin hamdang in ahung hamta uhi.
ACT.2.5	Tualeh vannuai a nam jousiah lak a kipan Pasian ngaihsak Judate Jerusalem khua ah a om ua. 
ACT.2.6	Tualeh hua thawmging ahung om takin mipi ahung kikhawm ua, tualeh aham uh mi jousiahin amauh ham chiat a ajak jiak un ahung buaita ua. 
ACT.2.7	Tuachi`n aun un lamdang saseng sengin, “Ensin ua hia hamte jousiah Galili gam a mi ngen hilou ahi umaw! 
ACT.2.8	Bang chidan ahia i un ua ipianpih ham ua ijakchiat uh? 
ACT.2.9	Khenkhatte Parthiate, Medeste, Elammite tualeh khenkhat Mesopotamia gam a teng, Kappadosia gam a teng, Judea gam a teng, Pontas gam a teng, Asia gam a teng, 
ACT.2.10	Phrigia gam a teng, Izipt gam a teng tualeh Kurini khuagei lak Libia gam a teng ihi ua; tualeh khenkhat Rom khua a mikhual, Judate leh abiak dan uh juite ihi ua, 
ACT.2.11	khenkhat Krit gam leh Arab gammi bang ihi ua, hinanleh Pasian silbawl thupite agen uh eima ham chiat in ija uh!” achi ua. 
ACT.2.12	Tuachi`n aun un lamdang sa sengseng in abuaita ua, “Hih bang chidan ahia le?” chi`n khat leh khat aki hou ua.
ACT.2.13	Khenkhat in anuihsan ua, “Uain thak kham ahi uh!” achi uhi.
ACT.2.14	Hinanleh Peter sawm leh khatte tawh ading khawm a, aw ngaihtakin akiang uah agen a, “Nou Judea gam a tengte leh Jerusalem khua a teng jousiahte aw, hihthu thei unla ka thu zong ngai un. 
ACT.2.15	Hihte nagintat bang un akham kei uh, tu in jingsang dakkua tuam ahi pan hi. 
ACT.2.16	Hinanleh hihte Jawlnei Joel in ana gen ahi hi:
ACT.2.17	‘Pasian in, ni nunungte ah hichi ahung hi ding:
ACT.2.17	Mi jousiah tungah ka kha ka buakkhum ding a.
ACT.2.17	Na tapa na tanute un ka thu agen ding ua,
ACT.2.17	Na khanglaite un kilakna amu ding ua,
ACT.2.17	Na teksiate un mang aman ding uh. 
ACT.2.18	Tualeh tuani chiangin ka silapate ka silanute tung ah,
ACT.2.18	Ka kha kabuak ding a,
ACT.2.18	Ka thu agen ding uh.
ACT.2.19	Tualeh tunglam van ah sillamdangte
ACT.2.19	tualeh nuailam leiah chiamtehnate ka musak ding.
ACT.2.19	Sisan leh mei tawh meikhu tawh;
ACT.2.20	Toupa ni thupi leh minthang tak ahung tunma in
ACT.2.20	Ni mial asuak ding a,
ACT.2.20	Kha sisan asuak ding.
ACT.2.21	Tualeh hichi ahung hiding a,
ACT.2.21	kuahileh Toupa min lou taphot hundam in a om ding uh,’
ACT.2.21	achi hi, achih.
ACT.2.22	“Nou Israelte, hihthute ngaiun! Nazareth Jesu Pasian in amah jang a nalak ua sillamdangte, sil thupite leh chiamtehnate abawlte a pat in zong nathei uhi. 
ACT.2.23	Amah pen Pasian lemguat mawng leh theihkholh bangin piakkhiat a om in na paipih ua, migilou khut in kross ah na kilhden ua, na thatlumta uhi. 
ACT.2.24	Amah Pasian in sihna gaknate a phelsak a; a kaithouta hi; sihna tukdet gual ahihlouh jiakin. 
ACT.2.25	Ajiak David in atung thu agen a:
ACT.2.25	‘Kamai ah bangchiklai peuhin Toupa ka mujing a;
ACT.2.25	Hihli`ng a ka om louhna dingin ka jiatlam ah a om hi.
ACT.2.26	Tuajiakin ka lungtang anuam a,
ACT.2.26	Ka lei zong a kipak a.
ACT.2.26	Ka taksa zong kinem takin,
ACT.2.26	a om nalai ding hi.
ACT.2.27	Ka kha misikhua ah na nusia kei ding a;
ACT.2.27	Na misiangthou zong muatna na musak kei ding hi.
ACT.2.28	Nangman hinna lampi nung theisak a,
ACT.2.28	Nangman namel in kipahna in nung dimsak ding,’
ACT.2.28	chi in.
ACT.2.29	“Sanggamte aw, chisuangtu David thu pen laulouin na kiang uah ka gen thei hi, amah pen asi a, vuizong avuita ua, a han zong ikiang uah aom nalai hi. 
ACT.2.30	Tuajiakin amah Jawlnei ahi a, sa dan a akhal a kipanin a Laltouna a tou ding, Krist kung tungdok ding chih, Pasian in kichiam in agen hi chih athei a. 
ACT.2.31	Aman hihpen ana theihkholhsa ahih jiakin, Krist thohkik ding thu agen hi,
ACT.2.31	‘Amah misikhua ah nutsiat in aom kei a;
ACT.2.31	Aluang zong amuat kei hi,’ chi in. 
ACT.2.32	Hih Jesu Pasian in a kaithou ta-ngut a, hih thudik i un ua theihpihtute ihi uhi. 
ACT.2.33	Tuajiakin Pasian khut jiatlam ah pahtawiin aom a, tualeh Khasiangthou chiampen Pasian kiang a pat in amu a, namuh uleh najak uh a hungbuak ahi. 
ACT.2.34	David van ah a kahtou kei a; hinanleh a mahmah in,
ACT.2.34	‘Toupa`n ka Toupa kiangah:
ACT.2.34	Ka jiatlam ah tou gige in
ACT.2.35	Na galte na kengphang ngakna a ka bawl masiah achi hi,’
ACT.2.35	a chijaw hi.
ACT.2.36	“Tuajiakin Jesu na kilhdenpa uh pen Pasian in Toupa leh Krist hikhawm in a bawlta hi chih, Israel nam jousiahin chiantakin thei uhen!” achi hi.
ACT.2.37	Tualeh hih thu ajak tak un a lungtang uah sut bang ahung hita ua, tualeh Peter leh sawltak dangte kiangah, sanggamte aw, “Bang ahia ka bawl ding uh?” achi ua.
ACT.2.38	Tuachi`n Peter in akiang uah, “Kisik unla, na khialhna uh ngaihdam ahihtheihna dingin Jesu Krist min in baptisma tangchiat un, tuachi`n Khasiangthou piak na tang ding uhi. 
ACT.2.39	Achiam pen nou a ding zong, na tate ua ding zong, gamlatak a om jousiah a dingin zong Toupa I Pasian in asap taphot a dingin zong ahi,” achi hi. 
ACT.2.40	Tualeh thudang tamtakin a hilhchian a, “Tulai khangthak giloute lak ah ki humbit un!” chi`n a hanthawn hi. 
ACT.2.41	Tuachi`n athu pom jousiahin baptisma a tang ua; tuani in mi sangthum vel behlap in aom uhi. 
ACT.2.42	Tualeh sawltakte thugin ah leh kipawlna ah, tanghou balkham in thum in phattuam ngaitakin a omjing uhi.
ACT.2.43	Tuachi`n lauhna mi jousiah tung ah ahung omta a, sawltakte`n sillamdang leh chiamtehnate tamtak a bawl uhi. 
ACT.2.44	Tualeh a gingta jousiah aki punkhawm ua, sil bangkim aki kopkhawmta uhi. 
ACT.2.45	Tualeh a silneih jousiah uh a juak ua, a kisapna bangin aun ua lak ah a hawm jel uhi. 
ACT.2.46	Tuachi`n niteng in lungsim munkhat in tempul ah phattuam ngaitakin aom jel ua, a inn a inn a kipan in tanghou balkham in kipaktak leh lungkim takin a ante uh anejel uhi. 
ACT.2.47	Pasian aphat ua, mi jousiah deihsakna bangin a omjel ua; tualeh hundamna hungmu taphot Toupa`n niteng in akiang uah a behlap sakjel hi.
ACT.3.1	Tualeh Peter leh Johan dakkua in thumna hun ahih in tempul ah apaitou ua. 
ACT.3.2	Tualeh kuahiam pasal khat apianchil a pat kengbai khat ahung jawng ua, tuapa pen tempul a lutte kiang a silpiak ngen dingin tempul kongkhak kilawm achih uh bul ah niteng in a lumsak jel uhi. 
ACT.3.3	Tuachi`n Peter leh Johan tempul a lutding amu a, silpiak ana ngen a 
ACT.3.4	Tualeh Peter in Johan tawh tangtakin amah a en ua, “Kou hung en in!” achi a. 
ACT.3.5	Tuachi`n aman amauh a enpai a, tualeh amauh a pan bang hiam khat muh aki lam-en a. 
ACT.3.6	Tuachiah Peter in, “Dangka leh kham bangmah ka neikei a, hinanleh ka neihsun kung pia ding; Nazareth Jesu min in thou inla vakta in!” achi a. 
ACT.3.7	Tuachi`n akhut jiatlam a tu-in a kaitou a, thakhat in akeng leh a siatmit guhte ahung hatta a; 
ACT.3.8	tuachi`n amah a tawmdok a, ading a, akeng in apaita a, amauh toh tempul sung ah alutta hi. 
ACT.3.9	Tualeh keng a apai leh Pasian aphat mi jousiahin amu ua, 
ACT.3.10	tuachi`n amau`n, tempul kongkhak kilawm bul a mikiang a silpiak ngen a toujelpa ahi chih athei ua, tualeh atung a siltung lamdang asa mahmah uhi.
ACT.3.11	Tualeh kengbai hung dampa in Solomon innlim a Peter leh Johan atuklai in, mi jousiahin lamdang asa mahmah ua, akiang uah ahung taikhawm uhi. 
ACT.3.12	Tuachi`n Peter in hua amuh in, mipite kiang ah, “Israel mite aw, bangding a hih lamdang sa nahi ua? Ahihkeileh, kou silbawl theihna leh Pasian ka ngaihsak jiak ua amah ka paisak bang hial a kou hung guh-et nahi ua? 
ACT.3.13	Abrahamte, Isakte, Jakobte Pasian, ipu leh pate Pasian in a sila Jesu a tawisangta ahi, amah na mansak ua, Pilat in khah atup in zong na awikei uhi. 
ACT.3.14	Hinanleh misiangthou leh mi diktat pen na deih kei ua, tualthatpa pen na kiang ua piak na ngenjawta uhi. 
ACT.3.15	Tualeh hinna lengpa na that ua, hinanleh Pasian in amah sihna a pan a kaithou kik a, tua theihpihtute ka hi uhi. 
ACT.3.16	Tualeh amah min gintat jiakin, ama min in hihpa na muh uleh natheih uh pen a hatsakta hi; ahi amah jiak a ginna hung om in, na un ua mitmuh in adamsak sitsetta hi. 
ACT.3.17	“Tuin sanggamte aw, na lamkaite un zong ana bawl bangin, na theihlouh jiak un hih nabawl uh chih ka thei hi. 
ACT.3.18	Hinanleh Pasian in a Jawlnei jousiah kam a, Krist in a thuak ding ahi chih ana genkholhsa pen tuachibang in a tungsakta hi. 
ACT.3.19	Tuajiakin, kisik unla, na khialhnate uh nawtmang ahihtheihna ding in. Ki heikik un, tuachi`n Toupa kiang a pat halhthakna hunte ahung tungthei ding a, 
ACT.3.20	tualeh Jesu Krist nou a ding a aguatsa pen ahung sawl ding hi. 
ACT.3.21	Bangkim bawlhoih hun a hungtun masiah amahpen van in akem tadih ding hi, tua bawlhoih ding pen Pasian in leitung pianchil a pat a Jawlnei siangthou jousiah kam in a genkhinta hi. 
ACT.3.22	Ajiak, diktakin Mosi-in ipu leh pate kiangah, ‘Toupa na Pasian in keimah ahung siam bangin na sanggamte lak ah Jawlnei khat ahung siamsak ding; aman na kiang ua thu agen na ngaihkhiat sak ding uhi. 
ACT.3.23	Tualeh hichi ahung hiding a, mi kuapeuh tua Jawlnei thu ngaihsak lou pen mipi lak a kipan suk mangthang ahi ding uh,’ achi hi. 
ACT.3.24	Ahi, Samuel om a kipat Jawlnei jousiah, tualeh anung uate tawh thu anagen taphot in tuachi bangin tulai tanchin ana genkholh uhi. 
ACT.3.25	Nou, Jawlneite leh thukhun tate na hi uhi. Pasian in Abraham kiangah, ‘Nasuan nakhak jalin leitung a nam jousiah ka gualjawl ding hi,’ chi`n Ipu leh pate kiangah achiam hi. 
ACT.3.26	Pasian in a Tapa Jesu kaithou in, na khialhnate uh kiheisan sak ding leh vang hungpia ding in nou kiangah ahung sawl masapen hi,” achi hi.
ACT.4.1	Tualeh Peter leh Johan in mi kiang a thu agen laiin, siampite, tempul lamkaite leh Sadukaite a hungpai ua. 
ACT.4.2	Mi ahilh uleh Jesu jiak a misi lak a kipan a thohkikna thu a tangkoupih jiak un buaina thupitak apiangta a. 
ACT.4.3	Tualeh atung uah khut akha ua, ajingni matan thong sungah akhumta uhi. 
ACT.4.4	Hinanleh, thu ngaikhia lak a tamtak in ataksan ua; atam dan uh pasal ngen zong sangnga bang ahi uhi.
ACT.4.5	Tualeh hichi ahung hi a, ajingni in a lamkaite uleh a upate leh laigelhmite. 
ACT.4.6	Tualeh siampi Anna leh Kaiapha leh Johan leh Aleksander leh siampi chipih jousiahte Jerusalem ah aki khawm ua. 
ACT.4.7	Tualeh Peter leh Johan alai uah a dingsak ua, “Bang thuneihna in ahia, ahihkeileh kua min in ahia hihbang nabawl uh?” chi in adong ua.
ACT.4.8	Tuachi`n Peterpen, Khasiangthou in ahung dimta a, akiang uah, “Nou mipi lamkaite leh Israel upate aw: 
ACT.4.9	Kou tunia mi hatlou khat hatsakna thu ah, amah bangchi a hungdam ahi hiam, chi a nung phul uleh, 
ACT.4.10	na-unpi un thei un, tualeh Israelmi jousiahin zong thei un, Nazareth Jesu kross a na kilhlup uh, Pasian in misi lak a pat akaithou kik a, amah min in hihpa na-un ua mai ah dam in adingta ahi. 
ACT.4.11	Hih suang ahi,
ACT.4.11	‘Nou inn bawlten na suang deihlouh uh,
ACT.4.11	aning a suang poimoh pen ahung hita hi.’ 
ACT.4.12	Midang kuamah kiangah hundamna a om kei; vannuai a mihingte kiang a kipia min lak ah hung hundam ding min dang mawng mawng aom kei hi,” achi hi.
ACT.4.13	Tualeh Peter leh Johan hangsan dan amu ua, tualeh laisiam lou leh mimawltak ahi uh chih atheih un, lamdang asa mahmah ua. Jesu kiangah a omta uh chih a theichianta uhi. 
ACT.4.14	Tualeh a mi damsakpa uh akiang ua ding amuh un, bangmah agenthei takei uhi. 
ACT.4.15	Hinanleh, a vaihawmna pat ua paituam ding a thu apiak nung un aki hou ua. 
ACT.4.16	“Hih mite bang ilawh ding ua le? Sillamdang kithang tak abawl uh Jerusalem khua a om jousiahin kichiantak in athei ua; enzong inial thei tuan kei uhi. 
ACT.4.17	Hinanleh, mi kiang a aki thangsem louhna dingin tubansiah hih min a kuamah kiang a thu agen nawnlouh na ding un khauhtakin ivau ding uh,” achi ua.
ACT.4.18	Tuachi`n amauh asam ua, Jesu min a thu genkik nawnlou leh hilhkik nawn mawng mawng lou dingin thu apia uhi. 
ACT.4.19	Hinanleh Peter leh Johan in akiang uah, “Pasian mitmuh in Pasian thu man sangin nou thu man ahoihjaw diai le, ngaihtuah un. 
ACT.4.20	Koujaw ka silmuh uleh kajakte uh genlouin ka omthei kei ding uh,” achi ua. 
ACT.4.21	Tuachi`n amauh ahah vau semsem ua, a paisakta uhi. Ajiak asil bawlte uh jiakin mi jousiahin Pasian apahtawi man un, mipi jiakin gawtna lemtang amukei uhi. 
ACT.4.22	Sillamdang a adamsakpa uh kum sawmli sang a tamjaw ahi.
ACT.4.23	Tualeh Peter leh Johan apawt un alawite uh kiangah apai ua, siampite leh upate`n agen jousiah uh ahilh uhi. 
ACT.4.24	Tualeh amau`n ajaktak un, kituaktak leh aw ngaihtak in, Pasian kiangah, “Toupa, Nang van leh leite, tualeh tuipi leh asung a om jousiahte siamtu Pasian na hi! 
ACT.4.25	Nang na silapa David kam in hih thu na gen hi,
ACT.4.25	‘Bang chidan a Jentelte heh uh ahia;
ACT.4.25	tualeh miten bang chidan ahia sil phatuam lou a ngaihtuah uh?
ACT.4.26	Leitung kumpipate ading ua,
ACT.4.26	vaihawmte zong a kikhawm uh
ACT.4.26	Toupa leh Krist kalh in,’ chi in. 
ACT.4.27	Na sila, na thaunuh Jesu tung ah, Herod leh Pontia Pilat tawh Jentelte leh Israelmite aki khawm takpi uhi. 
ACT.4.28	Na khut leh na lungsim ahung tung ding a na guatkholh taphot bawl dingin. 
ACT.4.29	Tualeh, tuin, Toupa, ahung galgik dan uh en in; tualeh na silate`n hangsan tak a na thu agentheihna ding un pia in. 
ACT.4.30	Mite damsak ding a nakhut jan in; na sila siangthou Jesu min jal a chiamtehnate leh sillamdangte bawl in,” achi ua.
ACT.4.31	Tualeh, athum zoh un a omkhawmna mun uh ahung kiling a; tualeh aunpi un Khasiangthou in ahung dimsiangta ua, tuachi`n Pasian thu hangsan takin a genta uhi.
ACT.4.32	Tualeh agingta mipite lungsim khat leh ngaihtuah mun khat in a om ua; alak ua khat in zong a silneih pen kei a tuam ahi achi kei ua; a silneih jousiah a kikopjel uhi. 
ACT.4.33	Tualeh Sawltakte`n sil bawltheihna thupi tak tawh Toupa Jesu thohkikna thu ahilh ua, a un ua tungah hehpihna thupitak aom hi. 
ACT.4.34	Alak uah zong tasam kuamah aom kei uhi. Gamte ahihkeileh inn neite`n ajuak ua, a siljuakte uh man a hungtawi ua, 
ACT.4.35	sawltakte kengbul ah a koihjel uhi; tualeh michih kiangah apoimoh uh ching hun chiat in a hawm jel uhi.
ACT.4.36	Tualeh, Jos, sawltakte`n Barnabas achih uh (hua min omdan pen, “Khamuanna ta chihna ahi”), Levi chi Kupra gammi ahi a, 
ACT.4.37	agam neihpen ajuak a, aman ahung tawi a, sawltakte kiangah akoihta hi.
ACT.5.1	Hinanleh mikhat amin Anania in azi Saphira tawh aneih uh ajuak ua. 
ACT.5.2	Tualeh azi theihpih in aman kimkhat a imta a, tualeh, akimkhat hung tawiin sawltakte kengbul ah akoih a. 
ACT.5.3	Hinanleh Peter in, “Anania, Khasiangthou khem ding leh gam man kimkhat koihkhen dingin bangding a setan in na lungsim dimsak ahiam? 
ACT.5.4	A om sungteng nang a hijinglou amaw? Na juak nungin zong na thuthu in a omkei ama? Bangding a hih thute na lungsim a ngaihtuah? Mihing khem na hikei a Pasian khem nahijaw hi!” achi hi. 
ACT.5.5	Tualeh Anania in hihthu ajaktakin, apuk a, asita a, tualeh huathu jajousiah alau mahmahta uhi. 
ACT.5.6	Tualeh tangvalte ahung pai ua atuam ua, azawngkhia ua, avuita uhi.
ACT.5.7	Tualeh dakkal thum ding vel zoh in azi, sil omdan theilou pi-in a hung lut a, 
ACT.5.8	Tualeh Peter in akiang ah; “Hung hilhin, gam hihzah in ahi maw najuak uh?” achi a.
ACT.5.8	Tualeh amah nu`n, “Hi, hihzah in ahi,” achi a.
ACT.5.9	Tuachi`n, Peter in amahnu kiangah, “Bangding a Toupa Khasiangthou ze-et ding a ki thutuak na hi ua? Ngaiin na pasal vuite keng kongkhak ahung geita, nang zong ahung jongkhia ding uh!” achi a. 
ACT.5.10	Tuachi`n thakhat in akengbul ah apuk pai a, asita hi; tuachi`n tangvalte ahung lut ua, amahnupen si-in ahung mu ua, azawngkhia ua, a pasal kiangah avuita uhi. 
ACT.5.11	Tuachi`n saptuam jousiah leh huathu zakha jousiahte kiangah launa thupitak ahung omta hi.
ACT.5.12	Tualeh sawltakte khut in mi lak ah chiamtehna leh sillamdang tamtak abawl jel hi. Tualeh amauh aun un lungsim munkhat in Solomon innlim ah a om uhi. 
ACT.5.13	Midang kuamah alak uah ajaungam takei uhi, hinanleh mi`n amauh a ngaisang mahmah uhi. 
ACT.5.14	Tualeh gingthak numei leh pasal tampi tak Toupa kiangah ahung ki behlap deuh deuh uhi. 
ACT.5.15	Tuachi`n mi damloute kongjing ahung paipih in lupnate, phekte ah alumsak ua, Peter apaikawm a alimbek in, khenkhat bek aliah theihna dingin, achi ua. 
ACT.5.16	Tualeh Jerusalem kim a khuate a kipan mipite zong damloute leh dawinin bawlgimte hung paipih in ahung kikhawm ua; huate zong ahung damsiangta uhi.
ACT.5.17	Tuachi`n siampite leh alawite jousiah ading ua, tua alawite pen Sadukai pawl a ahi uhi. A thangsia mahmah ua. 
ACT.5.18	Tualeh sawltakte aman ua, vantang khumna thong ah akhumta uhi. 
ACT.5.19	Hinanleh Toupa vantungmi in janin thong kongkhakte hung hong in amauhte apaikhiat pih a, 
ACT.5.20	“Pai unla, tempul ah ding unla, mikiang ah hih hinna thu jousiah vagen un,” achi a. 
ACT.5.21	Tualeh huathu ajak un jingsang matakin tempul ah ava lut ua, thu ava hilh ua.
ACT.5.21	Hinanleh siampite leh alawite ahung pai ua; vaihawmte leh Israel suan upate tengteng asam khawm ua, sawltakte vapui dingin thong ah asawl uhi. 
ACT.5.22	Hinanleh lamkaite avapai ua, thong ah amauh ava muta kei ua, ahung ki nungleh kik ua, 
ACT.5.23	“Thong bittak a kikhak in leh avengtute zong a pualam ah kongkhak bul ah dingin kamu ua, hinanleh kahon uleh asung ah kuamah kamu kei uhi!” chi`n agen ua. 
ACT.5.24	Tempul lamkai leh siampite`n hua thu atheih un hih bangzah takin ahung thang tazen diam aw, chi`n lamdang asa uhi. 
ACT.5.25	Tuachi`n, mi khat ahung pai a akiang uah, “En un! Thong a na mi khumte un tempul ah dingin mi thu ahilh uh!” chi`n ahung gen a. 
ACT.5.26	Tuachi`n lamkaipa upate tawh avapai ua, mipite alau jiak un bawlsialou in ahung paipih ua, atuachilou hileh suang a den in aom ding uhi.
ACT.5.27	Tualeh amauh ahung puitung tak un, vaihawmte maiah thusit ding in a dingsak ua, tuatak in siampi in a kiang uah. 
ACT.5.28	“Hih min a thu hilhkik nawnlou dingin thu kungpiata uh hilou maw,” tualeh “En un na thugin un Jerusalem khua na dimsuak sakta uh, tualeh hihpa sisan ka tung ua hung khusak tum na hi uh hiam, chi`n adong ua!” 
ACT.5.29	Hinanleh Peter leh sawltak dangte`n, mihing thu sangin Pasian thu kaman jawk ding uh ahi. 
ACT.5.30	Jesu, nou singdawn a khai a na thahpa uh, Ipu leh pate Pasian in a kaithouta hi. 
ACT.5.31	Amah Pasian in kumpipa leh hundampa a om dingin a jiatlam ah a tawisangta a, Israelte kiang a kisikna leh khial ngaihdamna pia ding in. 
ACT.5.32	Tualeh, kou hih thute theihpihtute ka hi uhi; tuachimah bangin Khasiangthou, Pasian in athujui jousiahte kiang a apiak zong theihpihtu ahi nalai hi, achi ua, adawng ua.
ACT.5.33	Tualeh amau`n hihthu ajaktak un aheh mahmah ua, thah asawmta uhi. 
ACT.5.34	Tuachi`n vaihawmmite lak a mi khat amin Gamaliel, Pharisai, dan lam a siapa a minthang tak khat ahung ding a, hua sawltakte paikhiat pih phot dingin thu apia a. 
ACT.5.35	Tuachi`n akiang uah, “Nou Israelmite aw, hih mite tung a na silbawl sawm uh pilvang un. 
ACT.5.36	Tuma in zong Theoda, milian ka hi chi`n ahung om a, mi tamtak zali vel bangin amah anazom ua, amah thahlup in a omta a, tualeh amah zomteng zong a ki thehthangta ua, bangmah ahita kei uhi. 
ACT.5.37	Hihpa nungin minkhum laiin, Galili gammi Juda ahung om kik a, a kiang ah mi tamtak ala a, hinanleh amah zong asita a, tualeh athu juite jousiah zong aki thehjakta uhi. 
ACT.5.38	Tualeh tuin kung hilh ahi, hih mite khoihdah unla, hichi`n ommai uheh! Hih asiltup uleh asilbawl uh mihing a kipan ahihleh ahung mang ding hi, 
ACT.5.39	hinanleh Pasian bawl ahihleh, amauh na hihmang thei kei ding uhi. Atuachih keileh Pasian dou nahi kha laizang ding uhi!” achi hi. 
ACT.5.40	Tualeh agenpen lem asa ua, tuachi`n sawltakte asam ua, azep ua, azep zoh un Jesu min a thu gennawn mawng mawng lou dingin thu apia ua, akhahta uhi. 
ACT.5.41	Tuachi`n amauh vaihawmte lak a pat a pawtkhia ua, hua min jiak a jumna thuaktak a guat ahihjiak un akipak mahmah uhi. 
ACT.5.42	Tualeh nitengin tempul leh innchin ah Jesu Krist ahi chia thuhilh leh tangkou atawpkei uhi.
ACT.6.1	Tualeh huahun lai a nungjuite atam semsem lai un, a niteng silhawm uah meithaite a ngaihsak louh gige jiak un Grik ham jang Judate Hebraite tungah aphunta ua. 
ACT.6.2	Tuachi`n sawm leh nihte`n nungjui mipite asam ua, “Pasian nasep ka tawpsan ua dohkan tung a nek ding nna kasep uh ahoihkei ding hi. 
ACT.6.3	Tuajiakin sanggamte aw, nalak ua Khasiangthou leh pilna a kidim, mihoih ngen sagih tel un, amauhte hih sil ngaihtuah dingin i bawl ding uhi. 
ACT.6.4	Hinanleh kou pen thumna leh thu nna sem ding in kung ki pumpiak jing ding uhi,” achi ua.
ACT.6.5	Tualeh huathu in mijousiah aki paksak a, tuachi`n Stephen, ginna leh Khasiangthou a dim tawh, Philip tawh, Prokoras tawh, Nikanor tawh, Timon tawh, Parmenas tawh, Judate biak dan jui, Antiok khua a mi Nikolas tawh atel ua. 
ACT.6.6	Amauhte sawltakte mai ah adingsak ua, athum ua, atung uah akhut uh akoih uhi.
ACT.6.7	Tuachi`n Pasian thu ahung kithehjak deuhdeuh a, Jerusalem ah nungjuite ahung tam mahmahta uhi. Tualeh siampute lak ah zong mi tamtak ginna lam ah a thumangta uhi.
ACT.6.8	Tualeh, Stephen, ginna leh sil bawltheihna a dim in mi lak ah sillamdang leh chiamtehna thupitakte a bawljel hi. 
ACT.6.9	Tuachi`n sal a pat suahtakna ngahmite, Kurini khua-ate, Aleksandria khua a mite kikhopna inn achih ua mi khenkhat leh Silisia gam a leh Asia gamate kikhopna inn a mi khenkhatte ahung kisa ua, Stephen ahung kinialpih uhi. 
ACT.6.10	Hinanleh apilna leh a genpihtu Khasiangthou tuh anialkhia thei takei uhi. 
ACT.6.11	Tuachi`n mi agu`k in athuzoh ua, huate`n, “Mosi leh Pasian agensiat uh kaja uh!” achi ua. 
ACT.6.12	Tuachiah mipi, upate, laigelhmite a tokthou ua, tuachi`n amauh ahung pai ua, Stephen aman ua, vaihawmmite kiangah apaipih uhi. 
ACT.6.13	Tualeh theihpihtu dikloute abawl ua, huate`n, “Hihpa`n, hih mun siangthou leh Mosi dan agensia gige, 
ACT.6.14	Ajiak, hih Nazareth Jesu`n hih mun siangthou a hihsia ding a, Mosi-in dan ahung piakte akhek lamdang ding chia agen kaja uh!” achi ua. 
ACT.6.15	Tualeh vaihawmna a toute jousiah in Stephen a ensal chiat ua, amel vantungmite mel bangin amu uhi.
ACT.7.1	Tuachi`n siampi in, “Hih thute adik hina hiam?” achi a.
ACT.7.2	Tualeh Stephen in, “Sanggamte leh pate aw, Ngai un! Ipu uh Abraham Haran khua a atenma a, Mesopotamia gam a atenlai in, thupina Pasian a kiangah ahung kilak a 
ACT.7.3	‘na gam a kipat leh nachite a kipat pawtkhia inla, gam kung etsak ding lam ah hungpai in,’ achi hi. 
ACT.7.4	Tuachi`n amah Kaldaite gam a kipat apaikhia a Haran ah avatengta hi. Tualeh apa asih nungin Pasian in hua a pat in hih tu a natenna gam uah a pemlut sakta hi. 
ACT.7.5	Tualeh hihsan ah mun luah ding bangmah, akeng ngakna ding khop zong apiakei a, hinanleh ta aneihma pek in amah leh anung a asuante gou ding tanpha in achiam hi. 
ACT.7.6	Hinanleh Pasian in hichi bangin agen a: ‘Asuante mi gam ah ata`m ding ua, suak in akhoi ding ua, tualeh kum zali abawl genthei ding uhi. 
ACT.7.7	Tualeh, Pasian in suak a aom na ding nam keiman ka ngaihtuah ding a, tuazoh chiangin ahung pawt ding ua hihmun ah kana asem ding uh,’ achi hi. 
ACT.7.8	Tuachi`n Pasian in akiang uah teptan thukhun apia hi. Tuachi`n Abraham in Isak asuang a, tualeh ani giatni-in atep atan a, tualeh Isak in Jakob asuang a, tualeh Jakob in chikhahtu sawmlehnihte asuang hi. 
ACT.7.9	“Tualeh chikhahtute thangsiatna in hungdim in Joseph pen Izipt gam lam ah ajuakta ua, hinanleh Pasian akiang ah aom a, 
ACT.7.10	a gimthuaknate jousiah a pat ahunkhia jel a. Izipt gam kumpipa angsung ah deihsakna leh pilna apia a, tuachi`n amah Izipt gam leh a Inn a mi jousiah tung ah gam ukpa in abawlta hi. 
ACT.7.11	Tuachi`n Izipt gam leh Kanan gam ah kial a hungtung a, gimthuakna thupitak ahung omta a, Ipu Ipate un nek ding mawng mawng amu nawn takei uhi. 
ACT.7.12	Hinanleh Jakob in Izipt gam ah buh aom chih ajak takin Ipu Ipate uh asawl a, huapen apai masakna uh ahi. 
ACT.7.13	Tualeh anihvei paina uah Joseph in a sanggamte a kitheisak ta a, tualeh Joseph sanggamte Pharoah atheisakta uhi. 
ACT.7.14	Tuachi`n Joseph in apa Jakob leh a sanggamte jousiah a samsak a, aun un sawm sagih leh nga ahi uhi. 
ACT.7.15	Tuachi`n Jakob Izipt gam ah apaisuk a, tualeh amah asita a, amah leh Ipate uh. 
ACT.7.16	Tualeh aluang uh Sekem khua a puatung ua, Abraham in Sekempa Hamor tapate kiang a sum a alei han ah avuita uhi. 
ACT.7.17	“Hinanleh Pasian in Abraham kiang a athuchiam atun hun ahungnai takin, amauh Izipt gam ah hung khang in ahung tam deuhdeuhta ua. 
ACT.7.18	Atawp in Joseph theilou kumpi dangin vai ahung hawm a. 
ACT.7.19	Aman ichi leh namte a jekhem a, Ipu leh pate tung ah akhansia a, a naungekte uh hinglou dingin a paikhiasak jel hi. 
ACT.7.20	Hih hun laiin Mosi a hungpiang a, amel ahoih mahmah a, apa inn ah khathum avak ua, 
ACT.7.21	tualeh amah inn a pat a paihkhiat un, Pharoah tanu in ala a, ama tapa dingin avakta hi. 
ACT.7.22	Tuachi`n amah Izipt gam pilna jousiah ahilhta ua, tuachi`n thu leh silbawl ah a thupi mah mahta hi.
ACT.7.23	“Tualeh Mosi kum sawmli ahung hih in, achi leh nam Israelte bangin aki enkol a chih kan ahung utta a. 
ACT.7.24	Tualeh alak ua mikhat diklou tak a sukgim a om amu a, apai a ava hun a, a phuba a laksak a, Izipt gam mipa a thatta hi. 
ACT.7.25	Ajiak aman ama khut in Pasian in amauh hunkhia ding ahi, chih a sanggamte`n theiding asa a; hinanleh amau`n a theikei uhi. 
ACT.7.26	Tualeh ajingni-in Israelmi nih kihau amu a, aman kilemsak asawm a akiang uah, ‘Ngai un, nou Israelmi tuak hilou nahi uh maw, bangding a hichibang a kihau nahi ua?’ achi a. 
ACT.7.27	Hinanleh khatpa tung a sil gilou bawljawpa in Mosi asawn khia a. ‘Kuan nang ka tung ua vaihawm ding leh lamkaitu dingin ahung bawl a?’ 
ACT.7.28	‘Jani a Iziptmi na thah bang a hung thahsawm na maw?’ achi a. 
ACT.7.29	Hih thu Mosi-in ajak takin Izipt a pat a taimangta a, Midian gam ah ateng a, huasan ah tapa nih avanei hi. 
ACT.7.30	“Tualeh kum sawmli abei nungin, Sinai mualgei gamdai ah sawlbawk ah meikuang lak ah Pasian vantungmi khat akiang ah ahung kilak a. 
ACT.7.31	Mosi-in hih amuh takin, asil muh lamdang sa in en ding in avanaih laiin Toupa aw in akiang ah: 
ACT.7.32	‘Kei napu napate uh Pasian ka hi, Abraham Pasian, Isak Pasian, Jakob Pasian,’ achi a. Tuatakin Mosi a kithing a, a enngam takei hi. 
ACT.7.33	Tuachi`n Toupa`n akiang ah, ‘Na khedap sut in, nadinna munsiangthou ahi. 
ACT.7.34	Izipt gam a kami omte gentheihna ka mujing a. Tualeh a thumna uh zong kajata a, amauh hunkhia ding a hung paisuk ka hi. Hungpai in, Izipt gam ah kung sawl ding,’ achi hi.
ACT.7.35	“Hih Mosi, ‘lamkaitu leh vaihawmtu dingin kuan ahung bawl a?’ chia ahuat uh sawlbawk lak a akiang a hung kilak vantungmi ki thuahpih sakin Pasian in amah lamkaitu leh hunkhiatu kikawm dingin a sawlta hi. 
ACT.7.36	Aman Izipt gam lak ah, tuipi san ah, tualeh gamdai ah sillamdang leh chiamtehnate amuhsak nungin amauh a puikhiata hi. 
ACT.7.37	Israel suante kiang a ‘Toupa na Pasian un keimah ahung sawl mahbang in, na sanggamte ah mikhat ahung sawlsak ding a, ama thu na ngaikhia ding uhi, chitu tua Mosi pen hih ahi.’ 
ACT.7.38	Sinai mual a amah tawh kihou vantungmi leh Ipu leh pate tawh gamdai a saptuamte lak a om, ikiang ua piaksawn ding a thuhing latu hihpa ahi. 
ACT.7.39	“Hinanleh Ipu leh pate`n athu ajui ut kei ua; ahua ua, tualeh Izipt gam a lunggulh kik ua. 
ACT.7.40	Aaron kiangah, ‘I makai dingin pasiante hung bawlsak in, ajiak hih Mosi Izipt gam a hung puikhiapa lah a tanchin ka theikha nawn kei uh,’ achi ua. 
ACT.7.41	Tualeh hualaiin bawngnou lim abawl ua, alim pen gan that in abia ua, tuachi`n amauh khutsuak tungah a kipak mahmah uhi. 
ACT.7.42	Tuachi`n Pasian in aki heisan a, van a aksite abiak theihna ding un amauh a nusiata hi. Jawlnei laibu a:
ACT.7.42	‘Israel namte aw!
ACT.7.42	gamdai ah kum sawmli sungin
ACT.7.42	sa leh gan that in kei nung biangai uh maw. 
ACT.7.43	Molok puanbuk leh
ACT.7.43	na pasian uh Remphan aksi biak ding a na bawlte uh na zongjaw ua,
ACT.7.43	amauhte milim ahi uhi.
ACT.7.43	Tualeh ken nou Babilon khuakhen lam ah kung puimang ding chih gelh bangin.’
ACT.7.44	“Alim amuh bang a bawl ding a Mosi hilhtu in aguat bangin, Ipu leh pate un hua gamdai ah theihsakna puanbuk anei ua. 
ACT.7.45	Tuamah ahi Ipu leh pate khaksawnte`n Pasian in Ipu leh pate, maia Jentel ahawlkhiatte gam aluah laiun Joshua lut bangin alutpih ua, David hung om tanin huasan ah aom jingta hi. 
ACT.7.46	Tua David pen Pasian mitmuh in deihsakna amu a, Jakob Pasian dingin biak inn bawlsak a ut a. 
ACT.7.47	Hinanleh Solomon in tua inn alam jawta hi.
ACT.7.48	“Hinanleh tungnung pen Pasian ahihleh khut a bawl inn peuh ah aom kei hi. Jawlnei in,
ACT.7.49	‘Toupa`n van ka touna ahi a,
ACT.7.49	lei kakeng ngakna ahi.
ACT.7.49	inn bang chibangin nung bawlsak ding uai?
ACT.7.49	ka khawlna mun zong bang ahiai?
ACT.7.50	Ka khut in hih sil jousiah abawl hilou maw?’
ACT.7.50	achi a, chia agen bangin.
ACT.7.51	“Mi genhak, lungtang leh bil teptanloute aw!” Khasiangthou na doudal jing uhi! “Na pu leh pate bawl bangin nabawl jing uhi! 
ACT.7.52	Na pu leh pate un Jawlneite lak ah kua ahia abawl gentheih louh uh a om? Tualeh midiktak hungpai ding thu genkholhte athat ua, hua midiktak mansaktu, thattute tuin noumah ngei na hi uhi. 
ACT.7.53	Dan vantungmite piaksawn munapi a juingailoute aw!” achi hi.
ACT.7.54	Hih thute ajaktak un alungtang uah sattan abangta ua, a hagawtkhumta uhi. 
ACT.7.55	Hinanleh amahpen Khasiangthou a dim in vanlam a ensaal a, Pasian thupina leh Pasian jiatlam a tou Jesu amu a. 
ACT.7.56	“En in! van kihong a, tualeh Pasian jiatlam a mihing Tapa ding zong kamu hi!” achi a.
ACT.7.57	Tuachi`n amauh aw ngaihtakin akikou ua, abil uh ahum ua, thakhat a pang in adelh ua, 
ACT.7.58	tualeh khua a pat in ahawlkhia ua suang in adeng ua, tualeh a theihpihtute`n tangval khat amin Saul kengbul ah apuante uh akoih uhi. 
ACT.7.59	Tualeh Stephen in, “Toupa Jesu kakha la in!” chia Pasian asap laiin suang in adeng loulou uhi. 
ACT.7.60	Tuachi`n amah akhupdin a, aw ngaihtakin akikou a, “Toupa! Hih akhialhna uah moh puasak ken!” achi a. Tualeh hihthu agenzoh in a ihmuta hi.
ACT.8.1	Tualeh Saul in zong Stephen sih pen lem asa hi.
ACT.8.1	Huahun laiin Jerusalem khua a saptuam omte nasiatakin a bawlgenthei panta ua. Tuachi`n sawltakte chihlouh ngal Judea leh Samaria gam khuachin ah a kithehjak siangta uhi. 
ACT.8.2	Tualeh Pasian ngaihsak kuate hiam in Stephen luang puain avui ua, nasatak in asu`n uhi.
ACT.8.3	Saul in ahihleh saptuam pawlte a bawlgenthei mahmah a, innchin ah alut a, numei pasal akaikhia a, thong ah akhum hi. 
ACT.8.4	Tualeh aki thehjakte khuachin ah apai ua, thu a genta uhi. 
ACT.8.5	Tuachi`n Philip pen Samaria khuapi ah apaisuk a, akiang uah Krist thu agen hi, 
ACT.8.6	Tualeh a sillamdang bawlte amuh uleh ajak un mipite`n Philip thugen lungsim munkhat in a ngaihsak mahmah uhi. 
ACT.8.7	Dawininte, aw ngaihtak a kikou a mi tampi amatte uh sung a kipat ahung pawt ua, tualeh jeng leh kengbaite zong ahung damtak jiak un. 
ACT.8.8	Tua khuapi ah kipakna thupitak ahung omta hi.
ACT.8.9	Hinanleh amin Simon kichi mi khat aom a. Aman ahihleh milian ka hi chi`n tu masangin hua khuapi ah mitphialdawi zang in Samariamite lamdang satakin akoihjel a, 
ACT.8.10	mi jousiahin aneupen a pat alianpen tanpha in, “Hihmi pen ‘Pasian silbawl theihna thupi ahi achih uh ahi,’ ” chi`n athu a ngaihsak jel uhi. 
ACT.8.11	Tualeh mitphial dawia hun sawttak lamdang taktak ana bawltak jiakin amah angaihsak mahmah uhi. 
ACT.8.12	Hinanleh amau`n Pasian gam leh Jesu Krist tangthupha Philip thugen agintat tak un, anumei apasal in baptisma atangta uhi. 
ACT.8.13	Tuachi`n Simon amah ngeiin zong ahung gingta ta a, tualeh baptisma atan nungin Philip kiangah a omjing a, chiamtehna leh sillamdang thupi taktak kibawlte amuh in lamdang asathei mahmah hi.
ACT.8.14	Tualeh sawltakte Jerusalem a omten Samariate`n Pasian thu a awita uh chih atheih un, akiang uah Peter leh Johan asawl ua. 
ACT.8.15	Amauh ava tunsuk un Khasiangthou atan theihna ding un a thumsak ua. 
ACT.8.16	Hua masang in ahihleh alak ua kuamah tung ah atung naikei a, Toupa Jesu min a baptisma atan maimai uh ahi nalai hi. 
ACT.8.17	Tuachi`n sawltakte`n atung uah akhut uh anga ua, Khasiangthou atangta uhi.
ACT.8.18	Tualeh Simon in sawltakte khut ngak jiak a Khasiangthou piak ahi chih atheih takin, 
ACT.8.19	“Hichibang thuneihna hungpia un, kuatung hitaleh zong khut ka ngakna phot in Khasiangthou amuh theihna ding un,” chi`n dangka piak asawm a.
ACT.8.20	Hinanleh Peter in akiang ah, “Na dangka nang mah tawh mangkhawm heh, Pasian silpiak dangka tawh lei nasawm jiak in! 
ACT.8.21	Hih thua ka nasep na uah nang panna nanei kei a, tan zong na neikei hi, na lungtang Pasian mitmuh a adiklouh jiak in. 
ACT.8.22	Tuajiakin, na khialhna kisik inla, Pasian kiangah thum in, tuachi`n na lungtang a na ngaihtuah ahung ngaihdam khamoh kei ding hi. 
ACT.8.23	Ajiak, nang pen gu khatak leh khialhna sal a tang na hi chih kung thei hi.”
ACT.8.24	Tuachi`n Simon in adawng a, “Na silgente uh ka tung a atunlouhna dingin Pasian kiangah hung thumsak un,” achi a.
ACT.8.25	Tuachi`n amau`n Toupa thu atheihsak zoh uh leh agenzoh nung un Jerusalem khua ah apaikikta ua, Samariate khua tamtak ah tangthupha a genta uhi.
ACT.8.26	Tualeh Toupa vantungmi in Philip ahoupih a, “Thou inla simlam a kipan Gaza khua sunsuk lampi, tua gamdai ah paiin,” achi hi. 
ACT.8.27	Tualeh amah athou a, apaita a. Tualeh ngaiin, Ethiopia gam a mi khat, Ethiopia kumpinu Kandake nuai a michilgeh lamkai liantak, agou jousiah kemtu Jerusalem khua ah Pasian bia dingin avapai a. 
ACT.8.28	A kilehlam in a sakolleng a toukawm in Jawlnei Isaiah laibu asim a, 
ACT.8.29	Tuachi`n Khasiangthou in Philip kiangah, “Tua sakolleng vanaih inla, va kithuahpih in,” achi hi. 
ACT.8.30	Tuachi`n Philip akiang ah avatai a, Jawlnei Isaiah laibu asim aja a, “Nasim pen na theisiam ei?” achi a.
ACT.8.31	Tualeh aman, “Kuahiam in ahung hilhchian kei leh bang kachi theihsiam dia?” achi a. Tuachiah Philip kahtou a akiang a tou dingin achial a. 
ACT.8.32	Pasian Laisiangthou asimna mun ahihleh hih ahi:
ACT.8.32	“Thahding belam bangin amah apaipih ua,
ACT.8.32	tualeh belamnou amulmetpa maia a daihdide bangin.
ACT.8.32	Aman zong akam akak kei hi.
ACT.8.33	A kingiamkhiat laiin a thudikna lakmangin a om a.
ACT.8.33	Asuante tanchin kuan ahia hung gen ding,
ACT.8.33	leitung a panin ahinna laksak ahih jiakin,”
ACT.8.33	chih.
ACT.8.34	Tualeh michilgeh in Philip ahoupih a, akiang ah, “Hung hilh in, hih thu Jawlneiin kua thu agenna ahia? ama thu ahia, ahihkeileh midang thu?” achi a. 
ACT.8.35	Tuachi`n Philip in akam akak a, tua Pasian Laisiangthou a panin akiang ah Jesu tanchin a genta hi. 
ACT.8.36	Tualeh lampi a apai laiun tui omna munkhat a hungtung ua, tuatakin michilgeh in, “En in, hihsan ah tui aom. Baptisma katanna dingin bangin ahung dal a?” achi a. 
ACT.8.37	Tuachi`n Philip in, “Na lungtang tengteng a na gintak leh na tangthei hi,” achi a. Tuachiah aman adawng a, “Jesu Krist hih Pasian Tapa ahi chih ka gingta hi,” achi a.
ACT.8.38	Tuachi`n sakolleng khawlsak in anih un, Philip leh michilgeh tuilak ah apaisuk khawm ua, Philip in amah a baptista hi. 
ACT.8.39	Tualeh tui a pat apawtkhiat tak un, Toupa Khasiangthou in Philip a lamangta a, michilgeh in a mukik takei hi. Tualeh a lampi ah nuamtak in apaijel ta hi. 
ACT.8.40	Hinanleh Philip Azota khua ah amukik ta ua, tualeh pai suaksuak in Kaisaria khua atun masiah khuachin ah tangthupha a genta hi.
ACT.9.1	Tuachi`n Saul in Toupa nungjuite avau thu leh thah atup thu genkhia kawm kawm in siampi kiangah avapai a. 
ACT.9.2	Tualeh Damaska khua a kikhopna innte a dingin lai a ngen a, lampi a mi kuapeuh pasal hi`n numei hitaleh amuh muh kansa a Jerusalem khua a ahung paipih theihna ding in.
ACT.9.3	Tualeh khualzin a Damaska khuagei a hungtun in, thakhat in van a kipan in vak akim ah ahung tang a. 
ACT.9.4	Tuachi`n leiah apuk a, “Saul, Saul! Nang bangding a hung bawlgenthei na hia?” chi`n aw aja a.
ACT.9.5	Tuachi`n aman, “Toupa kua na hiam?” achi a.
ACT.9.5	Tuachi`n Toupa`n, “Jesu na bawlgentheih ka hi,” chiangjumte pekjing nang a dingin ahaksa hi, achi a. 
ACT.9.6	Tuachi`n aman kithing kawm leh lamdang satakin, Toupa bang bawl dingin nungdeih a? achi a. Tuachi`n Toupa`n akiang ah, “Thou inla khuapi sung ah lut in, tuachi`n nabawl ding ahung nahilh ding uh,” achi hi.
ACT.9.7	Tualeh amah tawh zinkhawmte gen ding beiin ading ua, aw aja ua, hinanleh kuamah amukei uhi. 
ACT.9.8	Tuachi`n Saul leia kipan in athou a, ahung hak a hinanleh bangmah amuthei kei a, tuachi`n akhut in akai ua, Damaska khua ah apuilut uhi. 
ACT.9.9	Tuachi`n khua mulou in nithum aom a, bangmah ane in adawn kei hi.
ACT.9.10	Tualeh Damaska ah amin Anania kichi nungjui khat aom a, Toupa`n mangmu bangin akiang ah, “Anania!” achi a, tualeh aman,
ACT.9.10	“Toupa hiah ka om,” achi a.
ACT.9.11	Toupa`n akiang ah, “Thou inla, lamlian tang achih uah pai inla, tualeh Juda inn a om Tarsa khua a mi amin Saul kichi kankhia in, ajiak ngaiin, athum laitak ahi, achi a, 
ACT.9.12	tualeh mangmu bangin mikhat amin Anania kichi lut a, amit vaksak ding a atung a akhut ngain amuta hi.”
ACT.9.13	Tuachi`n Anania in, “Toupa, hihpa in Jerusalem khua a na misiangthoute tung a sil hoihlou abawl dante mi tampi kam ah kija hi. 
ACT.9.14	Tualeh hihsan ah zong na min lou jousiahte mattheihna dingin siampite kiang a kipan in thu amu hi,” achi a.
ACT.9.15	Hinanleh Toupa`n akiang ah, “Pai maiin, ajiak amah pen Jentelte leh kumpipate leh Israelte kiang a Ka thu pualut ding a ka belseh ahi. 
ACT.9.16	Tualeh kamin jiak a bang zahta a thupi ahia athuak ding, akiang ah theisak ding ka hi,” achi hi.
ACT.9.17	Tuachi`n Anania avapai a, inn ah alut a, atung ah khut ngaiin, “Sanggampa Saul, namit vakna ding leh Khasiangthou na dimtheihna dingin, Toupa, nung paina lampi a na kiang a kilak Jesu ngeiin a hungsawl ahi,” achi hi. 
ACT.9.18	Thakhat in lip tawh kibang banghiam khat amit a kipan akiata a, tualeh thakhat in amit ahung vakta a, tuachi`n a thou a, baptisma atangta hi; 
ACT.9.19	tuachi`n an ane a, a halhta hi. Tuachi`n Saul Damaska a nungjui omte kiang ah ni bangzah hiam atam hi.
ACT.9.20	Tualeh kikhopna innte ah Jesu pen Pasian Tapa ahihdan thu atang koupihpai ngal hi.
ACT.9.21	Tuachi`n athu jate jousiahin lamdang asa mahmah ua, “Hihpa Jerusalem khua a, hih min loute bawlgenthei jelpa hilou amaw? Tualeh kansa a siampite kiang a pui tum a hihsan a hungpai hilou amaw?” achi ua.
ACT.9.22	Hinanleh Saul pen ahung hat semsem a, Jesu hi Krist ahi taktak hi chih hilhchian in Damaska khua a Juda omte angaihna theilouin akoih hi.
ACT.9.23	Tualeh ni tamtak nungin amah thah tum in Judate akihou ua, 
ACT.9.24	hinanleh Saul in athiltup uh ana thei a. Tualeh amau`n amah thah tum in kulh kongkhak sun leh janin ata`ng uhi. 
ACT.9.25	Tuachi`n nungjuite`n amah janin apui ua, kulhbang ah bawm in a khaikhiata uhi.
ACT.9.26	Tualeh Saul Jerusalem atun in nungjuite kithuahpih asawm a. Hinanleh amau`n nungjui ahih a gintatlouh jiak un alau mahmah uhi. 
ACT.9.27	Hinanleh Barnaba in amah apui a, sawltate kiang ah ahung paipih a. Lampi a Toupa amuh a, ahoupih bang, tualeh Damaska khua a Jesu min a hangsantak a thu agendante bang a genta a. 
ACT.9.28	Tuachi`n amah Jerusalem khua ah akiang uah lutjel pawtjel in aomta hi. 
ACT.9.29	Toupa Jesu min in hangsan takin thu agen jel a, tualeh Grik Judate anial a, hinanleh amau`n amah thah atum uhi. 
ACT.9.30	Tuachia a sanggamte`n atheih tak un Kaisaria khua ah apaipih suk ua, Tarsa khua ah asawl mangta uhi.
ACT.9.31	Tuachi`n saptuamte Judea gam vel, Galili gam vel, Samaria gam vel ah adet deuhdeuh ua, muangtak in aomta uhi. Tualeh Toupa laudan siam in, Khasiangthou khamuan in aom ua, ahung tam deuhdeuhta uhi.
ACT.9.32	Tualeh hichi ahung hi a, Peter pen gam jousiah tuan in apai a, Lidda khua a misiangthou tengte kiang ah ahung paisuk a. 
ACT.9.33	Tualeh huasan ah amin Aenia kichi, ajeng jiak a kum giat lupna a lumjing khat amu a. 
ACT.9.34	Tualeh Peter in akiang ah, “Aenia, Jesu Krist in ahung damsak hi, thou inla napuan phah jial in,” achi a, tuachi`n amah athou pai a. 
ACT.9.35	Tuachi`n Lidda leh Saron a om jousiahin amah amu ua, Toupa lam angata uhi.
ACT.9.36	Tualeh Joppa khua ah amin Tabitha kichi nungjui khat aom a. (Tabitha Grik ham in Dorka ahi) Hih numeiin sil bawlhoih leh silpiak ahau mahmah hi. 
ACT.9.37	Tualeh hichi ahung hi a, hualaiin achi ana a, asita a, asilzoh un inndan tungnung ah alumsak uhi. 
ACT.9.38	Tualeh Lidda khua hi Joppa khua gei ahihjiak in nungjuite`n Peter huasan ah aom chih aja ua, “Sawt hallou a akiang ua hungpai ding a va-ngen dingin akiang ah minih asawl ua.” 
ACT.9.39	Tuachi`n Peter athou a amauhgel tawh akitonta a. A hungtun in amah inndan tungnung ah apaipih ua, tualeh meithai jousiah akiang a dingin Dorka akiang ua adamlai a apuan ak bawlte apuan bawlte lak pum in akap ua. 
ACT.9.40	Hinanleh Peter in aun un apawtsak a, akhupdin a athumta a; tualeh aluanglam nga in, “Tabitha thou in!” achi a, tualeh amahnu`n amit ahung hah a, Peter amuhtak in ahung touta hi. 
ACT.9.41	Tuachi`n Peter in akhut apia a, akaithouta a, tualeh misiangthoute meithaite asam a, dam in apiata hi. 
ACT.9.42	Tualeh huathu Joppa khua mi jousiahin atheisuak ua, tuachi`n mi tampi in Toupa agingta uhi. 
ACT.9.43	Tualeh hichi ahung hi a, Peter pen Joppa khua ah savun bawlpa Simon inn ah ni tampi atamta hi.
ACT.10.1	Tualeh, Kaisaria khua ah amin Kolnelia kichi mi khat aom a, “Itali galkap pawl a jalamkai ahi a.” 
ACT.10.2	Pasian ngaihsakmi ahi a, a innkuante jousiah tawh Pasian laudan asiam ua, mi kiang ah sil tampi apia a, tualeh Pasian kiang ah zong a thum jing hi. 
ACT.10.3	Aman sun dakkua ding vel in mangmu bangin, chiantakin Pasian vantungmi khat akiang a lut a, “Kolnelia!” chi`n amu a.
ACT.10.4	Tuachi`n Kolnelia in, amah a etleh, alau a, “Toupa, bang ahita a?” achi a.
ACT.10.4	Tuachi`n vantungmi in akiang ah, “Na thumnate leh na silpiakte theihjing dingin Pasian maiah ahung tungtouta hi. 
ACT.10.5	Tualeh tuin Joppa khua ah mi sawl inla, mi khat amin Simon, amin khem Peter kichi va samsak in. 
ACT.10.6	Amah ahihleh tuipi gei a om, savun bawlpa Simon inn a tung ahi,” achi a. 
ACT.10.7	Tuachi`n vantungmi Kolnelia houpih pen apaikhit tak in Kolnelia in asilate lak a mi nih leh amah nna sepsak jingte lak a Pasian ngaihsak galkap mi khat asam a. 
ACT.10.8	Tuachia thu jousiah akiang ua a hilhkhit takin Joppa khua ah asawlta hi.
ACT.10.9	Ajingni a apai laiun, tualeh khuapi atunkuan un, Peter thum dingin intung ah akahtou a, sun dakkal gukna ding vel ahi a. 
ACT.10.10	Tuachi`n agil ahung kial mahmah a, annek a ut a, hinanleh nek ding a bawllai un ana haitu man a. 
ACT.10.11	Tualeh, van kihong in, banghiam bawm liantak khat aningli a kikhih a, leia hung ki khaikhiasuk in amu a. 
ACT.10.12	Huasung ah leitung a kengli nei ganhing chichin teng leh gamsate leh ganhing bokvakte leh tungleng vasate aom a. 
ACT.10.13	Tualeh akiang ah aw khat in, “Peter thou inla, tualeh that inla ne in!” achi a.
ACT.10.14	Hinanleh Peter in, hilou e, “Toupa! ajiak sil sianglou leh anin kichi mawng mawng ka nengai kei hi,” achi a.
ACT.10.15	Tualeh aw in anihveina in, “Pasian in a suksiangthousa nang siangthoulou chiken,” achi hi. 
ACT.10.16	Tuachibang in thumvei ahung om a, tuachi`n asil bawm pen van ah khaitouh in aom kikta hi.
ACT.10.17	Tualeh Peter in mangmu bang a asilmuh angaihna theilou a abuai laiin, ngaiin Kolnelia misawlte`n Simon inn a kankhiata ua, kelkot bul ah ana ding ua. 
ACT.10.18	Tualeh asam ua, “Simon, aminkhem Peter achih uh atun leh atun louh ana dong ua?”
ACT.10.19	Peter in mangmu bang a asilmuh pen angaihtuah laiin, Khasiangthou in akiang ah, “Ngaiin! Mi thum in ahung zong uhi. 
ACT.10.20	Thou inla, tualeh kumsuk inla, bangmah ginglah louin amauh juiin, amauh kasawl ahi uh,” achi hi. 
ACT.10.21	Tuachi`n Peter Kolnelia misawlte kiang ah apaisuk a, akiang uah, “Kei ka hi nazon uh. Bang jiak a hungpai nahi ua?” achi a.
ACT.10.22	Tualeh amau`n, Pasian a pat a vantungmi siangthou khat in, “Kolnelia galkap zalamkai midiktak, Pasian lauhdan siam, Judami jousiahin agenphat, kiang ah na thugen ajakna ding a a inn a nang samsak dingin ahilh hi,” achi ua. 
ACT.10.23	Tuachi`n amauh asamlut a, agiak sakta a.
ACT.10.23	Ajingni in Peter amauh tawh apai a, tualeh Joppa khua ah gingtu unau kuate hiam in amah a kitonpih uhi. 
ACT.10.24	Tualeh ajingkik in Kaisaria khua ah alutta ua, tualeh Kolnelia in a sanggam ittakte leh alawm deihtakte samkhawm in amauh ana ngak jing a. 
ACT.10.25	Tualeh Peter ahung lut kuan in Kolnelia in ana lamtuah a, akeng bul ah khupbok in Pasian biak bangin ana bia hi. 
ACT.10.26	Hinanleh Peter in amah akaithou a, “Ding in, kei zong mihing ka hi,” achi hi. 
ACT.10.27	Tualeh, amauh tawh kihoulim kawm in, innsung ah alut ua, mi tamtak omkhawm amuta a. 
ACT.10.28	Tualeh akiang uah, “Judami nam dang tawh kipawl a, akiang ua pai asian louhdan nathei uh, hinanleh, kuamah sianglou leh nin kachih ding ahikei, chih Pasian in ahung theisak hi. 
ACT.10.29	Tuajiakin nungsap tak un niallou in kungpai pai ahi. Tualeh nung sapna san uh bang ahiam?” achi hi.
ACT.10.30	Tuachi`n Kolnelia in, “Ka anngawlna nili ahita hi, tualeh ka inn ah dakkua ding vel in kathum a, tualeh ngaiin, mikhat puanngou silh kamai ah ahung ding a 
ACT.10.31	tualeh: ‘Kolnelia! Na thumna jak in a omta, tualeh mi kiang a na silpiak zong Pasian in atheijing hi. 
ACT.10.32	Tuajiakin Joppa khua ah mi sawl inla Simon, amin khem Peter achih uh na kiangah sam in. Amah tuipi pang a savun bawlpa Simon inn a tung ahi,’ achi hi. 
ACT.10.33	Tuajiakin na kiang ah mi kung sawl pai hi. Nung pai hi ahoih hi. Tuachi`n Pasian in na kiang a, ahung thupiak jousiah jading in tuin Pasian mitmuh in ka un un hihsan ah ka om uhi,” achi hi.
ACT.10.34	Tuachi`n Peter in agen a, “Pasian in mi deihsak tuam anei kei hi, chih diktakin ka thei hi. 
ACT.10.35	Hinanleh, namchin lak ah kuapeuh Amah lauhdan siam a, diktattak a gamtang peuhmah apahtatmi ahi hi. 
ACT.10.36	Pasian in, khamuanna thu Jesu Krist min in agen a, Israel suante kiang a akhak pen Jesu hih mijousiah Toupa ahi. 
ACT.10.37	Johan in a tangkou pih baptisma nung in, thu Galili gam a panin ahung thang pan a, Judea gam jousiah ah a thangsuak a, nou nathei uhi. 
ACT.10.38	Nazareth Jesu tungtang thu, Pasian in amah pen Khasiangthou leh silbawl theihna a athuam dan. Amah pen Pasian akiang a aom jiakin mi tung a silhoih bawl leh dawiin abawl gentheih jousiah damsak in avak kawikawi a. 
ACT.10.39	Tualeh Judate gam leh Jerusalem khua a asil bawl jousiah theihpihtu ka hi uhi, Amah pen singdawn a khai in athat lum ta ua, 
ACT.10.40	Amah pen Pasian in nithum nin a kaithou kik a, chiantak in amusak hi, 
ACT.10.41	mijousiah kiang ah ahikei a, hinanleh Pasian in theihpihtu aguatkholhte kiang guak ah ahi, kou misi lak a pat athohkik nung a, akiang a ne a dawnte kiang ah. 
ACT.10.42	Tualeh amah pen mihing misite tung a vaihawm ding a Pasian guat ahi chih, mi kiang a tangkoupih ding leh theisak dingin Pasian in thu ahung pia hi. 
ACT.10.43	Kuapeuh amah gingta in amin jal a khialhnate ngaihdamna amu ding uh chih a tanchin pen Jawlnei jousiahin ana theihsaksa uh ahi,” achi hi.
ACT.10.44	Peter in hih thute agen laitak in, athu jajousiah tung ah khasiangthou a hungtungta a. 
ACT.10.45	Tualeh teptante lak a gingtute Peter tawh hung paite`n Khasiangthou piak pen Jentelte tung a zong buak ahih jiakin lamdang asa mahmah uhi. 
ACT.10.46	Amau`n ham theihlouh a thu gen in Pasian phat in aja ua, tuachi`n Peter in, 
ACT.10.47	“Hih mite eimah bang a Khasiangthou tang ve in baptisma atan louhna ding un mi`n tui zak akham thei ding uh maw?” achi a. 
ACT.10.48	Tuachi`n Toupa Jesu min a baptisma tang dingin thu apia a, tuateh ni bangjah hiam ta`m ding in akhouhta uhi.
ACT.11.1	Tualeh Judea gam a sawltakte leh gingtu omten Jentelte`n zong Pasian thu asangta uh chih, ajata ua. 
ACT.11.2	Tualeh Peter Jerusalem khua atuntouh takin teptanten akiang ah, 
ACT.11.3	“tep tanloute inn ah na lut a, akiang uah nane vial a chi`n akalh ua!” 
ACT.11.4	Hinanleh Peter in sil omdan abul a kipat in akizom jelin akiang uah a hilhchian a, hichi a chi in:
ACT.11.5	“Joppa khua a thum a ka om laitak in, mangmu bangin ka om a. Bang hiam bawm liantak khat ningli a khih van a kipat a kikhaikhia ka mu a, ka kiang mahmah ah a hungtung a. 
ACT.11.6	Tuapen ka enkil kel a, ka ngaihtuah a, tualeh lei a gamsa kengli neite, gamsate, ganhing bawkvakte leh tungleng vasate kamu a. 
ACT.11.7	Tualeh aw in, ‘Peter, thou inla; that inla ne in!’ hungchi`n kaja a. 
ACT.11.8	Hinanleh ken, ‘Toupa! Hilou e, ajiak pen sianglou leh nin mawng mawng bangmah ka kam ah alut ngaikei,’ kachi a. 
ACT.11.9	Hinanleh van a kipanin aw in, ‘Pasian in a suksiangsa nang sianglou chiken,’ ahung chikik a. 
ACT.11.10	Tualeh hichi bang ngen in thumvei ahung om a, tuachi`n aun in van ah khaitouh in aom kikta hi. 
ACT.11.11	Tualeh tuahun mahmah in mi thum Kaisaria a pat a ka kiang a ahung sawl uh ka omna inn ah ana tung uh a. 
ACT.11.12	Tuachi`n Kha in ginglahlou leh kuamah khentuam neilou a amauh jui dingin ahung sawl a, hih gingtu mi gukten zong ahung jui ua, ka un un Kolnelia inn ah kalut uhi. 
ACT.11.13	Tualeh aman ka kiang uah, a inn a vantungmi ding amuh dan leh vantungmi in akiang ah, ‘Joppa khua ah mi sawl inla, Simon, aminkhem Peter achih uh vasam sak in. 
ACT.11.14	Aman thu ahung hilh ding a, tua thu in nang leh na innkuanpihte hundam in na om ding uh, achih dan zong ahung hilh hi.’ 
ACT.11.15	Tualeh thu ka gen pat leh Khasiangthou itung a ahung tunchil lai mahbang in katung uah a hungtungta a. 
ACT.11.16	Tuachi`n Toupa thu: ‘Johan in tui in mi a baptis jel a, hinanleh noujaw Khasiangthou in baptisma nungtang ding uh,’ achih pen kung theikhia kikta hi. 
ACT.11.17	Tuajiakin, ei Toupa Jesu gingtate kiang a Pasian in silpiak a hungpiak bang akiang ua a piaknung in keibang leltak Pasian nialgual ka hi ding maw!” achi hi.
ACT.11.18	Huathu ajak tak un adaita ua, “Tuachi ahihleh Pasian in Jentelte zong hing dingin akisik uh phal ahita ve!” chi`n Pasian aphatta uhi.
ACT.11.19	Tualeh Stephen jiak a a bawlgentheih uh, ataijakte pen Phoinisia gamte, Kupra gamte, Antiok khua tanpha in ajin ua, Judate kiang guak chihlouh kuamah kiang ah agen kei uhi. 
ACT.11.20	Hinanleh alak ua khenkhat Kupra gam leh Kurini khua a mi ahi ua, tua mite`n Antiok khua atun un Grikte zong ahoupih ua, Toupa Jesu tangthupha ahilhta uhi. 
ACT.11.21	Tualeh Toupa khut in amauh apanpih a, mi tamtakin agingta ua, Toupa lam ahung ngata uhi.
ACT.11.22	Tuachi`n hihthute Jerusalem khua a saptuam omte bil ah alutta a, tualeh Antiok khua tung ding in Barnaba asawl khia ua. 
ACT.11.23	Tualeh amah avatun a, Pasian hehpih dan avamuh in akipak mahmah a, phattuamngai tak a Toupa tujing dingin aun un a hanthawnta hi. 
ACT.11.24	Amah pen mihoihtak ahihjisak in, Khasiangthou leh ginna adim ahi a, tualeh mi tamtak Toupa kiangah atelbehta uhi.
ACT.11.25	Tuachi`n Barnaba pen Saul zong ding in Tarsa khua ah apaita hi. 
ACT.11.26	Tualeh amah amuhtakin Antiok khua ah ahung paipih a, tualeh hichi ahung hi a, kumkhat sung pumpi kikhopna ah ajau ua, mi tampi thu ahilh uhi. Tualeh Antiok khua ah nungjuite Kristian a kichi masapen uhi.
ACT.11.27	Tualeh tualaiin Jerusalem ah Jawlnei kuate hiam Jerusalem khua a kipat in Antiok khua ah a hungpai ua. 
ACT.11.28	Tuachi`n alak ua mikhat amin Agaba, ading a, leitung pumpi ah kial thupitak tung ding ahi, chih Khasiangthou in amusak a. (Tua kial pen Klaudia Kaisar lallai in a hungtung hi.) 
ACT.11.29	Tuachi`n nungjuite`n a ngap dan chiat un Judea gam a gingtu omte kiang ah panpihna khak asawm ua. 
ACT.11.30	Tuapen abawlta ngei ua, Barnaba leh Saul khut ah upate kiang ah akhakta uhi.
ACT.12.1	Tualeh huahun laiin kumpipa Herod in saptuamte lak a kuate ahiam bawlgentheih sawm in akhut alekta a. 
ACT.12.2	Tualeh Johan sanggampa Jakob pen namsau in asat lum a. 
ACT.12.3	Tualeh hih in Judate akipaksak chih amuh in. Peter zong mat sawm a (Hualai pen tanghou tol sawhlouh nite ahi a.) 
ACT.12.4	Tualeh amah amattak un thong ah akhumta ua, galkap hawnli li in aveng aki khelsak jel a. Paikan kut zoh in mipite kiang ah paikhiat pih asawm hi. 
ACT.12.5	Tuajiakin Peter pen thong sung ah akoih tadih a, hinanleh saptuamte`n amah dingin phattuamngai takin Pasian kiang ah ana thumsak uhi.
ACT.12.6	Tualeh Herod in a paikhiatpih dingni, huajan ngeiin Peter pen galkap nih kikal ah sikkol nih bulh in a ihmu a, tualeh avengtute`n zong kongkhak bul ah om in thong aveng uhi. 
ACT.12.7	Tualeh ngaiin, Toupa vantungmi khat akiang ah a hungpai a, thong sung ah vak ahung tangta a, tualeh Peter apang bengin aphong a, “Thoukin in!” achi a, tualeh kolte akhut a pat akiata hi. 
ACT.12.8	Tuachi`n vantungmi in akiang ah, “Na kawng gak inla na khedap bulh in,” achi a. Tualeh aman tuachibang in abawl a, tuakhit in vantungmi in akiang ah, “Na puan silh inla hungjui in,” achi a. 
ACT.12.9	Tuachi`n Peter apawt a ajuita a, vantungmi silbawl pen atak ahih atheikei a, manglam a amuh asajaw hi. 
ACT.12.10	Vengtu masa leh anihna apelh nung un, khuapi lutna sikkot a tungta ua, tuapen amauh a dingin amah leh amah ahung kihongta a, tualeh apawt ua, kongpi khat akhen ua, tuachi`n vantungmi in a paisanta hi.
ACT.12.11	Tualeh Peter ahalhtak in, “Toupa`n vantungmi ahung sawl a! Herod khut a leh Judamite kinepna jousiah a kipanin ahung hunkhiata chih tuin chiantak in ka theikhiata,” achi a.
ACT.12.12	Tualeh hua sil angaihtuah zoh in Johan amin dang Marka achih uh nu Mari inn ah avapai a, tuasan ah thumna nei in mi tampi ana omkhawm uhi. 
ACT.12.13	Tualeh Peter in kot akiuh takin, amin Rhoda kichi nungak khat adawng dingin ahung pai a. 
ACT.12.14	Tualeh Peter aw ahih atheihtak in, a kipak jiakin kot honglou in atailut kik jawta a, Peter kotkhak bul ah ading chi`n avagen a. 
ACT.12.15	Amau`n akiang ah, “Amaw hiteh,” achi ua. Hinanleh aman, thudik ahi chi`n apang teitei a. Tuachi`n amau`n, “Vantungmi ahi,” achi uhi.
ACT.12.16	Hinanleh Peter in kot akiu kiu a, tualeh kot ahon tak un amah amu ua, lamdang asa mahmah uhi. 
ACT.12.17	Hinanleh aman adaihna ding un akhut in ajap a, Pasian in thong a pat amah apaikhiat pih dan ahilhta a, “Hih thute Jakob leh gingtu dangte kiang ah vahilh un,” achia. Tuachi`n apawt a mun dang ah apaita hi.
ACT.12.18	Tuachi`n ni asuah takin, galkapte pen Peter khoia om ahia? chi`n buai chihtak in abuaita ua. 
ACT.12.19	Tualeh Herod in azong a, amuhlouh takin avengtute a enchian a, thah ding in thu apiata hi.
ACT.12.19	Tuachi`n Herod pen Judea gam a kipan Kaisaria khua ah apaisuk a, huasan ah aom denta hi.
ACT.12.20	Tualeh Herod Tura leh Sidon mite tung ah alung kim mahmah kei a, hinanleh amau`n Blasta kumpipa innsung vaipuapa a kijolhpih ua. Thukhat a luangkhawm in akiang uah a hungpai ua. A khualamte uh kumpipa khualam a puktawjel ahihjiak un kilemna a ngen ua.
ACT.12.21	Tualeh ani chiamni in Herod in a Leng puan asilh a, aleng touna tung ah atou a, akiang uah thu agen a. 
ACT.12.22	Tualeh mipite kikou in, “Hihpen Pasian aw ahi, mihing a ahi kei!” achi ua. 
ACT.12.23	Tualeh Pasian kiang a pahtawina apiaklouh jiakin, Toupa vantungmi in amah aman paingal a. Hut in ane a, asita hi.
ACT.12.24	Hinanleh Pasian thu pen akhang a, apung semsem hi.
ACT.12.25	Tualeh Barnaba leh Saul pen a nasep azoh un, Jerusalem khua a kipat akik kikta ua, Johan aminkhem Marka pen akiang uah azohpih uhi.
ACT.13.1	Tualeh Antiok khua a saptuam omte lak a Jawlnei leh siate aom ua: tuate ahihleh Barnaba, Simeon, (Nigar kichipa,) (Kurini khua a om Lusia kumpipa Herod tawh khangkhawm) Manaen, leh Saulte ahi uhi. 
ACT.13.2	Tualeh Toupa nna sem a an a ngawl laiun, Khasianthou in, “Barnaba leh Saul keima nna sem dingin hung khenkhiat sak un,” achi hi.
ACT.13.3	Tuachi`n an a ngawl ua, athum zoh un, atung uah khut anga ua, a paisakta uhi.
ACT.13.4	Tuachi`n Khasiangthou sawlkhiat in Seleusia khua ah apaisuk ua, hua a kipan in Kupra lam juanin gunkuang in apaita uhi. 
ACT.13.5	Tualeh Salami khua a aom laiun, Judate kikhopna innte ah Pasian thu agen ua, tualeh Johan zong a nna uh semsak dingin azoh pih uhi.
ACT.13.6	Tualeh Kupra tuikulh gam tawnsuak in Paphos khua ah atung ua, huasan ah mitphial dawisiam, jawlnei taklou Juda mikhat amu ua, amin Bar-Jesu ahi. 
ACT.13.7	Hihpa pen gam uktu Sergia Paulas mipiltak kiang a om ahi a. Tua gam uktu in Saul leh Barnaba a sam a, Pasian thu jak a ut jiakin. 
ACT.13.8	Hinanleh Elima ( grik ham a Bar-Jesu min dang khat ahi ) dawisiam pa`n ginglouh sak teitei sawm in amauh ana khak hi. 
ACT.13.9	Tuachi`n Saul, Paul zong a kichi- pen Khasiangthou in adim a, amah a ensaal a 
ACT.13.10	tuachi`n, aw nang mikhem leh hoihlouhna chinteng a dimpa, “Nang dawi tapa! Nang diktatna jousiah melmapa. Toupa lam diktakte suksiat tawplou ding nahi maw! 
ACT.13.11	Tuin ngaiin, Toupa khut na tungah atu hi, namit ahung taw ding a, bangtan hiam nisa vak mulou in na om ding,” achi hi.
ACT.13.11	Tuachi`n thakhat in tuimei mial khat a tungah ahung kia a, khut a kaitu ding zongin avak kawikawita hi. 
ACT.13.12	Tuachi`n gam uktu in tua sil kibawl pen amu a, Toupa thuhilh lamdang asa mahmah a, agingta ta hi.
ACT.13.13	Tuachi`n Paul pen alawite tawh Paphos khua a pat in apai ua, Pamphilia gam a Gerga khua atung ua, tualeh Johan in amauh paisan in Jerusalem khua ah a kikta hi. 
ACT.13.14	Hinanleh amauh Perga khua a pat apaijel ua Pisidia gam a Antiok khua atung ua, tualeh khawlni-in kikhopna inn ah alut ua, avatou ua. 
ACT.13.15	Tualeh dan laibu leh Jawlneite laibu asim zoh un kikhopna inn upate`n akiang uah mi asawl ua: “Unaute aw, mi hasotna thu gen ding naneih uleh gen un,” achi ua. 
ACT.13.16	Tuachi`n Paul ading a, khut jap in agen a:
ACT.13.16	“Israel mite leh Pasian lauhdan siam mite aw: ngaiun! 
ACT.13.17	Hih Israel namte Pasian in Ipu leh pate uh atel a, Izipt gam a gamdangmi bang a aomlai un abawl thupi a, tualeh asil bawltheihna thupitak tawh huasan a kipan in apuikhiata hi, 
ACT.13.18	tualeh kum sawmli sung vel gamdai a asil bawlte uh athuak teitei a. 
ACT.13.19	Tualeh Kanan gam a Nam sagihte asukmang zoh in agam uh akiang uah ahawmsak hi. 
ACT.13.20	Huanung in kum zali leh kum sawmnga vaihawmtute apia a,
ACT.13.20	“Jawlnei Samuel tan chiang in. 
ACT.13.21	Tualeh hua nungin kumpi a ngen ua, tuachi`n Pasian in Saul, Kis tapa Benjamin phung a mi amauh apia a, kum sawmli sung ding in. 
ACT.13.22	Tualeh amah a suanmang nung in a kumpipa ua pang dingin David atung khia kikta a. Pasian in huapa thu theisak in, ‘David, Jessai tapa, Ka lungtang bang pua mi ka mukhiata hi,’ aman ka deihlam abawl ding hi, achi hi. 
ACT.13.23	Hih mipa suante lak ah Pasian in achiam dungjuiin Israelte kiang ah hundampa Jesu ahung dingkhia sakta hi. 
ACT.13.24	A hung paima in Johan in kisikna baptisma thu Israel mi jousiah kiang ah anahilh masa hi. 
ACT.13.25	Tualeh Johan in a nasep azohkuan in, ‘Nou kua hiding in nung gingta ua? amah tuh hilou ka hi. Hinanleh ngaiun, ka nung ah mi khat hungpai ding ahi, kei pen a khedap khau sut ding a zong chinglou ka hi,’ achi hi. 
ACT.13.26	“Unaute aw, Abraham suan a tate aw, nalak ua Pasian laudan siamte tengteng aw: na kiang uah hih hundamna thu hung kikhak ahi! 
ACT.13.27	Jerusalem khua a omte leh a lamkaite un ana theihlouh jiak un. Tualeh khawlni teng a kisim Jawlneite thu ana theihlouh jiak un amah siamlouh tangsak in hua thute ana tangtung sakta uhi. 
ACT.13.28	Asihna ding khop atung a bangmah amuhlouh un zong, Pilat kiang ah hihlum dingin a ngen ua. 
ACT.13.29	Tualeh a tungtang thu a kigelhsa jousiah asuk tangtung zoh un, sing a kipan in a lakhia ua han ah asialta uhi. 
ACT.13.30	Hinanleh amah pen Pasian in misi lak a kipat akaithou kikta a. 
ACT.13.31	Tualeh amah tawh Galili gam a kipat a Jerusalem khua a paitoute kiang ah ni tampi sung akilak a. Hua mite pen tuin mi kiang a athu theihpihtute ahi uhi. 
ACT.13.32	Tualeh kouzong Ipu leh pate kiang a chiamsa: hua thuchiam tanchin kipahpih huai kung hilh uhi. 
ACT.13.33	Pasian in Jesu akaihthoh kikna ah, tuapen ei atate kiangah a tangtungsak hi. Psam, nihna a,
ACT.13.33	‘Nang, ka Tapa na hi a;
ACT.13.33	tuni a kung hin na hi,’
ACT.13.33	chih gelh bang in.
ACT.13.34	Tualeh muatna mun a paikik talou ding a Pasian in amah misi lak a kipat akaihthoh ding dan thu hichin a gen hi:
ACT.13.34	‘David kiang a om hehpihna thawnloute
ACT.13.34	Nangmah kung pia ding hi,’ chi in. 
ACT.13.35	Tuajiakin aman psam dang ah,
ACT.13.35	‘Na misiangthou muatmang naphal kei ding hi,’ a chihbeh lai hi.
ACT.13.36	Ajiak David in Pasian vaihawmsak bang a amah khang a mite nna asepsak zoh in, a ihmu a, tualeh Ipu leh pate kiang ah asialta ua, amuat mangta hi. 
ACT.13.37	Hinanleh Pasian kaihthohte injaw muatna amu kei ding uhi. 
ACT.13.38	Tuajiakin hihthu theiun unaute aw, amah jiakin khialh ngaihdamna thu na kiang ua kigen ahi hi. 
ACT.13.39	Tualeh kuapeuh agingta jousiah Mosi dan a siam natan zohlouhna uh sil jousiah ah siamtansak in aom hi. 
ACT.13.40	Tuajiakin pilvang un, atuachih keileh Jawlneite laibu a kigen natung uah a hungtung kha ding hi.
ACT.13.41	‘Nou, simmohtute! En un, tualeh lamdang sa unla, mangthang un!
ACT.13.41	Ajiak na damsung un nna khat kasem hi,
ACT.13.41	tua nna pen mi`n nou hunghilh nanleh na gingtabaih kei ding uhi!’ ”
ACT.13.41	chih achi hi.
ACT.13.42	Tualeh Judate kikhopna inn a pat apawt un, Jentelte`n khawlni kik chiang a huathu gen dingin a ngen ua. 
ACT.13.43	Tualeh kikhawmte a kikhenjak tak un Judate tamtak leh Judate biak dan jui Pasian ngaihsak lak a mi tamtak in Paul leh Barnaba ajui ua, amau`n amauh ana houpih ua, Pasian hehpihna a om gige dingin ana hasuan uhi.
ACT.13.44	Khawlni kik in a khuajang phial un Pasian thu ngaiding in ahung kikhawm ua. 
ACT.13.45	Hinanleh Judate`n mipite amuh tak un, a thangsia mahmah ua, Paul thugen akalh ua, agensia uhi. 
ACT.13.46	Tuachi`n Paul leh Barnaba in hangsan takin agen ua: “Pasian thu pen nou kiang a gen masak ding mawng ahi a, hinanleh na nial ua, tangtawn a hingtaklou a na kibawl jiak un, Jentelte lam ka ngata uhi. 
ACT.13.47	Ajiak Toupa`n kou hichibang in thu ahung pia hi:
ACT.13.47	‘Jentelte vak hi dingin kungguat ahi,
ACT.13.47	leitawp tanpha a hundamna hi dingin, chih gelh bangin,’ ”
ACT.13.47	achi hi. 
ACT.13.48	Tualeh Jentelte`n huathu ajak un akipak ua, Toupa thu apahtawi ua, tualeh tangtawn a hingding a seh leh guat taphot in agingta uhi.
ACT.13.49	Tualeh Toupa thu tuagam pumpi ah a kithehjakta hi. 
ACT.13.50	Hinanleh Judate`n Pasian ngaihsak numei zahtak huaite leh khuasung upate achial ua. Paul leh Barnaba a thuaksak ua, agam ua pat a delhmangta uhi. 
ACT.13.51	Tuachi`n amaute mohsakna in a kengphang ua leivuite athinkhum ua, Ikonium khua ah apaita uhi. 
ACT.13.52	Tualeh nungjuite kipakna leh Khasiangthou in a dimta uhi.
ACT.14.1	Tualeh Ikonium khua ah hichi ahung hi a, Judate kikhopna inn ah alut khawm ua, thu agen ua, tuachi`n Judate leh Grikte tamtak in agingta ta uhi. 
ACT.14.2	Hinanleh agingta lou Judate`n Jentelte achilsia ua, unaute a mudahsak ta uhi. 
ACT.14.3	Tuajiakin Toupa ah hangsan tak a thu genin huasan ah sawttak aom ua, amau`n chiamtehnate leh sillamdangte akhut ua bawlsakin, a hehpih thu atheisak jel uhi. 
ACT.14.4	Hinanleh khuapi sung a mipite aki langkhen ua, khenkhat in Judate agum ua, khenkhat in sawltakte agum uhi.
ACT.14.5	Tualeh Jentelte leh Judate`n alamkaite utawh kithuah a sawltakte jumhuaitak a bawl leh suang a den sawm a a buailai un. 
ACT.14.6	Amau`n hihthu ana thei ua, Likaunia gam a Litra leh Derbe khua tualeh akimvel gam ah ataimang uhi. 
ACT.14.7	Huasan ah tangthupha a genta uhi.
ACT.14.8	Tualeh Litra khua ah kengjaw kuahiam mi khat atou a, apiantung a pat kengbai mawng ahi a, keng in apaikha ngaikei hi. 
ACT.14.9	Hihpa`n Paul thugen angaikhia a, tualeh Paul in limtak in a en a, a damna dingin ginna anei chih athei a 
ACT.14.10	aw ngaihtak in, “Na keng in dingtang in!” achi a, tuachi`n amah akitawm a, akeng in apaita hi. 
ACT.14.11	Tualeh mipite`n Paul silbawl amuh tak un, aw ngaihtakin akikou ua, Likaunia ham in, “Pasiante pen mihing bang a ikiang ua hungpai ahi uh!” achi ua. 
ACT.14.12	Tualeh Barnaba pen Jupiter achi ua, Paul pen thugenpen ahih jiakin Markuria achi uhi. 
ACT.14.13	Tuachi`n, khuapi kong mai a om Jupiter siampipa`n bawngtalte leh pakvui kongpi bul ah ahung tawi a, mipite tawh amauh gel biakna dingin thah atum hi.
ACT.14.14	Hinanleh sawltakte, Paul leh Barnaba in hua atheih tak un apuan uh a botkek ua mipi lak ah atawmlut ua, akikou ua, 
ACT.14.15	“Pute bangding a hih silte bawl nahi uhiam? Kou zong noutawh thuak kibang ka hi uhi! Tualeh hih sil thulim loute na kiheisan ua, van leh lei tui khanglian tualeh asung a sil om jousiah bawlpa Pasian kiang ah nung kihei theihna ding un tangthupha kung tut uh ahi. 
ACT.14.16	Hua Pasian in nidanglai in namchin amauh lampi chiat a apai aphal a. 
ACT.14.17	Ahihhang in amah theihsakna bawllou in ama thuin a omsak kei hi: tuachi`n silhoih abawl jel a, van a pat guahtui leh gahpha bangkim ahung pia a, ilungtang uh nek ding leh kipakna in adimsak jing hi,” achi ua. 
ACT.14.18	Tualeh hihthute genin mipite`n amauh biakna ding a gan agoh ding uh a kham jou hamham uhi.
ACT.14.19	Tuachi`n Antiok khua leh Ikonium khua a pat Juda kuate hiam huasan ah ahung pai ua, mipite akhem jou ua, tuachi`n Paul suang in adeng ua, si a agintat jiak un khuapi geilam ah akaikhia uhi. 
ACT.14.20	Hinanleh gingtute aki`m a adin laiun, ahung thou a, khuapi sung ah ahung lutkikta a, tualeh ajing in Barnaba tawh Derbe khua ah apaita uhi.
ACT.14.21	Tualeh amau`n hua khuapi ah tangthupha agen ua. Nungjui tampi asiam khit un Listra leh Ikonium leh Antiok khua ah akileh kikta uhi. 
ACT.14.22	“Gimna tampi thuakin Pasian gam ah ilut ding mawng uh ahi,” chi`n nungjuite lungsim a kipaksak ua. Ginna a omgige dingin a hanthawn uhi. 
ACT.14.23	Tualeh saptuam chin a upate a namdet ua, an ngawla athum zoh un amauh aginna uh Toupa kiang ah akemsakta uhi.
ACT.14.24	Tualeh Pisidia gam atawnsuk ua, Pamphilia gam atung ua. 
ACT.14.25	Tualeh Perga khua a thu agenzoh un Attalia khua ah apaisuk ua, 
ACT.14.26	huasan a kipanin gunkuang in apai ua, a nna sepsa uh sem ding a unauten Pasian hehpihna kemsak a apawtna uh Antiok khua ahung tungta uhi.
ACT.14.27	Tualeh a hungtun un saptuamte asam khawm ua, Pasian in amauh zang a sil abawl jousiah leh Jentelte ding a ginna kongkhak ahonsak dante ahilh uhi. 
ACT.14.28	Tuachi`n nungjuite tawh sawtpi a omkhawmta uhi.
ACT.15.1	Tualeh mi kuate hiam Judea gam a pat Antiok ah ahung paisuk ua, “Mosi dan bang a tep natan kei uleh hundam na hithei kei ding uh,” chi`n unaute ahunghilh ua. 
ACT.15.2	Tualeh Paul leh Barnaba amauh tawh hahsel in akisel ua, a kikhing jiak un, Paul leh Barnaba pen alak ua kuate hiam tawh hua thubuai tungah Jerusalem khua a sawltakte leh upate kiang a hawhtou dingin asawl ua. 
ACT.15.3	Tuachi`n saptuamte`n avakha ua, amau`n Jentelte lunghei kik dan thu genjel in Phoinisia leh Samaria gam a tawnsuak ua, tuachi`n unaute nasatak in a kipaksak uhi. 
ACT.15.4	Tualeh Jerusalem khua atun un saptuamte leh sawltakte leh upate`n ana kipahpih ua, tualeh Pasian in amauh zang a a silbawlte jousiah agen uhi. 
ACT.15.5	Hinanleh Pharisai pawl a gingtu kuate hiam akipan ua, “Jentelte`n tep atan ua, tualeh Mosi dan zong hilh ding mah ahi,” achi uhi.
ACT.15.6	Tuachi`n sawltakte leh upate huathu ngaihtuah dingin akikawm ua. 
ACT.15.7	Tualeh hahnial a akinial nung un Peter akipan a, akiang uah, “Unaute aw, Jentelte`n keimah kam a tangthupha ja a, agintat na ding ua, Pasian in nidanglai a ilak uapat ahung guatdan nathei uhi. 
ACT.15.8	Tualeh lungsim theitu Pasian in eite ahung piak bang mah in Khasiangthou akiang uah apia a, atheihpihta hi. 
ACT.15.9	Tualeh eite leh amauh khentuam neilou in, ginna in alungsim ahih siangthou hi. 
ACT.15.10	Tualeh Ipu leh pate leh eite`n zong izohlouh sa uh hakkol pen tuin nungjuite ngawng a bat tum a bangdin Pasian ze-et sawm na hi ua? 
ACT.15.11	Hinanleh amauhte bangin eite zong Toupa Jesu Krist hehpihna jiak a hundam ding hi in iki gingta uhi,” achi hi.
ACT.15.12	Tuachi`n mipi jousiah adaita ua, Barnaba leh Paul in, Pasian in amauh zang a, Jentelte lak a chiamtehna leh sillamdang abawl thu agen uh a ngaikhia uhi. 
ACT.15.13	Tualeh agenzoh un Jakob in agen a, “Unaute aw, ka thu ngai un! 
ACT.15.14	Pasian in Amah min puading a alak ua honkhat lakhia dingin amasa in Jentelte aveh chih thu Simon in a genta hi. 
ACT.15.15	Tualeh hih thu leh Jawlneite thu aki tuak hi,
ACT.15.16	‘Hih zoh chiangin kung paikik ding a,
ACT.15.16	David biak inn puksa ka bawl kik ding.
ACT.15.16	Asiatnate ka bawlkik ding a
ACT.15.16	tuachi`n ka tungding ding hi.
ACT.15.17	tuachia midangten Toupa a zontheihna ding un,
ACT.15.17	Jentel ka min a kisam jousiahte nangawn in zong,
ACT.15.17	hih silte jousiah bawlpa Toupa`n achi hi, chih gelh bang in.
ACT.15.18	A silbawlte jousiah pen tanglai a pat in Pasian theihpih ahi.’
ACT.15.19	“Tuajiakin, Jentelte lak a Pasian lam a kiheinate pen sukbuai dahlei chih ka ngaihdan ahi. 
ACT.15.20	Milim biakna; silnin nekte, kingaihte; sa heklup leh sisan nekte tawpsan dingin akiang uah gelhlei ka chijaw hi. 
ACT.15.21	Ajiak nidanglai a pat in Mosi in khuachin ah athuhilhtu anei a, kikhopna inn ah khawlni tengin athu sim jeljel ahi,” achi hi.
ACT.15.22	Tuachi`n sawltakte leh upate, saptuamte jousiah tawh, alak ua mi tel a, Paul leh Barnaba tawh Antiok khua a paisak hoih asa ua. Atelte uh min ahihleh Juda, amindang Barsaba, leh Sila ahi ua, amauh unaute lak a lamkai ahi uhi. 
ACT.15.23	Hih laikhak pen hihbang in a gelh uhi:
ACT.15.23	“Sawltakte, upate leh unaute`n, Antiok khua leh Suria leh Silisia gam a om Jentel unaute chibai abuk uhi. 
ACT.15.24	Kalak ua mi kuate hiam in tep natan ua tualeh dan zong najuih ding uh ahi chia thu genin nou ahung buaisak ua, na lungsim uh a mangbang sak uh chih ka thei ua, akiang uah lah thu bangmah kapia ngal kei ua. 
ACT.15.25	Tuajiakin lungsim munkhat pua a ka kikhop un, mi telkhia a ka deihtak uh Barnaba leh Paul, 
ACT.15.26	Toupa Jesu Krist jiak a sih khawk salou a, om tegel tawh na kiang ua hungsawl dingin hoih kasa uhi. 
ACT.15.27	Tuachi`n Juda leh Sila kung sawl uhi, amau`n zong hihthu kam in a hunghilh ding uhi. 
ACT.15.28	Ajiak Khasiangthou leh kou, hih thupoimohte chihlouh puakgik dang bangmah na tung uah ka ngaklouh uh hoih kasa uhi. 
ACT.15.29	Milim biakna sanekte; sa heklup nekte, sisan nekte leh kingaih hatnate hihte natan uleh na bawlhoih ding uhi; mangpha chi in.”
ACT.15.30	Tuachi`n a sawlkhiata ua, Antiok khua atung ua, tualeh mipi asam khawm ua, laikhak pen apiata uhi. 
ACT.15.31	Hua asim zoh un khamuanna thu ajak jiak un akipak mahmahta uhi. 
ACT.15.32	Tualeh Juda leh Sila zong Jawlnei ahi ua, tuamun a sanggamte thu tamtak in a hanthawn ua ahahkip sem uhi. 
ACT.15.33	Tualeh huasan a sawttak aom nung un amauh khamuang takin unaute lak a pat sawltakte kiang ah apaisakta uhi. 
ACT.15.34	Sila in huasan a om takdih hoih asa hi. 
ACT.15.35	Paul leh Barnaba pen Antiok khua ah midang tamtakte tawh Toupa thu hilh leh gen in aom jing uhi.
ACT.15.36	Tualeh nibang jah hiam nungin Paul in Barnaba kiang ah, “Ipai kik ding a khuachin a Toupa thu igenna jousiah a unaute vavehni, bangchi`n aom uai chih iva en ding,” achi a. 
ACT.15.37	Tualeh Barnaba in Johan, aminkhem Marka pen akiang ua tonpih atum a, 
ACT.15.38	hinanleh amah, Pamphilia gam a amauh kiksan a, a nasepna a amauh tawh pailoupi akiang ua tonpih ding pen Paul in hoih asakei hi. 
ACT.15.39	Tuachi`n hahnial in akinialta ua, tualeh akikhen ua: Barnaba in Marka apui a, Kupra gam ah gunkuangin apaita hi, 
ACT.15.40	tualeh Paul in Sila atel a, unaute`n Pasian hehpihna akepsak nung un a paikhiata uhi. 
ACT.15.41	Tualeh saptuam detsakjel in Suria leh Silisia gam atawnsuak uhi.
ACT.16.1	Tuachi`n amah Derbe leh Listra khua a hungtung a, tualeh ngaiin, huasan ah Timothi kichi nungjui khat aom a. Amahpen gingtu Juda numei kuahiam tapa ahi a, hinanleh apa Grikmi ahi. 
ACT.16.2	Amah pen Listra leh Ikonium khua a om gingtute`n agen phat mahmah uh ahi. 
ACT.16.3	Paul in amah tonpih dingin adeih a, tualeh apaipih a hualak a Juda omte jiakin atep atansak a, amau`n apa Grikmi ahi chih atheih jiak un. 
ACT.16.4	Tualeh khuapite tawn a apaikawm un amau`n Jerusalem khua a om sawltakte leh upaten juihding a anamdet uh thupuknate akiang uah apiakhia uhi. 
ACT.16.5	Tuachi`n saptuamte ginna ah adetta ua, niteng in apung deuh deuhta uhi.
ACT.16.6	Tualeh, amau`n Phrigia gam leh Galatia gam atotsuak zoh un Khasiangthou in Asia gam a thugen akham a. 
ACT.16.7	Misia gam kiang atun un, Bithinia gam ah lut atum ua, hinanleh Khasiangthou in aphal kei hi. 
ACT.16.8	Tuachi`n Misia gam akhen ua Troas khua ah apaita uhi. 
ACT.16.9	Tualeh janlai in Paul in mangmu bangin Mesidonia gam a mikhat dingin, “Mesidonia gam ah hung galkai inla, hung panpih in!” chia genin amu a. 
ACT.16.10	Tualeh Paul in mangmu bang a sil amuh zoh in Mesidonia gam a pai ka sawmpai ua, akiang ua tangthupha gen dingin Pasian in ahung sap ahi chih chiantak in kathei uhi.
ACT.16.11	Tuachi`n Troas khua a pat gunkuang in kapai ua, tangtakin Samothrakia ah kapai ua, ajingin Neapoli ah kapai jel uhi. 
ACT.16.12	Tualeh hua khua a pat Philippi khua ah kapai ua, huapen Mesidonia gam a khua poimoh pen khat ahi a, Rom khua a mipemte khua ahi. Hua khua ah ni tamdeuh katam uhi. 
ACT.16.13	Tualeh khawlni in khuapi pualam ah luipang ah thumna mun hi a ka gintatna mun uah kapai ua, ka tou ua, numei hung paikhawmte kiang ah thu ka gen ua. 
ACT.16.14	Tualeh numei khat amin Lidia, puan sandup juak Thiatira khua a om Pasian biami in ka thu uh aja a, Paul thugen juiding in Pasian in a lungtang ahonsak a. 
ACT.16.15	Tualeh amah leh a innkuanten baptisma atanzoh un, “Toupa a gin-om a nungseh uleh, ka inn ah hungpai unla hungtung un,” chi`n ahung ngen a. Tuachi`n ahung khouhtang teitei ta hi.
ACT.16.16	Tualeh hichi ahung hi a, thumna mun a ka pailai un, sila nungak kuahiam dawi aisan siam khat in ahung kituah pih a. Aman a aisan jiakin apute sum tamtak amuhsak jel hi. 
ACT.16.17	Hihnu`n Paul leh kei ahung jui a, kikou in, “Hih mite hundamna lampi hunghilhte ahi! Tungnung pen Pasian silate ahi uh!” achi a. 
ACT.16.18	Tualeh hichi`n ni sawttak abawl a, tuachi`n Paul a lunghimoh a, akihei a dawi kiang ah, “Jesu Krist min in asung a kipat pawt thu kungpia ahi!” achi a. Tualeh amah hualaitak in apawtpai hi. 
ACT.16.19	Hinanleh, apute`n asum muhna uh abei chih atheihtak un, Paul leh Sila aman ua, mipilak a lamkaite mai ah akailut uh a. 
ACT.16.20	Tualeh thukhentute kiang ah apaipih ua, “Hihte Judami ahi ua, ka khua uh ahah sukbuai mahmah uhi. 
ACT.16.21	Tualeh ei Rommi in ilak leh izop sianglou dante juihsak ahung sawm uhi,” achi ua. 
ACT.16.22	Tuachi`n mipite amauh vuading in ahung kisa ua.
ACT.16.22	Tualeh thukhentute`n apuan uh a bohkeksak ua, chiang a jepding in thu apia uhi. 
ACT.16.23	Tualeh tamveipi ajep zoh un thong ah akhum ua, avengtu kiang ah bittak a veng dingin thu apia a. 
ACT.16.24	Huachitak a thu apiak jiak un aman tanna inn sungnungjaw ah akhum a akengte uah sikkol a bulhsak hi.
ACT.16.25	Hinanleh jankhang laiin Paul leh Sila in thumna anei ua, Pasian kiang ah phatna la asa ua, tualeh midangte in angaikhia uhi. 
ACT.16.26	Thakhat in jin thupitak ahung kiling a, tuachi`n thong khuambulte akiling jak a, tualeh kongkhak jousiah aki hawng a, kol kibulh jousiah akiphel siangta hi. 
ACT.16.27	Tuachi`n thong vengtu ihmu ahung halh a, tualeh thong kot kihong amuh in thong a tangte taimangta uh asa a, a namsau adok a akithah sawmta hi. 
ACT.16.28	Hinanleh Paul aw ngaihtakin akikou a, “Bangmah kilawh ken ka un un hiah ka om uhi!” achi hi.
ACT.16.29	Tuachi`n avengtu in mei tangin ajong a, atawmlut a, kithing kawm a hungpaiin, Paul leh Sila kiang ah a khupbokta hi. 
ACT.16.30	Tualeh amauh ahung paikhiatpih a, “Siate, hutdam a ka om nangin bang ka bawl diam?” achi a. 
ACT.16.31	Tuachi`n amau`n, “Toupa Jesu gingta in, tuachi`n hundamin na om ding nang leh na innkuante tawh,” achi ua. 
ACT.16.32	Tuachi`n amau`n akiang leh a inn a om jousiahte kiang ah Toupa thu a genta uhi. 
ACT.16.33	Tualeh aman amauh tuajan in, huahun laitak mahmah in apaipih a, ajepna maliamte asilsiang sak a, tualeh amah leh a innkuante jousiahin baptisma atang paingal uhi. 
ACT.16.34	Tualeh amauh a innsung ah apaipih a, amai uah an alui a, Pasian agintat jiak un a innkuante utawh akipak uhi.
ACT.16.35	Tualeh nisuah in, thukhentute`n, “Hua mite khah in,” chi`n mimantute asawl ua.
ACT.16.36	Tualeh thong vengtu in Paul kiang ah huathu ahilh a, “Thukhentute`n nou khah ding in mi ahungsawl uhi. Tuajiakin, tu in pawt unla, khamuang takin pai un,” achi a.
ACT.16.37	Hinanleh Paul in akiang uah, “Rommite ka hi ngal ua, kasiam na uh leh kasiam louhna uh theilou in vantang mitmuh in a hungsat ua, thong ah ahung khum ua! Tualeh tu in aguk a hung hawlkhiat sawm uh ahi uh maw? Hithei ngailou di! Amauh mahmah hungpai uh henla, hung puidok uhen,” achi hi.
ACT.16.38	Tualeh mi mantute`n hua thu thukhentute kiang ah ahilh ua, tualeh Rommite ahi uh chih ajaktak un, alau mahmah ta ua. 
ACT.16.39	Tuachi`n amauh ahung paikhiatpih ua, ajawl ua, apaikhiat pih ua, khuapi pualam a paimang dingin a ngen uhi. 
ACT.16.40	Tualeh amauh thong a pat apawt ua, Lidia inn ah alut ua, unaute amuhtak un a hanthawn ua, a pawtta uhi.
ACT.17.1	Tualeh Amphipoli khua leh Apollonia khua tuan in apai suak ua, Thessalonika khua atung ua, huasan ah Judate kikhopna inn a om hi. 
ACT.17.2	Tuachi`n Paul in amau dan ngaina bangin akiang uah a lut a. Khawlni thumvei Pasian Laisiangthou a pat kichiantak in asutpih a 
ACT.17.3	Krist pen gimthuak ding mawng ahihdan, tualeh misi lak a pat thoukik ding ahihdan bang leh, “Hih na kiang ua ka gen Jesu pen, Krist ahi, chih ahilhchian a,” alangsak hi. 
ACT.17.4	Tuachi`n alak ua khenkhat in agingta ua, Paul leh Sila ajuita ua, Pasian ngaihsak Grik mipi thupitak leh numei lamkai tamtakte tawh.
ACT.17.5	Hinanleh ginglou Judate`n a huphulh ua, van juakna mun a migilou thadah kuate hiam akiang uah apaipih ua, mipi asam khawm ua, khuapi sung teng atokbuaita uhi. Tualeh Jason inn aluh ua, amauh mipi lak ah puikhiat a sawm uhi. 
ACT.17.6	Tualeh amauh amuhlouh tak un, Jason leh unau dang kuate hiam khuapi sung lamkaite kiang ah akai lut ua, a kikou ua, “Hih leitung hihbuaitute! Hihsan ah zong ahung pai ua, 
ACT.17.7	Jason in ana jintun sak a, hihte jousiahin amin Jesu kumpipa dang aom hi chi`n Kaisar thu kalh in aom uhi,” achi ua. 
ACT.17.8	Tualeh mipite leh khuapi sung a lamkaite`n hua thu ajaktak un abuaita ua. 
ACT.17.9	Tualeh amau`n Jason leh midangte kiang a pat in atang ua hen ding bang ahiam ala ua, amauh akhahta uhi.
ACT.17.10	Tualeh amauhte`n Paul leh Sila ajan ajan in Beria khua ah asawlkhia pai ua, huasan avatun un Judate kikhopna inn ah avalut ua. 
ACT.17.11	Huasan a mite Thessalonika khua a mite sang in ana hoihjaw ua. Lungsim kipaktakin thu ana pom ua, athugen uh adik leh diklouh theihna dingin niteng in Pasian Laisiangthou sung ah azong jel uhi. 
ACT.17.12	Tuajiakin alak ua mi tamtakin agingta ua, Grik numei zah omte leh pasalten zong agingta uhi. 
ACT.17.13	Hinanleh Thessalonika khua a Judate`n Paul in Beria khua ah Pasian thu a genta chih atheihtak un huasan ah zong a hungpai ua, mipite ahung tokbuaita uhi. 
ACT.17.14	Tuachi`n kintakin unauten Paul pen tuipi lam a paiding in a sawlkhia ua, hinanleh Sila leh Timothi pen huasan ah a omdenta uhi. 
ACT.17.15	Tualeh Paul paipihtute`n Athen tanin apaipih ua, tualeh Sila leh Timothi pen akinthei lam a akiang a paiding a athukhak pen puain apaita uhi.
ACT.17.16	Tualeh Paul in Athen khua a amauh ana ngak laiin, hua khua pen milim pasian lim a dim in amu a, tuachi`n ahehta hi. 
ACT.17.17	Tuajiakin kikhopna inn ah Judate leh Pasian ngaihsakte anial jel a, a van juakna mun ua ana omte niteng in anialjel hi. 
ACT.17.18	Tuachi`n Epikuriamite leh Stoikmite lak a mipil kuate hiam in zong amah ahung nial a. Tualeh khenkhat in, “Hih mikamtam in bang ahia agen sawm?” achi ua.
ACT.17.18	Adangte`n, “Jesu thu leh thohkikna thu agen jiakin gamdang pasiante thu gen ahihtuak hi,” achi uhi. 
ACT.17.19	Tualeh amauh apaipih ua Areopaga ah atut ua, akiang ah, “Hih thuhilhna thak nagen pen nung theisak thei diai. 
ACT.17.20	Sillamdang banghiam khat kabil uah nung tut hi, tuajiakin hih sil omjia ka thei ut uhi.” 
ACT.17.21	Ajiak Athen mite jousiah leh akhua ua inn omte zong amankal sung in thuthak genin hiam ahihkeileh a ngaikhia in hiam aom jel uhi.
ACT.17.22	Tuachi`n Paul Areopaga laitak ah ading a, agen a, “Nou, Athen khua a mite aw, bangkim ah sahkhua ngaihsaktak nahi uh chih kungthei hi. 
ACT.17.23	Ajiak kavak kawm a na biakte uh ka et leh maitam khat atung a, ‘THEIHLOUH PASIAN A DIING,’ chia kigelh kamu hi. Tuajiakin theilou pia nabiak uh tuapen kung hilh ahi. 
ACT.17.24	Pasian leitung leh asung a sil jousiah siamtu pen, van leh lei Toupa ahihjiak in khut abawl inn ah aom ngai kei hi. 
ACT.17.25	Sil tasam bangin mihing khut a nna sepsak in zong aom ngai kei, amahmah tuh bangkim kiang a hinna, nakna leh siljousiah piapa ahijaw hi. 
ACT.17.26	Tualeh leitung pumpi luahsuak a om dingin sisan bul munkhat a pat in namchin mi asiam a, amauh dingin hun aguat a, a tenna gii uh zong a khunsak hi. 
ACT.17.27	Amau`n Toupa azong ua, kinemtak in amai amai ua amuh teitei na ding un, hinanleh aman eite ahung gamlat kei hi; 
ACT.17.28	midang khenkhat in,
ACT.17.28	‘Ajiak amah ah ihing ua, i om uh ahi ngal a.’
ACT.17.28	Nou mauh laphuak siam kuate hiam in zong,
ACT.17.28	‘Ei zong asuante ihi ua,’
ACT.17.28	chia agen bang un.
ACT.17.29	Tuajiakin, Pasian suante ihih jiak un, mihing khutsiam leh suktuah a khen milim tawh kibang ahi, ichih ding uh ahikei hi. 
ACT.17.30	Adiktak in, Pasian in itheihlouh laite uh aki theihmoh bawl a, hinanleh tuin gamchin a mijousiah kisik dingin thu apiata hi. 
ACT.17.31	Ni achiam jiakin, tuani chiangin amiguat pen lei a mite diktat takin angaihtuah sak ding, huapen Pasian in amah misi lak a kipat a kaithou in, mijousiah kiang ah atheisakta hi!” chi in.
ACT.17.32	Tualeh, amau`n misi lak a kipat a thohkik na thu ajaktak un, kimkhat in anuihsan ua, adangte`n, “Hih thu na kiang ah kung ngaikhia kik ding uh,” achi ua. 
ACT.17.33	Tuachi`n Paul alak ua kipat in a pawtkhiata hi. 
ACT.17.34	Hinanleh mi kuate hiam amah lam ah abelh tinten ua, agingta ta ua, tualeh akhen khat ahihleh Areopagami Dionisia leh numei khat amin Damari leh akiang ua midangte tawh ahi uhi.
ACT.18.1	Hih silte zohin Paul Athen khua a pat apawt a, Korin khua ah apaita hi. 
ACT.18.2	Tualeh amin Aquila Judami khat amu a, a mah Pontas gam a piang ahi a, Klaudia in Judate jousiah pawt thu apiak jiak a azi Prisila tawh Itali gam a kipat hung tungpan phet ahi ua. Tualeh Paul akiang uah ahung pai a, 
ACT.18.3	tualeh a nasep uh a kibang ahihjiak in akiang uah atung a, a semkhawmta ua, a nasep uh ahihleh puan inn bawl ahi. 
ACT.18.4	Tualeh khawlni tengin kikhopna inn ah thu asutpih a, Judate leh Grikte agingta dingin achial jel hi.
ACT.18.5	Tualeh Sila leh Timothi Masidonia gam a kipat a hungtun un, Paul pen kha phut in thu maimai gen in aomta a, Jesu hih Krist ahi chih Judate kiang ah ahilhchian jel hi. 
ACT.18.6	Hinanleh akalh un agensia ua, Paul in apuante athing a akiang uah, “Na mohna sisan uh natung uah kituk heh, kei kasiang ahi, tubansiah Jentelte kiang ah ka paita ding hi,” achi hi. 
ACT.18.7	Tualeh hua a pat in apai a, mikhat amin Tita Jasta achih uh inn ah alut a, huapan Pasian a biajel a, a inn zong kikhopna inn tawh kizom ahi. 
ACT.18.8	Tualeh Krispa, kikhopna inn vaihawmpa a innkuante jousiah tawh Toupa agingta ua, Korin khua a mi tamtak in zong ja in agingta ua, baptisma a tangta uhi.
ACT.18.9	Tuachi`n janin Toupa`n Paul kiang ah mangmu bangin, “Laukenla, dailouin thu genjel in, 
ACT.18.10	kei na kiang ah ka om gige hi. Tualeh hihliam dingin kuaman natung ah khut akha kei ding hi, hih khua ah mi tampi kanei ngal a,” achi hi. 
ACT.18.11	Tualeh Paul huasan ah, alak uah Pasian thu hilh in kumkhat leh akim a omta hi.
ACT.18.12	Tualeh Gallio, Akhaia gam uktu ahihlai in, Judate`n ki thutuak takin Paul asual ua, vaihawmna touna mai ah atut ua. 
ACT.18.13	“Hihpa`n, dan kalh in Pasian biading in mi akhempuk jel hi!” achi ua.
ACT.18.14	Tualeh Paul in dawng ding a akisak laitakin, Gallio in Judate kiang ah, “Aw nou Judate, hihte hih sil diklou thu hiam, sil bawlkhial thu hiam bek hileh pellouin kung ngaihsak ding a. 
ACT.18.15	Hinanleh, thute, minte nou dan tung thu lel ahihleh nou kingaih tuahjaw un, ajiak kenjaw hichibang thu ka ngaihtuah utkei hi!” achi a. 
ACT.18.16	Tualeh vaihawmna touna mai a pat amauh adelh mangta hi. 
ACT.18.17	Tuachi`n Grikmi jousiahin kikhopna inn vaihawmtu Sosthene aman ua, vaihawmna touna mai ah avua ua. Tualeh Gallio in tua asil bawlte uh khawk asa kei hi.
ACT.18.18	Tualeh hua nungin Paul sawttak atam nalai a, tuazoh in unaute kampha in akhen a, huasan a kipan in Suria gamlam ah gunkuang in apaita a, Prisila leh Akuila tawh zong ajawk uhi. Kichiamna aneih jiakin Kendria khua ah Paul in asam aheu hi. 
ACT.18.19	Tuachi`n Ephesa khua atung a, amauh huasan ah anusiata a, hinanleh amah pen kikhopna inn ah alut a, Judate tawh thu a sutkhawmta ua. 
ACT.18.20	Tualeh amau`n akiang ua sawtdeuh tam dingin akhouhta ua, amah a utkei hi. 
ACT.18.21	Hinanleh kampha in akhen a, Jerusalem a ankuang luina om ding ah jauh teitei kasawm a, “Pasian in pha asakleh na kiang uah kung paikik ding hi,” chi in. Tuachi`n Ephesa khua a pat in gunkuang in apaita hi.
ACT.18.22	Tualeh Kaisaria khua ah a hungtung a, Jerusalem khua ah apai tou a, saptuamte chibai abuk a, tuakhit in Antiok khua ah apaisukta hi. 
ACT.18.23	Huasan a bangtan hiam aom nungin apaita a, nungjuite jousiah kipsak dingin Galatia gam leh Phrigia gam jousiah atuansuak hi.
ACT.18.24	Tualeh Judami khat amin Apollo, Aleksandria khua a piang, mipiltak Pasian Laisiangthou theisiammi Ephesa khua ah apai a. 
ACT.18.25	Tuapa pen Pasian lampi thu jilsa ahi a, khalam ah lunglut takin Toupa tanchin pilvangtak a genin ahilhjel a, Johan baptis guak athei hi. 
ACT.18.26	Tualeh kikhopna inn ah hangsan takin thu agen panta a, Prisila leh Akuila in a thugen ajak un a inn uah apaipih ua, akiang ah Pasian lampi kichian takin ahilhchianta uhi. 
ACT.18.27	Tualeh aman Akhaia gam a paisuak atup takin, unaute`n a hasuan ua, amah ana kipahpih na ding un nungjuite kiang ah lai akhakta uhi. Amah atun takin Pasian khuatuahna jal a gingtate nasatakin apanpih hi. 
ACT.18.28	Ajiak, aman vanta`ng theih in Judate a selthal a, Pasian Laisiangthou zang in Jesu hih Krist ahi chih atheisak hi.
ACT.19.1	Tualeh hichi ahung hi a, Apollo Korin khua a aom sungin Paul in khuasak lam tuansuak jouin Ephesa khua a hungtung a, tualeh nungjui kuate hiam amu a 
ACT.19.2	aman akiang uah, “Na gintat tu`nglai un Khasiangthou natang uai?” achi a.
ACT.19.2	Amau`n akiang ah, “Khasiangthou aom chih zong ka jakha ngai mawng mawng kei uhi,” achi ua.
ACT.19.3	Tuachi`n, aman akiang uah, “Ahihleh nou bang baptisma ahia natan uh?” achi a,
ACT.19.3	Amau`n, “Johan baptisma,” achi uhi.
ACT.19.4	Tuachi`n Paul in, “Johan in mi kiang ah anung a hungpai ding Jesu Krist na gintat ding uh ahi, chi`n kisikna baptisma in a baptis jel hi,” achi hi. 
ACT.19.5	Amau`n hih thu ajaktak un, Toupa Jesu min in baptisma atangta uhi. 
ACT.19.6	Tualeh Paul in atung uah akhut a nga a, Khasiangthou atung uah a hungtungta a, ham theihlouh in ahung hamta ua, thu a genta uhi. 
ACT.19.7	Tualeh aun un mi sawm leh nih ahi uhi.
ACT.19.8	Tualeh Paul kikhopna inn ah alut a, khathum sung ding hangsan takin thu agen a, Pasian gam lam thu ngaihsun in, mi kun in athuzohjel hi. 
ACT.19.9	Hinanleh khenkhat aphengphi ua, agingta ut kei ua, mipi mai a hua lam agensiat tak un, amauh apaisan a, nungjuite apaipih tuam a, Tairanna kichi siamsinna inn ah niteng in a houlim pihta hi. 
ACT.19.10	Tualeh hichi bangin kumnih sung a om a, tuachi`n Asia gam a om jousiah Judate leh Grikte`n zong Toupa Jesu thu ajata uhi.
ACT.19.11	Tualeh Pasian in Paul khut in sillamdang taktakte abawlsak a. 
ACT.19.12	Tuachi`n a satung a kipat in kinawtna puan hiam, puantualte hiam damloute kiang ah ahung tawi ua, a natnate uh adam jel a, tualeh asung ua dawite zong apawt jel hi. 
ACT.19.13	Tuachi`n Judami khualjin kawikawi dawithu thei kuate hiam in, “Paul in athu atang koupihjel Jesu min in kung vau uhi, chi`n dawipaite tungah Toupa Jesu min alou vial ua.” 
ACT.19.14	Tualeh Judami siampi khat Skeva in huachibang bawl tapa sagih anei hi.
ACT.19.15	Hinanleh dawiin adawng a, “Jesu ka thei hi, Paul zong ka thei hi, hinanleh nou kuate nahi ua?” achi hi.
ACT.19.16	Tuachi`n dawipaiin amauh ahung bawh a, ajou a, anuaisiahta a, tuachi`n hua inn a pat guaktang leh liam in a taikhiata hi. 
ACT.19.17	Tualeh hihthu Ephesa khua a teng jousiah, Judate leh Grikte kiangah zong athangta a, tualeh aun un alau ua, Toupa Jesu min alianta hi. 
ACT.19.18	Tualeh agingtate zong tamtak a hungpai ua, a silbawlte uh thupha atawi ua, aki phuangta uhi. 
ACT.19.19	Mitphial dawi tawi tampi`n zong alaibute uh ahung tawikhawm ua, mijousiah mitmuh in ahalta ua, tualeh aman atuat ua, daan dangka tang sang sawmnga bang a phasak uhi. 
ACT.19.20	Tuachi`n thupitakin Toupa thu ajaakta a, agualjou jel hi.
ACT.19.21	Hua silte nungin Paul in a lungsim in, Mesidonia gam leh Akhaia gam a tawtsuak zoh chiang a Jerusalem khua a pai asawm a, “Huasan a ka paizoh chiangin, Rom khua zong kava mu teitei ding,” achi hi. 
ACT.19.22	Tuachi`n a sepkhawmpih minih Timothi leh Erasta pen Mesidonia gam ah asawl a, hinanleh amah Asia gam ah hun tomkhat aom tadih hi.
ACT.19.23	Tualeh hualai velin Toupa lampi thu in mi ahahbuai mahmah ua. 
ACT.19.24	Ajiak mikhat amin Demetria, dangka sik khengtu, daan dangka sik a Diana lim bawltu in khutsiamte kiang ah kilawhna tampi apiajel hi. 
ACT.19.25	Huapa`n amauh asam khawm a, anasep bang uh semte tawh, tuachi`n akiang uah, “Pute aw hih nasepna pen ihauhna uh ahi, chih nathei uhi. 
ACT.19.26	Hih Ephesa khua guak ah hilou in, Asia gam pumpi ah zong hih Paul in khut a bawlte pen Pasian ahi kei uh chi`n mi tampi athuzoh a, aki heisak jouta hi chih noumah ngeiin na mu un na ja uhi. 
ACT.19.27	Tuachi`n, ikivaina uh bang mahlou ahung suak ding guak lauhuai hilou in, pasiannu thupi diana biak inn zong ahung ki ngaineu ding a. Tualeh Asia gam pumpi leh leitung pumpi a mi`n abiak uh amahnu ngei zong athupina suksiat in ahung om kha ding chih alauhhuai hi!” achi hi. 
ACT.19.28	Tualeh hua thute ajaktak un aheh mahmah ua. “Ephesamite diana athupi hi!” chi`n aki kou uhi. 
ACT.19.29	Tuachi`n akhua pumpi in a buaisiangta ua, Gaia leh Aristarkha, Mesidonia gam a mi, Paul in a khualzinna a azohpih tegel aman ua, kituak takin etnop bawlna inn ah atai lutpihta uhi. 
ACT.19.30	Tuachi`n Paul in mipi lak a lut atup leh a nungjuite`n aphal kei ua. 
ACT.19.31	Tualeh Asia gam lamkai liante lak a Paul lawmte khenkhat in akiang ah mi asawl a, etnawp inn a lut mawng mawng lou dingin a ngen ngen uhi. 
ACT.19.32	Khenkhat thukhat in aki kou ua, khenkhat thudang in aki kou ua, kikhawmte abuai ua, mi tamjaw in aki khopna san uh zong athei kei uhi. 
ACT.19.33	Tualeh mipi lak a pat Aleksander akai khia ua, Judate`n amah mi mailam ah asawn ua, tualeh Aleksander in akhut in ajap a, mi jousiah kiang ah adikna thu gen asawm hi. 
ACT.19.34	Hinanleh amah Judami ahi chih atheihtak un, dakkal nih sung ding bang aw kituak takin, “Ephesamite diana thupi hi!” chi`n aki koukou uhi.
ACT.19.35	Tualeh khuasung laigelhtu in mipi adaihsak zoh in, “Nou Ephesa khua a mite!” “Ephesate hih pasiannu diana thupi leh jupiter a pat hung kia milim bia ahi uh, chih theilou kua aom a. 
ACT.19.36	Tuachi`n hihthu nialgual ahihlouh nungin, nadaih khinkhian ding uh ahi, kinoh hehu a bangmah na bawllouh ding uh ahi. 
ACT.19.37	Ajiak hih nung mipuite uh biak inn luhmi lah ahi kei ua, na pasiante uh gensiate zong ahi kei uhi. 
ACT.19.38	Demetria leh azohpih khutsiamten mi kua tung hiam a thubuai aneih uleh, thubuai genna inn honsa in a om hi, tualeh gam uktute zong aom uhi, kihek uh hen. 
ACT.19.39	Hinanleh, sildang buaina naneih mawng uh ahihleh dan bang a kikhopna inn ah lepding ahi. 
ACT.19.40	Tunia buaina jiakin itung ua thu ahung om ding lauhuai hi, i kikhopna san pen lah hih ahi chihding lah aom ngal kei a,” achi hi. 
ACT.19.41	Tualeh aman huachi a thu agen zoh in kikhawmte atawpsakta hi.
ACT.20.1	Tualeh buaina adaih nungin Paul in nungjuite akiang ah asam a, amauh ahasawt a, kampha in akha a, Mesidonia gam a dingin apaita hi. 
ACT.20.2	Tualeh hua gam teng atotsuak a, akiang ua hanthawnna thu tampi agen zoh in Grik gam a hungtungta a, 
ACT.20.3	tualeh huasan ah khathum atam a, tualeh Judate`n amah atangdap jiak un Suria gam lam a gunkuang a apai ding laiin Mesidonia gam lehphak kik atumta hi. 
ACT.20.4	Tualeh Beria khua a Sopater, Thessalonika khuate; Aristarkha leh Sakundate; Derbe khua a Gaia leh Timothi; tualeh Asia gam a Takika leh Trophima in Asia gam dongin atonpih uhi. 
ACT.20.5	Hihte kamai uah anapai ua, Troas khua ah ahung nangak uhi. 
ACT.20.6	Hinanleh kou, tanghou tol sawhlouh nite zoh in Philippi khua a pat gunkuang in kapai ua, ninga nin akiang uah, Troas khua ah ka tung ua, huasan ah ni sagih katam uhi.
ACT.20.7	Tualeh nipi kal ni masa ni in nungjuite tanghou balkek ding a ahung kikhop laiun, Paul in ajingni a pai asawm jiakin akiang uah thu agen a, tualeh jankim dongin agen jawm hi. 
ACT.20.8	Tualeh inndan tungnung a akikhopna uah meivak tampi aom a. 
ACT.20.9	Tualeh amin Eutika kichi tangvalnou khat kotta ah atou a, a ihmut asuak sengseng a, Paul in thu asawt gen jiakin a ihmutsan a, Innsawng thumna a pat akiasuk a, asisa in atawm uhi. 
ACT.20.10	Hinanleh Paul akumsuk a, atung ah abok a, apom a, “Patau kei un, ahinna amah ah a om nalai hi!” achi hi. 
ACT.20.11	Tuachi`n pindan tungnung a akahtouh kik khit in, tanghou abalkkek a, ane a, sawtpi khuavak dongin akiang uah thu genin ahoulim a, tuachi`n apaita hi. 
ACT.20.12	Tualeh amau`n tangvalpa pen ahing in ahung paitouhpih ua, alung muang mahmah uhi.
ACT.20.13	Tuachi`n kou gunkuang lam ah kanapai masa ua, Assos juanin gunkuang in kapaita ua, Paul tuansak kasawm ua, aman keng a pai asawm jiakin, hichibang dingin agen mawng hi. 
ACT.20.14	Tualeh Assos khua a ahung kituahpih takin ka tuangsakta ua, Mitilene khua ka tungta uhi. 
ACT.20.15	Tualeh hua a pat in gunkuang in ka paikik ua, ajingni in Khios ka tung ua, ajing kik in Samos ka tung ua, Trogiliam ah ka ta`m ua, ajingni in Mileta ka tung uhi. 
ACT.20.16	Ajiak Paul in Asia gam a omsawt a utlouh man in, Ephesa khua gunkuang a paikhensuak atup mawng ahi a, ahihtheihleh Jerusalem khua ah pentikos ni a om atum a, akinpai hi.
ACT.20.17	Tualeh Mileta khua a pat Ephesa khua ah mi asawl a, saptuam upate asamsak hi. 
ACT.20.18	Tualeh amauh ahungtun un aman akiang uah, “Asia gam a kungpai masakni a pat na kiang ua ka om sungteng ka omdan nathei uhi. 
ACT.20.19	Kingiamkhiat tak leh Judate`n ahung tup jiak ua mittui tampi leh sil haksa ka tung a hungtungte thuak kawm in Toupa nna kasem hi. 
ACT.20.20	Tualeh nou phattuamna ding sil bangmah ka im kei a, kung theisak siang a, vantang leh inchin ah kung hilh jel hi. 
ACT.20.21	Judate leh Grikte kiang ah zong Pasian lam a lungsim kisik thu leh I Toupa Jesu Krist lam a ginna thu ka theisak jel hi. 
ACT.20.22	Tualeh tuin, ngaiun, Khasiangthou thununna pailou theilou a ka kitheih jiakin Jerusalem khua a pai ding kisa ka hi, hua mun a ka tung a sil hung tungdingte ka theikei hi. 
ACT.20.23	Khasiangthou in henna leh haksatna a ahung gak ahi chia khuachin a ahung theihsakte guak ka thei hi. 
ACT.20.24	Hinanleh ka taidemna kipak tak a ka taitung theihna ding leh Toupa Jesu a pat a ka muh Pasian hehpihna tangthupha theihsak ding nasepna ka sepzoh theihna dingin hih silte khat bek in ahung lingsak kei a, ka hinna zong itta`k in kasim kei hi. 
ACT.20.25	“Tualeh tuin, Ngaiun, noute jousiah Pasian gam thu gen a ka vaklehnate`n kamel namu nawn kei ding uh chih ka thei hi. 
ACT.20.26	Tuajiakin mijousiah sisan ah ka siang ahi chih tuni in kung theisak hi. 
ACT.20.27	Ajiak Pasian in thu a hunghilhte jousiah na kiang ua phuankhiat louh a im kanei kei hi. 
ACT.20.28	Tuajiakin, Pasian saptuam ama sisan a aleite vak dingin Khasiangthou in lamkai a ahung bawlna pawlte jousiah leh noumauh tung ah pilvang un. 
ACT.20.29	Ajiak ka painung chiangin ngia gilou nalak uah ahung vaklut ding a, pawlpite akhawi kei ding uh chih ka thei hi. 
ACT.20.30	Noumauh lak mahmah ah zong nungjuite amauh lam a kaimang dingin thutuam gen nung om ding uhi. 
ACT.20.31	Tuajiakin kiveng un, kum thum sung hial mittui luangpum a sun leh jan a miteng taihilh ka tawplouh dan theijing un.
ACT.20.32	“Tualeh tuin, unaute hung khangsakthei a, tualeh, mi siangthousate lak a agoutan piathei Pasian leh a hehpihna thu kiang ah nou kung kemsak hi. 
ACT.20.33	Kuamah dangka, kham, silh leh ten ka eng ngaikei hi. 
ACT.20.34	Hih khutten keimah leh kalawite taksapte asemkhia jel chih nou mahmah in nathei uhi. 
ACT.20.35	Bangkim ka bawl taphot na juihding un kung ensakta hi, huachibang a semgim leh Toupa Jesu thu theijing kawm in mi hatloute na panpih ding uh ahi. ‘Amah mah in lak sangin piakna in gualjawlna ahaujaw hi,’ ” achi hi.
ACT.20.36	Tualeh hichibang thu agen zoh in, akhupdin a, aun un athum khawm uhi. 
ACT.20.37	Tualeh aun un hahkah in akap ua, Paul a ngawngkawi ua, atawp ua, 
ACT.20.38	amel amuh nawn louh ding uh thu agenpen a lungkhampih diak uhi. Tualeh longkhawlna mun tanpha in avakhata uhi.
ACT.21.1	Tualeh hichi ahung hi a, amauh tawh ka kikhennung un gunkuang in kapai ua tangtak in Kos katung ua, tualeh ajingni in Rhode katung ua, hua a pat in Patara katung uhi. 
ACT.21.2	Tualeh Phoinisia gam a paiding long khat kamu ua, katuang ua, kapai jel uhi. 
ACT.21.3	Tualeh Kupra gam ka muh un veilam pangah ka pel ua, Suria gam lam ah kapai jel ua, Tura khua ah ka ki-nga uhi, huamun a long van suahkhiat ding ahihjiak in. 
ACT.21.4	Tualeh nungjuite ka zongkhia ua, huasan ah nisagih ka ta`m uhi, amau`n kha hilh in Paul Jerusalem a apailouh ding ahi, chih agen uhi. 
ACT.21.5	Tualeh anitawp lam ka hungtun un ka kipankhia ua, kapaina ding uh kajuanta ua, tualeh amau`n aun un azite atatte utawh khuagei dongin ahung kha ua, tuachi`n tuipi piau ah kathum uhi. 
ACT.21.6	Tualeh mangpha ka kikhak zoh un kou longah katuangta ua, amauh innlam ah apaikikta uhi.
ACT.21.7	Tualeh Tura khua a pat long a tuangin Tolemai khua katung ua, unaute chibai kabuk ua, akiang uah nikhat ka om uhi.
ACT.21.8	Tualeh ajingni in kou Paul lawite ka kipankhia ua, Kaisaria katung ua, sagihte lak a khat Philip inn ah ka lut ua, amah tawh ka om uhi. 
ACT.21.9	Tualeh hihpa`n tanu nungak siangthou li anei a, Pasian thu agen jel uhi. 
ACT.21.10	Tualeh huasan a ni tampi katam laiun, Judea gam a kipan amin Agabas kichi Jawlnei khat ahung paisuk hi. 
ACT.21.11	Tuachi`n amah ka kiang uah a hungpai a, Paul kawnggak ala a, akhutte leh akengte akikan a: “Tualeh hih kawnggak neitu pen Jerusalem khua a Judate`n hichibang in akan ding ua, Jentelte khut ah apiakhia ding uhi, Khasiangthou in achi hi,” achi a.
ACT.21.12	Tualeh, hihthu ka jaktak un, kou leh huasan a omten Paul pen Jerusalem a pailou dingin ka ngen ua. 
ACT.21.13	Tuachi`n Paul in, “Bangchi nahi ua, na kahkah ua, nung khasiat sak uh? Ajiak Jerusalem khua a akan guak hilou in, Toupa Jesu min dingin sihzong ka ngap hi,” chi`n adawng hi.
ACT.21.14	Tualeh khouhzoh gual ahihlouh takin katawp ua, “Toupa thuthu hihen,” ka chita uhi.
ACT.21.15	Tualeh huanite nungin ka vante uh kakan ua Jerusalem ah ka paitouta uhi. 
ACT.21.16	Kaisaria a pat in nungjui kuate hiam in ahungjui ua, amauh amin Mnason, Kupra khua a nungjui masa khat tunna a kaneih dingpa uh ahung paipih uhi.
ACT.21.17	Tualeh Jerusalem khua kungtun tak un unaute`n kipak takin ahung nadawn uhi. 
ACT.21.18	Ajingni in Paul kou tawh Jakob kiang ah alut a, huasan ah saptuam upate jousiah aom uhi. 
ACT.21.19	Tualeh Paul in amauh chibai abuk zoh in, a nasepna zang a Pasian in Jentelte lak a sil abawlsak jousiah abanban in agen hi. 
ACT.21.20	Tualeh amau`n huathu a jaktak un Toupa apahtawi ua, tuachi`n Paul kiang ah, “Sanggampa Judate kiang ah gingtu tamtak namu a, tualeh aun un dan angai poimoh mahmah uhi. 
ACT.21.21	Tualeh nang, Jentelte lak a Juda omte jousiah kiang a atate uh tep tanlouh ding leh dan bang a omlouh ding chi`n Mosi paihkhiat na ding na thuhilh jel chih mi tampi kam a kipan in na thu athei uhi. 
ACT.21.22	Bang chihding ata le? Mipi ahung paikhawm ngeingei ding uhi, nang hungpai chihlah ja ngeingei ding ahi ua. 
ACT.21.23	Tuajiakin, na kiang a ka genbang un bawl in, kichiamna nei pasal li kanei uh. 
ACT.21.24	Tua mipite paipih inla, asam uh aheunang uh sum pia in, tuachi`n mijousiahin mi kam a nathu ajakteng uh bangmahlou ahi chih athei ding ua, nang pen dan juiin kichian takin na omjaw chih athei ding uhi. 
ACT.21.25	Hinanleh Jentelte lak a gingtute tungtang thu pen milim biakna silnek lam ah, sa heklup nek lam ah, kingaih lam a aki hepkhiat uh chihlouh ngal sildang atangkei uhi,” achi ua. 
ACT.21.26	Tuachi`n Paul in pasalte apaipih a mauhte tawh aki siansuah a. Pasian tempul ah alut a, ki siansuahna ni abei hun ding leh amauhchiat a ding a asillat hun ding uh siampu kiang ah avahilh hi.
ACT.21.27	Tualeh ni sagih achin ding kuan takin, Asia gam a Judate`n tempul sung a Paul amuh tak un, mipi jousiah atok thou ua, atung ah khut akha ua. 
ACT.21.28	A kikou ua, “Israelmite! Hung panpih un! Hih mipa ahi gamchin a mi jousiah kiang a, Judamite, dante tualeh hihmun gensia, tuaban ah Pasian tempul ah Grikte alutpih a, hih inn siangthou abuahsak jouta hi!” achi ua. 
ACT.21.29	Ajiak hua masang in khuapi ah Ephesa khua a mi Trophima, a kiang ah amu ua, Paul in amah Pasian tempul a ahung paipih takin agingta uhi. 
ACT.21.30	Tuachi`n khuapi sung jousiah abuaita a, mipite ahung taikhawm ua, Paul aman ua, Pasian tempul a pat akaikhia ua, kotte akhak pai uhi. 
ACT.21.31	Tualeh amah thah asawm laitak un Jerusalem khua a mi jousiah abuai uh chih thu galkap lamkai lian kiang atung a. 
ACT.21.32	Aman galkapte leh galkap jalamkai apaipih pai a, akiang uah ataisuk a, tuachi`n amau`n lamkai lianpen leh galkapte amuh tak un, Paul avuak uh atawpta uhi. 
ACT.21.33	Tuachi`n lamkai lianpen pan ahung naih a, Paul atu a sikkol nih khih ding thu a pia a; “Tualeh kua hi ahia, bang bawlsiat nei ahia?” chih adong hi. 
ACT.21.34	Tualeh mipi lak ah akhen thu khat in a kikou ua, akhen thudang in a kikou uhi, tualeh buaijiakin thuchian bangmah atheikei ua, kulh sung a puilut dingin thu apia hi. 
ACT.21.35	Tualeh Paul kalbi atun laiin mipi`n aholhseng jiak un galkapte`n amah adomkang uhi. 
ACT.21.36	Mipi jousiahin, “That un!” chia kikou in anung ajui huthut ua.
ACT.21.37	Tualeh Paul giahbuk a apuilut ding kuan un, aman galkap lianpenpa kiangah, “Na kiang ah thu themkhat ka genthei diai?” achi a.
ACT.21.37	Tualeh aman, “Grik ham nathei ei?” 
ACT.21.38	“Tu ma a mite buaina bawl a hasuan a mithatte sangli gamdaia puikhiatu Izipt gammi hilou na maw?” achi a.
ACT.21.39	Hinanleh Paul in, “Kei Judami, Silisia gam a Tarsa khua a mi ka hi, khua na dan maimai a om hilou ka hi. Hung hehpih inla mipite kiangah thu hung gensak in,” achi hi.
ACT.21.40	Tualeh aman a phalsak takin Paul kalbi tung ah ading a, mipi lam akhut in ajap a, tualeh amauh adaihsiang tak un Hebrai ham in thu agen hi:
ACT.22.1	“Unaute leh pate aw, tuin na kiang uah ka dikna thu ka gen ding hi, ngaiun!” achi a. 
ACT.22.2	Tualeh akiang ua Hebrai ham a thu a gentakin adaisem ua, tuachi`n aman:
ACT.22.3	“Kei Judami ka hi a, Silisia gam a Tarsa khua a piang ka hi. Hinanleh hih khua ah Gamaliel kengbul a khanglian a Ipu leh pate uh dan khauhtak dungjui a tunia noute bang a Pasian lam a kipumpiak ka nahi hi. 
ACT.22.4	Tualeh hih lampi a mite ka`n in sihtan in ka bawlgenthei jel a. Tualeh numei pasal in thong ah ka khum jel hi. 
ACT.22.5	Siampite leh upate jousiahin zong hua thu ahung theihpih uhi. Amauh kiang a pat unaute piak ding lai kamu a, Damaska khua a om jousiahte bawlgenthei dingin Jerusalem khua a ka`nsa a puiding in kapai hi.
ACT.22.6	“Tualeh hichi ahung hi a, Ka pai a, Damaska khuagei katun in, sunkim laitak ahi a, thakhat in van a kipat vak thupitak ka kim ah ahung vakguih a. 
ACT.22.7	Tualeh kei, tual ah ka puksuk a, tualeh aw khat in, ‘Saul, Saul! Nang bangding a hung bawlgenthei na hia?’ chi in kaja hi. 
ACT.22.8	Tualeh ken, ‘Toupa, Nang kua na hia?’ chi`n ka dong a, tualeh aman ka kiangah, ‘Nazareth Jesu, na bawlgentheih ka hi,’ achi hi. 
ACT.22.9	Tualeh ka kiang a omten vak amu ua, alau ua, hinanleh ka kiang a thugentu aw ajakei uhi. 
ACT.22.10	Tualeh ken, ‘Bang ka bawldia Toupa?’ kachi a, tualeh Toupa`n ka kiang ah, ‘Thou inla Damaska khua ah lut in, huasan ah siljousiah na bawldingte ahung ki hilh ding hi,’ achi hi. 
ACT.22.11	Tualeh hua vak thupi jiakin khua ka muthei nawn takei a, ka lawite`n khut in ahung kai ua, Damaska khua ah ka lutta hi.
ACT.22.12	“Tuachi`n hua khuapi sung a mi khat Anania, dan lam a Pasian ngaihsak leh huasan a om Juda jousiahin agen phat uh. 
ACT.22.13	Ka kiang ah a hungpai a, ading a, ‘Sanggampa Saul, khua muta in!’ ahung chi a. Tuachi`n huahun mahmah in amah ka muta hi. 
ACT.22.14	Tuachi`n aman, ‘Ipu leh pate Pasian in nang adeihlam thei ding leh midiktat asila mu a, akam a aw suak ja ding a ahung guat na hita hi. 
ACT.22.15	Ajiak namuh leh najak thu ah mijousiah kiang ah amah thu theihpihtu na hi ding hi. 
ACT.22.16	Tualeh bangding a khuangai nalai na hia? Thou inla Toupa min loukawm in baptisma tang inla, na khialhna sawpsiang in,’ a hungchi hi.
ACT.22.17	“Tualeh hichi ahung hi a, Jerusalem a ka paikik zoh in Pasian tempul a ka thumlaiin, mangmu bang in ka om a, 
ACT.22.18	‘kinoh inla Jerusalem khua a pat in pawt in, ajiak hihsan a mite`n ka tanchin nagen sanglou ding ahi uh,’ hungchi`n amah kamu hi. 
ACT.22.19	Tualeh, ken, ‘Toupa,’ amau`n, ‘Nang hung gingtate thong a ka khum a, kikhopna innchin a ka vuakjel athei uhi. 
ACT.22.20	Tualeh na thu a lamkai Stephen sisan asuah laiun keizong akiang uah ka ding a, lem ka nasa a, athatte puante zong kana kem hi,’ kachi hi. 
ACT.22.21	Tuachi`n aman ka kiang ah, ‘Paiin,’ ‘hihsan a kipat gamlapi ah, Jentelte kiangah kung sawl ding hi, ahung chita a,’ ” achi a.
ACT.22.22	Tualeh amau`n hihtan chiang a ngaikhia ua, tuachi`n aw ngaihtak in, hichi bangmi! leitung a kipat in, “Hihmang un! Hingtak ahi kei!” achi ua. 
ACT.22.23	Tualeh akikou ua, apuante uh a bawtkek ua, vanlam ah leivui atheh uhi. 
ACT.22.24	Galkap lamkai lianpa in Paul kulhsung a puilut dingin thu apia a, atung a hizahta a kikouna jiak theihna dingin jep a dokchian ding, achi hi. 
ACT.22.25	Hinanleh savun khau a ahenzoh un, Paul in akiang a ding galkap jalamkaipa kiang ah, “Rommi mawng mawng siamlouh tansakna bei a vuakna ding thu nanei uai le?” achi a.
ACT.22.26	Galkap jalamkaipa`n hih thu ajak takin, galkap lamkai lianpenpa kiangah apai a, “Na silbawl ding pilvang in, hihpa Rommi ahi!” chi`n ahilh a.
ACT.22.27	Tuachi`n galkap lianpenpa a hungpai a, akiang ah, “Rommi namaw? hunghilh in,” achi a,
ACT.22.27	Tualeh aman, “Hi e,” achi hi.
ACT.22.28	Tualeh galkap lianpen in, “Hih khuami hihna ken sum tampi a kalei ahi,” chi`n adawng a.
ACT.22.28	Hinanleh Paul in, “Kei Rommi a piang mawng ka hi,” achi hi.
ACT.22.29	Tuachi`n dokchian sawmten amah apaisan pai ua, tualeh galkap lianpenpa in zong Rommi ahi chih a theihchian takin amah mah in akansak ahihjiak in alauta hi.
ACT.22.30	Ajingni in Judate`n bang jiakin ahia Paul ahek uh chih theihchian atup jiak un galkap lamkai lianpen in amah aphel a, siampite leh vaihawmte jousiah kikhawm dingin thu apia a, Paul ahung paipih ua, amai uah adingsak ta uhi.
ACT.23.1	Tuachi`n Paul in vaihawmtute tangtak in a en a, “Ka chipih Israelmite aw! Tuni chiangdong in Pasian mitmuh a hoih a katheih taphot bawl in ka omjing hi,” achi hi. 
ACT.23.2	Tualeh siampi Anania in, Paul geia dingte kiangah akam beksak dingin thu apia a. 
ACT.23.3	Tuachi`n Paul in akiang ah, Nang bang kinuhkangpa, “Pasian in nang ahung bengjaw ding hi, nang dan bang a ka thu ngaihtuah dingin natou a, danlou bang a kei bek ding nungchih maw!” achi a. 
ACT.23.4	Tualeh akiang a dingte`n, “Nang Pasian siampi na housia vial a!” achi ua.
ACT.23.5	Tuachi`n Paul in, “Ka chipih Israelmite aw, siampi ahih ka theikei a ahi. ‘Na chihpihte lamkai tung ah thuhoihlou genken,’ ” chih gelh ahi, achi hi. 
ACT.23.6	Hinanleh Paul in khenkhat Sadukaite ahi ua, adangte Pharisaite ahih uh atheih takin, vaihawmtute lak ah a kikou a, “Unaute! Kei pen Pharisai tapa Pharisai ka hi. Kinepna leh misi thohkikna ah vaihawmsak a om ka hi!”
ACT.23.7	Tualeh aman hichi a agen zohzoh in Pharisaite leh Sadukaite kal ah kiselna ahung om a, tualeh mipi aki langkhenta uhi. 
ACT.23.8	Ajiak Sadukaite`n misi thohkikna a om kei, vantungmi zong a om mawng mawng kei, achi ua, hinanleh Pharisaite`n huategel a om hi chi`n agum uhi. 
ACT.23.9	Tuachi`n hahbuai in ahung buaita ua, “Hihmipa ah gitlouhna bangmah ka mukei uh! Kha in hiam, vantungmi in hiam akiang a thu gen ahihleh idou kei ding uh!” achi ua.
ACT.23.10	Tualeh ahung kiselsang deuhdeuh tak un, galkap lianpenpan Paul abohtel uh alau a, galkapte vapaisuk a, alak ua pan a Paul vapum mat a, kulhsung a hung paipih dingin thu apia hi.
ACT.23.11	Tualeh tuajan in Toupa Paul kiangah ahung ding a, “Paul, lauken! Khamuang takin om in, Jerusalem a ka thu na theihsak bangin Rom khua ah zong na theihsak ding ahi,” achi hi.
ACT.23.12	Tualeh khua ahung vak takin, Judate lawikhat a kithukim ua. Paul athah masiah ua bangmah nelou dawnlou dingin aki chiamta uhi. 
ACT.23.13	Tualeh mi thahsawm a kithukimte mi sawmli sang a tamjaw ahi ua. 
ACT.23.14	Tuachi`n amauh siampite leh upate kiangah apai ua, “Paul ka thah masiah ua bangmah nelou dingin nasatakin ka kichiam uhi. 
ACT.23.15	Tuajiakin nou vaihawmte tawh athu kichian jawsem a ngaihtuah ding kipang in na kiang uah puikhia dingin galkap lamkai lianpen kiangah va ngen un. Tualeh aman na kiang uh ahung phak masanga na that ding a mansa ka hi uhi,” achi ua.
ACT.23.16	Hinanleh Paul sanggamnu tapa in, aguk a ata`ng thu uh anaja a, kulh ah avalut a, Paul ahilhta hi. 
ACT.23.17	Tuachi`n Paul in, galkap jalamkai khat akiang ah asam a, “Hih tangvalnou galkap lianpenpa kiangah paipih in, akiang ah gen ut anei hi,” achi hi. 
ACT.23.18	Tuatakin aman galkap lianpenpa kiang ah apaipih a, “Paul thong ngakpa`n akiang ah ahung sam a, hih tangvalnou in na kiangah banghiam gen ut aneih jiakin na kiang a hungpaipih dingin ahung sawl hi,” achi hi.
ACT.23.19	Tuachi`n galkap lianpenpa`n akhut in atu a, atuam in apaikhiat pih a, “Ka kiang a nagen ut bang ahiam?” chi`n agu`k in adong hi.
ACT.23.20	Tualeh aman, “Paul thu kichian sem a ngaihtuah sawm bangin, jingchiang a vaihawmtute kiang a puisuk dingin Judate`n hungnget lem asata uhi. 
ACT.23.21	Hinanleh athu uh na gingta ken, ajiak alak ua mi sawmli sang a tamjaw in agu`k in ata`ng uhi. Huamite`n amah athah masiah ua bangmah nelou ding leh dawnlou dingin a kichiam uhi,” achi hi.
ACT.23.22	Tuatakin galkap lianpenpa`n tangvalnou apaisak a, “Hihthu nung theisakta chih kuamah hilhken,” chi`n thu apia hi.
ACT.23.23	Tualeh aman galkap jalamkai nih asam a, “Jan dakkua chiang a Kaisaria khua a paiding in galkap zanih tawh, sakawl tungtuangmi sawmsagih tawh, tei tawimi zanih tawh kimansa in koih un, achi a. 
ACT.23.24	Tualeh gam ukpa Felik kiang a bittak a tuttheihna dingin Paul tuanna ding sakol zong guatsak un,” achi hi. 
ACT.23.25	Tuachi`n galkap lianpenpa in hichibang in laikhak agelh hi: 
ACT.23.26	“Klaudia Lisia in, gam uktu hoihpen Felik: Chibai abuk hi. 
ACT.23.27	Hihpa Judate`n amat ua athah ding kuan un, kei galkapte tawh kava pai a, amah pen Rommi ahih ka thei a, ka hunkhiata hi. 
ACT.23.28	Tualeh ahekna pen uh theih ka ut a, vaihawmtute kiang ah kapaipih a. 
ACT.23.29	Amah pen adanthu uh bang ahiam a kihek ahi chih ka thei a, hinanleh ahekna uh thu ah sihna ding leh kol bulhna ding hial bangmah a om kei hi. 
ACT.23.30	Tualeh Judate`n amah atang uh chih mi`n a hunghilh takin na kiang ah amah kintakin kung sawlta hi. Tualeh ahektute`n atung a thubuai aneih jousiah uh namai a gen ding in thu kapia hi,” Mangpha, chi in.
ACT.23.31	Tuachi`n galkapte`n athupiak bangin Paul pen jan in apaipih ua, antipatri atunpih ua. 
ACT.23.32	Ajingni in sakol tung tuangmite amah tawh akitonsak ua, amauh kulh ah ahung kilehkikta uhi. 
ACT.23.33	Amauh Kaisaria atung ua, gam ukpa kiangah laikhakpen apia ua, Paul zong amai uah a dingsak uhi. 
ACT.23.34	Tualeh gam ukpa`n laikhak asim zoh in Paul omna gam adong a, tualeh Silisia gam ahi chih a theihtak in, 
ACT.23.35	“Nang hung hekte a hungtun chiang un, na thu ka ngaikhia ding,” achi a. Tualeh Herod vaihawmna innsung a koihding in thu apia hi.
ACT.24.1	Tualeh ni-nga zoh in siampi Anania tawh upate leh amin Tertulla thugensiam tawh ahung paisuk ua, Paul tung a thubuai pen gam ukpa kiangah agen ua. 
ACT.24.2	Tualeh Paul asapkhiat tak un, Tertulla in amah ahek panta a:
ACT.24.2	Felik zah omtak! Nang mah jalin lungmuang takin ka om ua, tualeh nang kepna jal a hih namte a ding a gitlouhna khamhoih a aom jiakin. 
ACT.24.3	Bangchik tanin khoimun peuh ah lungkim takin ka kipak uhi. 
ACT.24.4	Hitaleh zong nang ding a chimtak-huai talua ka utkei, na migitna a ka thu uh themkhat hung ngaihkhiatsak dingin kung ngen hi. 
ACT.24.5	Ajiak kou hihpa huat huaitak, leitung a Judate jousiah tokbuaitu leh Nazareth pawl a lamkai khat ahih ka thei uhi. 
ACT.24.6	Pasian tempul zong sukbuah zong asawm a, amah kaman ua, ka dan uh bang a atung a vaihawm sawm hi ung a. 
ACT.24.7	Hinanleh galkap lamkai lianpen Lisia ka kiang uah ahung pai a, kakhut ua pan in gumtat takin a lamangta hi. 
ACT.24.8	Atung a thubuai neite na kiang a hungpai dingin thu pia in, nangmah ngeiin amah dongchian in, ka hekna thute uh na theichian ding hi, achi a. 
ACT.24.9	Tualeh Judate`n zong hua thupen huachimah bang ahi, chi`n apanpih uhi.
ACT.24.10	Tuachi`n gam uktu in Paul thugen ding a khut a ajap takin, Paul in,
ACT.24.10	“Nang, kum tamtak hih namte vaihawmtu nahih kungtheih jiakin kipak takin kadikna thu ka gen ding hi. 
ACT.24.11	Jerusalem a Pasian biading a ka paitouh nung ni sawm leh nih val a hinaikei ding chih na theithei ding hi. 
ACT.24.12	Tualeh tempul a mi toh ka kinialna ahihkeileh kikhopna inn leh khuasung a mi ka chilsiatna bangmah amukei uhi. 
ACT.24.13	Tuin zong ahung heknate uh kichiantak in abul a zongkhiathei kei uhi. 
ACT.24.14	Hinanleh hihthu na kiangah kung pulak hi, amau`n biakdan tuam achih uh lamtuam juiin kapu leh pate uh Pasian kabia a, Mosi dan leh Jawlneite laibu jousiah gingta in. 
ACT.24.15	Tualeh mi diktatte leh mi diktatloute thohkikna aom ding chia amau`n zong apom uh, huapen ken Pasian lam ah ka lam en ahi. 
ACT.24.16	Tuajiakin, Pasian lam leh mihing lam a asia apha theihkhenna nei a, bawlkhial bei a om dingin keimah leh keimah bangchik lai peuhin kaki engbawl hi.
ACT.24.17	“Tuin kum tampi nungin ka namte uh kiang a sil piak ding leh gan thah ding hungkeng in kungpai a. 
ACT.24.18	Hua sil ka piaklaiin, Asia gam a hung kipan Judami kuate hiam in, mipi jaulou leh buailou in Pasian tempul a ka kihihsiangthou ahung mu uhi. 
ACT.24.19	Huate`n katung a thubuai nei hile uh hiah namai ah om in ahung hek ding uhi. 
ACT.24.20	Ahihkeileh hih mite mahmah in vaihawmtute mai a ka dinlaiin, ka bawlkhial muh aneih uleh gen uh hen. 
ACT.24.21	Hihthu themkhat jiak houh ahihngal keileh alak ua ding a: ‘Misi thohkikna aom chih thu ah tunin namai uah salh in ka om ahi,’” kachih pen, chi`n adawng hi. 
ACT.24.22	Hinanleh Felik in hihthute ajak takin hua lam thute atheichian sem a. Amauh kiangah, “Galkap lianpen Lisia ahung tunsuk chiangin, na thu ka ngaihtuah siang ding chi`n ahun asuan phot hi.” 
ACT.24.23	Tualeh aman Paul veng a, hinanleh awngkhah deuh a omsak a, tualeh alawite`n a nna asepsak uh khamlou dingin galkap jalamkai khat kiangah thu apia hi.
ACT.24.24	Tualeh ni bangzah hiam nungin Felik azi Judami numei Drasilla tawh ahung pai ua, Paul asamsak a Krist a ginna thu angaikhia hi. 
ACT.24.25	Tualeh Paul in diktatna thute, kidekna thute leh vaihawmna hung tung ding thute agen leh, Felik lauin akithing a, “Tu`n paikik phot in. Hunlem kaneih chiangin kung samkik ding,” achi hi. 
ACT.24.26	Tualeh a khahkhiatna ding a Paul in dangka apiak bang akinem a, asamsak mun sim a, ahoupih thimthem hi.
ACT.24.27	Hinanleh, kumnih nungin Porsia Festa in Felik ahung khekta a, tualeh Felik in Judate kipaksak a ut a, Paul pen kansa in a nusiata hi.
ACT.25.1	Tuachi`n Festa in gam pen a ukta a, Kaisaria a pat Jerusalem ah apaitou a, 
ACT.25.2	tuachi`n siampite leh Juda lamkaite`n akiang ah, Paul tungtang thu ahilou lam in atheisak ua. 
ACT.25.3	Tualeh lampi ah ana tangdap ua, ana thahtheihna ding un akiang ah, Paul Jerusalem a vapuitou sak dingin a ngen uhi. 
ACT.25.4	Hinanleh Festa in, “Paul pen Kaisaria a koihding ahi, keizong tomkhat zoh chiangin hualam ah kapai ding hi. 
ACT.25.5	Tuajiakin, hihpa in gitlouhna nei ahihleh, nalak ua thuneithei jousiahin hung juisuk uhenla, hek uh heh,” chi`n adawng a.
ACT.25.6	Tualeh alak ua nisawm val a om nung in Kaisaria khua ah apaisuk a, tualeh ajingni in vaihawmna touna ah a tou a, Paul hung paipih dingin thu apia hi. 
ACT.25.7	Tualeh Paul ahung tuntak in Jerusalem a kipan a hung paisuk Judate akim ah ading ua, atung ah thubuai tampitak gen in, siatakin ahek ua, a thudiktak a ensakthei tuan kei uhi. 
ACT.25.8	Paul in adikna thu agen a: “Judate danthu ah hi in, tempul thu hitaleh, tualeh Kaisar thu hitaleh sil mawng mawng ka bawlkhial kei hi,” achi hi.
ACT.25.9	Hinanleh Festa in Judate deihlam bawl aut a, Paul kiangah, “Jerusalem paitouh a kamai a hihthute ngaihtuah hileh na ut ei?” chi`n adong a.
ACT.25.10	Tuachi`n Paul in, “Kaisar vaihawmna touna mai ah vaihawmsak a om dingin ka ding hi, Judate tung ah bangmah ka bawlkhial kei hi, nang chiantak in nathei hi. 
ACT.25.11	Migilou ka hih a, sihna khop hial sil bawlkhial ka hihleh sihzong kanial kei hi. Hinanleh hihten ahung hekna uh adiktak aom kei leh kuaman akiang uah ahung piakhia thei kei ding uhi, Kaisar kiangah ka tutding,” achi hi.
ACT.25.12	Tuachi`n Festa in vaihawmtute a houpih kawikawi zoh in, “Kaisar kiang a tut na ut maw, Kaisar kiang natung ngut ding hi,” chi`n adawng hi.
ACT.25.13	Tualeh ni bangzah hiam nungin, kumpipa Agrippa leh Bernisi Kaisaria ah Festa chibai buk dingin ahung pai ua. 
ACT.25.14	Amauh huasan a ni tampi atam nung un, Festa in Paul tungthu kumpipa kiang ah agen a, “Felik in mi thongtang khat anusia a, 
ACT.25.15	Jerusalem a ka om lai in siampite leh Juda upate`n athu ahung theisak ua, siamlouh tangsak dingin ahung ngen uhi. 
ACT.25.16	Hinanleh ken akiang uah, ahekpa uh leh ahekte a kimaituah ua, ahekna thu ua aman adikna thu agenna lemtang aneih ma in, mi kuamah gawt ding a piakkhiat Rommite dan ahi kei hi chi`n ka dawng hi. 
ACT.25.17	Tuajiakin, amauh hihsan a hungtun un sawt hallou in ajingni in vaihawmna touna ah ka tou a, hua mipa hung paipih dingin thu kapia hi. 
ACT.25.18	Tualeh ahektute adinlai un kagintat bangtak in atung ah gitlouhna thubuai bangmah lah agen kei ua. 
ACT.25.19	Hinanleh amauh biak dante leh mi khat, Jesu, asisa, Paul in ahing kik chia agen, thu a kinialna nei ahijaw uhi. 
ACT.25.20	Tualeh ken, hua chibang kinialna thute khendan ka theihlouh jiakin Jerusalem a pai a huasan a hihthu khen a ut leh a utlouh ka dong hi. 
ACT.25.21	Hinanleh Paul in Augasta khen ding a koihphot ding a angetzawk jiakin Kaisar kiang a ka sawltheih masiah veng dingin thu kapia hi,” achi hi.
ACT.25.22	Tuachi`n Agrippa in Festa kiang ah, “Ken zong huapa thugen ka ngaikhia ding,” achi a,
ACT.25.22	“Aman jingchiang in na ngaikhia ding,” achi hi.
ACT.25.23	Tuachi`n ajingni in Agrippa leh Bernisi pen thupitak in a hungpai ua, galkap liante leh khuasung a miliante tawh mipi kikhopna inn ah a hunglut ua. Festa thu in Paul ahung paipih ua. 
ACT.25.24	Tualeh, Festa in, “Kumpipa Agrippa leh hihsan a ka kiang a om jousiahte`n hihpa na mu uhi, amah ahihleh Judate mipi jousiahin Jerusalem leh hihsan ah ka kiangah ahek ua. Hingtak ahikei chi`n a kikou uhi. 
ACT.25.25	Hinanleh sihna ding khop bangmah a bawlkei chih ka thei a. Tualeh aman Augasta kiang a thu tut asawm jiakin sawl kasawm ahita. 
ACT.25.26	Hinanleh, athu gina bangmah ka toupa kiang a gelh ding lah kanei kei a, tuajiakin namai uah kung puikhia a, kumpipa Agrippa aw, nang mai a kung puikhiat ahi deuh hi, ajiak athu dokchian nung a gelhding themkhat bek ka muhtheih na ding in. 
ACT.25.27	Thong tang khat atung a ahekna thu uh theihkham louh khat tawh kumpipa kiang a sawlpen sil mot-huai a katheih jiakin,” achi hi.
ACT.26.1	Tuachi`n Agrippa in Paul kiangah, “Na dikna thu nagen thei hi,” achi a. Tuatak in Paul in akhut ajak a, adikna thu agen a:
ACT.26.2	“Kumpipa Agrippa aw! Judate`n ahung hekna jousiah ah kadikna thu tunia namai a ka gen ding jiakin kipak in ka kithei hi, 
ACT.26.3	ajiak ahihleh Judate lak ah dan thubuai jousiah thu ah nasiam mahmah chih ka theih jiakin ahi.
ACT.26.4	“Ka naupanlai a kipan, a masapen a ka chipihte lak ah leh Jerusalem khua a ka om dan Judate jousiahin athei uhi. 
ACT.26.5	Atu`ng a pat in ka tanchin athei uhi, ka sahkhua dan ua akhauhpen Pharisai ka hi a, a ut uleh ahung genpih thei uh ahi. 
ACT.26.6	Tualeh tuin kapu leh pate uh kiang a Pasian thuchiam pen kineppihna jiakin hihsan ah vaihawmsak in ka ding hi. 
ACT.26.7	Hua thuchiam pen kanam uh sawm leh nih in sun leh jan a Pasian nna kuhkaltak a sem in muh akinem uhi. Kumpipa Agrippa, hua kinepna jiakin Judate`n ahung hek uhi! 
ACT.26.8	Pasian in misite akaithou chih bangding a gintat huailou a ngai na hi ua?
ACT.26.9	“Ken zong Nazareth Jesu min kalhlam in sil tampi bawl leng hoihding in kana gingta a. 
ACT.26.10	Huabang Jerusalem khua ah ka bawl jel a. Tualeh siampite kiang a pat phalna kamu a, misiangthoute lak a mi tampi thong ah ka khum a, tualeh amauh athahlai un lemsa lam ah kana pang hi. 
ACT.26.11	Tualeh kikhopna inn tengah amauh ka gawtjing a, Jesu min gensiatsak katum hi. Tualeh atung uah ka gilou mahmah a, gam dang khua tanpha in kagawt jel hi.
ACT.26.12	“Huachibang bawl dingin, siampite thu mu in leh asawlna lai uh tawi in, Damaska khua ah ka pai a. 
ACT.26.13	Kumpipa aw, sun laitak in van a kipan in, vak, ni sang a vakjaw keileh kajawkpihte kim ah vak in ka mu a. 
ACT.26.14	Tualeh ka un un leiah kapuk ua, Hebrai ham in, ‘Saul, Saul! Nang bangding a hung bawlgenthei na hia? Vuakna chiangjumte pek nang a ding in ahaksa hi,’ chi`n aw khat kaja a. 
ACT.26.15	Tualeh ken, ‘Toupa, Nang kua na hia?’ kachi a. Tuachi`n aman, ‘Na bawlgentheih Jesu ka hi. 
ACT.26.16	Hinanleh, thou inla, na keng in dingin, hih nasil muhte leh na kiang a kung kilakna dingte tawh, hua nna sem ding leh theihpih ding a nang hung sawl ding in na kiang ahung kilak ka hi hi. 
ACT.26.17	Judate leh tu a kung sawlna Jentelte khut a kipan ka hung hunkhia ding. 
ACT.26.18	Amit uh vaksak ding leh mial a pat vaklam ngasak ding in, tualeh setan thuneihna a pat Pasian lam a akihei theihna ding uleh khial ngaihdamna amuh theihna ding un, tualeh kei ahung gintat jiak ua ki hihsiangthoute lak a gou aluah theihna ding un,’ achi hi.
ACT.26.19	“Tuajiakin, kumpipa aw, vanlam kilakna thu juilou in ka om kei hi. 
ACT.26.20	Hinanleh a masa in Damaska khua a mite kiang ah, tualeh Jerusalem khua a mite kiangah, tualeh Juda gam pumpi a mite kiang ah leh Jentelte kiangah zong, a kisik ua, Pasian azot ua, kisikna tawh kituak nna asepna ding un, ka theisakta hi. 
ACT.26.21	Hihte jiakin Judate`n Pasian tempul ah ahung man ua, thah ahung sawm uhi. 
ACT.26.22	Hinanleh Pasian akipan panpihna ka muh jiakin, tuni tan in mineute kiang leh miliante kiangah thu theisak in ka om nalai hi. Jawlneite leh Mosi in hung tung ding achih uh thu chihlou ngal thudang genlou in: 
ACT.26.23	Krist in gim athuak ding a, tualeh misite lak a thoukik masapen ahi ding a, tualeh Judate leh Jentelte kiangah vak amusak ding, achih thu uh,” achi hi. 
ACT.26.24	Tualeh, huachi a adikna thu agen laiin, Festa in, aw ngaihtak in, “Paul! amaw hiteh, Na simtamna in ahung motsak ahi!” achi a.
ACT.26.25	Hinanleh aman, “Milianpen Festa, Amaw ka hikei hi! Thudiktak leh pilna thu agen ka hijaw hi. 
ACT.26.26	Hih thute kumpipa in athei hi! Tuajiakin akiang ah laulou a ka gen ahi. Hih silte a kiangah bangmah im ahikei chih ka thei hi, hih silte ningkawm khat abawl ahihlouh jiak in. 
ACT.26.27	Kumpipa Agrippa aw, Jawlneite thu na gingta ei? Na gingta chih kathei hi!” achi hi.
ACT.26.28	Tuachi`n Agrippa in Paul kiang ah, “Thu themkhat a khem a kristian suakding in nungjou dektak hi,” achi hi.
ACT.26.29	Tualeh Paul in, “Thu themkhat hi in, thu tampi in hitaleh, nang guak hilouin tuni a ka thu jajousiah keimah bang a om ding in Pasian kiangah ka ngen hi, hih sikkolte bulhlou in!” achi hi.
ACT.26.30	Tualeh Paul in huachi a agenzoh in, kumpipa tawh, gam ukpa tawh, Bernisi tawh tualeh akiang a toute tawh ading chiat ua, 
ACT.26.31	tuachi`n apaikhia tuam ua, aki hou ua, “Hihpa in sihna leh sikkol bulhna ding khop hial in bangmah a bawlkei hi,” achi ua. 
ACT.26.32	Tuachi`n Agrippa in Festa kiangah, “Hihpa in Kaisar kiangah athu tut sawmlou hileh khahkhiat theih mai ding hiven,” achi hi.
ACT.27.1	Tualeh Itali gam a long a kapai ding uh thupukna a om takin, Paul leh thong tang dang kuate hiam pen, “Augasta pawl a mi galkap jalamkai amin Julia kichi akemsak ua.” 
ACT.27.2	Tualeh Asia gam tuipi geia khua omte tawn ding Adramitim long ah ka tuang ua, ka kitawlta ua. Thessalonika khua a om Mesidonia gammi Aristarkha ka kitonpih uhi. 
ACT.27.3	Ajingni in Sidon katung uhi. Tualeh Julia in Paul a hoihbawl a, ki hihhalh dingin alawite kiang ah apawtsak hi. 
ACT.27.4	Hua a pat in ka paikik ua, huih alehlan jiakin Kupra gam liahlam ah ka kitawl uhi. 
ACT.27.5	Tualeh, Silisia gam leh Pamphilia gamjul tuipi kakhen nung un, Lisia gam a Mira khuapi katung ua. 
ACT.27.6	Huasan ah galkap jalamkai in Itali gam juan ding Aleksandria long amu a, hua ah ahung tuangsak hi.
ACT.27.7	Tualeh awl awl in mi tampi ka kitawl ua, haksatak in Knida lak katung hamham ua, huih in ahung nan jiakin Salmoni juanin Krit gam liah ah ka kitawl ua. 
ACT.27.8	Tualeh haksatak a paisuak in long khawlna kilawm achih mun uh katung ta ua, huasan ah Lasia khua aom hi.
ACT.27.9	Tuachi`n ni tampi apaitak jiakin leh long a pai alauhuai jiakin an ngawlni abeita a, Paul in amauh a thuhilh a: 
ACT.27.10	akiang uah, “Pute aw, hih long a paina ah tuahsiatna manna thupitak tung ding ahi chih ka thei a, van puakte leh along guak hilou in, i hinna uh nasan in alauhhuai hi,” achi hi. 
ACT.27.11	Hinanleh galkap jalamkai pa`n Paul gen sangin longpute leh long neipa thugen agingtajaw hi. 
ACT.27.12	Tualeh phalbi hun a omna ding long khawlna mun akijenlouh jiakin atamjaw in huapan a kitawlkhiat a Phoinik tun teitei a, huasan a phalbi sung om asawm ua, Phinisi ahihleh Krit gam a long khawlmun khat ahi a, mal tumlam leh sim tumlam ngattuah ahi.
ACT.27.13	Tualeh simlam huih awl awl a ahung lan tak in, adeihdan uh mu kisa in long asut ua, Krit gamning juljul ah akitawl uhi. 
ACT.27.14	Hinanleh tomkhat zoh in hua a pat in “Euroklidon” achih uh huihpi hattak ahung langsukta hi. 
ACT.27.15	Tualeh long ahung phukhata a, tualeh huihlam a ngattheih louh tak in ka khahta ua, ahung lam lehlehta hi. 
ACT.27.16	Tualeh Klauda achih uh tuikulh gam khat ah katai ua, haksatak in longneu pen ka bitsak hamham uhi. 
ACT.27.17	Akaihkhiat zoh un apanpihna khaute azang ua, long nuailam ah avial ua, tuachi`n denchiah sirti sehnel lak ah kileng lutkha inteh chi`n puanjakna jousiah apuksak ua, tuachi`n ahung mawk toh kawikawita hi. 
ACT.27.18	Tualeh tui kinawk in ahung hahphuk jiakin ajingni in long a avanpuakte tui ah apaikhia uhi, 
ACT.27.19	tualeh a nithumni in ka khut ngei un long vante ka paikhia uhi. 
ACT.27.20	Tualeh ni tampi ni leh aksi a kilang kei a, huihpi nadan maimai in ahung nuai ahikei a, hing dingin ka kinem nawn kei uhi.
ACT.27.21	Tualeh sawttak an nelou a aom nung un, Paul alak uah ading a, “Pute aw, Krit tuikulh a ka thu man a long sutlou a, hihbang siatna leh manna tuahlouh ding hinapi a. 
ACT.27.22	Hinanleh tuin lungmuang tak a om dingin kung ngen hi, ajiak nalak ua kuamah in hinna ata`n kei ding ua, long pen sia ding ahi. 
ACT.27.23	Ajiak amah a ka hih a, a nna zong kasep Pasian vantungmi tujanin ka kiang ah hung ding a 
ACT.27.24	‘Lauken, Paul! Kaisar maiah nading ngei ding hi. Tualeh ngaiin, long a natuanpihte jousiah zong Pasian in a hungpiak ahita,’ ahung chi hi. 
ACT.27.25	Tuajiakin, pute aw, lungmuangtak in om un! Pasian ka gingta a ahunghilh bangin a om ding hi. 
ACT.27.26	Bangteng hileh tuikulh gam khat ah ahung lekdok ngei ding hi,” achi hi.
ACT.27.27	Hinanleh Adria tuipi a huih in adung avai a ahung mutleng uh ajan sawm leh li janin jankim lai dingin longmiten gamkhat tung ding bangin a kitheita ua. 
ACT.27.28	Tualeh tui litdan ateh ua, lam sawmnih hi in athei ua, tualeh themkhat kitawl gamla deuh in atehkik ua, lam sawm leh nga hi in athei ua. 
ACT.27.29	Tuachi`n suanglak ah lenglutkha inteh chih alau ua, long nunglam ah sikka li akhia ua khuavak angakta uhi. 
ACT.27.30	Tualeh long mite`n long mailam ah sikkate khia kipang in long neupen tuipi ah akaikhia ua, long taisan asawm uhi. 
ACT.27.31	Tualeh Paul in, galkap jalamkai leh galkapte kiangah, “Hihte long a aom kei uleh nabit kei ding uhi,” achi hi. 
ACT.27.32	Tuachi`n galkapte`n longneu khaute a sattan ua, akhahta uhi.
ACT.27.33	Tualeh khua vak kuan in, Paul in aun un an neding in asawl a, “Tuni, anngawl a na-ngak ua, bangmah nelou a na omna uh ni sawmlehli ni ahita. 
ACT.27.34	Tuajiakin, an neding in kung sawl ahi; hihpen na damna ding uh ahi. Na lak ua kuamah a samjang khat zong a mang kei ding,” achi hi. 
ACT.27.35	Tualeh, hua thu agenzoh in, tanghou ala a, amai uah Pasian kiang ah kipahthu agen a, tualeh abalkek zoh in a nepanta hi. 
ACT.27.36	Tuachi`n, aun un lungmuang tak in aom ua, tualeh anzong aneta uhi. 
ACT.27.37	Tualeh longsung a om mi ka un un zanih leh sawmsagih leh guk ka hi uhi. 
ACT.27.38	Tualeh an anekkham zoh un buhpen tuilak ah apai ua, long ajangsakta uhi.
ACT.27.39	Tualeh khuavak takin khoigam ahia chih atheikei ua, hinanleh long khawlna piautak neukhat amu ua, huasan ah ahihtheihleh chi`n long tawllut asawm uhi. 
ACT.27.40	Tualeh sikkate akhahkhia ua, tuipi ah anusia ua, long kanna aphel ua, tualeh long puanjak huih lanna lam ngat in akaitou ua, piautak ajuanta uhi. 
ACT.27.41	Hinanleh tuipi nih kisuktuahna mun ah ka lutkha ua, long lei asunsakta ua, tuachi`n long mailam akiphutdetta a, hihling zohlouh in omta a, anunglam tui kihot ahatjiakin akekta hi.
ACT.27.42	Tualeh galkapte`n thong tangte tuipek a taimang khat omkha unteh achi ua, thah asawmta ua. 
ACT.27.43	Hinanleh galkap lamkaipa`n Paul hutkhiat a utta a, asiltup uh akham a, tuipeksiam jousiah tui napek a gam nakai masa ding leh; 
ACT.27.44	midang khenkhat long tung ah, khenkhat long phelkek tung bang a galkai ding thu apia hi. Tuachi`n a un un gam ah bittak in agalkai siangta uhi.
ACT.28.1	Tualeh amauh asuahtak tak un, hua tuikulh gam pen Malta ahi chih atheita uhi. 
ACT.28.2	Agammite`n ahung na hehpih mahmah ua, guah ajuk jiak leh avot jiakin mei atawh ua, ka un un kipaktak in ahung na vaidawn uhi. 
ACT.28.3	Tualeh Paul in sing lomkhat atom a, mei a avakleh meisa hu jiakin gul khat ahung pawtkhia a akhut atu a, a kikhaidenta hi. 
ACT.28.4	Tualeh agammite`n gul akhut a kikhaiden amuh un, “Hihpa pen tualthat hiding ahi tuipi a pat suakta nanleh phuba latu in ahin ding phal nawnlou ahita,” achi ua. 
ACT.28.5	Hinanleh Paul in gul pen meilak ah athingkhia a, bangmah achi kei hi. 
ACT.28.6	Amau`n pen ahung pom hiam, ahihkeileh thakhat a puk a sipai ding a gingta in a ngak ua, hinanleh sawtpi a ngak ua bangmah achihlouh takin, alungsim uh akhek ua, “Amah pen pasian ahi!” a chijawta uhi.
ACT.28.7	Huamun pen hua tuikulh hausapa amin Pablia achih uh gam ahi a, huapa in kipaktak in ahung vaidawn a, ngainatak in nithum ahung jintungsak hi. 
ACT.28.8	Tualeh hichi ahung hi a, Pablia pa pen nattun leh santen in ana lum a, Paul akiang ah avalut a, a thum a, atung ah akhut a nga a, a damsakta hi. 
ACT.28.9	Tuachibang a abawl zoh in hua tuikulh gam a midang natna nei jousiah zong ahung pai ua, adam chiatta uhi. 
ACT.28.10	Amau`n thupitak in ahung pahtawi ua, tualeh ka paiding un ka poimoh jousiah uh longah ahung koihsak uhi.
ACT.28.11	Tualeh khathum nungin Aleksandria long, phalbi sungteng tuikulh a tam alulam, “Unau peng,” lutang lim suang ah kapai uhi. 
ACT.28.12	Tualeh Siraka ah ka ki-nga ua, hua ah nithum ka ta`m uhi. 
ACT.28.13	Tualeh huasan a pat ka paikual ua, Rhegium katung ua. Tualeh nikhat zoh in simhuih ahung lang a, ajingkik in Puteoli katung uhi. 
ACT.28.14	Huasan ah unaute kamu ua, akiang uah ni sagih ta`m ding in ahung khouh ua, tuachi`n Rom. lam juanin kapaijel uhi. 
ACT.28.15	Tualeh unauten ka tanchin uh ajak tak un, huasan a kipan in Appia vanjuakna mun leh jinbuk thumte chiang a hungdawn ding in a hungpai ua, Paul in amauh amuh in, Pasian kiangah kipahthu agen a, a khamuangta hi.
ACT.28.16	Tualeh Rom. khua katun un, galkap jalamkai in thong tangte pen avengtu galkap lamkaipa kiangah apiakhia a, hinanleh Paul pen avengtu galkap khat guak tawh a om aphalsak hi.
ACT.28.17	Tualeh hichi ahung hi a, nithum nungin Paul in Juda lamkaite asam khawm a, amauh ahung kikhop tak un akiang uah, “Unaute aw, Juda nam leh Ipu leh pate uh dan tungah bangmah ka bawlsiat a omlouh hang in, Jerusalem a Rommite kiangah thong tang a piakkhiat ka hita hi. 
ACT.28.18	Ahung etdik zoh un sihnakhop hial katung a bangmah a omlouh jiakin khah ahung sawm ua. 
ACT.28.19	Hinanleh Judate`n hua anial jiak un Kaisar kiang a kathu tutlou theilou ka hitakei hi, ka chipihte hekna a bawl hilou in. 
ACT.28.20	Hih thu jiak a nou tawh ki mutuah a ki houlim dingin kungsam ahi. Israelte kinepna jiak a hih sikkhau a kan a om ka hi,” achi hi.
ACT.28.21	Tuachi`n amau`n akiang ah, “Na tanchin Judea gam a kipat laikhak in ka mukha kei uh, unaute kuamah in zong hihsan a hungpai in, natung thubuai bangmah ahung ensak kei ua, gen zong ahung gen ngai kei uhi. 
ACT.28.22	Hinanleh nangaihdan nang a pat ka januam uhi, ajiak hihpawl pen gamchin a gensiat a aom uh ka thei uhi,” achi ua.
ACT.28.23	Tualeh ani aguat ua, aniguat uh a hungtun in mi tampi ahung pai ua. Jingsang a kipat nitaklam dongin Pasian gam thu ahilhchian in atheisak a, Mosi dan laibu leh Jawlneite laibu thu in Jesu lam ah amauh a jawljawl hi. 
ACT.28.24	Tualeh khenkhat in thu kigen agingta ua, khenkhat in agingta kei uhi. 
ACT.28.25	Tualeh amauh aki thulual theihlouh phet un, Paul in thukhat agen khit in a paikhiata uhi. A thugen ahihleh hih ahi: “Khasiangthou in Jawlnei Isaiah kam a, Ipu leh pate uh kiang a agen pen adik mahmah hi! 
ACT.28.26	Aman hichi`n agen a,
ACT.28.26	‘Pai inla hih mite kiangah vagen in:
ACT.28.26	jak pen na jading ua, hinanleh angaihna na theikei ding uhi;
ACT.28.26	muhpen na mu ding ua, hinanleh na theikhia kei ding uhi,
ACT.28.27	ajiak hih namte a lungtang uh akhengta a,
ACT.28.27	abil uh abingta a,
ACT.28.27	amit uh asingta uhi.
ACT.28.27	Atuachih keileh, amit un amukha ding ua,
ACT.28.27	abil un ajakha ding uh,
ACT.28.27	a lungsim un atheikha ding uh,
ACT.28.27	tuachi`n a hung kiheikik kha ding ua,
ACT.28.27	ken kana hihdam kha ding,’ ”
ACT.28.27	achih pen.
ACT.28.28	Tuajiakin, “Pasian hundamna pen Jentelte kiang a sawl ahita chih thei un, amau`n pen ngaizong a ngaikhia ding uhi!” achi a. 
ACT.28.29	Tualeh hihthu Paul in agenzoh in Judate apawtkhiata ua, amauh lak ah nasatak a kinialna anei uhi.
ACT.28.30	Tuachi`n Paul kumnih sung vingveng ama innluah ah aom a, akiang a pai taphot aki pakpih a. 
ACT.28.31	Pasian gam thu agen a, Toupa Jesu Krist thu hangsan takin ahilhjel a, kuaman amah akham kei uhi.
ROM.1.1	Paul Jesu Krist sila, sawltak hiding a sehtuam, a tangthupha gen ding a Pasian sap in.
ROM.1.2	Hua tangthupha aman tanglai pek a, a Jawlneite tungtawn a Laisiangthou a ana chiamsa. 
ROM.1.3	Taksa dan a David suan a piang, a Tapa Jesu Krist I Toupa uh; 
ROM.1.4	tualeh siangthouna kha lam ah, misi lak a thohkikna in silbawltheihna tawh Pasian Tapa ahih a suklat tungtang thu. 
ROM.1.5	Amin jiak a namchin lak a, mi ginna lam a thumang sak dingin hehpihna leh sawltak hihna itangta uhi. 
ROM.1.6	Huate lak ah nou zong Jesu Krist sapte na hi uhi.
ROM.1.7	Pasian ittak misiangthou hiding a sap, Rom khua a om jousiahte kiangah:
ROM.1.7	Pasian i Pa uh leh i Toupa Jesu Krist a kipan hehpihna leh khamuanna na kiang uah om hen.
ROM.1.8	Leitung pumpi a na tanchin uh a kithang suak jiakin na un ua tung a ka kipahna thu, amasa penin Jesu Krist jiakin ka Pasian kiangah ka gen hi. 
ROM.1.9	Ajiak ka thumna teng ah tawplouin namin uh kalou gige a, chih a Tapa Jesu Krist tangthupha a ka kha a a nna kasepsak jing Pasian ahung theihpihtu ahi. 
ROM.1.10	Tu beek a na kiang ua kung paitheihna ding Pasian lemsak a jinhun lemtang ka muh teitei theihna ding a ngen in. 
ROM.1.11	Ajiak nadetna ding ua khalam silpiak bang hiam kung piaktheihna dingin nou kung mu ut mahmah hi. 
ROM.1.12	Tuapen na ginna uleh ka ginna a, nou leh kei iki khamuan tuah theihna dingin kachihna ahi.
ROM.1.13	Tualeh unaute, Jentel dangte kiang a ka sepgimna gah ka muh tak mahbang a nou lak ua zong ka muhtheihna dingin na kiang uah tamvei hungpai ka tumta hi, hinanleh tu dongin dal in ka om jing chih na theihlouh uh ka deihkei hi. 
ROM.1.14	Grikte leh melmate kiangah bat kanei hi, mipil leh mipilloute kiang ah zong. 
ROM.1.15	Tuachi`n nou Rom khua a omte kiang ah zong tangthupha ka theihtawp a gen dingin ka kiman jing hi.
ROM.1.16	Tangthupha ka jumpih kei hi, ajiak agingta jousiah a dingin hihpen hundamna ding a Pasian sil bawltheihna ahi, Judate dingin ahi masa a, tualeh Grikte dingin zong ahi. 
ROM.1.17	Ajiak ahihleh gintatna dingin ginna in Pasian diktatna suklat in aom a, “Mi diktat ginna in ahing ding,” chih gelh bang in.
ROM.1.18	Ajiak, thutak diktatlouhna a dal mite Pasian ngaihsak louhna leh diktatlouhna jousiah tung ah Pasian thangpaihna van a pat in ahung kilangta hi. 
ROM.1.19	Pasian in atheihsak tak jiakin Pasian tanchin theihding pen amauh uah suklat in aom ta hi. 
ROM.1.20	Ajiak pen leitung siamchil a pat a, sil muhtheihlouhte a tangtawn sil bawltheihna leh a Pasian jia natan chiang silsiam ah chiantakin akilang a, chiantak a muh in aom hi!
ROM.1.21	Pasian theingal in Pasian bangin a pahtawi kei ua, kipahthu zong agen kei uh, hinanleh sil thulimlou pouh a ngaihtuah jawta ua, tualeh a lungtang maw uh ahung mialta hi. 
ROM.1.22	Pil kisa in mimaw ahung suakta ua; 
ROM.1.23	Sithei lou Pasian thupina pen sithei mihingte, vasate, keng li nei ganhingte leh abok a vak ganhingte lim in a suaksakta uhi. 
ROM.1.24	Tuajiakin Pasian in amauh pen a sapum uh jumhuai tak a kibawl tuah ding leh a lungtang uh deihlam bang a silnin abawl uh phal in a omsanta hi. 
ROM.1.25	Huate`n Pasian thutak juau tangsak in, asiamtu sangin, a silsiam bia in a nna asepsak jawta uhi, asiamtu pen tangtawn a phattak ahi, Amen.
ROM.1.26	Huathu jiakin Pasian in jumhuaipi a ahuk uh phal in alehlam a ngatsanta hi; ajiak a numeite uh nasan in zong apianpih omdan ngaina uh danlou bang a om dingin a kibawl lamdang jel uhi. 
ROM.1.27	Tuachimah bangin pasalte`n zong numei zatdan ngaina tawpsanin, huk in aki enlah ua, pasal leh pasal kilawmlou takin aom ua, a gitlouh man muh ding uh pen a satung uah amu uhi.
ROM.1.28	Tualeh a lungsim ua Pasian atheih utlouh man un Pasian in sil kilawmloute bawl ding a adeihlouh lam lungsim neih phal in a omsanta hi. 
ROM.1.29	Diktat louhna jousiah, kingaihna jousiah, gitlouhna jousiah, duh amna jousiah, ki muhdahna jousiah a dim in; thangsiatnate, tualthahnate, kinialnate, kikhemnate. Mi siatna ding ngaihtuah in adim ua 
ROM.1.30	thugu`k gen hatte, mi gensiat hatte, Pasian huatlamte, simmoh hatte, kiliansakte, kisatheite, sil gilou pankhiatute, nu leh pa thu mangloute; 
ROM.1.31	theihsiamna neiloute, thuchiam botsiate, pianpih lungsiatna neiloute, ngaihdamna neiloute, zahngaihna neiloute ahi uhi. 
ROM.1.32	Huachibang sil bawlte pen sitak ahi chih Pasian vaihawmna theingal in, amauh guak bawl zong hilou in, midang bawl zong a kipahpih uhi.
ROM.2.1	Tuajiakin mihing aw, midang na thukhensakna tak ah nangmah siamlouh na kitan hi, nang thukhenpan zong huabang silte nabawl veve jiakin ngaihdamtheih na hitakei hi. 
ROM.2.2	Hinanleh huachibang sil bawljelte tung a Pasian vaihawmna pen thutak dungjuiin ahi chih ithei uhi. 
ROM.2.3	Tualeh huachibang silbawlte gensia a nang zong huate bawl veve, mihing aw! Pasian vaihawmna pel ding a kigingta na hi hiam? 
ROM.2.4	Ahihkeileh Pasian hoihna in kisik dingin nang ahung makaih chih theilou in, ahoihna hauhdan leh dohzawh dan leh thuaktheihnate simmoh nahi hiam. 
ROM.2.5	Hinanleh na lungtang khauhjiak leh na kisik nuamlouh jiakin Pasian thangpaihna ni leh vaihawmna diktak hung kilakni chiang a dingin natung ah thangpaihna naki khawlkhawm hi. 
ROM.2.6	Aman michih asilbawl bang jel un athukkik ding hi. 
ROM.2.7	Silhoih bawl a kuhkal tak a pang a, thupina, leh pahtawina, leh manthai theihlouhna; zong mite kiangah tangtawn hinna apia ding a. 
ROM.2.8	Hinanleh genhak a, thutak juilou a, diktatlouhna juijawte tungah hehna leh thangpaihnate a om ding. 
ROM.2.9	Thuakgimna leh lungkhamna thupitak sil gilou bawlte kha tungah a om ding hi; Judate kha tungah a om masa ding a, Grikte kha tungah zong a om ding hi. 
ROM.2.10	Hinanleh silhoih bawl jousiahte kiangah pen thupinate, pahtawinate tualeh khamuannate piak ahi ding; Judate kiangah piak masak ahi ding a, tualeh Grikte kiangah zong piak ahi ding hi. 
ROM.2.11	Ajiak Pasian in mi deihsak tuam aneikei hi. 
ROM.2.12	Kuapeuh dan neilou a sil bawlkhial pen dan louin a mangthang ding a, kuapeuh dan nei a sil bawlkhial pen dan a vaihawmsak in a om ding hi. 
ROM.2.13	Ajiak dan ajami guak hih pen Pasian mitmuh in midik ahi kei a, hinanleh dan juite pen midik ahijaw ding uhi. 
ROM.2.14	Ajiak dan neilou Jentelte`n amauh pianpih dan silte abawl ua, dan neikei nanle uh hihte dan in a kineih tawm uhi. 
ROM.2.15	A lungtang uah dan silbawl gelh ahi chih a ensak ua, tuapen asia leh pha theihna un atheihpih a, a lungsimte uh kisel in khatvei siam, khatvei siamlouh aki tangsak lehleh uhi. 
ROM.2.16	Ka Tangthupha gen dungjui a Pasian in Jesu Krist zang a mihingte thugu`k vai ahawmni chiangin.
ROM.2.17	Ngai un? Nangpen Judami kichi nahi a, dan namuang ua; 
ROM.2.18	tualeh adeihlam nathei a, dan hilh in na om a, sil hoihjawte na khen thei a; 
ROM.2.19	tualeh nang mahmah mittawte lamkaitu leh mial a omte a dingin vak hi in nakithei a. 
ROM.2.20	Dan a pilna leh thutak omdan naneih jiakin mimawte hilhtu leh naungekte hilhtu hi in na ki gingta hi. 
ROM.2.21	Tuajiakin, nang, midangte hilhtu, nang leh nang kihilhlou na hi maw, “Nang, guktatlouh ding chia thugenpa`n hinanleh nangin na gujel maw?” 
ROM.2.22	“Nang, angkawm louhding chia hilhtu`n”— hinanleh nang ang nakawmjel maw? Nang, milim kihdakpa, milim biakna tempul a silte nagu jel maw? 
ROM.2.23	Nang, dan suangpa, dan na bohsiat jiakin Pasian min na hihminsia jel maw? 
ROM.2.24	“Ajiak Pasian min pen nou jiakin Jentelte lak ah gensiat in a omta hi,” chia gelh bangin. 
ROM.2.25	Ajiak dan juitu nahihleh teptan a phatuam a, hinanleh dan botsitu nahihleh na teptan pen tanlouh mahbang ahita hi. 
ROM.2.26	Tuajiakin tep tanlou mi`n dan thusehte ajuih leh a teptanlouh pen tan bang a sim ahi kei ding maw? 
ROM.2.27	Tualeh piandan a teptan mi`n dan ajuihkim leh, nang, dan thugelh leh teptan dan neingal a dan botsiatu pen ahung mohpaih kei ding uh maw? 
ROM.2.28	Ajiakpen a pualam guak a Judami hihpen Judami taktak ahikei, a kilang a a pualam guak a teptanmi pen teptan ahikei hi. 
ROM.2.29	Hinanleh a sungtawng a Judami hihpen Judami taktak ahi, tualeh teptan taktak ahihleh lungsim lam a tan ahi, lai thu guak a hilou in, kha ah ahi, amah pahtat lawh pen mihing a ahi kei a, Pasian a pat ahijaw hi. 
ROM.3.1	Ahihleh Judami in bang ahia hamphatna aneih tuan? Ahihkeileh teptan zong bang ahia a phattuam na? 
ROM.3.2	Lam jousiah ah, aphatuam hi! Pasian kamsuakte akiang ua kepsak a aom jiak uh ahi pen hi. 
ROM.3.3	Ajiak mi khenkhat in gingta kei mahle uh bang ahituan dia? Agintat louhna un Pasian gin-omna bangmah lou asuaksak diai le? 
ROM.3.4	Suaksak baih lou e! Pasian pen midiktat hi henla, hinanleh mi jousiah pen juauthei hijaw hen.
ROM.3.4	“Na thugen a siamtang a na om a;
ROM.3.4	vaihawmsak a na om chiang a zong na zohtheihna dingin,”
ROM.3.4	chia gelh bang in.
ROM.3.5	Hinanleh i diktatlouhna in Pasian diktatna a suklat sem leh bang igen tadia? Pasian in mi agawt chiangin mi diktatlou ahi diai? (Mihing bangin ka gen ahi) 
ROM.3.6	Hibaihlou! Ajiak huachi hitaleh Pasian in leitung vai bangchi`n ahawm tadia?
ROM.3.7	Hinanleh ka juau genjiak a Pasian thu dikdan ama thupina khop hial a alatsem leh? Bangding a kei zong mikhial bang a siamlouh tansak a omlai ka hia? 
ROM.3.8	Tualeh bangding a, khenkhat in nunghek ua, ka gen louhpi nung gensak bang a, “Silhoih ahung pawt theihna dingin sil hoihlou i bawlding uh”? chia genjawlou ihi ua! Hichi bang mite`n siamlouh atan uh adik hi.
ROM.3.9	Ahihtakleh bang? Amauh sangin ihoihjaw tuan uh maw le? Hoihjaw tuan baihbaih lou! Ajiak Judate leh Jentelte anih un khialhna nuai a omsiang ahi uh chih masang in a ngawh tave vua le. 
ROM.3.10	Hichia gelh bangin:
ROM.3.10	“Kuamah midiktat mawng mawng aom kei uh,
ROM.3.10	khat mah zong a om kei. 
ROM.3.11	kuamah theisiam mawng mawng aom kei
ROM.3.11	kuamah Pasian zong mawng mawng aom kei.
ROM.3.12	Pasian a pan ahilou lam ah apial mangta uh;
ROM.3.12	bang mah phatuamlou ahung suak mangta uh,
ROM.3.12	kuamah silhoih bawl a om kei uh, khat mah zong a om kei uhi.
ROM.3.13	A lawl uh han kihong bang ahi a,
ROM.3.13	alei un khemna thu agen a,
ROM.3.13	amuk uah gulgu a om hi;
ROM.3.14	akamte uh hamsia lawhna leh khaatna in adim a, 
ROM.3.15	akalte uh sisan uah dingin akinsuan uhi;
ROM.3.16	manthaina leh gentheihna a lampi uah aom a.
ROM.3.17	Tualeh khamuanna lampi zong athei kei uhi,
ROM.3.18	amit hah uah Pasian lauhna mawng mawng a om kei hi.”
ROM.3.19	Tuin dan in sil khatpeuh agen taphot kam jousiah hum ahihtheihna ding leh, leitung jousiah Pasian mai a mohtang a a omtheihna ding un, dan nuai a omte kiang a agen ahi, chih ithei uhi. 
ROM.3.20	Tuajiakin dan silbawlte jiakin kuamah Pasian mitmuh in siam tangin a om kei ding uhi, dan jiakin khial kitheihna hung om ahih jiakin. 
ROM.3.21	Hinanleh tuin dan leh Jawlneite`n atheihsak bang un dan panglou in Pasian diktatna suklat in aomta hi. 
ROM.3.22	Tuapen Jesu Krist gintat jiak a, agingtate tengteng a ding a Pasian diktatna ahi, lamdanna mawng mawng a om kei hi. 
ROM.3.23	Ajiak mi tengteng in sil a bawlkhialta ua, Pasian thupina atan zohlouh nung un. 
ROM.3.24	Krist Jesu a om tatna jiakin, ahehpihna a athawn a siam tansak in a om uhi. 
ROM.3.25	Pasian dawhzohna jiak a nidanglai a khialhnate uh kitheih mawh bawl a aom jiakin adiktatna etsakna dingin Krist Jesu pen a sisan a ginna jiak a khialhna thupha tawina hi dingin Pasian in abawlta hi. 
ROM.3.26	Amah midiktat ahihtheihna ding leh, Jesu gingta jousiahte siam tangsaktu a hihtheihna ding a tulaia adiktatna etsakna ding ahi.
ROM.3.27	Ahihleh kisaktheihna ding khoi ah a om a? A omthei mawng mawng kei hi! Bang dan in ahia? Sil bawl dan in maw? Hilou, ginna dan in ahijaw hi. 
ROM.3.28	Tuajiakin, mi`n dan silbawlte jiak hilou in, ginna jiakin siamtangin i ngai uhi. 
ROM.3.29	Pasian Judate Pasian guak adiai le? Jentelte Pasian zong hilou maw? Hita lua, Jentelte Pasian zong ahi hi. 
ROM.3.30	Teptante agintat jiak ua siam tangsak ding leh, tep tanloute agintat jiak ua siam tangsak ding Pasian khat guak ahi. 
ROM.3.31	Tuachi ahihleh ginna jiakin dan pen bangmah louin ibawl uh adiam? Bawl lou e, dan pen i hihkipjaw lehbung uhi.
ROM.4.1	Ahihleh taksa dan a Ipa uh Abraham in amuh bang ahia igen ding uh? 
ROM.4.2	Nasep jiak a Abraham siam tangsak a aom leh suan ding anei hi, hinanleh Pasian lam ah hilou in. 
ROM.4.3	Laisiangthou in bangchi`n agen a, “Abraham in Pasian agingta a, hua ginna pen amah a dingin diktatna a sim ahi,” achi hi. 
ROM.4.4	Tuin amah a pan nasemtu thaman pen hehpihna a sim ahi kei a, bat a sim ahijaw hi. 
ROM.4.5	Hinanleh nna semlou a Pasian ngaihsak loute siam tangsakpa gingtajaw mi ginna pen diktatna a sim ahi. 
ROM.4.6	Mi, nasep panglou a Pasian in diktat a asim a gual ajawl sak thu David in zong:
ROM.4.7	“A khialhnate uh ngaihdam a omte leh,
ROM.4.7	a khialhnate uh khuh a omte ahampha uhi! 
ROM.4.8	Toupa`n khialhna neilou a asehte a hampha uhi.”
ROM.4.9	Ahihleh hua hamphatna teptante tung guak a om ahi diam ahihkeileh teptanloute tung ah zong? “Abraham ginna pen adiktatna a sim ahi achi ngal a.” 
ROM.4.10	Ahihleh hua bangdan a sim ahia le? A teptan nungin ahia, a teptan masang in? A teptan nungin ahi kei a, a teptan masang in ahijaw hi. 
ROM.4.11	Tualeh tep tanlou ahihlai a ginna a amuh diktatna theihna teptan chiamtehna amu a, tep tanlou hinanleh uh agingta jousiah pa ahih theihna dingin, diktatna pen amauh ding a zong seh ahihtheihna dingin. 
ROM.4.12	Tualeh tep tanloute a ding a tep tante pa guak ahi kei a, hinanleh Ipa uh Abraham tep tanlouh a a omlai a aginna neih bang a ginna neite pa zong ahi.
ROM.4.13	Ajiak Abraham hiam ahihkeileh asuante kiang a leitung gouluahtu a hi ding chih thu dan jiak a chiam ahi kei a, ginna a diktatna jiakin ahijaw hi. 
ROM.4.14	Ajiak dan a mite gou luahtu ahih ding uleh ginna bangmahlou asuak ding a, thuchiam zong bangmahlou asuakta ding hi. 
ROM.4.15	Ajiak pen dan in thangpaihna asiam a, hinanleh dan omlouhna ah khialhna zong a om kei hi.
ROM.4.16	Tuajiakin hehpihna jiak a ahihtheihna dingin, ginna jiakin ahi, suante jousiahin zong thuchiam pen pellou a muhtheihna ding un. Dan nei mite guak hilou in, i un ua Ipa uh Abraham bang a ginna nei jousiahin zong amu ding uhi; 
ROM.4.17	“Nam tampite pa in kungbawl hi,” chia gelh bang in. Misite hingsaktu leh a omloute aom bang a gentu agintat Pasian mitmuh ah. 
ROM.4.18	Kinep-huai a a omlouh in zong aman kinem takin agingta a, “nam tampite pa” ahung hihtheihna dingin. “Huachibang in nasuante ahung hi ding,” chia kigen dungjui in. 
ROM.4.19	Tualeh ginna a hatlou hilouin, ataksa sisa bang a om leh, amah pen kum jakhat vel ding mi ahi a, Sarah chiin zong angaihtuah kei hi. 
ROM.4.20	Ginglahna jiakin Pasian thuchiam taksanlou in aom kei a, ginna ah ahat a, Pasian apahtawi hi. 
ROM.4.21	Tualeh thu aman achiam taphot pen a tangtung sak thei ahi chih theiin a gingta tinten hi. 
ROM.4.22	Tuajiakin aginna pen, “adiktatna a sim ahita hi.” 
ROM.4.23	Tualeh “aginna pen adiktatna a seh ahita,” chih amah jiak guak a gelh ahikei a. 
ROM.4.24	Hinanleh misi lak a kipan a I Toupa Jesu kaithoupa igintat ua ahihleh eite a dingin zong diktatna asim ahi ding hi. 
ROM.4.25	Hua Jesu pen i khialhnate uh jiakin piakkhiat in a om a, tualeh siam itanna dingin kaihthoh in a om hi. 
ROM.5.1	Tuajiakin ginna jiak a siamtansak a om in, I Toupa Jesu Krist jiakin Pasian tawh kilem in i om uhi. 
ROM.5.2	Amah jiak mah in hih i dinkipna hehpihna huang ah ginna a luttheihna ineita uhi, tualeh Pasian thupina a kinem in kipak in zong i om uhi. 
ROM.5.3	Tualeh hua guak hilou in, gimthuakna in kuhkalna a hungtun chih thei in gimthuakna ah zong ikipak uhi. 
ROM.5.4	Tualeh kuhkalna in theihchianna a hungtun a, theihchianna in kinepna a hungtun hi. 
ROM.5.5	Tualeh kinepna in a zahlaksak kei a, hua Khasiangthou ikiang ua ahung piak in Pasian itna i lungtang ua asundim tak jiak in.
ROM.5.6	Ajiak ihatlouh laiin, a huntak in Krist pen Pasian ngaihsakloute dingin ahung sita hi. 
ROM.5.7	Midik tang a sih mi a ut khawl kei ding a. Hinanleh mihoih tang a sih mi khenkhat in a ngap maithei hi. 
ROM.5.8	Hinanleh mikhialte ihihlai a Krist itang a ahung sihna ah Pasian in ahung itna a langsakta hi! 
ROM.5.9	Huaban ah, a sisan a siamtansak a i om nungin amah jiakin Pasian thangpaihna panin hundam in i omta uhi! 
ROM.5.10	Ajiak pen melma ihihlai a bawn a Tapa sihna jiak a Pasian tawh kilem a i om tak uleh, kilem a i om zoh nung un ahinna jiakin hundam in i omsem ding uhi! 
ROM.5.11	Tua guak zong hilou in, hinanleh tu a tatna imuhna I Toupa uh Jesu Krist jiakin Pasian kiang ah zong ikipak uhi.
ROM.5.12	Tuajiakin, mi khat jiakin leitung ah khialhna ahung lut a, khialhna jiakin sihna a hunglut mahbang in mi jousiah ana khialh khittak jiakin sihna in mi jousiah ajelsuakta hi. 
ROM.5.13	Ajiak dan omma in khialhna leitung ah a om khinta a, hinanleh dan omlouh laiin khialhna pen khialhna a sim ahi kei hi. 
ROM.5.14	Hinanleh adam a kipan a Mosi tanpha in adam khialhna bang a sil bawlkhial loute tungah sihna in vai ahawm hi.
ROM.5.14	Adam pen ahung paidingpa etsakna ahi. 
ROM.5.15	Hinanleh sil thawnpiak pen gitlouhna tawh kibang ahi kei hi. Ajiak mikhat gitlouh jiak a bawn mi tampi asih ua ahihleh, Pasian hehpihna leh, mi khat Jesu Krist hehpihna jiak a silthawnpiak pen mi tampi tung ah piak in a om jawsem ngei ding hi. 
ROM.5.16	Tualeh sil thawnpiak pen mikhat khialh jiak a sil hung om tawh a kibang kei hi. Ajiak ahihleh siamlouh tansakna vaihawmna pen mikhat “khialhna” jiakin ahung om a, hinanleh silthawnpiak pen gilou tampite jiakin “Siamtansakna!” dingin ahung om hi. 
ROM.5.17	Ajiak pen mikhat khialh jiak a sihna in hua mikhat jiak mah a thuneitak a vai ahawm leh, hehpihna thupitak leh silthawnpiak mute`n mikhat Jesu Krist jiakin hinna ah vai a hawm jawsem ding uhi.
ROM.5.18	Tuajiakin mikhat gitlouh jiak a siamlouh tansakna vaihawmna mi jousiah tung ah ahung om a, tuachimah bangin mikhat diktatna silbawl jiakin hinna muhna dingin siam tansakna silthawnpiak pen mi jousiah tung ah ahung om hi. 
ROM.5.19	Ajiak mikhat thumanlouh jiak a mi tampi mikhial a bawl ahih bang un, mikhat thuman jiakin mi tampi midiktat hihsak ahi ding uhi.
ROM.5.20	Tualeh gitlouhna atamsem na dingin dan ahung om behlap nalai a, hinanleh khialhna apunna ah hehpihna zong apung jawsem hi. 
ROM.5.21	Khialhna in sihna a vai ahawm mahbang in, hehpihna in diktatna jiak a tangtawn hinna tunna ding khop a I Toupa uh Jesu Krist jiakin vai ahawm hi.
ROM.6.1	Ahihleh bang igen tading ua le? Hehpihna a khansemna dingin khialhna ah i omjing ding uh adiam? 
ROM.6.2	Omjing lou e! Eite khialhna lam a sisate bang chi`n khialhna lam ah ihing thei nalai lai diai? 
ROM.6.3	Ahihleh eite Jesu Krist a baptis a om jousiahte asihna ah baptis in i om uh ahi chih theilou na hi umaw? 
ROM.6.4	Tuajiakin a Pa thupina in misi lak a kipan Krist akaihthoh bang a eite zong hinna thak a ihintheihna dingin asihna ah baptisma in amah tawh vuiin i om uhi. 
ROM.6.5	Ajiak asihna kibakpih a amah tawh ina kizoptak uleh athohkikna kibakpih in zong ikizop ding uhi. 
ROM.6.6	Hih ithei uhi, khialhna pumpi hih mangthang a a omtheihna dingin, tu a kipat a khialhna sila a i om nawnlouhna dingin i mihing lui uh amah tawh kilhden in a omta hi, chih. 
ROM.6.7	Ajiak kuapeuh sitasa pen khialhna a pat in a suakta ta hi. 
ROM.6.8	Tualeh Krist tawh isihtak a ahihleh, amah tawh hing zong ihing ding uhi, chih igingta uhi. 
ROM.6.9	Krist tuh misi lak a kipat kaithoh in aom a, a sinawn kei ding chih theiin, sihna in atung ah thu anei nawn kei hi. 
ROM.6.10	Asihna pen khialhna lam thu ah khatvei si ahi a, hinanleh ahin ahihleh, Pasian lam ah ahing ahi. 
ROM.6.11	Tuachimah bangin nou zong khialhna lam thu ah sisa in kingai unla, hinanleh Pasian lam thu ah I Toupa Jesu Krist jiakin hing in kingai un.
ROM.6.12	Tuajiakin, duhgawlna thu mang ding in na pumpi sithei uah khialhna vaihawmsak kei un. 
ROM.6.13	Na pumpi hiangte uh zong diktatlouhna vanzak dingin khialhna kiangah piaphal kei un, ahihhang in misi lak a kipan a hingkik bangin Pasian kiangah kipia unla, na pumpi hiangte uh zong diktatna vanzak dingin Pasian kiangah piaphaljaw un. 
ROM.6.14	Ajiak khialhna in natung uah thu aneinawn kei ding hi, ajiak, dan nuaia om na hikei ua, hehpihna nuai a om na hi uhi.
ROM.6.15	Ahihleh bang chita ding? Dan nuai a om hilou a, hehpihna nuai a om ihih jiak un ikhial ding uh ahi diam? Khiallou ding! 
ROM.6.16	Sihna ding a khialhna sila hi in, diktatna ding a thumanna sila hitaleh, kuakiang peuh ah zong thumang ding a sila a nakipiak nak uleh athu namanpa uh sila na hi uh chih theilou na hi uh maw? 
ROM.6.17	Hinanleh Pasian kiangah kipahthu tung hen! Khialhna sila ana himahle uchin zong, nou hung kipia thugin pen lungtang taktak in na juita uhi. 
ROM.6.18	Tualeh khialhna a kipan suahtaksak a om in, diktatna silate nung hita uhi. 
ROM.6.19	(Na taksa uh hatlouh jiakin mihing dan in ka gen ahi.) Na pumpi hiangte uh siangthou louhna leh gitlouhna hiang a sila ding a na napiak bang un, tu in na pumpi hiangte uh siangthouna dingin diktatna kiangah sila dingin pia un.
ROM.6.20	Ajiak khialhna sila nahihlai un diktatna lam a pat nana suakta uhi. 
ROM.6.21	Ahihleh tu a nasil jumpihte uah, hualaiin gah bang ahia le naneih uh? Hua silte tawpna lah sihna ahi ngal a! 
ROM.6.22	Hinanleh tuin khialhna a pat suahtaksak a om a, Pasian silate na hung hih nung un sianthouna mukhop in nagah uh nanei ua, tualeh atawpna ah tangtawn hinna tawh. 
ROM.6.23	Ajiak pen khialhna man sihna ahi a, hinanleh Pasian silthawnpiak pen I Toupa Jesu Krist jiakin tangtawn a hinna ahi.
ROM.7.1	Unaute aw, dan in mi adamsung teng atung ah thu aneihkhum ahi chih theilou nahi uh hiam. Dan thei mite kiang a ka gen ahi. 
ROM.7.2	Ajiak numei pasal nei pen apasal damsung teng dan a apasal a kan in a om hi. Hinanleh apasal asihleh pasal lam thu ah dan a kipan in khahkhiat in a om hi. 
ROM.7.3	Tuachi`n apasal damlai a midang a kitenpih leh pen, angkawmnu a kichi ding hi. Hinanleh apasal asihleh pen hua dan a pat a zalenta a, midang tawh kiteng nanleh angkawmnu a kichi kei ding hi. 
ROM.7.4	Tuajiakin unaute aw, Pasian lam a gah isuah theihna ding a, mi dang, misi lak a kipan a kaihthoh a ompa ngei na kitengpih theihna ding un, Krist pumpi jiakin nou zong dan lam ah si nung hita uhi. 
ROM.7.5	Ajiak taksa a i om laiin dan jiak a khialh utna hung suakkhiate`n i taksa hiangte ah sihna khop gah suang dingin asem taktak uhi. 
ROM.7.6	Hinanleh tuin ahihleh ahung tu pa lah a sikhinta a, dan akipan in khakkhiat in i omta hi, laikhak gelhlui bang phet hilou a, kha thak nna isep theihna dingin.
ROM.7.7	Ahihleh bang igen tadiai le? Dan pen khialhna adiai? Hilou e! Hinanleh dan jiak a theih hikeileh khialhna kichi theilou ding hing a, “Ajiak dan in engken, chikei leh eng kichi theilou ding ka hi.” 
ROM.7.8	Hinanleh khialhna in thupiak jiakin hun lemtang mu in kasung ah enna chinteng a omsak hi, dan louin pen khialhna asi ahi. 
ROM.7.9	Tu masangin kei dan louin kana hing a, hinanleh thupiak ahung om takin khialhna ahung halhkhia a, kei kasita hi. 
ROM.7.10	Tualeh hinna ding a thupiak pen sihna ding ahung hita chih kung theikhiata hi. 
ROM.7.11	Ajiak khialhna in thupiak jiak a hun lemtang mu in ahung khem a, hua zangin ahung hihlumta hi.
ROM.7.12	Tuajiakin dan pen asiangthou hi, thupiak zong a siangthou a, adik a, ahoih hi. 
ROM.7.13	Ahihleh silhoih kei ding a sihna hung hita adiai le? Hibaih lou! Hinanleh khialhna pen khialhna a akilat theihna dingin khialhna in silhoih zangin keimah ah sihna ahung siamkhiata hi.
ROM.7.14	Ajiak dan pen khalam sil ahi chih ithei a, hinanleh kei sami khialhna sila a khuasa ka hi. 
ROM.7.15	Ajiak sil ka bawl pen adan ka thei kei hi, bang jiakin ahia ichihleh sil ka bawl ut pen ka bawl kei a, hinanleh kasil huatlam ka bawl lehbung hi. 
ROM.7.16	Ka bawl utlouh pen ka bawl ngal a ahihleh dan ahoih chia jui ka hita ding hi. 
ROM.7.17	Hinanleh a bawltu pen kei ka hitakei a, khialhna keimah a om bawl ahijaw hi. 
ROM.7.18	Ajiak keimah ah—-chih in ka taksa ah, silhoih mawng mawng atengkei hi chih ka thei hi. Abawl utna pen keimah ah aom a, hinanleh hua ah ahoih bawltheihna ka mukei hi. 
ROM.7.19	Ajiak silhoih ka bawl ut pen ka bawl kei a, hinanleh sil hoihlou ka bawl utlouh pen ka bawl jawsop hi. 
ROM.7.20	Ka utlouh pen ka bawl tak a ahihleh, a bawltu keimah ka hitakei a, khialhna keimah a om bawl ahijaw hi.
ROM.7.21	Tuachi`n hih dan kungthei ta, silhoih ka bawl ut laiin gitlouhna ka kiang ah ahung om tinten hi. 
ROM.7.22	Ajiak ka lungsim taktak in pen Pasian dan tung ah ka kipak hi. 
ROM.7.23	Hinanleh ka taksa hiangte ah dan tuamkhat a om chih ka thei hi, huapen in ka lungsim dan adou a, tualeh ka taksa hiangte a om khialhna dan kiangah sila in ahung pui chinten hi. 
ROM.7.24	Aw genthei hina tazen ing e! Hih sihna pumpi a pat kua in ahia ahung suahtaksak ding? 
ROM.7.25	I Toupa Jesu Krist jiakin Pasian kiang ah kipahthu ka gen hi.
ROM.7.25	Tuachi`n kei mahmah in ka lungsim in Pasian dan kasem a, hinanleh ka taksa in khialhna dan asem hi.
ROM.8.1	Tuajiakin, tuin Krist Jesu a om, taksa dan a omlou a kha dan a omjawte dingin siamlouh tansakna mawng mawng a om takei hi. 
ROM.8.2	Bang jiak ahia ichihleh Krist Jesu a om hinna dan in khialhna leh sihna dan a kipan in ahung suaktasak ta hi. 
ROM.8.3	Ajiak taksa hatlouh jiak a dan in a bawlguallouh Pasian in a Tapa in khialhna taksa gilou lim puain, tualeh khialhna ngaihdamna ding a hungsawl in taksa a khialhna om pen siamlouh a tangsakta hi. 
ROM.8.4	Taksa dan a pailou a kha dan a paijaw eite dan diktatnate hih tangtung a a omtheihna ding in. 
ROM.8.5	Ajiak, taksa dan a omten taksa lam silte a lunggulh ua, hinanleh kha dan a omten khalam silte a lunggulh uhi. 
ROM.8.6	Ajiak, taksa lam lunggulh pen sihna ahi a, hinanleh khalam lunggulh pen hinna leh khamuanna ahi. 
ROM.8.7	Sa lam lunggulh pen Pasian tawh kidouna ahihjiak in, huapen Pasian dan nuai ah a om kei a, omzong a om theilou mawng ahi. 
ROM.8.8	Tuachi`n taksa a omten Pasian a kipaksak theikei uhi.
ROM.8.9	Hinanleh Pasian kha nou kiang a aom taktak a ahihleh, taksa a om na hikei ua, kha a om na hijaw uhi. Hinanleh mi kuapeuh Krist kha neilou pen amah a ahikei hi. 
ROM.8.10	Tualeh Krist nou a aom leh pumpi pen khialhna jiakin asi ahi, hinanleh kha pen diktatna jiakin ahing ahi. 
ROM.8.11	Hinanleh misi lak a Jesu kaithoupa kha nou mauh a aom leh misi lak a kipan a Krist kaithoupa`n noumah a om kha jiakin na pumpi uh sitheite zong ahingsak ding hi. 
ROM.8.12	Tuajiakin unaute aw, bat inei hi, taksa dan a om ding in taksa dan a hilou in. 
ROM.8.13	Ajiak taksa dan a na om uleh nasi ngeingei ding uhi. Hinanleh pumpi sil bawlte kha a na hihlupjel uleh na hing ding uhi. 
ROM.8.14	Ajiak Pasian kha pui a om jousiahte pen Pasian Tate ahi uhi. 
ROM.8.15	Lau a omkik dingin sila hihna kha mu na hikei hi, hua kha jiakin “Abba Pa!” chi`n i kikou hi.
ROM.8.16	Pasian kha mahmah in eimah kha tawh Pasian tate ihi chih ahung theisak hi. 
ROM.8.17	Tualeh tate ihihleh gouluahtute ihi uh, akiang a pahtawi a i omtheihna ding a amah ithuakpih taktak leh Pasian gouluahtute Krist luahpihtute ihi uhi.
ROM.8.18	Ajiak tulai a thuakgimnate pen denchiang a itung a thupina suklat a om ding tawh tehpih tham in ka ngaikei hi. 
ROM.8.19	Silsiam jousiah in kinem mahmah in Pasian tate kilakna ding a ngaklah mahmah uhi. 
ROM.8.20	Silsiam jousiahte pen sil thulimlou thuthu a omsak in a omta uh. Amauh utthu hilou in kinepna nei a amauh omsaktu jiakin ahijaw hi. 
ROM.8.21	Ajiak silsiam jousiah zong siatna sila a pat suahtaksak a om in, Pasian tate noplenna thupi a lutding ahi uhi. 
ROM.8.22	Ajiak silsiam jousiah tutan dongin mau leh nauveina thuak in a om uh chih ithei uhi. 
ROM.8.23	Tualeh amauh guak zong ahi kei a, kha gah nei masa eite zong ta hihna, ipumpi uh tatna muhna ding ngak in, eite tanpha lungsim in imau uhi. 
ROM.8.24	Ajiak kinepna in ahi hundam a i om uh, hinanleh muhtheih gige kinepna pen kinepna ahi kei hi, mi`n amuh gige ah bangding in akinem lailai dia? 
ROM.8.25	Hinanleh imuhlouh ikineppih leh kuhkal takin ingak teitei hi.
ROM.8.26	Tuachimah bangin kha in ihatlouh nate apanpih jel hi, ajiak bangchi bang a thum ding ihi ua chih ithei kei ua, hinanleh kha in mauna gen-guallouh in ahung ngetsak hi. 
ROM.8.27	Tualeh Pasian deihlam bang a misiangthoute ding a angetsak jiakin amah lungtang entu in kha deihlam bang ahia chih athei hi.
ROM.8.28	Tualeh Pasian itte, aman aseh bang a asapte dingin, sil jousiahin ahoihna ding un a semkhawm chiat hi chih ithei uhi. 
ROM.8.29	Ajiak a theihkholhte ama tapa bang a om ding in asepkholh a, atate pen unau tampite lak a tamasa pen ahung hihtheihna dingin. 
ROM.8.30	Tualeh asehkholhte pen sam zong asam a, tualeh asapte pen siam atangsak a, tualeh siam atansakte pen apahtawi hi.
ROM.8.31	Ahihleh hihthute ah bang igen tadiai le? Pasian eilam a apan leh kuan ahia hung douthei ding? 
ROM.8.32	Ama Tapa ngei zong khawilou a, i un ua hung piapa in bangding in sil jousiah athawn in amah tawh hung piakhawm lou ding ahia? 
ROM.8.33	Pasian mitelte kuan ahia ahek ding? Siamtangsaktu Pasian lah ahi ngal a! 
ROM.8.34	Kuan ahia siamlouh tangsak ding? Asi pen Krist ahi ngal a, tuaban ah athou kik jawta a, Pasian jiatlam ah a om a, hung ngetsaktu zong ahi! 
ROM.8.35	Krist itna a kipan kuan ahia hung khen ding? Gimthuakna in maw, lungkhamna in maw, gawtna in ahia, kial in ahia, guaktang in ahia, lauhhuaina in ahia, namsau in ahia hung khen ding? 
ROM.8.36	Laisiangthou a,
ROM.8.36	“Nang mah jiakin thah in ka om uh;
ROM.8.36	goh ding belamte bang a sim ka hi uh,”
ROM.8.36	chia gelh bang in.
ROM.8.37	Khen baih lou ding, hihte tengteng ah ahung ittu jiakin gualtung tuangte sang a tungtuangjaw ihi uhi! 
ROM.8.38	Ajiak sihna hiam hinna hiam, vantungmite ahiam, lalnate a hiam sil bawltheihnate ahiam, sil hung om dingte ahiam, 
ROM.8.39	sanna hiam, thukna hiam, ahihkeileh silsiam dang mawng mawng in zong I Toupa Jesu Krist a om Pasian itna a kipan ahung khenthei kei ding chih chiantak in ka thei hi.
ROM.9.1	Krist ah thutak ka gen ahi, Krist ah ka om, ka juau kei, Khasiangthou jiakin ka sia leh pha theihna in ahung theihpih hi 
ROM.9.2	ka lungtang ah haksatna thupitak leh lungkhamna daitheilou kanei hi 
ROM.9.3	ajiak ka unaute aw, taksa lam a ka chipihte tang in keimah Krist kiang a pat bawltuam khop hial in hamsia thuak in omleng kachi hi. 
ROM.9.4	Israelmi ahi ua, ta hihnate, thupinate, thukhunte, danthu piaknate, Pasian nna sepnate leh thuchiamte bang amauh neih ahi a; 
ROM.9.5	pu leh pate amauh ua ahi a, tualeh taksa lam thu ah Krist zong amauh lak a kipan a hung pawt ahi. Amah pen sil jousiah tung a om, tangtawn a pahtawitak Pasian ahi. Amen.
ROM.9.6	Hinanleh Pasian thu bangmah lou bang in a omta chih ahikei a, ajiak Israel suante aun un Israelmi ahi siang kei uhi. 
ROM.9.7	Abraham suante ahihjiak un zong aun un tate ahisiang tuankei uhi, “Isak ah nasuan aki chi ding,” chih ahijaw hi. 
ROM.9.8	Huapen, taksa tate Pasian tate ahi kei ua, hinanleh thuchiam tate pen Abraham tate a ngaih ahijaw uh chihna ahi. 
ROM.9.9	Ajiak pen thuchiam hihmi ahi, “Tu-hun bang in kung pai ding a, Sarah in tapa anei ding chih.” 
ROM.9.10	Tualeh huaguak ahi kei a, hinanleh Rebekka in zong, mi khat ipu uh Isak lak ah nau apai laiin. 
ROM.9.11	Naupangte zong piang nailou in silhoih leh silsia zong bawl nailou in, tellam thu ah Pasian silguat a dettheihna dingin, silbawljiak hilouin, asamtu deihjiak hijaw in, 
ROM.9.12	a kiangah, “A upajaw in anaujaw nna a sepsak ding,” Pasian in achi hi. 
ROM.9.13	“Jakob ka it a, hinanleh Esau ka hua hi,” chih gelh bang in. 
ROM.9.14	Ahihleh bang igen tadia le, Pasian ah diktatlouhna aom adiai? Om baihbaih lou. 
ROM.9.15	Ajiak aman Mosi kiangah, “Ka khuatuah ut taphot ka khuatuah ding a; tualeh ka lungsiat ut taphot ka lungsiat ding,” chi`n ana genta hi. 
ROM.9.16	Tuachi`n adeihpa jiakin ahikei a, ataipa jiakin zong ahituan kei a, hinanleh akhuatuahtu Pasian jiakin ahijaw hi. 
ROM.9.17	Ajiak Laisiangthou in Pharoah kiangah, “Hihjiak mah in kung tung ding a, nangmah a ka silbawltheihna ka etsak theihna ding leh leitung pumpi a kamin a thantheihna dingin,” achi hi. 
ROM.9.18	Tuajiakin Pasian in a ut taphot a khuatuah a, a ut taphot zong agenhak sak jel hi.
ROM.9.19	Tuachi`n nang ka kiangah, “Bangding a aman i diklouhna hungkawk ahia? Adeihlam kuan akalh a?” nachi ding hi. 
ROM.9.20	Hilou, hinanleh, aw mihing, nang Pasian dawng vialpa kua na hia? Silsiam in asiamtu kiangah, “Bangding a hichibang a hungsiam nahia achi ding maw?” 
ROM.9.21	Bel khengtu in bel leilom khat a pat belkhat deihhuaitak akheng ding leh, bel khat thulimlou tak a kheng dingin bel leilom tungah thu neilou amaw?
ROM.9.22	Tualeh hehna bel, mangthang ding a kilawmte tung ah Pasian in a thangpaihna leh a silbawl theihna latsak a ut a, athuakzoh hamham leh bang akhok diai. 
ROM.9.23	Tualeh khuatuahna bel thupina tang ding a tanglai a pat ana guatkholhte tung a a hehpihna hauhdan ahihlat theihna dingin. 
ROM.9.24	Tua khuatuahna belte pen Judate guak a pat kipan hilou in, hinanleh Jentelte lak a pat sapte, eite tanpha ihi uhi. 
ROM.9.25	Hosia laibu a,
ROM.9.25	“Ka mi hingailoute
ROM.9.25	‘kamite,’ kachi ding a,
ROM.9.25	it ngailouhnu zong
ROM.9.25	‘itnu,’ kachi ding
ROM.9.26	Tualeh hichi ahung hi a, akiang uah, ‘kamite na hikei uh,’ chih mun ah,
ROM.9.26	Pasian hing tate chih a sap in aom ding uh,”
ROM.9.26	anachih bang in. 
ROM.9.27	Tualeh Isaiah in zong Israelte tungtang thu ana tangkoupih a: “Israeltate pen tuipi sehnel bangin tam nanle uh asimawk teng guak hundam in aom ding hi. 
ROM.9.28	Toupa`n tomkhat leitung ah nasep abawl ding jiakin aman hua nasep ajou ding a, tualeh diktatna in atomsak ding hi.” 
ROM.9.29	Tualeh Isaiah mah in, “Mipite Toupa`n chi suangtu ding hung na khawisaklou hileh Sodom khua bangin itum tading a, tualeh Gomorrah bang a bawl in i om tading uhi,” chia ana genkholh bang in. 
ROM.9.30	Ahihleh bang igen tadiai le? Diktatna deihlou Jentelte`n diktatna a phata uhi, ginna jiak a diktatna pen; 
ROM.9.31	hinanleh diktatna dan delh Israelte`n hua diktatna pen aphajou takei uhi. 
ROM.9.32	Bang jiakin ahi? Ginna in adelh kei ua, dan silbawl a muhtheih bang a adelh jiak un ahi, “Ajiak pukna suang ah apukta uhi” 
ROM.9.33	Laisiangthou a; “Ngaiin, Zion ah pukna suang leh,
ROM.9.33	dalna suangpi kakoih hi.
ROM.9.33	Kuapeuh amah gingta pen ajahlaksak kei ding hi,”
ROM.9.33	chia gelh bang in.
ROM.10.1	Unaute aw, Israelte ding a ka lunggulh pen leh Pasian kiang a ka thumna pen ahihleh, hundam a ahung omtheihna ding uh ahi! 
ROM.10.2	Ajiak pen Pasian lam ah kuhkalna anei uh chih ka theih pih hi, hinanleh theihna dungjuiin pen ahikei uhi. 
ROM.10.3	Ajiak Pasian diktatna theilou in amauh diktatna sukkip sawm in, Pasian diktatna ah aki tuhlut nuam kei uhi. 
ROM.10.4	Ajiak agingta jousiahte a dingin Krist pen diktatna muhna dingin dan suktawpna ahi.
ROM.10.5	Ajiak Mosi in: “Dan a diktatna juite pen hua diktatna in ahing ding,” chi`n agelh hi. 
ROM.10.6	Hinanleh ginna a diktatna in hichi`n achi hi, “Na lungsim in van ah kua akahtou diai?” (huapen tunglam a pat Krist puikhiat ding chihna ahi.) 
ROM.10.7	“Ahihkeileh leinuai ah kua akumsuk diai?” chiken, (huapen misi lak a pat Krist puikhiat ding chihna ahi) chi in. 
ROM.10.8	Hinanleh bang ahia agen: “Pasian thu in a hungnaih hi, nakam leh na lungtang ah a om hi,” huapen, ginna thu ka gen pen uh ahi. 
ROM.10.9	Na kam a Jesu pen Toupa ahi chia naphuan a, misi lak a kipat Pasian in a kaithou chih na lungtang a nagintat leh hundam in na om ding hi, chih. 
ROM.10.10	Ajiak pen min lungtang in agingta ua, diktatna amujel uh, kam in aphuang ua, hundamna atang jel uhi. 
ROM.10.11	Ajiak Pasian Laisiangthou in, “Kuapeuh amah ginta tuh azahlak kei ding,” achi hi. 
ROM.10.12	Ajiak Judate leh Grikte ki lamdanna bangmah a om kei hi. A un ua tung ah Toupa khat hi a, tualeh amah samjousiahte tung ah hoihna ahau hi. 
ROM.10.13	“Kuapeuh Toupa min lou taphot hundam in aom ding uhi.” 
ROM.10.14	Ahihleh agintaklouh pi uh bangchi`n asamthei ding ua? Tualeh athu ajaklouhpi uh bangchi`n agingta ding ua, tualeh agentu omloupi`n bangchi`n ajathei ding ua? 
ROM.10.15	Tualeh sawl ahihkeileh bangchi`n agenthei ding ua, khamuanna “Tangthupha leh silhoih kipak huai hung tutte keng kilawm hina tazen e!” chia gelh bang in. 
ROM.10.16	Hinanleh tangthupha aun un a ngaikhia kei uhi, ajiak Isaiah in, “Toupa, ka thugen uh kuan ahia agintat?” anachi hi. 
ROM.10.17	Tuachi`n ginna pen jakna jiakin ahung om a, tualeh jakna pen Pasian thu jiakin ahung om hi.
ROM.10.18	Hinanleh kachi ahi: Amau`n jalou ahi ding uai le? Jatham e!
ROM.10.18	“Athawm uh leitung pumpi athawn suak a;
ROM.10.18	athu uh kawlmong tan dongin athangta hi.” 
ROM.10.19	Hinanleh kachi ahi, Israelte`n theilou ahi ding uai? Amasa in Mosi in,
ROM.10.19	“Nam a gentham louhte zang in
ROM.10.19	kung thangsiasak ding a;
ROM.10.19	tualeh nam mawlte zang in
ROM.10.19	kung hehsak ding hi,”
ROM.10.19	ana chi hi. 
ROM.10.20	Tualeh Isaiah in, hangsan takin,
ROM.10.20	“Ahung zongloute kiangah muhkhiat in ka om a;
ROM.10.20	ahung samloute kiang ah hihlat in ka omta hi,”
ROM.10.20	achi hi. 
ROM.10.21	Hinanleh Israelte kiangah, “Mi thumangloute leh nialhatte dingin sun nitum in kaban kajak hi,” chi`n agen hi. 
ROM.11.1	Ahihleh Pasian in amite paikhiata ahi diai le? Paikhia baihlou! Ajiak kei zong Israelmi Abraham suan, Benjamin phung a mi ka hi. 
ROM.11.2	Pasian in ami a theihkholhte a paikhia kei hi, Pasian Laisiangthou in Elijah thu agen theilou nahi uh maw. Aman Israelte tungthu Pasian kiangah atut a: 
ROM.11.3	“Toupa, na Jawlneite athat ua, na maitamte a suchim ua, tualeh keimah tang in aka om a, keizong thah ahung sawm uhi,” chi in. 
ROM.11.4	Hinanleh Pasian in adawnna ah bangchi`n agen ei? “Baal lim mai a khupdin ngailou mi sang sagih keimah a dingin ka sitlai hi,” chi`n adawng a. 
ROM.11.5	Tuachimah bangin tulaiin zong hehpihna dungjui a tel amok aom nalai hi. 
ROM.11.6	Tualeh hehpihna jiak ahihtak a ahihleh, nasep jiak ahita kei hi, atuachih keileh hehpihna pen hehpihna ahitakei ding hi. Hinanleh nasep jiak ahihleh pen, hehpihna jiak ahitakei ding, atuachih keileh nasepna zong nasepna ahita kei ding hi.
ROM.11.7	Ahihleh bangchi ahita diai le? Israelte`n azon uh amuta kei ua, hinanleh telten amu uh, adang tengteng mit tawtsak in a omta uhi. 
ROM.11.8	Tuni mah mah in akiang uah, “Khuaphawklou a omna kha apia a, amuh theihlouhna ding uh mitte leh, ajak theihlouhna ding uh bilte tawh,” chih gelh bang in. 
ROM.11.9	Tualeh David in,
ROM.11.9	“A dohkante uh amauh a dingin thang leh pial leh;
ROM.11.9	pukna leh phuba lakna hung hi hen!
ROM.11.10	amuh theihlouhna ding un amitte uh hung mial henla;
ROM.11.10	tualeh a ngum uh kunsak jing in,”
ROM.11.10	achi hi.
ROM.11.11	Tuachi`n kachi ahi: A kipalpukna uh apukden nang uh ahi diai le? Hilou e! Hinanleh apuk jiakin amauh thangsiatsak na dingin Jentelte kiangah hundamna ahung tungjawta hi. 
ROM.11.12	Tualeh apuk uh bawn leitung hihhauhsakna ahih a, tualeh akiamna uh zong Jentelte hauhsakna ahihleh, abukimna uh bangjahta a hauhsakna ahita diai le!
ROM.11.13	Nou Jentelte kiangah ka gen ahi: kei Jentelte sawltak ka hihjiak in ka nasepna ka pahtawi hi. 
ROM.11.14	Bang chidan hiamkhat a ka chipihte ka thangsiatsak a, alak ua khenkhatte beek ka hutdam theihkhak leh chi in. 
ROM.11.15	Ajiak amauh paihkhiatna bawn leitung tawh kituahkikna ahihleh, amauh deihkikna pen sihna a pat hinna ahihkeileh bang ahi diai!
ROM.11.16	Ajiak gah masa asianthou leh alompi zong tuachihmah bangin asiangthou hi. Tualeh azung asianthou leh, abate zong tuachimah bang in asiangthou hi. 
ROM.11.17	Tualeh aba khenkhatte suktan a aom a, nang olive taklou, alak ua phuhlut a na om leh olive sing a hoihna kikoppih nahih jiakin. 
ROM.11.18	Tuachi`n ba dangte tung ah kiliansak ken, hinanleh kiliansak nanlechin azung vaktu nangmah nahi kei a, azung pen nang hung vaktu ahijaw hi.
ROM.11.19	Tuachi`n nang, “Ahi, phuhlut a ka omtheihna dingin bate suktan a om ahi,” nachi ding hi. 
ROM.11.20	Adik ahi, agintaklouh jiak un ahi suktan a aom uh, tualeh nang na ginna jiakin nading ahi, kisathei kenla, hinanleh laujaw in. 
ROM.11.21	Ajiak Pasian in aba taktakte a khawikei leh, nang zong ahung khawi tuan kei ding hi. 
ROM.11.22	Tuajiakin Pasian hoihdan leh thukhauhdan ngaihtuah in, apukte tung ah a thukhauh ahi, nang lam ah ahoih ahi, ahoihna a na omjing leh, atuachih keileh nang zong satkhiat in na om thou ding hi. 
ROM.11.23	Tualeh amauh zong gingtalou a a omjing kei uleh, phuhlut in a om ding uhi, ajiak Pasian in amauh aphutlut thei hi. 
ROM.11.24	Nang, piandan a olive taklou a pat satkhiat bawn piandan lou tak a olive singhoih a phuhlut a na omleh, hih aba takte pen bangzahta a phuhlut in aom tazen ding uai.
ROM.11.25	Ajiak unaute aw, na kipilsak louhna ding un, hih thugu`k, Jentelte bukimna a hungtun masiah Israelte tung ah theihsiam louhna bangtan hiam a hungtung tadih ahi, chih natheih louh uh ka deih kei hi. 
ROM.11.26	Tualeh Israelmi jousiah hundam in a om ding uhi. Laisiangthou a,
ROM.11.26	“Zion a kipan in hundampa ahung pai ding a
ROM.11.26	Jakob a kipat Pasian ngaihsak louhna a hihmang ding hi. 
ROM.11.27	Ajiak a khialhnate uh ka lakmang tak chiangin
ROM.11.27	akiang ua ka thukhun ding pen hih ahi,”
ROM.11.27	chih gelh bang in. 
ROM.11.28	Tangthupha lam ngaihtuah in pen nou jiakin melma ahi ua, hinanleh tel thu lam ngaihtuah in pen pu leh pate jiakin deihtakte ahi uhi. 
ROM.11.29	Ajiak Pasian in a silthawn piak ah leh asapna ah lungsim akhek ngaikei hi. 
ROM.11.30	Ajiak nidanglai in Pasian na gingta kei ua, hinanleh tuin amauh awilouh jiakin zahngaihna na muta uhi. 
ROM.11.31	Tuachimah bangin nou ahung hehpihna jiak a zahngaihna a muhtheihna ding un, tuin hihte`n zong gingtalou ahita uhi. 
ROM.11.32	Ajiak Pasian in ahehpih chiat theihna dingin mijousiah pen thuman louhna nuai ah a khumsiangta hi.
ROM.11.33	Pasian pilna leh theihna thuk hina lawm lawm e! A vaihawmnate zon guallouh leh alampite muhguallouh hina tazen e! 
ROM.11.34	Ajiak Laisiangthou in hichi`n agen hi,
ROM.11.34	“Toupa lungsim kuan ahia athei?
ROM.11.34	ahihkeileh kua ahia a lemguatpihtu a pang? 
ROM.11.35	Ahihkeileh, adit kik ding a zong,
ROM.11.35	kuan ahia akiang a silpia masa phot?” 
ROM.11.36	Ajiak amah a kipan leh, amah jiak leh, amah ding a sil jousiah om ahi, amah kiangah tangtawn in thupina om hen! Amen. 
ROM.12.1	Tuajiakin unaute aw, Pasian kiang a na pumpi uh kithoihna hing leh, siangthou leh, Pasian pomta`k ding a kilan dingin Pasian zahngaihna jiakin kung ngen hi, huapen na biakna dan ding him uh ahi. 
ROM.12.2	Tualeh hih leitung dan bangin om kei unla, hinanleh Pasian deihlam hoih leh pomtak leh hoihbukim bang ahia chih na theihchian theihna ding un na lungsim uh athak a om in hung lamdang jawta un.
ROM.12.3	Ajiak pen ka kiang a hung kipia hehpihna jiakin, nalak ua mi kuamah in a kiletsak ding hun val a kiliansaklou in, hinanleh Pasian in michih kiang a ginna apiak hun bang jel a diktak a ngaihtuah jaw dingin kachi ahi. 
ROM.12.4	Pumpi khat ah hiang tampi inei ua, tualeh hiang jousiah nasep a kibaklouh mah bang in. 
ROM.12.5	Eite tampi hinanlei zong Krist ah pumpi khat ihi a, khat leh khat iki hiangtuah chiat uhi. 
ROM.12.6	I kiang a hehpihna hung kipia dungjuiin silthawnpiak tuamtuam inei a, thugen ding ahihleh iginna utoh kituak in igen ding uhi; 
ROM.12.7	nasep ding ahihleh isem ding uh, thuhilh dingin zong hilh hen; 
ROM.12.8	hasottu in zong hasot hen, sil piatu in zong itlouin pia hen, vaihawmtu in zong taima takin hawm hen, mi khuatuahtu in zong kipak takin khuatuah hen.
ROM.12.9	Itna ahihleh lepchiahna panglou in hi hen, gitlouhna mawng mawng hua unla, hoihna jousiah tu tinten un. 
ROM.12.10	Sanggam ki itna in khat leh khat ki lainat tuah chiat unla, ki zahbawl na lam ah kideihsak tuah chiat un. 
ROM.12.11	Taimak lam ah thadah kei unla, khalam ah phattuam ngai un, Pasian nna sem un. 
ROM.12.12	Kinepna lam ah kipak jingin, gimthuakna lam ah thuak teitei un, thumna lam ah kuhkal jing un. 
ROM.12.13	Misiangthoute taksap awng hu unla, jindou nasiam un.
ROM.12.14	Ahung gawtte gualjawl unla, gual jawl un, hamsiat kei un. 
ROM.12.15	Kipakte kipahpih unla, kapte kahpih un. 
ROM.12.16	Khat leh khat ngaihtuah kibang in om un. Kingaihtuah sang talua kenla, mineu nou noute tawh kipawl jaw un, kipilsak kei un. 
ROM.12.17	Kua gitlouh gitlouh in thuk kei un, mijousiah mitmuh ah sil kilawm bawl ding sawm un. 
ROM.12.18	Ahihtheih liaileh natung a ki-nga zah zah ah ki-nga in, mijousiah tawh kilem in om in. 
ROM.12.19	Deihtakte, phuba kilatuah kei un, hinanleh hehna Pasian awnjaw un, ajiak hichibang a gelh ahi, “Phulak him him keimah a ahi, keiman kathuk na ding, Toupa`n achi hi.” 
ROM.12.20	Tuajiakin, “Na melma agil akial leh nek ding pia in, adang atak leh dawnding pia in, ajiak tuachibang a nabawl leh alutung ah mei-am na sekhawm ahi ding hi.” 
ROM.12.21	Gitlouh zoh in omkenla, hoihna tawh gilou joujaw in.
ROM.13.1	Michih atung a vaihawmtute thu thu in om hen, ajiak Pasian thu louin kuamah vaihawm a om kei hi, vaihawmtu a omte Pasian guat ahi. 
ROM.13.2	Tuajiakin kuapeuh vaihawmtu nial pen Pasian silguat kalh ahi. Tualeh akalhtuten amauh tung ah siamlouh tansakna amu ding uhi. 
ROM.13.3	Vaihawmtute pen silhoih bawlte a dingin lauhuai ahi kei ua, hinanleh migiloute a dingin lauhuai ahi uhi. Ahihleh vaihawmtu laulou a om na ut ei? Silhoih bawl in, tuachi`n apahtak nalawh ding hi. 
ROM.13.4	Ajiak amah pen na hoihna ding a Pasian nasemtu ahi. Hinanleh sil gilou na bawl leh lau in, ajiak aman a namsau a mawktawi kei hi, amah pen Pasian nasemtu sil gilou bawlte tung a hehna phuba latu ahi. 
ROM.13.5	Tuajiakin Pasian gawtna laujiak guak hilouin, na sia leh pha theihna jiakin zong vaihawmtute thu thu a na om ding mawng ahi.
ROM.13.6	Hih jiakin siah zong napia uhi, amauh pen hih silte bawl ding a Pasian nasem ahi uhi. 
ROM.13.7	Tuajiakin mijousiah kiangah atan ding lawm uh pia un, leiman piakna dingpa kiangah leiman, siah piakna dingpa kiangah siah, tualeh amauhte zahtak un.
ROM.13.8	Ki it tuahna loungal kuamah bangmah bakei un, ajiak midang itpa in dan ahih bukim hi. 
ROM.13.9	Ajiak hih thupiakte`, “Ang na kawmlouh ding ahi, tual na thahlouh ding ahi, na guklouh ding ahi, theihpihtu diklou a napanlouh ding ahi, na englouh ding ahi,” tualeh hihlou thupiak dang mawng mawng aom leh, huate, “Nangmah na ki it bangin na innvengte it in,” chih in a khaikhawm siang hi. 
ROM.13.10	Itna in a innvengte a bawlsia ngaikei a, tuajiakin itna hi dan juihkimna ahi.
ROM.13.11	Tualeh igintat tunglai sang un i hundamna ni anaijawk taak jiakin ihmutna a pat khanlawh ahun mahmahta hi chih hun omdan ah nathei uhi. 
ROM.13.12	Jan abei dekdekta a, khua vak ding ahi ta, tuajiakin mial nasepte ipaikhia ding ua, vak thuam in iki thuam ding uhi. 
ROM.13.13	Sun a om bangin, hoihtak in i om ding uhi, omdan valseng leh uain kham buai a omlou in, huk leh kingaihhat a om louin, tualeh kihau leh ki thangsiat a omlou in. 
ROM.13.14	Tuasang in Toupa Jesu Krist in kithuam unla, na taksa utna uh tangtung sak dingin bangmah kibawl kei un.
ROM.14.1	Ginna a hatloumite, aginlahnate kiselpih kei unla, ngai un. 
ROM.14.2	Mi khat in bangkim nethei in aki gingta a, hinanleh mi khat in anteh louhing guak ane hi. 
ROM.14.3	An nete`n aneloute simmawh kei henla, tualeh aneloute`n zong anete gensia kei uhen, ajiak Pasian in amah a kipahpihta hi. 
ROM.14.4	Midang sila gensiatu nang kua na hia? Adin leh apuk apu a ding ahi. Tualeh amah pen dinsak in a om ding hi, ajiak Pasian in amah a dingsakthei hi.
ROM.14.5	Mi khat in ni khat nidang sangin angai thupijaw tuam a, mi dangin ni tengteng aki bangin angai hi. Michih amauh lungsim chiat ah ki theichian uhen. 
ROM.14.6	Ni tangpa in Pasian zahna in atang a, tualeh ni tangloupa`n Toupa thupina ding a tanglou ahi. Bangkim nepa`n Pasian kiangah kipahthu agen a, Toupa pahtawina dingin ane a, tualeh aneloupa`n zong Pasian kiangah kipahthu gen in anelou ahi. 
ROM.14.7	Ajiak kuamah eimah a ding a hing i om kei ua, tualeh kuamah ei a ding a si zong ihi kei uhi. 
ROM.14.8	Ajiak pen ihin leh Toupa a ding a hing ihi ua, isih un zong Toupa a dingin isi uh ahi. 
ROM.14.9	Ajiak misite leh mihingte Toupa a ahihtheihna dingin Krist asi a athoukik a, tualeh hinsak in a om hi. 
ROM.14.10	Hinanleh nang bangding a na sanggam gensia nahia? Ahihkeileh nang bangding a na sanggam simmoh na hia? I un ua Krist vaihawmna touna mai a dingchiat ding ihi uhi. 
ROM.14.11	Laisiangthou a,
ROM.14.11	“Keimah ahing tawntung Pasian ka hi, Toupa`n achi hi,
ROM.14.11	Toupa`n khup tengteng ka maiah akun ding ua,
ROM.14.11	lei tengteng zong Pasian mai ah a kiphuang ding uh,”
ROM.14.11	chih gelh bang in.
ROM.14.12	Tuachi`n i unpi un Pasian kiangah itanchin chiat uh igen ding uhi.
ROM.14.13	Tuajiakin khat leh khat iki gensia nawn kei ding ua, hinanleh kuapeuh in a sanggam kisuihkhak nang hiam ahihkeileh kipuk nang bangmah bawllouhna ding ngaihtuahjaw hen. 
ROM.14.14	Sil amah a sianglou mawng mawng aom kei chih, Toupa ah ka theichian a, ka taksan mahmah hi, hinanleh banghiam khat sianglou a ngaihsuntu dingin, huapen amah a dingin sianglou ahi. 
ROM.14.15	Hinanleh na annek jiak a na sanggam adahsak leh itna dan in na gamtang kei a ahi. Asih tang a Krist in asihsakpa pen na annek in hihmang ken! 
ROM.14.16	Tuajiakin na hoihna uh pen gilou a gen in omkei hen. 
ROM.14.17	Pasian gam pen nek leh dawn thu ahi ki a, hinanleh diktatnate, kilepnate, tualeh Khasiangthou a kipaknate ahijaw hi. 
ROM.14.18	Ajiak kuapeuh hih silte a Krist nasem tuh Pasian kipahpih leh mihing pahtat in a om jel uhi.
ROM.14.19	Tuajiakin kilepna ding leh kisuk-halhna ding silte idelh ding uhi. 
ROM.14.20	Na annek in Pasian nasep susia ken, sil tengteng asiangthou ngei ahi, hinanleh asilnek in mi ahihpuk leh anepa dingin silsia ahi. 
ROM.14.21	Na sanggam pukna ding hiam ahihkeileh hehna ding hiam ahihkeileh hatlouhna ding hiam ahihleh sa neklouh, uain dawnlouh, tualeh sil bangmah bawllouh ahoih hi. 
ROM.14.22	Ginna nanei ei? Pasian mai ah nangmah guak in kineih in. Amah hoihsak lam a siamlouh kitangsak lou mi pen ahampha hi! 
ROM.14.23	Hinanleh ginglahmi in anek leh ginna a anek louh jiakin siamlouh tang in a om hi. Sil khat peuh ginna lou a bawl pen khialhna ahi.
ROM.15.1	Tuachi`n ei ahatten eimah nopna ding bawllou in, ahatloute hatlouhna i thuakpih ding uhi. 
ROM.15.2	Michih in i innvengte khantouhna ding a, ahoihna ding un iki paksak ding uhi. 
ROM.15.3	Ajiak Krist in zong ama kipahna ding angaihtuah kei a, “Hinanleh nang hung sialphoute sialphouna pen ka tung ah atuta hi,” chia gelh bangin. 
ROM.15.4	Ajiak nidanglai a kigelh jousiah Pasian Laisiangthou a, kuhkalnate leh khamuanna jiak a eiten kinepna i neihtheihna ding a, eite kihilhna ding a gelh ahi. 
ROM.15.5	Tuachi`n kuhkalna leh khamuanna Pasian in, Krist Jesu mahbang in khat leh khat lungsim kibang in hung omsak hen, 
ROM.15.6	Pasian I Toupa uh Jesu Krist Pa ngeiin lungsim munkhat pua in leh aw khat suah a na pahtawi theihna ding un.
ROM.15.7	Tuajiakin, Krist in zong, Pasian thupina ding a ahung kipahpih mahbang in, khat leh khat ki pakta chiat un. 
ROM.15.8	Tuin huate ahi ka gen, pu leh pate kiang a thuchiamte hihkip dingin, Jesu Krist pen Pasian thudik theihsakna dingin teptante sila ahung hita hi, 
ROM.15.9	ahehpihna jiak a Jentelte`n Pasian apahtawi theihna ding un,
ROM.15.9	“Hihjiakin Jentelte lak ah kung pahtawi ding a,
ROM.15.9	namin phat in la kasa ding hi,”
ROM.15.9	chih gelh bang in.
ROM.15.10	Tualeh,
ROM.15.10	“Nou Jentelte, kamite tawh kipak un, achi kik a!”
ROM.15.11	Tualeh,
ROM.15.11	“Nou Jentelte jousiah, Toupa pahtawi un,
ROM.15.11	mi tengteng in zong amah phat un!”
ROM.15.11	achi kik hi. 
ROM.15.12	Tualeh Isaiah in,
ROM.15.12	“Jessai jungjam a om ding a;
ROM.15.12	Jentelte tung a vaihawm ding a hung paidingpa,
ROM.15.12	amah ah Jentelte a kinem ding uhi,”
ROM.15.12	achi kik hi. 
ROM.15.13	Khasiangthou silbawltheihna jiak a kinepna na hauhtheihna ding un, kinepna Pasian in ginna a kipakna leh khamuanna chinteng in hung hihdim hen.
ROM.15.14	Tualeh ka unaute aw, noupen pilna in nadim ua, pilna kim neiin naki hasuan tuah thei uh chih keimah mah ngeiin zong ka thei hi. 
ROM.15.15	Hitalehzong unaute aw, Pasian in ahung piak hehpihna jiakin nou hung theihsak kikna tawbang in akal laklak ah hangsantak in kagelh ahi. 
ROM.15.16	Jentelte lak a Krist nasem ka hihtheihna ding leh ka Jentel latte Khasiangthou suksiangthou ahih ua, kipahpih taak a hihtheihna ding un Pasian tangthupha nna kasem hi. 
ROM.15.17	Tuajiakin Pasian lam silte ah Jesu Krist ah ki thupisakna ding kanei hi. 
ROM.15.18	Ajiak Krist in Jentelte thumang sak ding a thu gen leh nna sem a keimah zang a asil bawlte loungal bangmah ka gen ngam kei hi, 
ROM.15.19	chiamtehna thupi taktakte leh sillamdangte in, Pasian Khasiangthou silbawltheihna in. Tuachi`n Jerusalem khua leh akimvel gam a kipan Illirikam gam tanpha in Krist tangthupha kimtak in ka gen jouta hi. 
ROM.15.20	Tualeh midang phuhsa tung a innlam ka hihlouhna dingin, tangthupa pen Krist min kilawhna sa mun a genlou in. 
ROM.15.21	Laisiangthou a,
ROM.15.21	“Hinanleh a tanchin gen ngailouhnate`n amu ding a,
ROM.15.21	aja ngai nailoute`n a hungthei ding uh chih gelh bangin,
ROM.15.21	gen katum jaw hi.” 
ROM.15.22	Hih jiakin na kiang ua hung paiding tamveipi dal in ka omta hi. 
ROM.15.23	Hinanleh tuinjaw hihgam kimvel ah mun kanei takei a, tualeh kum tampi na kiang ua hungpai nuam in zong ka omta hi, 
ROM.15.24	Spain gam a kapai hunhun ah na kiang uah kungpai ding hi; ajiak ka zinna a nou hung muh leh nou tomkhat hung kithuahpih a, hualam ka paina a nung khak uh zong ka kinem hi. 
ROM.15.25	Hinanleh tuin misiangthoute nna sepsak dingin Jerusalem a paiphot ding ka hi hi. 
ROM.15.26	Ajiak, Mesidonia leh Akhaia gammite`n Jerusalem khua a tagahte a ding a dangka tuakkhawm pha asata uhi. 
ROM.15.27	Hih pen amauh utna mah tawh abawl uh ahi, tualeh aleiba uh zong ahi mawng hi. Ajiak Jentelte`n khalam silte a kikoppih uleh, taksa lam silte a amauh a panpih uh ahih ding mawng uh ahi. 
ROM.15.28	Tuajiakin hih ka bawlzoh a, agah zong chiantak a ka muhsak zoh chiangin nou hung tawn in Spain gam ah kapai ding hi. 
ROM.15.29	Tualeh na kiang ua kungpai chiangin Krist tangthupha gualjawlna kim tawh kung paiding chih ka thei hi.
ROM.15.30	Tuachi`n unaute aw, Pasian kiang a nung thumsakna uah chihtak hung suah dingin Toupa Jesu min leh Khasiangthou itna in kung ngen hi. 
ROM.15.31	Judea gam a gingloute lak a ka suahtak theihna ding leh Jerusalem khua a ding a ka nasepna pen misiangthoute kipakna ding zong ahih theihna dingin, 
ROM.15.32	Pasian deihdan bang a, kipaktak a na kiang ua kung pai a, iki suk-halh khawm theihna ding un. 
ROM.15.33	Lemna Pasian na kiang uah om hen. Amen.
ROM.16.1	Kenkria khua a saptuam nasemtu, i sanggamnu uh Phoibi na kiang uah kung meltheihsak hi. 
ROM.16.2	Toupa min a misiangthoute bang a na napom ua, na panpih uh a ngaihna teng a na panpih ding un, ajiak aman zong mi tampi ana panpihta a, keimah ngei zong ahung panpihta hi.
ROM.16.3	Krist Jesu a hung panpihte Prisila leh Akuila chibai hung buksak un; 
ROM.16.4	amau`n ka hinna a dingin a ngawng uh adawh ua. Amauh tung guak ah hilou in, Jentel saptuam jousiahte tungah zong kipahthu ka gen ahi. 
ROM.16.5	Tuachimah bangin a inn ua saptuam kikhawmte zong chibai hung buksak un.
ROM.16.5	Akhaia gam a Krist a gah masapen, ittak Epaneta chibai hung buksak un. 
ROM.16.6	Na lak ua semgim Mari zong chibai hung buksak un. 
ROM.16.7	Ka chipihte lak a ka thong tangpih, sawltakte lak a zong a minthangtak, Krist a zong keisang a om masajaw Andronika leh Junia chibai hung buksak un.
ROM.16.8	Toupa a ka ittak Amphliata chibai hung buksak un. 
ROM.16.9	Krist a i naseppih Urbana leh, ka ittak Staki chibai hung buksak un. 
ROM.16.10	Krist a mi ahih kichian Apelle chibai hung buksak un. Aristobala inkuan a mite chibai hung buksak un. 
ROM.16.11	Ka chipih Herodion chibai hung buksak un. Toupa a om Norkissa inkuante chibai hung buksak un.
ROM.16.12	Toupa a om Triphena leh Triphosa chibai hung buksak un. Toupa nna hahsep mahmah, ittak Persi chibai hung buksak un. 
ROM.16.13	Toupa a telsa Rufa leh anu, keinu zong hi, chibai hung buksak un. 
ROM.16.14	Asinkrita, Phlegon, Hermi, Petroba, Hermas tualeh akiang ua om unaute chibai hung buksak un. 
ROM.16.15	Philologa leh Julia, Neria leh a sanggamnu, tualeh Olimpa leh akiang ua misiangthou omte jousiah chibai hung buksak un.
ROM.16.16	Kitawpna siangthou in chibai ki buktuah un, Krist a saptuamten chibai a hungbuk uhi.
ROM.16.17	Tualeh unaute aw: kihilhna dan nou ahung kihilh nasan uh kalh lam a kikhenna leh pukna siamkhiatute chiamteh ding leh kiheisan dingin kung ngen hi! 
ROM.16.18	Ajiak pen huachibang miten I Toupa uh Jesu Krist nna asem kei ua, amauh gilpi nna asemjaw uhi. Tualeh kampha leh kamsiam in mimawlte akhem nak uhi. 
ROM.16.19	Ajiak na thuman dan uh mijousiah lak ah akithang a, tuajiakin natung uah ka kipak hi. Hinanleh silhoih lam a napil ua, sil gilou lam a namawl uh ka deih hi. 
ROM.16.20	Tualeh lemna Pasian in setan pen tomkhat zoh chiangin nakeng nuaiah ahung tuandensak ding hi.
ROM.16.20	I Toupa Jesu hehpihna na kiang uah om hen.
ROM.16.21	Ka naseppih Timothi leh ka chipihte Lusia, Jason tualeh Sosipater in chibai ahung buk hi. 
ROM.16.22	Keimah, Tertia, hih laikhak gelhpa in, Toupa min in chibai kung buk hi.
ROM.16.23	Gaia, keileh saptuam jousiah jintunnapa in chibai ahung buk hi. Khuasung dangka kemtu Erasta leh unaupa Kuarta in chibai ahung buk hi. 
ROM.16.24	I Toupa uh Jesu Krist hehpihna na tung uah om hen. Amen.
ROM.16.25	Tuin amah ka tangthupha gen bang leh thugu`k kilakna bangbang a, Jesu Krist ki tangkoupihna bang a noute na ginna ua hung dingkipsak theipa, hua thugu`k pen tanglai sawtpi sung phualgu`k a na om. 
ROM.16.26	Hinanleh tu a tangtawn Pasian thupiak dungjui a Jawlneite laibu in, ginna thumanna dingin nam jousiah kiangah theihsak in a omta hi.
ROM.16.27	Apil Pasian guak kiangah Jesu Krist jiakin tangtawn in thupina om hen. Amen.
1CO.1.1	Paul, Pasian deihlam a Jesu Krist sawltak hiding a sap leh, i sanggampa uh Sosthene in,
1CO.1.2	Korin khua a Pasian saptuam omte, Jesu Krist a suksiang, misiangthou hiding a sapte kiangah, gamchin a I Toupa, amauh leh eite Toupa Jesu Krist min lou jousiahte kiangah tawh: 
1CO.1.3	I Pa uh Pasian leh I Toupa uh Jesu Krist a pat, hehpihna leh lemna na kiang uah om hen.
1CO.1.4	Jesu Krist a Pasian hehpihna na kiang ua hung kipia jiakin natung thu uah Pasian kiangah kipahthu ka gen gige hi. 
1CO.1.5	Sil bangkim ah thugen theihna chinteng leh theihna chinteng ah amah vangin hihhauhsat in na om uhi. 
1CO.1.6	Tuachimah bangin Krist thu theihsakna pen nou mauh ah hihkip ahita hi. 
1CO.1.7	Tuachi`n kha lam silpiak mawng mawng ah na taksapna uh omlou in, I Toupa uh Jesu Krist kilakna ding ngak a omjing na hi uhi. 
1CO.1.8	Aman I Toupa Jesu Krist ni chiang a gensiat bei a na omtheihna ding un atawp dongin zong ahung hihkip ding hi. 
1CO.1.9	Pasian amuanhuai hi, aman a Tapa Jesu Krist I Toupa uh tawh kipawlkhawmna ah ahung samlutta hi.
1CO.1.10	Tualeh unaute aw, na un ua thu khat nagen ua, tualeh nalak ua kikhenna mawng mawng a om louhna dingin lungsim kikhat leh ngaihtuahna kibang a hoihtak a na kizop jawkna ding un Toupa Jesu Krist minin kung ngen hi. 
1CO.1.11	Ajiak ka unaute aw, nalak uah kiselna aom chih na tungtang thu uh Kloe innkuanpihte genna kaja hi. 
1CO.1.12	Kagen hih ahi, noute tengteng in, “Kei Paul pawl ka hi; kei Apollo pawl ka hi; kei Kifa pawl ka hi; kei Krist pawl ka hi,” na chi uhi. 
1CO.1.13	Krist hawmkhen in a om ei le? Paul nou a dingin kilhdenin a om ei le? Ahihkeileh Paul minin baptisma na tang uai le?
1CO.1.14	Krispa leh Gaia chihlouh nalak ua khat bek kung baptis louh jiakin Pasian kiang ah kipahthu ka gen hi. 
1CO.1.15	Atuachih keileh, keimah min a ka baptis ahi chi na om kha ding uhi. 
1CO.1.16	Ahi, Stephenate innkuan ka baptis a, huate lou midang ka baptis lam ka theikei hi. 
1CO.1.17	Ajiak Krist in baptis dingin ahung sawl kei a, tangthupha gen ding in ahung sawljaw, pilna a thu genlou in, atuachih keileh Krist kross bangmahlou asuak kha ding.
1CO.1.18	Ajiak kross thu pen mangthangte dingin motna ahi a, hinanleh ei hundam a omte a dingin jaw Pasian sil bawltheihna ahi. 
1CO.1.19	Ajiak,
1CO.1.19	“Mipil, pilna ka hihsia ding a
1CO.1.19	mi pilvang, pilvan theihna ka hihmang ding hi,”
1CO.1.19	chih gelh bang in. 
1CO.1.20	Mipil khoi ah ahi? Laigelhmi khoi a awm ahia? Hih leitung a selhatmi khoi a awm ahia? Pasian in hih leitung pilna mothuaina suaksak lou amaw! 
1CO.1.21	Ajiak Pasian pilna ah, leitung pilna zang a Pasian atheihlouh nung un, thugen mothuaitak zang a agingtate hundam a om pen Pasian in pha asa hi. 
1CO.1.22	Judate`n chiamtehna a ngen ua, Grikte`n pilna azong uh. 
1CO.1.23	Hinanleh en Krist kilhden a aom thu igen uhi, huapen Judate a dingin kipalpukna, tualeh Grikte a dingin motna ahi; 
1CO.1.24	hinanleh Judate hi`n Grikte hitaleh kuapeuh akisamte a dingin Krist pen Pasian sil bawltheihna leh Pasian pilna ahi. 
1CO.1.25	Ajiak Pasian motna mihing sang in apiljaw a, tualeh Pasian hatlouhna zong mihing sang in ahatjaw hi.
1CO.1.26	Unaute aw, ahung sapna ngaihtuah dih un, taksa lam a mipil tampite, mihat tampite, milian tampite sap ahihlouh dan uh. 
1CO.1.27	Hinanleh Pasian in mipilte a zahlaksakna dingin leitung sil mothuaite atel jawta a, tualeh leitung a sil hatte azahlaksak na dingin leitung sil hatloute atel jawta hi. 
1CO.1.28	Tualeh leitung silsia leh simmoh huaite Pasian in atel a, sil omte bangmahlou a suahsak theihna dingin, sil omlou tan in atel hi. 
1CO.1.29	Tuachi`n Pasian mai ah kuamah aki liansak theikei ding hi. 
1CO.1.30	Hinanleh nou pen amah vangin Krist Jesu ah na om uhi, amah pen Pasian a pat eia ding a pilna, diktatna, hihsiangthouna tualeh tatkhiatna ding a bawl ahi. 
1CO.1.31	Tuajiakin Laisiangthou a akigelh bangin, “Asuang taphot in Toupa suang hen.” 
1CO.2.1	Tualeh unaute aw, kei na kiang ua Pasian thugu`k gen a kung pailai in thugen siam mahmah leh pilna thupitak tawh hungpai ka hikei hi. 
1CO.2.2	Ajiak ken, Jesu Krist leh amah kilhden a aom thu chih louh nalak uah bangmah dang theih ka sawm kei hi. 
1CO.2.3	Tualeh kei hatlou leh lau leh li`ng kawm in nalak uah ka om a, 
1CO.2.4	ka kam suakte leh ka thugente mihing pilna gensiam thu ahi kei a, hinanleh kha leh asil bawltheihna a hihhat in ahijaw hi. 
1CO.2.5	Tuachia na ginna uh mihing pilna a ki-nga hijaw louin, Pasian silbawl theihna a ki-nga ahihjawkna ding ahi hi.
1CO.2.6	Hinanleh pichingte lak ah pilna thu zong ka gen jel uhi, ahihhang in hih khang hun pilna thu ahi kei a, hih khang hun vaihawmtu mangthang dingte pilna thu zong ahi kei hi. 
1CO.2.7	Hinanleh kouten Pasian pilna thugu`k i thupina ding a Pasian in leitung om masang a aguatsa pilna kiphual thu ka gen jaw jel uhi. 
1CO.2.8	Huapen hih leitung vaihawmtute in a theikei uh, ajiak nathei hitale uh thupina Toupa pen ana kilhden kei ding uhi. 
1CO.2.9	Hinanleh Laisiangthou a,
1CO.2.9	“Mit a muh ngailouh, bil a jak ngailouh,
1CO.2.9	tualeh mihing lungtang a zong lut ngailou,
1CO.2.9	Pasian in amah itte ding a abawlsak silte pen,”
1CO.2.9	chia gelh bang in. 
1CO.2.10	Hinanleh Pasian in huate pen ikiang uah ahung theisakta hi, ajiak kha in bangkim azongkhia a, ahi, Pasian thugilte zong. 
1CO.2.11	Mihing thute mihing a om kha loungal in kua ahia athei ding? Tuachimah bangin Pasian thute zong Pasian kha loungal kuamah in a theikei hi. 
1CO.2.12	Tuachi`n Pasian in athawn a a hungpiak silte i theihtheihna dingin, eite in leitung kha hilou in, Pasian a kipan kha pen itang uhi.
1CO.2.13	Hua silte pen mihing pilna thuhilhna a genlou in, Khasiangthou thuhilh pen genjaw in, khalam thute khamite kiang a hilhchian in i genjaw uhi. 
1CO.2.14	Hinanleh leitungmite in pen khalam thute a sangthei kei uhi, ajiak amauh ngaih in huate pen mothuai ahi a, kha a theih ahihjiak in thei zong a theithei kei uhi. 
1CO.2.15	Hinanleh khamite in pen sil jousiah atheichian jel ua, amah ahihleh kuaman atheichian kei hi. 
1CO.2.16	Ajiak Laisiangthou in,
1CO.2.16	“Amah thuhilh thei ding a,
1CO.2.16	kuan ahia Toupa lungsim thei khin?”
1CO.2.16	hinanleh eite`n Krist lungsim ipua uhi, achi hi. 
1CO.3.1	Tualeh unaute aw, khamite kiang a thu ka gen bangin na kiang uah thu ka gen theikei a, taksamite kiang a gen bang lel in ka gen ahi. 
1CO.3.2	An-gum hilou in nawitui in kungvak a, na nektheih nailouh jiak un, tu-in zong na nethei naikei uhi. 
1CO.3.3	Ajiak nou na taksami nalai uhi, ajiak nalak uah kithangsiatna leh, kinialna leh kipawl khenna a omjing jiakin taksami hinalai in mihing bang a om nalai hilou na hi uh hiam? 
1CO.3.4	Ajiak khat in, “Kei Paul pawl ka hi,” adang in, “Kei apollo pawl ka hi,” achih laisiah taksami hilai hilou na hi uh maw? 
1CO.3.5	Paul kua ahia? Apollo kua ahia? Amauh nou hung gingtasaktu thu nasemmite ahileltak uhi. Tuazong Toupa`n michih apiak bang jel in ahi. 
1CO.3.6	Ken kasuan a, apollo in tui abuak a, hinanleh Pasian in akhangsak hi. 
1CO.3.7	Tuachi`n asuantu zong bangmah ahikei a, atui buaktu zong bangmah ahi kei hi. A khangsaktu Pasian lou ngal. 
1CO.3.8	Tualeh asuantu leh atui buaktu akibang ahi uhi, tualeh michih in asepgim bang jel un nuamman amu ding uhi. 
1CO.3.9	Ajiak ahihleh Pasian tawh semkhawmte ka hi uhi, nou pen Pasian louma nahi ua.
1CO.3.9	Pasian lam inn na hi uhi. 
1CO.3.10	Pasian hehpihna kei hung kipia dungjui in inn lamtu piltak bangin ken asuangphum kalemta a, midang in atung ah inn alam uhi. Hinanleh michih hua atung a a innlam dan uah pilvang uhen. 
1CO.3.11	Ajiak asuangphum lepsa loungal suangphum dang kuaman alem thei nawnkei uh, huapen Jesu Krist ahi. 
1CO.3.12	Tualeh hih suangphum tung ah mi kuapeuhin kham in hiam, daan dangka in hiam, suangmantam in hiam, sing in hiam, hampa in hiam, buhtu in hiam lam taleh. 
1CO.3.13	Michih nasep ahung kilang ding hi, ajiak pen ani in aphuangkhia ding hi, mei a suklat hiding ahihjiak in; tualeh meiin michih nasep bang chibang ahia chih achiansak ding hi. 
1CO.3.14	Kua nasep ahita in zong huatung a alam pen a omjing leh aman nuamman amu ding hi. 
1CO.3.15	Hinanleh kua nasep ahita in zong akakleh ataan ding a, hinanleh amah pen meikuang paisuak bangin hundam in aom ding hi.
1CO.3.16	Pasian tempul na hi uh, tualeh nasung uah Pasian kha ateng chih theilou na hi uh maw! 
1CO.3.17	Mi kuapeuhin Pasian tempul asukbuah leh amah Pasian in ahihsia ding, hua tempul nou nahi uhi.
1CO.3.18	Mi kuamah amah leh amah kikhem kei hen, nalak ua mi kuahiam hih leitung a pil akisak leh ahung pil theihna dingin mimaw hung suak hen. 
1CO.3.19	Ajiak hih leitung pilna pen “Pasian ngaih in motna ahi, ajiak aman mipilte apil lepchiahna uah aman hi.” 
1CO.3.20	Tualeh Laisiangthou ah, “Toupa`n mipilte ngaihtuahna athawn ahi, chih athei hi,” chih gelh ahi. 
1CO.3.21	Tuajiakin kuaman mihing suang kei hen, ajiak sil jousiah nou a ahi hi: 
1CO.3.22	Paul hi in, Apollo hi in. Kifa hi in, leitung hi in, hinna hi in, sihna hi in, sil om nalaite hi in, sil hung om dingte hitaleh zong, sil jousiah nou a ahi hi, 
1CO.3.23	tualeh nou Krist a na hi ua, Krist pen Pasian a ahi hi.
1CO.4.1	Tuachi`n mi`n kou pen Krist sawltakte leh Pasian thugu`k enkawltute bangin hungthei uhen. 
1CO.4.2	Hih ah enkawltu hihna ah pen mi gin-om hih apoimoh hi. 
1CO.4.3	Hinanleh nou, nung ze-et ua, mihing ngaihtuahna a nung ze-et uh pen kei a dingin sil neunou khat ahi, keimah leh keimah ngei zong kaki ze-et kei hi. 
1CO.4.4	Ajiak keiman bang mah kimawhsakna ding ka theikei hi. Hinanleh ahung enkhiatu Toupa ahi hi. 
1CO.4.5	Tuajiakin ahunma in, Toupa ahung paima in bangmah ze-et kei un. Aman mial a sil kiphualte vak ah ahung puakhia ding a, tualeh lungtang a ngaihtuahte zong ahung kilang ding hi, tuachiang in michih in Pasian phatna atangchiat ding uhi.
1CO.4.6	Tualeh unaute aw, “Akigelh bang val a kuamah ngaihtuah louh ding chih kou a pat na jiltheihna ding uleh,” nalak ua kuamah in khat suang a khat tung a ki uangsak a na om louhna ding un, hih thute nou jiakin kei leh Apollo etsakna in ka kipia uhi. 
1CO.4.7	Ajiak kuan ahia nang midang a pat ahung tuamsak? Tualeh ahung kipialou bang ahia naneih? Tualeh mi piak nei nahihleh, bangding a akipialou bang a kisathei na hia?
1CO.4.8	Tuin navahta ua, tuin na hausata uh, kou panglou in kumpipate bangin vai nahawmta uh, kou zong noutawh vai ka hawmtheihna ding un a taktak a vaihawm hile uchin ka ut hi. 
1CO.4.9	Pasian in kou sawltakte pen siding a mohpaih mite bangin a nunung pen a ahung koih hi in ka ngaihtuah hi. Tuajiakin leitung leh, vantungmite leh, mihingte mitmuh a etnop a bawl in ka om uhi. 
1CO.4.10	Koupen Krist jiakin mimaw ka hi ua; hinanleh noupen Krist a mipil na hi uhi! Koupen ka hat kei ua, hinanleh noupen na hat uhi! Noupen na zah-om ua, koupen simmawh in ka om uhi! 
1CO.4.11	Tu hun mahmah in zong kagil kial un ka dangtak ua, saguak in ka om ua; vuak in ka om ua; inn beiin ka om uhi; 
1CO.4.12	tualeh kakhut ua nna semgim in kagim mahmah ua; housiat a ka om un ka gualjawl ua, vuak a ka om un ka thuak teitei uhi; 
1CO.4.13	gensiat a ka om un, kajawl lungdam ua, minsiatsak a ka om un zong ka ngen ngutngut ua, tunitan in zong leitung silnin, silnin jousiah bang a bawlin ka om uhi!
1CO.4.14	Na jumna ding un hihthute kagelh ahi kei a, hinanleh kata deihtakte bangin kung taihilh ahijaw hi. 
1CO.4.15	Ajiak nou Krist ah hilhtu sangsawm nei nanle uchin pa tampi na neikei uhi. 
1CO.4.16	Tuajiakin ka omdan juitute hiding in kung ngen hi. 
1CO.4.17	Hih ding jiakin Toupa a ka tapa deihtak leh gin-om Timothi na kiang uah kung sawl hi, aman pen gamchin a saptuamte ka hilhjel bangin, Krist a ka omdante nou ahung theikhiasak kik ding hi.
1CO.4.18	Na kiang ua hung painawnlou ding bangin khenkhat na ki uangsak uhi. 
1CO.4.19	Hinanleh Toupa`n lem asak leh kung paibaih ding hi, tuachi`n ki uangsakte pen a thugen uh hilouin, hinanleh a silbawl theihna uh ka theita ding hi. 
1CO.4.20	Ajiak Pasian gam pen thu ah a om kei a, silbawl theihna ah a omjaw hi. 
1CO.4.21	Bang ahia nadeih uh? Na kiang uah chiang tawiin kung pai diam? Ahihkeileh itna leh lungnemna kha tawh kung pai diam?
1CO.5.1	Na lak uah kingaih a om chih thuthang a om hi, tuachibang kingaih Jentelte lak a zong om ngailou, mikhat in apa zi akitenpih chih! 
1CO.5.2	Tualeh huachibang sil bawlpa pen nalak ua pat nohkhiat ding a lunggel naneihtak sang un, naki uangsakpih jawsop uhi. 
1CO.5.3	Ajiak keimah taksa a ka omlouh hangin, ka kha in kung om a, huachibang a gamtapa pen nalak ua om bangin atung thu vai kahawm khinta hi. 
1CO.5.4	I Toupa Jesu Krist min in, ka kha leh I Toupa Jesu Krist sil bawltheihna tawh na kikhop khawm chiang un na kiang uah a om hi, 
1CO.5.5	tuachibang mi pen I Toupa Jesu ni chiang a akha hundam a a omtheihna dingin, ataksa sukmangna dingin setan kiangah piakding ka chi ahi.
1CO.5.6	Na kisaktheihna uh ahoih kei hi! “Tol themnoukhat in tanghou beu apum in ajelsuak jel chih theilou na hi uh maw.” 
1CO.5.7	Tuajiakin tol sohlouh nahih mahbang un, tanghou beuthak na hihtheihna ding un tol luipen paisiang un, ajiak i paikan kut uh Krist pen goh in a omta hi. 
1CO.5.8	Tuajiakin ankuang luini, tol lui tawh hilou in, khansia leh gitlouhna tol soh tawh hilou in, hinanleh gin-omna leh thutak tanghou tol sohlouh tawh iluijaw ding uhi. 
1CO.5.9	Ka laikhak ah kingaihhatte ki thuahpih lou dingin kung gelh hi. 
1CO.5.10	Hih leitung kingaihhat mite tawh hiam, huaiham mite tawh hiam, lepgute tawh hiam, ahihkeileh milim biate tawh hiam kithuahpih mawng mawng louh ding chi ka hikei a, ajiak huachi ding hileh hih leitung a pat na pawtkhiat uh angai ding hi. 
1CO.5.11	Hinanleh tuin kuapeuh unau chih hingal a, kingaihhat hiam, ahihkeileh huaiham hiam, ahihkeileh milim bia hiam, ahihkeileh hangsan hiam, ahikeileh uain khamhat hiam, ahihkeileh lepguk-hat hiam, ahihleh kithuahpih louh dingin na kiang uah kung gelh ahi. Huachibang mi tawh nezong nekhawm lou ding in.
1CO.5.12	Ajiak pualam mite ken ka ngaihkhok nang bang aom ei? Asung a omte hilou maw nou nangaihtuah jel uh. 
1CO.5.13	Hinanleh pualam a mite Pasian in angaihtuah jel hi. “Tuajiakin nalak ua pat in hua migiloupa notkhia un.” 
1CO.6.1	Na lak uah kuapeuh in thubuai neile uchin, misiangthoute mai a tutlou in midiktatloute maiah na tutngam ding uai le? 
1CO.6.2	Misiangthoute`n leitung vaihawm ding ahi uh chih theilou na hi umaw? Ahoih, tuachia, leitung vai hawmding nahih uleh, sil neupente vaihawm ding a chinlou na hi umaw? 
1CO.6.3	Vantungmite vaihawm ding ihi uh chih theilou na hi uh maw? Tuachi ahihleh hih damsung silte ivaihawm talua tham ding uhi! 
1CO.6.4	Tuachi ahihleh hih damsung silte vaihawm ding naneih un, saptuamte lak a mi simmoh huaipente natousak uai le? 
1CO.6.5	Na jumna ding un hih ka gen ahi, nalak uah mipil khatbek omlou na hi omaw le. 
1CO.6.6	Hinanleh unau in unau dang khat nahek ua, huazong gingloumi maiah ahi nalai hi!
1CO.6.7	Tuajiakin khat leh khat na kihektuah uh pen nakhialhna lianpi uh ahi. Bangding a kimohsak jawlou na hi ua? Bangding a khem a om jawmai lou na hi ua? 
1CO.6.8	Hilou, noumah in na bawlkhial ua, nakhem uh, huazong na unaute tung ah ahi nabawl uh! 
1CO.6.9	Mi diktatloute`n Pasian gam aluah kei ding chih theilou na hi uh maw? Khem in om kei un, kingaihhatte hiam, milim biate hiam, angkawmte hiam, mihukte hiam, tawkuahukte hiam 
1CO.6.10	gutate hiam, huaihamte hiam, uain khamhatte hiam, mi housiathatte hiam ahihkeileh lepgute hiam in Pasian gam aluah kei ding hi. 
1CO.6.11	Tualeh nalak ua khenkhat huachibang nana hi uh, hinanleh I Toupa Jesu min leh Pasian kha a sopsiangthou na hita uh, siamtansak na hita uhi.
1CO.6.12	“Sil jousiah bawl kei dingin asiang a,” hinanleh sil jousiah bawl ahoihkim kei hi, sil jousiah bawl kei dingin asiang a, hinanleh bangmah silbawltheihna nuai ah ka omkei ding hi. 
1CO.6.13	“Ante pen gilpi a ding ahi a, tualeh gilte pen ante a ding ahi,” hinanleh anih in Pasian in a hihmang ding hi. Tualeh pumpi pen kingaihna ding ahikei a, hinanleh Toupa a ding ahijaw hi, tualeh Toupa pen pumpi a ding ahijaw hi. 
1CO.6.14	Pasian in Toupa akaithou a, tualeh eite zong a silbawl theihna in ahung kaithou ding hi.
1CO.6.15	Na pumpi uh Krist hiangte ahi chih theilou na hi umaw? Ahihtakleh Krist hiangte la in kijuakte hiang in ka bawl ding adiam le? Bawl deksuai lou e! 
1CO.6.16	Ahihtakleh kijuakte tawh kizop peuhmah pen pumkhat ahi uh chih theilou na hi umaw? Ajiak aman, “Anih un pumkhat ahita ding uh ahi,” achi hi. 
1CO.6.17	Hinanleh Toupa tawh kizopte pen kha ah amah tawh pumkhat ahi uhi.
1CO.6.18	Kingaih taisan un, mihing khialhna jousiah pen pumpi pualam ahi; hinanleh kuapeuh angkawmna khialhna bawl in tuh ama pumpi tung ah sil a bawlkhial hi. 
1CO.6.19	Ahihtakleh, na pumpi uh na sung ua om, Pasian a pan a namuh uh, Khasiangthou tempul ahi a, nou mauh a na hikei uh chih theilou na hi uh hiam? 
1CO.6.20	Ajiak man a lei nahi uhi, tuajiakin na pumpi uh leh na kha un Pasian pahtawi un, huate pen Pasian a ahi.
1CO.7.1	Tuin ka kiang a nung silgelhte uh thu ah, pasal in numei sukkhaklouh ahoih hi. 
1CO.7.2	Hitalehzong, kingaihnate a omlouhna dingin pasal teng in amah zi chiat kineih hen, tualeh numei in zong ama pasal chiat kineih hen. 
1CO.7.3	Pasal in azi kiangah ama tanding hun pia hen, tuachimah bangin numei in zong apasal kiangah pia hen. 
1CO.7.4	Zi in ama pumpi tung ah thu anei kei a, hinanleh apasal in aneijaw hi. Tuachimah bangin pasal in zong a pumpi tung ah thu anei kei a, hinanleh azi in aneijaw hi. 
1CO.7.5	Anngawlna leh thumna a na kipumpiak theihna ding ua, hunkhat sung pha satuak nahihkei ngal uleh akuamah kikham kei un. Tualeh na kidek zohlouh jiak ua setan in ahung khemlouhna dingin hung omkhawm jel un.
1CO.7.6	Hinanleh hihthu pen thupiak bang a gen hilou in, phalsak thu in ka gen ahijaw hi. 
1CO.7.7	Ajiak mi jousiah kei bang le uh ka deih hi, hinanleh michih in Pasian a pat silpiak tuamchiat inei uhi, khat in hihbang in, adang in huabang in.
1CO.7.8	Hinanleh zinei nailoute leh meithaite hichin kachi hi, keimah bang in omle uh amauh a dingin ahoih ding hi. 
1CO.7.9	Hinanleh akidekzoh kei ding ua ahihleh kiteng uheh, ajiak huk sang in kiten ahoihjaw hi.
1CO.7.10	Tualeh kitengsate kiangah thu kapia hi, kei piak hilou in Toupa piak ahijaw: zi in apasal paisan kei hen; 
1CO.7.11	Hinanleh apaisan leh pasal neilou in omjing hen. Ahihkeileh apasal tawh kilem kik uhen, tualeh pasal in zi khulkei hen.
1CO.7.12	Hinanleh adangte kiangah (Toupa hilou in, ken): ka gen ahi, unau kuapeuhin ginglou zi a aneih a, amahnu akiang a aom nuam jing leh khulkei hen. 
1CO.7.13	Tualeh numei, gingloumi pasal a neiin apasal in akiang a omjing a ut leh khen kei hen. 
1CO.7.14	Ajiak ginglou pasal pen azi jiakin suksiangthou in a om a, tualeh ginglou zi zong apasal jiakin suksiangthou in a om hi. Atuachih keileh na tate uh asiang kei ding hi, hinanleh tuin amauhte asiang uhi. 
1CO.7.15	Hinanleh aginglou pen in akhen leh, khen mai hen. Sanggampa hiam, sanggamnu hiam pen huachibang thu ah ka`n in a om kei hi. Hinanleh Pasian in eite pen kilem dingin a hungsam hi. 
1CO.7.16	Ajiak zi aw, na pasal na hundam ding leh dinglouh bang nathei a? Ahihkeileh pasal aw, nazi na hundam ding leh dinglouh bang chi`n nathei a?
1CO.7.17	Hinanleh Pasian in michih kiang a a hawmsak taak bangin, tualeh Toupa`n michih asaptak bangin, tuachi`n om hen, tualeh huachibang in ken zong saptuam chin ah ka namdet hi. 
1CO.7.18	Teptansa a asap mi a om ei? Tep tanlou hung hituan kei heh, tep tanlouh a asap mi a om ei? Tep tantuan kei heh. 
1CO.7.19	Pasian thupiak juih chihlouh ngal, teptan bangmah ahikei a, teptanlouh zong bangmah ahituan kei hi. 
1CO.7.20	Michih sap a aomna uah omjing uhen. 
1CO.7.21	Sila nahihlai a sap nahiai? Khawk saken, tualeh suahtaksak theih ding nahihleh hua ngamsuk in. 
1CO.7.22	Ajiak sila hihlai a Toupa a sap tuh Toupa a zalen ahi, tuachimah bangin mi zalen hihlai a sap zong Toupa sila ahi. 
1CO.7.23	Man a leisa nahi ua, mi sila in omkei un. 
1CO.7.24	Unaute aw, michih sap a aom bang chiat in, hua ah Pasian tawh omjing hen.
1CO.7.25	Tuachiang in nungak siangthoute tungtang ahihleh Toupa thupiak bangmah ka neikei hi. Hilehzong gin-om a om ding a Toupa hehpihna tang ka hih jiakin ka ngaihdan ka gen ding hi.
1CO.7.26	Tulai haksatna jiakin hih hoih dingin ka ngaihtuah hi, mi aom ngaingai ua a omjing uh ahoih hi, kachi hi. 
1CO.7.27	Zi a hen a om na hiam? Ki sutkhiat sawm ken, zi a henlouh a om na hiam? Zi neih sawm ken. 
1CO.7.28	Hinanleh zi naneih leh zong sil na bawlkhial tuan kei hi, tualeh nungak siangthou in zong pasal nei nanleh sil a bawlkhial tuan kei hi. Hitalehzong tuachibang miten taksa ah gimna athuak ding uhi. Hinanleh ken na thuaklouh uh ka deih hi.
1CO.7.29	Hinanleh unaute aw, hih ka gen ahi, hun atomta hi, tuachi`n zineite zong zi neilou bang in; 
1CO.7.30	kapte zong kaplou bang in, kipakte zong kipaklou bang in, sil leite zong aneilou bang in; 
1CO.7.31	tualeh leitung zangte zong azangval lou bang in om hen, ajiak hih leitung omdan pen abeimang jing hi.
1CO.7.32	Hinanleh ken lungkhamna beia na om uh kung deihsak hi, zi neilou in Toupa akipaksak theihna dingin Toupa lam silte angaihsak nak hi. 
1CO.7.33	Hinanleh zi neiin azi a kipaksak theihna dingin, leitung silte a ngaihsak nak hi; 
1CO.7.34	numei pasal nei leh nungak siangthou zong aki bang kei hi. Ajiak pasal neilou in pen pumpi leh kha lam siangthou tak a a omtheihna dingin Toupa lam silte a ngaihsak hi, hinanleh numei pasal neiin apasal kipaksak theih nang in leitung lam silte a ngaihsak nak hi.
1CO.7.35	Tualeh hihte nou phattuamna ding a ka gen ahi, nou tung a kham nang a ka gen ahi kei a, hinanleh omdan kilawm hun a na omtheihna ding un leh, Toupa nna buailou a na septheihna ding ua ka gen ahijaw hi.
1CO.7.36	Hinanleh pasal khat peuhin a tanu a pallaini bei dong a aom sak a a tung a bawlkhial akisakleh pha asak bangin bawl hen. A khial kei hi, koppih neisak hen. 
1CO.7.37	Hitalehzong lungsim dettak pua a, ki tulmohna taktak neilou a, hinanleh mahni utna thununzou a a tanu kepjing a lungtang a tumpa in a bawl hoih hi. 
1CO.7.38	Tuachi`n a tanu koppih neisakpa in a bawlhoih hi, hinanleh koppih neisakloupa in abawlhoih sem hi.
1CO.7.39	Zi pen a pasal damsung teng dan a hen ahi a, hinanleh Toupa a om mi ahihnak leh a pasal asihleh a deihtaphot a kitenpih thei hi. 
1CO.7.40	Hinanleh kei ngaihdan in ahihleh a om ngaiin om leh nuam asajaw ding hi, tualeh ken zong Pasian kha neiin zong ka ngaihtuah hi.
1CO.8.1	Tualeh, milimte biakna sil piakte tungtang thu ahihleh.
1CO.8.1	“Kuapeuh in theihna ineichiat uh,” chih itheichiat uhi. Theihna in mi aki satheisak a, hinanleh itna in mi asiamhoih hi. 
1CO.8.2	Tualeh mi kuapeuh in banghiam thei a a kingaihtuah leh, atheih ding bang a theinailou ahi hi. 
1CO.8.3	Hinanleh mi kuapeuh in Pasian a it leh, hua mipa mahmah theih in aom hi.
1CO.8.4	Tuajiakin milim biakna kithoihna silte neklam thu ahihleh, leitung ah milim kichi bangmah ahikei a, tualeh khatguak loungal Pasian dang a om kei chih ithei uhi. 
1CO.8.5	Ajiak van ah hiam, leiah hiam pasiante chia minvohte om nanle uh, huachibang “pasian” tampi leh “toupa” tampi a om uhi, 
1CO.8.6	hilehzong eiding in Pasian khat guak, Pa aom a, amah a pan in siljousiah a om a, ei zong amah a om ihi uhi. Tualeh Toupa khat guak Jesu Krist a om a, ei zong amah jiak a om ihi uhi.
1CO.8.7	Ahihhang in hua theihna pen mijousiah ah a om kei hi, ajiak khenkhat in tutan in milim biakna pen biakna a ngaiin na nejing ua, asia leh pha theihna uh ahatlouh jiakin a hihnin veu uhi. 
1CO.8.8	Hinanleh nek in Pasian pahtat ahung lawhsak ahikei a, ajiak inek jiak un ihoihjaw uh ahituan kei a, nekei leizong isiajaw tuan kei uhi.
1CO.8.9	Hinanleh pilvang un, atuachih keileh a suahtakna uh bangchi hiam in mihatloute a dingin pukna ahung suak kha ding hi. 
1CO.8.10	Ajiak, nang “theihna neimi,” kuahiam in milim biakna ankuang um a tou hungmu taleh; amah sia leh pha theihna hatloupa pen milim biakna silte neding in hansanlawh talou ding maw? 
1CO.8.11	Tualeh, “na theihna!” jiakin unau hatlou asih tang a Krist in asihsak pen a mangthang ding hi. 
1CO.8.12	Hinanleh tuachia unau tung a na khialh ua, asia leh pha theihna hatlou nasuk liamsak chiang un, Krist tung ah nakhial uh ahi. 
1CO.8.13	Tuajiakin annek in ka unau apuksak leh ka unau a puklouhna dingin sa ka nekik nawn mawng mawng kei ding hi.
1CO.9.1	Sawltak hilou ka hi maw leh? Zalenlou ka hi maw leh? I Toupa Jesu mulou ka hi maw leh? Nou Toupa a ka nasep hilou nahi uh maw leh? 
1CO.9.2	Midangte a dingin sawltak hikei mahleng zong, nou a dingin ginmoh omlou takin ka hi ahi, ajiak Toupa a ka sawltak hihna chiamtehna noumah nahi uhi.
1CO.9.3	Kei hung ze-ettute kiang a ka dawnna hih ahi: 
1CO.9.4	Nek nang leh dawn nang ah thu neilou ka hi hiam? 
1CO.9.5	Sawltak dangte leh, Toupa a unaute leh, Kifa bang a unaunu khat kizohpih a, zi a neitheilou ka hi uh hiam? 
1CO.9.6	Ahihkeileh nna seplouhna dingin keileh Barnaba in thu neilou ka hi uh hiam? 
1CO.9.7	Galkapte kua ahia aneihsa seng a galkap a kuanngai? Grep huan bawlngal a agah nelou kua aom ei? Ahihkeileh ganhon khawingal a anawi nelou kua aom ei?
1CO.9.8	Hih thute mihing ngaihdan guak a gen ka hi hiam? Ahihkeileh danthu in zong huamah genlou amaw? 
1CO.9.9	Ajiak Mosi danbu ah, “Bawngtal in buh achillai in amuk kanken,” chih gelh ahi. Pasian in bawngtalte ding guak ngaihtuah adiai le? 
1CO.9.10	Ahihkeileh aman eite ding jiak mah a agen adiai le? Eite ding jiak a agelh ahi talua hi. Loukaipa`n kinemtak a akaih ding ahi a, tualeh kinemtak a buh veltu in zong akinepna amuh ding ahi. 
1CO.9.11	Kou nou a ding a khalam silte tuh ka hih uleh, na taksa lam silte uh at le ung sil thupi ahi diai le? 
1CO.9.12	Midangte`n natung ua hih thuneihna tang ahih uleh, kou zong tangsem jawlou ding ka hi uh maw?
1CO.9.12	Hitalehzong hih thuneihna ka zong kei uhi, Krist tangthupha kadal louhna ding un bangkim ka thuakjaw uhi. 
1CO.9.13	Sil siangthou a biakna nasemten tempul a silte ane uh, tualeh maitam a nasemte`n maitam sillatte ah tan anei uh chih theilou na hi uh hiam? 
1CO.9.14	Tuachimah bang a tangthupha gentute pen tangthupha mah a ahin ding uh ahi chi`n Toupa`n thu apia hi. 
1CO.9.15	Hinanleh ken hih silte khatbek ka zangkei hi, tualeh hih silte ka tungah kibawl leh zong ka chikei hi. Ajiak kuahiam in ka kisuanna pen bangmah lou a abawl sang in kei dingin sih ahoihjaw hi! 
1CO.9.16	Ajiak tangthupha gen nanleng zong suan ding bangmah ka neikei hi. Bawllouh theihlouh katung a ki-nga ahihjiak in, tangthupha gen keileng katung agik ding hi! 
1CO.9.17	Ajiak hih sil uttak a bawl ka hihleh nuamman muh ding kanei hi, hinanleh ka utthu lou a bawl ka hihleh tangthupha kepna ka khut a piak ka hi ding hi. 
1CO.9.18	Tualeh ka nuamman bang ahia le? Tangthupha ka gen chiang a tangthupha a ka thuneihna aval a ka zaklouhna ding a Krist tangthupha athawn a pia ka hihtheihna pen ahi.
1CO.9.19	Mijousiah a pat zalen himah nanleng, mi tamsem kalak theihna dingin mijousiah sila in ka kibawl hi. 
1CO.9.20	Judate ka laktheihna dingin Judate kiangah Judami bangin ka om a, dan nuai a omte ka laklut theihna dingin, dan nuai a omte kiangah dan nuaia om bangin ka om hi, dannuai a omlou hinan leng zong. 
1CO.9.21	Dan neiloute ka laklut theihna dingin, dan neiloute kiangah dan neilou bangin ka om hi, hinanleh Pasian dan nuaia omlou hituanlou in, Krist dan nuai a omjaw in. 
1CO.9.22	Mi hatloute ka laklut theihna dingin, mi hatloute kiangah mi hatlou bangin ka om hi, bang chidan hiam a mi khenkhat bek ka hundam theih nangin mijousiah kiangah sil bangkim in ka kibawl hi.
1CO.9.23	Noutawh hih ah tan ka neihtheihna dingin tangthupha jiakin hih ka bawl hi. 
1CO.9.24	Kitaidemte aun un atai ua, hinanleh khat guakin nuamman a mujel uhi chih theilou nahi uh hiam? Na gahtheihna ding un tuachimah bangin tai un. 
1CO.9.25	Tualeh kuapeuh lohman muhsawm a kidemna a pangmi in sil jousiah ah a kithunun uhi. Amau`n lallukhu sethei muhna ding a bawl ahi ua, hinanleh en lallukhu setheilou dingin i bawl uh ahi. 
1CO.9.26	Tuajiakin, huachibang in katai a, ajiakbei hilou in. Huihkhua a leltak tumte bang hilou in kapang hi. 
1CO.9.27	Hinanleh ka pumpi ka thunun a, ka thunuai ah ka koih hi, atuachih keileh midangte kiang a tangthupha ka genzoh nungin keimahpi chinglah in ka om kha ding hi.
1CO.10.1	Tualou zong unaute aw, hihte na theihlouh uh ka deihkei hi, ipu ipate`n aun un meipi nuai ah ana om ua, tualeh aun un tuipi ana kan ua. 
1CO.10.2	A un ua meipi leh tuipi a Mosi kiang a baptis a aom ua. 
1CO.10.3	Tualeh a un ua khalam an kibang anek ua 
1CO.10.4	tualeh aun un khalam dawn ding kibang a dawnchiat uhi. Ajiak amauhte juitu khalam suangpi a a dawnchiat uhi; hua suangpi pen Krist ahi. 
1CO.10.5	Hinanleh alak ua mi tampite tung ah Pasian a lungkim takei a, gamdai ah apumpite uh thehjakin aomta uhi. 
1CO.10.6	Sil gilou alunggulh bang ua i lunggulh louhna ding a hihte pen eite a ding a etsakna ahih ding ahi, 
1CO.10.7	tualeh alak ua mi khenkhat milim biami ahihmah bang un milim biami hikei un. “Mipite pen neding leh dawn dingin atou ua, tualeh kimawl dingin ading jel uh,” chih gelh bang in. 
1CO.10.8	Alak ua mi khenkhatten nulehpa kal thanghuaina a bawljiak un, nikhat in sangsawmnih leh sangthum apuklup lawh bang un eiten huabang mohna i bawlkei ding uhi. 
1CO.10.9	Alak ua khenkhat in Toupa a ze-et ua gul a hihmang a aom bang un, enjaw Krist i ze-et kei ding uhi. 
1CO.10.10	Tualeh alak ua khenkhat aphun ua, hihmangpa hihmang a aom bang un iphunkei ding uhi. 
1CO.10.11	Tuin hihte jousiah etsakna dingin atung uah ana tung hi, tualeh ei leitung huntawp hung tunnate kiangah thuhilhna ding a gelh ahi.
1CO.10.12	Tuajiakin, ading a kingaihtuahte pilvang hen, atuachih keileh apuk ding hi. 
1CO.10.13	Mihing thuakval natung uah khemna atung ngai kei, hinanleh Pasian a gin-om a, aman na thuakzoh val uh khemna natuah ding uh aphalkei ding, hinanleh nathuak zohna ding un khemna jousiah a na taikhiat theihnang lampi ahung bawlsak jaw ding hi.
1CO.10.14	Tuajiakin, ittakte aw, milim biak taisan un. 
1CO.10.15	Mipilte bangin thu ka gen ahi, ka thugen ngaihtuah un. 
1CO.10.16	Gualjawlna nou a gual kajawl uh, Krist sisan kipawlkhawm pihna hilou amaw leh: Tanghou kabal kek uh Krist pumpi kipawlkhawm pihna hilou amaw leh? 
1CO.10.17	Ajiak eite tampi hinanlei zong, tanghou beukhat, pumpi khat ihi uhi.
1CO.10.18	Taksa dan ah Israelte en sin ua, kithoihna sa nete, maitam tawh tan neikhawm hilou ahi uai le. 
1CO.10.19	Ahihleh bang ahia ka gen ding? Milim pen sil banghiam khat ahi a, ahihkeileh milim biakna a sil kilante zong sil banghiam khat ahi chi ka hiai le? 
1CO.10.20	Jentelte kithoihna pen Pasian kiang a kithoihna hilou in, dawite kiangah akithoih uh chi ka hijaw hi. Nou dawite tawh na kipawlkhawm uh kung deihsak kei hi. 
1CO.10.21	Toupa nou leh dawi nou na dawnkhawm thei kei ding uh, Toupa dohkan ah leh dawite dohkan ah na nekhawm thei kei ding uhi. 
1CO.10.22	Ahihkeileh Toupa thangsia ding a hantawk sawm ihi uai leh? Eite amah sang a hatjaw ihi uh hiam? 
1CO.10.23	“Sil jousiah kei dingin asiang a,” hinanleh sil jousiah kei dingin ahoih kim kei hi. Sil jousiah kei dingin asiang a, hinanleh sil jousiahin mi a bawlhoih kei hi. 
1CO.10.24	Mi kuamah in amah guak hoihna ding zongjaw louin, midangte hoihna ding zongjaw hen.
1CO.10.25	Sa ajuakna mun a kijuak taphot sialehpha theihna jiakin bangmah dongse louin ne un. 
1CO.10.26	Ajiak, “Leitung leh asung a om jousiah Toupa a ahi hi.” 
1CO.10.27	Ginglou mite lak a kua hiam in an neding a ahung chial a, tualeh pai na ut leh namai a kilui taphot sia leh pha theihna jiakin bangmah dongse louin ne in. 
1CO.10.28	Hinanleh mi kuahiam in, “Hih pen milim kiang a kithoina ahi,” chia ahung hilh leh amah ahung hilhpa jiak leh sia leh pha theihna jiakin nekei un, ajiak leitung leh asung a om jousiah Toupa a ahi hi. 
1CO.10.29	Nang mah sia leh pha theihna chi ka hikei a.
1CO.10.29	Hinanleh midangte sia leh pha theihna chi ka hijaw hi. “Achihleh bang ding a midangte sia leh pha theihna in ka zalenna thunun ahia? 
1CO.10.30	Hinanleh kipak tak a ka nek leh bangding a kipahthu ka genna tung a gensiat a om ka hia?”
1CO.10.31	Tuajiakin, nane un zong nadawn un zong nabawl taphot uh Pasian thupina ding ngen in bawl un. 
1CO.10.32	Judate hiam, Jentelte hiam ahihkeileh Pasian saptuamte hitaleh a thangpaihna ding un bawl kei un. 
1CO.10.33	Keimah phattuamna ding zonglou a, hinanleh hundam a a omtheihna ding ua mi tampite phattuamna ding a, sil jousiah a michin teng ka kipaksak mahbang in.
1CO.11.1	Kei Krist omdan latu ka hih mahbang in nou kei omdan latu hi un. 
1CO.11.2	Tualeh unaute aw, sil bangkim a nungtheih ua, dante kunghilh bang jel a nakep jing jiak un kung pahtawi hi. 
1CO.11.3	Hinanleh pasal jousiah lutang Krist ahi, numei lutang pasal ahi, tualeh Krist lutang Pasian ahi chih natheih uh kung deih hi. 
1CO.11.4	Pasal kuapeuh alu khuhsa a thumna nei, ahihkeileh thugen jousiahin alutang a zahbawllou ahi hi. 
1CO.11.5	Hinanleh numei alu khuhlou a thumna nei hiam ahihkeileh thugen hiam jousiahin alutang a zahbawllou ahi hi. Ajiak huachibang a bawlte pen asam kiheu tawh kibang ahi. 
1CO.11.6	Ajiak numei in alu akhuh kei ding leh asam heukiau hen, hinanleh numei ding a sam heu hiam ahihkeileh heukiau ajumhuai leh kikhuh hen. 
1CO.11.7	Pasal pen Pasian lim bang leh a thupina ahihjiak in alu akhuhlouh ding mawng ahi, hinanleh numei ahihleh pasal thupina ahi; 
1CO.11.8	ajiak pasal pen numei a pat a siam ahikei a, hinanleh numei pen pasal a pat siam ahijaw hi. 
1CO.11.9	Pasal pen numei a ding a siam zong ahikei a, hinanleh numei pen pasal a ding a siam ahijaw hi. 
1CO.11.10	Hih jiakin numei in pasal thuneihna chiamtehna in leh, vantungmite jiakin alu akhuh ding ahi. 
1CO.11.11	Hitalehzong Toupa silgel dan ah pasal lou in numei a omthei kei a, numei louin pasal a omthei kei hi. 
1CO.11.12	Ajiak numei pen pasal a pat siam ahihmah bangin pasal zong numei jiak a piang ahi. Hinanleh sil jousiah Pasian a kipan ahi.
1CO.11.13	Noumah kingaihtuah un, numei in alu khuhlou a Pasian kiang a thumna aneih akilawm ei. 
1CO.11.14	Pasal in samsau aneih leh amah a dingin ajumhuai hi, chih ngaina dan in zong nou hung theisak hilou amaw, 
1CO.11.15	hinanleh numeiin samsau aneihleh amah a dingin athupina ahijaw hi, ajiak asam pen akhuhna ding a piak ahi. 
1CO.11.16	Hinanleh mi kuahiam a selkhahleh huachibang tawndan inei kei uhi, Pasian saptuam pawlten zong anei kei uhi.
1CO.11.17	Ahihhang in nou hihthu kung hilhna ah kung phatthei kei hi, hoihjawksem nang a kikhawm hilou in, hinanleh siatjawksem nang a na kikhopjel jiak un. 
1CO.11.18	Ajiak amasapen a saptuam a na kikhop chiang un nalak uah kilang khenna a om nak chih kaja hi, tualeh ging zong ka gingta hi. 
1CO.11.19	Ajiak ataktak a kipomte akilat theihna dingin nalak uah ki langkhenna aom ding mawng ahi. 
1CO.11.20	Tuajiakin, munkhat a nung paikhawm chiang un Toupa nitak an nektheihna gual ahi kei hi. 
1CO.11.21	Ajiak nanek chiang un michih midangte masang in noumau nitak an na kinek chiat uh, tuachi`n khenkhat agilkial a, adang in akham uhi. 
1CO.11.22	Bang chidan ahia? Nekna ding leh dawnna ding inn kineihlou nahi uh maw? Ahihkeileh Pasian saptuamte na simmoh un, bangmah neiloute na zahlaksak uh maw? Na kiang uah bang ahia ka gen ding? Kung phat ding a diam? Hih thute ah kung phat kei ding hi!
1CO.11.23	Ajiak Toupa kiang a ka muh pen nou kung hilhsawn ahi, tuachia Toupa Jesu`n matsak a aom ding jan in tanghou ala a, 
1CO.11.24	tualeh kipahthu agenzoh in, abalkek a, la unla, ne un, “Hih kataksa nou a ding a kipia pen ahi, nung theihjingna ding un hih bawljel un,” achih. 
1CO.11.25	Tuachimah bangin, nitak an anek zoh in nou ala a, “Hih nou ka sisan a thukhunthak ahi, na dawn teng un keimah nung theihjingna ding un hih bawljel un,” achih.
1CO.11.26	Ajiak hih tanghou nanek ua, hih nou nadawn teng un a hungpai kik masiah Toupa sihna naphuangjak uh ahi hi. 
1CO.11.27	Tuajiakin kuapeuh chinloupi a hih Toupa tanghou ne a anou dawn tuh Toupa taksa leh sisan tung ah siamlouh atang ding hi. 
1CO.11.28	Hinanleh mi amah ki enchianjaw hen, tuachi`n tanghou ne henla nou dawn hen. 
1CO.11.29	Ajiak Toupa taksa in a etsak theiloupi a, kuapeuh netakloupi a ne leh dawntakloupi a dawn in amah siamlouh kitanna dingin ane in adawn ahi. 
1CO.11.30	Hihjiakin nalak ua mi tampi na jawngkhal ua, na china ua, tualeh tampi na sihlohta uhi. 
1CO.11.31	Ajiak eimah leh eimah ki enchian lei vaihawmsak a omlou ding ihi uhi. 
1CO.11.32	Hinanleh vaihawmsak a i om un zong leitung tawh siamlouh tang a i omlouhna ding un Toupa taihilh in i om uhi.
1CO.11.33	Tuajiakin, unaute aw, neding a na kikhop chiang un, khat leh khat ki ngakkhawm chiat un. 
1CO.11.34	Hinanleh na kikhopna uh vaihawmna na thuaklohna uh ahihlouh nang in mi kuapeuh agil akial leh a inn ah ne hen, tualeh thudangte pen kung paichiang in kalem siang na ding hi.
1CO.12.1	Tuin unaute aw, khalam silpiak pen
1CO.12.1	Na theilouh ding uh ka deihkei hi. 
1CO.12.2	Jentelte nahi ua, pui a na om bangjel un, hih milim hamtheiloute lam ah puakmang in na om jel uh chih nathei uhi. 
1CO.12.3	Tuajiakin kuaman Pasian kha a thu gen in, “Jesu pen, hamsia thuak ahi!” achi ngaikei, chih kung theisak hi.
1CO.12.4	Tuachi`n silpiak tuamtuam a om a, hinanleh kha khat ahi. 
1CO.12.5	Tualeh nasepdan tuamtuam a om a, hinanleh Toupa khat ahi. 
1CO.12.6	Tualeh nna septheihna tuamtuam a om a, hinanleh bangkim a bangkim bawltu Pasian khat a om hi. 
1CO.12.7	Hinanleh phattuampih chiatna dingin kha kilakna miteng kiang a piak ahi. 
1CO.12.8	Ajiak mikhat kiangah kha in pilna apia a, midang kiangah hua kha mah in theihna apia hi. 
1CO.12.9	Midang kiangah hua kha mah in ginna apia a, midang kiangah hua kha mah in sukdam theihna silpiakte apia hi. 
1CO.12.10	Midang kiangah sillamdang bawl theihnate apia a, midang kiangah thu gentheihna apia hi. Midang kiangah khate theihkhen theihna apia a, midang kiangah ham tuamtuam a thu gentheihna apia hi. Midang kiangah ham tuamtuam lehtheihna apia hi. 
1CO.12.11	Hinanleh huate jousiah khakhat mah in michih kiang a adeih bang jel a hawm chiat in asem hi.
1CO.12.12	Ajiak taksa pumpi khat ahi a, hiang tampi anei hi, hinanleh hiang jousiahte tam mahle uh pumpikhat ahi uhi, tuachimah bangin Krist zong khat ahi. 
1CO.12.13	Ajiak eite Juda hi in Jentelte hitalei, sila hi`n silalou hitalei, i un ua pumpi khat a om dingin khakhat a baptis in i om uhi, tualeh kha khat dawnsak in i om uhi.
1CO.12.14	Pumpi pen hiangkhat guak ahi kei a, hinanleh hiang tampi ahijaw hi. 
1CO.12.15	Keng in, “Khut ka hihlouh jiakin pumpi ah ka pangkei,” chileh, hih jiakin pumpi ah panglou ahithei diai le. 
1CO.12.16	Tualeh bil in, “Mit ka hihlouh jiakin pumpi ah ka pangkei,” chileh, hih jiakin pumpi a panglou ahi thei diai le. 
1CO.12.17	Pumpi pen apumpi`n mit hitaleh, khuajakna khoiah aom ta diai? Apumpi`n khuajakna hitaleh gimnam theihna khoiah a om ta dia? 
1CO.12.18	Hinanleh Pasian in hiang chinteng pen pha asak bangin pumpi ah akoih hi. 
1CO.12.19	Tualeh aun un hiang khat guak hitaleh pumpi khoiah a om tadia! 
1CO.12.20	Hinanleh tuin hiang tampi hinanleh uh, pumpi khat guak ahi.
1CO.12.21	Tualeh mit in khut kiangah, “Bangmah in kung poimoh kei!” a chithei kei, lutang in zong keng kiangah, “Bangmah in kung poimoh kei!” a chithei tuan kei hi. 
1CO.12.22	Chithei lou, chihnak sangin, pumpi hiang hatlou a kilangte zong apoimoh mahmah hi; 
1CO.12.23	tualeh pumpi hiang ngaihsak thamlou a ingaihtuahte huate mah izahtak bawljaw ua, tualeh ihiang kilawmloute`n naktak in hoihna aneijaw uhi, 
1CO.12.24	hinanleh ihiang kilawmte`n huachibang apoimoh kei uhi. Hinanleh Pasian in poimoh thamlou hiangte pen zahbawl sem in pumpi alemkhawm hi. 
1CO.12.25	Tuachia pumpi a kikhenna aom louh a, hinanleh hiangte khat leh khat a kingaihsak chiat theihna ding un. 
1CO.12.26	Tualeh hiang khat in athuak leh hiang tengteng in athuakpih jel a, tualeh hiang khat pahtawi a aom leh hiang dang jousiahin a kipahpih jel uhi.
1CO.12.27	Tuin nou pen Krist pumpi na hi ua, a mimal mal in hiangte na hi uhi. 
1CO.12.28	Tualeh Pasian in khenkhat saptuam ah ahung koih a, amasapen in sawltakte, anihna ah Jawlneite, athumna ah siate, huazoh in sillamdang bawltute, huazoh in sukdamtheihna silpiakte, panpihtheihnate, vaihawm siamnate, ham tuamtuam a hamtheihnate. 
1CO.12.29	Aun un sawltak ahi uai? Aun un Jawlnei ahi uai? Aun un sia ahi uai? Aun un sillamdang bawltheitute ahi uai? 
1CO.12.30	Aun un sukdamtheihna silpiakte anei uai? Aun un hamtheihlouh in thu a genthei uai? Aun un hamtheihlouhte aletthei uai? 
1CO.12.31	Hinanleh silpiak hoihpente lunggulhjaw un, tuachi`n lampi hoihjaw kung musak ding hi.
1CO.13.1	Mihing hamte leh vantungmite ham in thu gennan leng itna kaneih kei leh dak ging hiam, jam ging hiam ka bang leltak ding hi. 
1CO.13.2	Tualeh thugen theihna silpiak nei in, thugu`k jousiah leh theihna jousiah theisiang nanleng, tualeh mual kisuansak theihna khop ginna nei nanleng, itna ka neih keileh bangmah lou ka hi. 
1CO.13.3	Tualeh ka neih jousiah migentheite vak nang in piasiang in ka pumpi haltum dingin pia-ngam nanleng, itna kaneih kei leh bangmah aphatum kei hi.
1CO.13.4	Itna in adawhjou a, a migi a, itna in a engsia kei a, itna aki liansak kei a; 
1CO.13.5	itna akilawmlou in agamta kei a, amah ding guak akhual kei a, ahehbaih kei a, sil gilou angaihtuah kei a; 
1CO.13.6	diktatlouhna ah akipak kei a, hinanleh thutak ah akipak hi. 
1CO.13.7	Sil jousiah puakdan asiam a, sil jousiah agingta a, sil jousiah alam en a, sil jousiah athuak paisuak hi.
1CO.13.8	Itna bangchik mah in alohsam ngai kei ding. Hinanleh thugen theihnate om nanleh zong a hungbei ding a, ham theihlouhte om nanleh ahung tawp ding a, theihnate om nanleh a hungbei ding hi, bangmahlou ahung suak ding hi. 
1CO.13.9	Akimlou in ithei ua, akimlou in igen uhi. 
1CO.13.10	Hinanleh abukim a hungtun chiangin akimlou pen sukbei ahita ding hi.
1CO.13.11	Ka naupan laiin, naupang ham in ka ham a, naupang theih in kathei a, naupang ngaihtuah in ka ngaihtuah hi; hinanleh kungpichin tak in naupang silte ka koihkhiata hi. 
1CO.13.12	Ajiak tuin limlang ah chianglou tak in imu ua, hinanleh huahun chiangin kimaituah in i muta ding hi. Tuin akimlou in ka thei a, hinanleh huahun chiangin kei hung kitheih bangin ka theita ding hi.
1CO.13.13	Tualeh tuin ginna tawh, kinepna tawh, itna, hihteng thum a omkhawm uhi, hinanleh hihteng lak a lianpen tuh itna ahi.
1CO.14.1	Itna delhjui jel unla, khalam silpiakte lunggulh un, adiak in thu gentheihna lunggulh un. 
1CO.14.2	Ajiak hamtheihlouh a ham in mi kiang a thugen hilou in, Pasian kiang a gen ahijaw hi, kuamah in a thugen atheihlouh jiakin, hinanleh kha a thugu`k gen ahi. 
1CO.14.3	Hinanleh thugentu in mihing kiangah siamhoihna thute, hasotna thute, tualeh khamuanna thute agen hi. 
1CO.14.4	Hamtheihlouh a thugen in amah guak a kibawlhoih a, hinanleh thugenmi in saptuam asiam hoih hi.
1CO.14.5	Na un ua hamtheihlouh a na ham uh kung deihsak a, hinanleh thu na gentheih uh kung deihsakjaw sem hi. ajiak saptuam siamhoih nang a alehkhiat kei ngal uleh hamtheihlouh a ham sang in thugenmi ahoihjaw hi. 
1CO.14.6	Hinanleh tuin unaute aw, hamtheihlouh a ham in na kiang uah hungpai taleng, kilakna in hiam, theihna in hiam, thugentheihna in hiam, ahihkeileh thuhilhna in hiam in na kiang uah genkei leng, bang in kung hih phatuam dia?
1CO.14.7	Sil hinna neilou gingthei, theile hiam, ahihkeileh kaihging ngei zong omjia neia agin kei leh bang kimut a, bang kitum chih bang achi ki theihtheih diai? 
1CO.14.8	Ajiak pengkul mumal beiin kimutleh, kua ahia galdou a kisa ding? 
1CO.14.9	Tuachimah bang a nou zong ham theihbaihlam a nagen kei uleh, bang kigen ahia chih bang achi kitheih dia, ajiak huihkhua a ham na hi giap ding uhi! 
1CO.14.10	Leitung ah ham chi tuamtuam om ahi maithei, hinanleh omjia neilou khat bek a om kei hi. 
1CO.14.11	Tuajiakin, hua ham in agen ka theih kei leh hua thugenpa dingin kei pen gamdangmi ka hi a, tualeh kei a dingin agenpa zong gamdangmi ahi ding hi. 
1CO.14.12	Tuachimah bangin khalam silpiakte a na phattuam ngaih bang un, saptuamte siamhoihna ding a nung khantheihna ding uh zong un.
1CO.14.13	Tuajiakin, hamtheihlouh a ham in alehdok theihna dingin thum hen. 
1CO.14.14	Ajiak hamtheihlouh in thum leng, kakha injaw ka thum a, hinanleh ka theihna aphatuam kei hi. 
1CO.14.15	Ahihleh bangchi`n ka bawl tadiai? Kha in thumna ka nei ding a, theihna in zong ka thum ding hi. Kha in la kasa ding a, theihna in zong la kasa ding hi. 
1CO.14.16	Atuachih keileh, kha a na gualjawl chiangin mimawlpa in na kipak thugen ah na thugen theiloupi in bangchi`n “Amen” achi thei dia? 
1CO.14.17	Nang kipahthu nagen hoihngel a, hinanleh midangte asiamhoih tuan kei hi.
1CO.14.18	Noute jousiah sangin hamtheihlouh a thu ka gen tamjawk jiakin Pasian kiangah kipahthu ka gen hi. 
1CO.14.19	Hinanleh saptuam lak ah pen hamtheihlouh a thu singkhat ka gen sang in, ka thugen a midangte ka hilhtheihna dingin ka theihna in thu tengnga ka gen jaw ding hi.
1CO.14.20	Unaute aw, theihsiamna lam ah naupang kei unla, gitlouhna lam ah naupang un, theihsiamna lam ah piching un. 
1CO.14.21	Dan laibu ah,
1CO.14.21	“Hamdang mite leh gamdang mite muk leh
1CO.14.21	kam in hih mite kiangah thu ka gen ding a,
1CO.14.21	huachi`n zong ka thu a ngaikhia tuan kei ding uhi,
1CO.14.21	Toupa`n achi,”
1CO.14.21	chih gelh bang in. 
1CO.14.22	Tuajiakin hamtheilouh pen gingtute ding hilou in, hinanleh gingloute dingin chiamtehna ahi, hinanleh thugen theihna gingloute a ahi kei a, hinanleh gingtute ding ahijaw hi.
1CO.14.23	Tuajiakin, saptuam pumpi mun khat a na kikhopna uah mijousiah hamtheihlouh in ham tale uchin, tualeh huasan ah athei nailou leh gingloumi hungpai taleh, nou mimaw hungchi talou ding uh maw? 
1CO.14.24	Hinanleh mijousiah in thu gen tale uchin, gingloumi hiam ahihkeileh atheilou mi khat huasan ah hungpaileh, agitlouh dan na un un theihsak in a omta ding a, na un ua awimoh ahung hita ding hi, 
1CO.14.25	tualeh a lungtang a thugukte hihlat in a om ding a, tualeh khupbok a puk in Pasian abia ding a, nalak uah Pasian a om taktak hi! chih agen ding hi.
1CO.14.26	Bang chihding ahi tadiam unaute aw? Nung kikhop chiang un michih in phatna la bang, thuhilhna bang, hamtheihlouh bang, kilakna bang, ham lehna bang nanei chiat uh, sil jousiah bawlhoihna dingin hihen. 
1CO.14.27	Mi kuapeuh in hamtheihlouh a thu agen leh, nih in hiam, ahihkeileh atamtawp in thum in gen hen, huazong kikhel jel in hi hen, tualeh mikhat in let khia hen. 
1CO.14.28	Tualeh alettu ding aom kei leh saptuam kikhopna ah hamlou in om mai hen, amah leh Pasian kiangah kigen hen. 
1CO.14.29	Jawlneite nih hiam thum hiam in gen uhenla, adangte`n agen uh ngaihtuah uhen. 
1CO.14.30	Hinanleh akiang a tou midang kiang a banghiam ahung kilakleh, amasapen dai hen. 
1CO.14.31	Ajiak mijousiah in atheih a, mijousiah khamuang a a omtheihna dingin na un un khat khat in nagen thei uhi. 
1CO.14.32	Tualeh thugentute kha pen thugentute thuthu in aom uhi, 
1CO.14.33	Pasian, buaina Pasian ahikei a.
1CO.14.33	Hinanleh misiangthoute saptuam jousiah a ahih mah bangin khamuanna Pasian ahijaw hi. 
1CO.14.34	Na numeite uh saptuam kikhopna ah dai uhen, ajiak amauh a dingin thugen phal ahi kei hi, hinanleh dan laibu in zong agen bangin thumanna nuai ah omjaw uhen. 
1CO.14.35	Tualeh banghiam theihnuam aneih uleh innlam ah apasalte uh dong uhen, ajiak saptuam kikhopna a numei thugen pen ajumhuai ahi.
1CO.14.36	Ahihleh Pasian thu nou kiang a hung kipankhia ahi maw leh? Ahihkeileh noukiang guak a hungtung ahi maw leh? 
1CO.14.37	Mi kuapeuh in thugentu hiam, ahihkeileh khami hiam a akingaihtuah leh na kiang ua ka thugelhte Toupa thupiak ahi chih thei un. 
1CO.14.38	Hinanleh mi kuapeuh atheilou a om leh amah pen theilou in om mai hen.
1CO.14.39	Tuajiakin, unaute aw, thugen lunggulh unla, hamtheihlouh a ham kham kei un. 
1CO.14.40	Sil jousiah hoihtak leh kituak tak a bawl hi hen.
1CO.15.1	Huate lou zong unaute aw, na kiang ua ka tangthupha gen, pom zong napom uh, tualeh huamah a nadinna uh kung theisak kik hi. 
1CO.15.2	Na kiang ua ka thugen na pomdet uleh huamah ah hundam in na om ding ua, atuachih keileh, na ginna uh mokna asuak ding hi.
1CO.15.3	Ajiak amasapen in ken zong ka muh pen nou kung hilhsawn hi, chih Pasian laisiangthou dungjui in Krist in ikhialhnate jiakin asi a; 
1CO.15.4	tualeh vuiin a om a, Laisiangthou dunguiin nithumni in athoukikta hi. 
1CO.15.5	Tualeh Kifa kiangah akilak a, tuazoh in sawm leh nihte kiang ah. 
1CO.15.6	Tuanung in unau ja nga sang a tamjaw kiangah khatvei thu in a kilak a, alak ua tamjawte tutan in adam nalai ua, hinanleh khenkhatte a ihmuta uhi. 
1CO.15.7	Tuanung in Jakob kiangah a kilak a, tuachi`n sawltakte tengteng kiang ah.
1CO.15.8	Tuachi`n a nunung pen in ahunlou bang a piang kei kiangah a kilak hi. 
1CO.15.9	Ajiak sawltakte lak a neupen ka hi a, saptuamte ka bawl gentheih jiakin sawltak chihtak zong ka hikei hi. 
1CO.15.10	Hinanleh Pasian hehpihna jiakin ka hihhih ding ka hita hi, tualeh ahehpihna hung piak athawn in a omkei a, hinanleh amauhte teng sang in ka semgim jaw hi, hinanleh kei sep hilou in Pasian hehpihna ka kiang a om in asemjaw hi. 
1CO.15.11	Tuajiakin, kei hi in, amauh hitaleh, tuachi`n ka gen ua, tuachi`n nou na gingta uhi.
1CO.15.12	Tuin Krist misi lak a pat athoukik chih igen ngal leh bangchidan a nalak ua khenkhat in misi thohkikna a omkei chi na hi ua? 
1CO.15.13	Atuachihleh misite thohkikna a om keileh Krist zong a thoukik kei ding hi; 
1CO.15.14	tualeh Krist a thohkik keileh ka thugen uh zong athawn ahi ding a, na ginna uh zong athawn ahi ding hi. 
1CO.15.15	Ahi, Pasian in Krist akaithou hi chia, Pasian theihpihtu hi a thu ka gen jiak un, kou Pasian theihpihtu diklou bangin ka omta uhi, hinanleh misi thohkikna omlou takpi ahihleh, amah zong a kaithou kei ding hi. 
1CO.15.16	Ajiak misite athohkik kei uleh Krist zong kaihthoh in a omkei ding hi. 
1CO.15.17	Tualeh Krist kaithoh a aom kei leh, na ginna uh zong athawn ahi ding a, na khialhna uah na om nalai ding uhi. 
1CO.15.18	Tuachi`n Krist a ihmute zong a mangthang ahita ding uhi. 
1CO.15.19	Tu damsung guak a ding a Krist a kinepna ineih uleh, mi tengteng lak a mi hehpihhuai pen ihi ding uhi.
1CO.15.20	Hinanleh tuin Krist pen misi lak a pat kaihthoh in a omta a, ihmute lak a gah masapen a hunghita hi. 
1CO.15.21	Mihing khat jiak a sihna ahung om jiakin, mihing khat jiak mah in misi thohkikna zong ahung om hi. 
1CO.15.22	Ajiak, Adam a mi tengteng asih mahbang un, Krist ah mi tengteng suk hing in aom ding uhi. 
1CO.15.23	Hinanleh michih amauh hun chiat ah, Krist gah masapen ahi a, tuazoh chiangin ahung paikikna ah Krist ate ahi ding hi. 
1CO.15.24	Tuachi`n atawp a hungtung ding, huahun chiangin vaihawmna jousiah leh thuneihna jousiah leh silbawltheihna jousiah sumang in Pasian Pa kiang ah a kumpi gam a piata ding hi. 
1CO.15.25	Ajiak a melmate jousiah akeng nuaia akoih masiah aman vai ahawm ding hi. 
1CO.15.26	Melma nunung sukmang a om ding pen ahihleh sihna ahi. 
1CO.15.27	Ajiak Pasian in sil jousiah akeng nuai ah akoihta hi. Hinanleh, sil jousiah a thunuai ah akoihta achih in, a thunuai a sil jousiah koihsakpa Pasian a huamkha kei, chih akilang hi. 
1CO.15.28	Tualeh sil jousiah a thunuai a aom chiangin, Tapa ngei zong sil jousiah a thunuai a koihpa nuai ah a kituhlutta ding hi.
1CO.15.29	Atuachih keileh, misite a ding a baptisma atansak uh bangding ata diam? Misite thoukik mawng mawng lou ding ahih uleh, bangding a misite a ding a baptisma atansak uh ahia? 
1CO.15.30	Tualeh bangding a eite zong dakkal teng a lau a omjing ihi ua? 
1CO.15.31	Jesu Krist i Toupa a kung suanna sial in niteng in ka si ahi! 
1CO.15.32	Mihing tatdan bang a Ephesa a gamsate kihaupih ka hihleh kei dingin bang aphatuam dia, misi thoukik lou ahihleh? Ne in i dawn ding uh, jing chiang a si ding ihi. 
1CO.15.33	Khem in om kei un, “Lawigilou in omdan hoih asusia veu hi.” 
1CO.15.34	Diktatna lam ah halh unla, khial kei un, ajiak khenkhat in Pasian theihna a neikei uhi, hih na jumna ding ua ka gen ahi.
1CO.15.35	Hinanleh mi kuahiam in, “Misite bangchi`n kaihthoh ahi ding ua? Bangchi bang a pumpi nei in ahung pawt ding ua?” achi ding uhi. 
1CO.15.36	Nang mimaw! Na khaichi tuh zong asih phot keileh apoukei hi. 
1CO.15.37	Tualeh natuh in akung hung om ding natuh kei a, gehu hi`n khaichi tuamtuam hitaleh zong atang mah ahi natuh. 
1CO.15.38	Hinanleh Pasian in khaichi jousiah kiangah pha asak bang jelin akung apia hi.
1CO.15.39	Taksa jousiah taksa kibang ahikei a, hinanleh mihing taksa atuam ahi a, gamsate taksa atuam a, ngasate taksa atuam a, tualeh vasate taksa atuam hi.
1CO.15.40	Vanlam pumpi zong a om a, leilam pumpi zong a om, hinanleh vanlam pumpi thupina atuam a, leilam pumpi thupina atuam hi. 
1CO.15.41	Ni in thupina tuam khat anei a, kha in thupina tuam anei, tualeh aksi leh aksi zong athupina uh atuamchiat hi.
1CO.15.42	Tuachimah bangin misi thohkikna zong ahi. Muatthei a tuh in a om a, muattheilou a kaihthoh in a om. 
1CO.15.43	Thulimlou tak a tuh in a om a, thupitak a kaihthoh in a om hi, hatlou a tuh in a om a, sil bawltheitak a kaihthoh in a om hi. 
1CO.15.44	Salam pumpi nei a tuh in a om a, khalam pumpi nei a kaihthoh in a om, salam pumpi a om a, khalam pumpi zong a om hi. 
1CO.15.45	Tualeh, “Mi masa, Adam pen, hinna nei mihing a siam ahi hi”; chia gelh bang in, hinanleh Adam nunung pen ahihleh hinna piatu kha ahi hi. 
1CO.15.46	Ahihhang in khalam a om masa kei a, salam a om masajaw hi, tuakhit in khalam ahung om hi. 
1CO.15.47	Mihing masa leivui a siam, leimi ahi a, mihing nihna pen van a kipan Toupa ahi. 
1CO.15.48	Lei a siam mite pen lei a kisiampa bang ahi ua, vanlam mite ahihleh van a mite bang ahi uhi. 
1CO.15.49	Tualeh lei a kisiam mel ipuak bang un vanmi mel zong ipua ding uhi.
1CO.15.50	Tuin unaute aw, taksa leh sisan in Pasian gam aluah thei kei a, muatthei in zong muattheih louhna aluahthei kei, chih ka gen ahi.
1CO.15.51	Ngai un, thugu`k kung hilh ding hi, i un un i ihmu khin kei ding ua, hinanleh i un un hihlamdang in i omsiang ding uhi. 
1CO.15.52	Thakhat in, mitphiatkal louin, pengkul nunung pen dingin, pengkul ahung ging ding a, tualeh misite pen muattheilou a kaihthoh in a om ding ua, eite zong hihlam dangin a i om ta ding uhi. 
1CO.15.53	Ajiak hih muatthei in muattheih louhna asilh ding a, tualeh sithei in sihtheih louhna asilh ding hi. 
1CO.15.54	Tuachia hih muatthei in muattheih louhna asilh a, tualeh hih sithei in sihtheih louhna asilh hun chiangin, zohna in sihna a valhjouta, chia kigelh ahung tangtung ta ding hi. 
1CO.15.55	“Aw sihna, nagu khoiah, om ta?
1CO.15.55	Aw hankhuk, nazohna, khoiah omta?”
1CO.15.56	Sihna gu lah khialhna ahi ngal a, tualeh khialhna thuneihna dan ahi. 
1CO.15.57	Hinanleh i Toupa Jesu Krist jiak a gualzohna hung piapa Pasian kiang ah kipahthu om hen.
1CO.15.58	Tuajiakin, ka ittak unaute aw, dettak in, hihling guallouh in, Toupa nasep kuhkaltak in sem gige in om un, nasep gimna uh Toupa ah athawn kei ding chih nathei uhi.
1CO.16.1	Tuin, misiangthoute a ding thohlawm thu pen, Galatia gam a saptuamte thu kapiak bang in nou zong bawl un. 
1CO.16.2	Kungpai chiang a thohlawm donna aom nawnlouhna ding in, ni sagihni nimasa pen in Pasian in agualjawl bang jel in michih in na koihkholh chiat un. 
1CO.16.3	Tualeh kungpai chiangin, pha nasak penpen uh, na itna silpiak uh vapia dingin na laikhak utawh Jerusalem ah kasawl ding hi. 
1CO.16.4	Hinanleh kei zong kapai aphatmoh leh, keitoh jawk in apai ding hi.
1CO.16.5	Mesidonia gam totsuak sawm ka hihman in, Mesidonia gam ka totsuak khit chiangin na kiang uah kungpai ding hi. 
1CO.16.6	Tualeh kapai nang khat peuh a nou nung khak theihna ding un na kiang uah tomkhat, ahihkeileh phalbi sungteng katam maithei hi. 
1CO.16.7	Ajiak jinkawm a lampi a hung muh malam ka utkei a, hinanleh Toupa`n lem asak leh na kiang ua sawtdeuh tam ka kinem hi.
1CO.16.8	Hinanleh pentikos dongin Ephesa khua ah katam ding hi. 
1CO.16.9	Ajiak kot lianpi leh phatuamtak kei dingin aki hong a, doudaltu zong tampi a om uhi. 
1CO.16.10	Tualeh Timothi a hungpai leh laulou a na kiang ua a omtheih nang ngaihtuah un, ajiak kei bangin aman zong Toupa nna asem hi. 
1CO.16.11	Tuajiakin, kuaman simmoh kei uhen, hinanleh ka kiang a ahung paitheih nang in hoihtak in khajaw un, ajiak unaute tawh ka kiang a a hungpai uh ka kinem hi.
1CO.16.12	Unaupa Apollo thu ahihleh unaute tawh na kiang ua hungpai dingin ka ngen a, hinanleh tu leh tu a hungpai ding a utkei a, hinanleh hun lemtang aneih chiangin ahung pai ding hi.
1CO.16.13	Kiveng unla, ginna ah dingkip un, hangsan unla, hattak in om un. 
1CO.16.14	Na silbawl jousiah uh itna a bawl hihen.
1CO.16.15	Unaute aw, Stephena leh a innkuan pihte Akhaia gam a Pasian thu a gah masa pen ahi ua, misiangthoute nna sepsak dingin akipia uh chih nathei uhi, 
1CO.16.16	huachibangte kiangah leh michih koutawh hua nna semgimte kiangah ki tuhlut ding in kung ngen hi.
1CO.16.17	Stephena leh Forchunata leh Akhaika ahung pai uh ka kipak hi, ajiak nou omlouh awng ahu uhi. 
1CO.16.18	Ajiak amau`n nou leh kei kha ahung hihhalhsak uhi. Tuajiakin huachibang mite theisiam un.
1CO.16.19	Asia gam a saptuamte`n chibai a hungbuk uhi, Prisila leh Akuila in a inn ua saptuam kikhawmte tawh Toupa ah chibai hoihtak a hungbuk uhi. 
1CO.16.20	Unaute jousiahin chibai a hungbuk uhi.
1CO.16.20	Kitawp siangthou in khat leh khat chibai kibuk tuah un.
1CO.16.21	Keimah Paul in keima khut ngei a chibai kung bukna ahi.
1CO.16.22	Mi kuapeuh in Toupa Jesu a it kei leh hamsia thuak in om hen! (anathema)
1CO.16.22	I Toupa, hung pai! (Maran-atha)
1CO.16.23	I Toupa hehpihna na kiang uah om hen.
1CO.16.24	Krist Jesu a kung itna na kiang uah om hen. Amen.
2CO.1.1	Paul, Pasian deihlam a Jesu Krist sawltak leh, i naupa uh Timothi in—-
2CO.1.1	Korin khua a om Pasian saptuamte leh, Akhaia gam pumpi a misiangthoute jousiah kiang ah:
2CO.1.2	Pasian I Pa uh leh I Toupa Jesu Krist kiang a kipan hehpihna leh khamuanna na kiang uah om hen.
2CO.1.3	Pasian I Toupa uh Jesu Krist Pa, zahngaihna Pa leh khamuanna jousiah Pasian pahtawi in om hen! 
2CO.1.4	Pasian in kou ahung khamuanna huamah tawh kou zong haksatna khatpeuh a omte ka khamuan theihna ding un, aman ka thuakgimna jousiah uah ahung khamuan jel hi. 
2CO.1.5	Ajiak Krist thuakgimnate ka tung ua adimlet bang in, Krist jiak a ka kihehnepna uh zong adimlet hi. 
2CO.1.6	Tuin thuakgimna a ka om un hiam, ahihkeileh lungmuan a ka om un hiam in zong, hihpen nou hehnepna ding leh hundamna ding ahi a, huapen thuakgimna ka thuak bang uh na thuakzohna ding uh ahi. Ahihkeileh, khamuan a ka om un zong hihpen nou a ding a hehnepna ding leh hundam a na omna ding uh ahi. 
2CO.1.7	Tualeh nou gimthuakna tangtute nahih bang un, hehnepna tangtute na hi uh chih theiin kung kineppihna uh adet hi.
2CO.1.8	Ajiak unaute aw, Asia gam a thuakgimna ka tung ua hungtung pen na theihlouh uh ka deihkei uhi, tuachia hin zong kinem jou nawnlou khop in nasiatak a thuakzoh guallouh a bawlsiat in ka om uhi. 
2CO.1.9	Ahi, sihna thupukna muta in ka ki ngaihsun ua, hinanleh koumah kimuang jawlou a misite kaithoupa Pasian ka muang jawkna ding uh ahi. 
2CO.1.10	Aman sihna mulkimhuai lak a pat ahung hunkhiata a, tualeh ahung hunjing a, tualeh ahung hun nalai ding hi chi`n amah ah ka kinem uhi, 
2CO.1.11	mi tampi a pat a silpiak ka muh jiak ua mi tampi`n kou a ding a kipahthu agen theihna ding un, nou zong kou a dingin thumna in nung na panpih uhi.
2CO.1.12	Ajiak kou kasuan uh ahihleh hih ahi, ka sia leh pha theihna uh hung theihpih, siangthouna leh Pasian dikna nei in, taksa pilna a hilou in, Pasian hehpihna a hijaw in, leitung ah, adiak in noulam kung nga uhi. 
2CO.1.13	Ajiak, na sim ua, thei zong natheih uh, tualou ngal na kiang uah thudang bangmah ka gelhkei uhi, tualeh atawp dong a na theihjing uh ka kinem uhi. 
2CO.1.14	Toupa Jesu ni chiang a nou ka kisuanpihte nung hihding uh bang a, kou zong nou kisuanpihte kung hih ding uh chih theihna kichian nung neih bang un.
2CO.1.15	Tualeh hih gintatna neiin, phattuamna anihveina naneih theihna ding un, na kiang uah hungpai masak katum hi. 
2CO.1.16	Tualeh nou hung tawn malam in Mesidonia gam a paisuak in, tualeh Mesidonia gam a pat na kiang ua hung paikik in, tualeh nou Judea gam lam a kapai nang ah hung panpih le uchin ka chi hi. 
2CO.1.17	Tuajiakin, huachibang a ka ngaihsut laiin, bangmah thek louin ka ngaihtuah maw leh? Ahihkeileh ka lungsim a ka silguatte pen taksa thu bang a, “Ahihleh hi,” tualeh “Ahihkeileh hilou,” chi kadiai leh? 
2CO.1.18	Hinanleh Pasian a thutak bang in, noulam a ka thu uh pen, “Ahi,” chih leh, “Hilou,” chih ahi kei hi. 
2CO.1.19	Ajiak nalak ua kou, keimah ngei leh Sila leh Timothi in athu ka gen uh, Pasian Tapa, Jesu Krist pen, ahihleh “Hilou,” chih ahi kei a, amah pen “Ahi,” chih ahijaw hi. 
2CO.1.20	Ajiak Pasian thuchiam jousiah pen amah ah “Ahi,” chih ahi a. Tualeh koujiak a, Pasian thupina dingin amah ah “Amen,” ahi hi. 
2CO.1.21	Tuin Krist a noutawh hung hihkiptu leh kou sathau hung nuhtu Pasian ahi, 
2CO.1.22	aman chiam zong ahung chiamtehta a, tualeh i lungtang uah khamna kha zong ahung piata hi.
2CO.1.23	Tuathamlou in, ka hinna theihpihtu dingin Pasian ka sam ahi: Korin khua ah hung painawnlou ding ka hi chih thei un. 
2CO.1.24	Na ginna tung ua thu hung neihkhum hilou in; hinanleh, na kipakna uh panpihtu ka hijaw hi, ajiak ginna in na dingdet uh hi.
2CO.2.1	Hinanleh tubansiah lungkham kawm a na kiang ua hung paikik nawnlou ding chih keimah thu in katum hi. 
2CO.2.2	Ajiak ken nou hung hih lungkham leng, ka hih lungkhamte chihlouh kuan ahia kei hung kipaksak ding? 
2CO.2.3	Tualeh na kiang uah hihthu mah ahi kung gelh, atuachih keileh kungpai chiang in ka kipakna dingte lak ah lungkhamna kamujaw kha ding hi, ka kipakna pen na un ua na kipakna uh hi dingin kung gintat jiak in. 
2CO.2.4	Ajiak pen buaina leh lungkhamna nasiatak a pat mittui tampi tawh kung gelh ahi, suk lungkham a na om louhna ding ua, hinanleh natung ua itna tamtak kanei hi chih na theihna ding un kagelh jaw hi.
2CO.2.5	Hinanleh mi kuapeuh in lungkhamna abawl leh, keiguak ahung suk lungkham ahi kei a, (Ka hihtakluat louhna dingin na un un ahung hih lungkhamsak giap ahijaw hi.) 
2CO.2.6	Huachibang mi a dingin pen mi tamjawten apiak uh hih gawtna ahunta hi. 
2CO.2.7	Tuachi`n na ngaihdam ding ua, na khamuan jawk ding uh ahi, atuachih keileh huachibang mi pen alungkham sengseng na in avalhjou kha ding hi. 
2CO.2.8	Tuajiakin amah lam a na itna uh hihkip dingin kung ngen hi. 
2CO.2.9	Hihjiak mah in zong sil bangkim a thu na man uleh na manlouh uh theihna dingin ka gelh ahi. 
2CO.2.10	Sil khatpeuh a mi na ngaihdam uh tuh ken zong ka ngaihdam hi, ajiak sil khatpeuh a ka ngaihdam leh, hih ka ngaihdamna mi pen noujiak in Krist ah ka ngaidamta hi. 
2CO.2.11	Atuachih keileh setan in ei ah hun lemtang amukha ding, ajiak a lungtupte i manghilh kei uhi.
2CO.2.12	Tuaban ah Troas khua a Krist tangthupha gending a kung pailai in Pasian in kei a dingin kot khat ahung hawnsak a. 
2CO.2.13	Hinanleh ka unaupa Tita ka muhlouh jiakin kakha atawldam theikei a, hinanleh amauhte khakhia in, hua a pat in Mesidonia gam ah kapaita hi.
2CO.2.14	Tuin Krist a gualzohna hung piajingtu leh, kou zang a munchin a amah theihjingna gimnamtui thehjaktu Pasian kiang ah kipahthu om hen! 
2CO.2.15	Ajiak hundam a omte leh mangthangte lak ah Pasian a ding in Krist gimnamtui ka hi uhi. 
2CO.2.16	Lawikhat kiangah sihna ding a sihna gimnamtui ka hi ua, tualeh adang kiangah hinna ding a hinna gimnamtui ka hi uhi. 
2CO.2.17	Ajiak mi tampi`n Pasian thu a mi khem a dangka jonna a azak bang un kou ka zangkei uhi, tuasangsik in chihtak tak in Pasian a bangin Krist ah Pasian mitmuh in thu ka genjaw uhi.
2CO.3.1	Koumah leh koumah kigen phat kik ka hi uh maw leh? Ahihkeileh kou midangte bangin na kiang uah, ahihkeileh, nou a pat gen phatna laikhak pawimoh ka hi uh maw leh? 
2CO.3.2	Noupen ka laikhak uh, ka lungtang ua gelh, mi jousiah theih leh sim na hi uhi. 
2CO.3.3	Krist laikhak, kou gelh, laitui agelh hilou a, Pasian hing kha a gelh, suangpek agelh hilou a, taksa lungtang pek a gelh na hi uh chih chiantak a suklat na hi uhi. 
2CO.3.4	Tualeh huachibang muanna Krist jiakin Pasian lam ah ka nei uhi. 
2CO.3.5	Bang ahiam silkhat kou a pat ahi chi dingin kou guakin kachin kei uhi; 
2CO.3.6	aman kou Thukhunthak nna semthei dingin ahung bawl a, laimal a hilou in, hinanleh kha a nasem dingin ahijaw, ajiak laimal in athat a, hinanleh kha in hinna apia hi. 
2CO.3.7	Hinanleh hihbei a om ding thupina a hihthupi a aom jiak a Israeltate`n Mosi maitang tangtak a en theilou khop a sihna nasepna suangpek a sut a gelh bawn athupi leh, 
2CO.3.8	kha nasepna pen bangding a thupijawk dah ding ahia! 
2CO.3.9	Ajiak, siamlouh tansakna nasep bawn athupi leh, diktatna nasep pen nasatak in athupi jaw ding hi! 
2CO.3.10	Ajiak, thupina om masa pen thupina nasajaw in a khupkhel jiakin hihlam thu ah thupina anei nawn kei hi. 
2CO.3.11	Ajiak, sukmang a om bawn athupi leh a omjing pen bangzahta in a thupijaw tazen diai!
2CO.3.12	Tuajiakin huachibang kinepna kaneih jiak un, hangsan tak a thugen ngamna kanei uhi. 
2CO.3.13	Tualeh avakna kiam hiai hiai atawptan a Israeltate`n a et gige theihlouhna ding ua, amai puan a khuh Mosi bang ka hi kei uhi. 
2CO.3.14	Hinanleh a lungsim uh hihmial in a om a, ajiak tuhun tan in Thukhunlui asim chiang un hua maikhuhna pen hawkkhiat louh in a omjing a, hua maikhuhna pen Krist ah hihbei in a omta hi. 
2CO.3.15	Hinanleh tunitan pha in Mosi laibu asim chiang un a lungtang uah mai khuhna pen a om nalai hi. 
2CO.3.16	Hitalehzong Toupa lam a akihei hun hun chiang un hua maikhuhna lakmang ahita ding hi. 
2CO.3.17	Tualeh, “Toupa pen,” kha ahi a; Toupa kha omna teng ah zalenna a om hi. 
2CO.3.18	Hinanleh eipen i un un, mai khuhlou in, limlang a muh bang in Toupa thupina pen enjing in, huatawh kibang a om dingin Toupa kha in thupina a pat thupina ah ahung hih lamdangta hi.
2CO.4.1	Tuajiakin, hehpihna ka muh bang ua hih nasepna katan jiak un, ka lungkia kei uhi. 
2CO.4.2	Hinanleh sil jumhuai kiphualte ka tawpsan ta ua, zulhjauna a hilou in, ahihkeileh, Pasian thu mikhemna a zanglou in. Hinanleh thutak hihlatna a zangjaw in, Pasian mitmuh ah michih sia leh pha theihna ka hihtungjaw uhi. 
2CO.4.3	Hinanleh ka tangthupha uh phual a aom leh mangthangte kiangah ahi phual a a om. 
2CO.4.4	Pasian mel bakpih Krist tangthupha thupina vak in amauh asalhvak theihlouhna dingin, huate ah hih leitung pasian in agingta loute lungsim ahihmial sakta hi. 
2CO.4.5	Ajiak kou leh kou ka kigen thang kei ua, hinanleh Krist Jesu hih Toupa ahi chih leh, koupen na sila uh ka hi uh chih ka gen jaw uhi. 
2CO.4.6	Ajiak, Jesu Krist mel a Pasian thupina theihna vak hungpia dingin, miallak a kipan a vak hung vakkhia ding a thupiatu Pasian in ka lungtang uh asalhvakta hi. 
2CO.4.7	Hinanleh sil bawltheihna thupina pen kou a pat hilou a, Pasian a pat ahihjawk theihna dingin hua gou pen leibel ah kakem uhi. 
2CO.4.8	Ka kimkawt uah nehgawp in ka om ua, hilehzong sukguai in ka om naikei uhi, lungkham in ka om ua, hinanleh ka lungkia kei uhi; 
2CO.4.9	gawt in ka om ua, hinanleh taisan in ka om kei uh, satgawp in ka om ua, hinanleh hihsiat in ka om naikei uhi. 
2CO.4.10	Jesu hinna ka pumpi ua hihlat a a omtheihna dingin, bangchiklai peuhin Jesu sihna kapua kawikawi uhi. 
2CO.4.11	Ajiak pen Jesu hinna zong ka pumpi uh sithei a hihlat a a omtheihna dingin, kou ahing nalaite pen bangchiklai peuhin Jesu jiak a si dingin piakkhiat in ka om uhi. 
2CO.4.12	Tuachi`n kou ah sihna in asem a, hinanleh nou ah hinna in asem hi.
2CO.4.13	“Ka gingta a, tuachi`n ka gen ta hi,” chih gelh bangin. Hua ginna kha mah nei in, kou zong ka gingta ua, tuajiakin ka gen uh ahi. 
2CO.4.14	Ajiak Toupa Jesu kaithou kikpa in, kou zong Jesu tawh ahung kaithou ding a, noutawh amai ah ahung tutding hi, chih ka thei uhi. 
2CO.4.15	Ajiak Pasian thupina ding a mi tampite kipahthu gen jiak a hehpihna akhansem theihna dingin sil jousiah nouding jiak a omsiang ahi.
2CO.4.16	Tuajiakin ka lungkia kei uh, hinanleh ka pualam mihing uh kiam hiaihiai nanleh, ka sunglam mihing uh niteng a hihhalh in a omjing hi. 
2CO.4.17	Ajiak tomnoukhat sung ka gimthuakna uh jangnoukhat in tangtawn thupina giktak thupi jawsem in ahung bawlsak hi. 
2CO.4.18	Sil muhtheihte enlou in, hinanleh sil muhtheihlouhte ka enjaw uhi, ajiak sil muhtheihte tomnoukhat sung a ding ahi a, hinanleh sil muhtheihlouhte pen tangtawn a ding ahijaw hi.
2CO.5.1	Ajiak hih puanbuk, ilei inn uh suksiat in om nanleh khut a lam hilou, Pasian lamsa tangtawn inn det van ah inei uh chih ithei uhi. 
2CO.5.2	Ajiak pen van a kipan a i inn ding uh silhsak a om ut mahmah in hihsan ah ithum jing uhi. 
2CO.5.3	Tuachibang a silhsak a i om leh saguak in i om nawn kei ding uhi. 
2CO.5.4	Ajiak ei puanbuk a omte pen puakgik pua in ithum jing uh, silhlou a i omna ding uh hilou in, sithei pen hinna valhzoh a a omtheihna ding a silhsak a i om ut jiak uh ahijaw hi. 
2CO.5.5	Tuin hihbang ding a hung siamtu Pasian ahi a, khamna kha hung piatu zong ahi hi.
2CO.5.6	Tuajiakin pumpi inn a i om laisiah uh, Toupa kiang a omlou ihi uh chih thei in, bangchiklai peuh in muangtak in i om uhi. 
2CO.5.7	Ajiak muthei a pai hilou in, ginna in ipaijaw uhi. 
2CO.5.8	Muangtak in i om uh, ahi, pumpi a omlou a Toupa kiang a om i utjaw uhi. 
2CO.5.9	Tuajiakin, om in om takeilei zong amah kipahpih lam i hihtheihna ding uh itum uhi. 
2CO.5.10	Ajiak michih in pumpi a asilbawlte asia apha, abawl bangbang a amuhtheihna dingin Krist vaihawmna touna mai ah i un un hihlat in i om ding uhi. 
2CO.5.11	Tuajiakin Toupa lauhuaidan thei in mite kajawl teitei uhi, hinanleh Pasian kiangah hihlat in ka om ua, tualeh na sia leh pha theihna ua hihlat a ka om uh zong ka kinem uhi. 
2CO.5.12	Ajiak na kiang uah hung kigen phat utkik ka hikei a, lungsung lam a hilou a apualam a kisuangte na dawnna ding uh banghiam na neihtheihna ding un, koulam a kisuanna hung bawlsak in ka gen jaw hi. 
2CO.5.13	Ajiak kamot uleh Pasian a dingin ahi a, kapil uleh nou a dingin ahi hi. 
2CO.5.14	Krist itna in ahung sawl teitei hi, ajiak hichi`n ka ngaihtuah uhi, mi jousiah sihtang a mikhat asih leh mi jousiah si ahita hi. 
2CO.5.15	Tualeh ahingte zong amauh a ding a hing hinawnlou in, hinanleh asih tanga si a, tualeh thoukikpa ding a, ahihzokna ding, amah pen mi jousiah a dingin asi hi.
2CO.5.16	Tuajiakin, tu a pat in taksa lam a, kuamah kathei nawn kei uhi, ahi, taksa dan in Krist nathei mahle ung, tuin kathei nawn kei uhi. 
2CO.5.17	Tuajiakin, mi kuapeuh Krist a aom leh, silsiamthak ahita hi, silluite abeita a, ngaiun, sil jousiah ahung thaksiangta hi. 
2CO.5.18	Tualeh sil jousiah Pasian a kipan ahi a, aman Jesu Krist in amah tawh kilem in a hungbawl a, tualeh ka kiang uah kilepna nasep a hungpia hi. 
2CO.5.19	Tuachi`n Pasian pen Krist a om in, leitung amah tawh kilem in abawl a, akhialhnate uh khialhna a simsaklou in, ka kiang uah kilepna thu ahung kemsakta hi.
2CO.5.20	Tuajiakin, koupen, Krist palaite ka hi ua, Pasian in kou zang a nou a hungnget bang in, Pasian tawh kilem un, chi`n Krist tang in kung ngen uhi! 
2CO.5.21	Ajiak amah ah Pasian diktatna ihung hihtheihna dingin, khialhna mawng mawng theilou amah pen Pasian in eite jiakin khial in abawlta hi.
2CO.6.1	Tuachi`n kou amah tawh semkhawmte hi in zong, Pasian hehpihna phattuampih lou a, bangmahlou na suahsak louhna ding un kung ngen uhi. 
2CO.6.2	Ajiak aman:
2CO.6.2	“Hun kipahhuai ah,
2CO.6.2	kung ngaikhia a;
2CO.6.2	hundamna ni ah,
2CO.6.2	kung panpih hi.”
2CO.6.2	Ngaiun! tu hun kipahhuai ahi a; tu hundamna ni ahi, achi hi. 
2CO.6.3	Ka nasep uh dem a a omlouhna dingin sil bangmah ah hehna ding ka bawl kei uhi. 
2CO.6.4	Hinanleh Pasian nasemte ka hi uh chih sil jousiah ah ka chiansak ua, thuaktheihna ah, haksatna ah, taksapna ah, lungkhamna ah. 
2CO.6.5	Jepna ah, thong tangna ah, buaina ah, sepgimna ah, ihmutmohna ah, an ngawlna ah. 
2CO.6.6	Siangthouna in, theihna in, thuaktheihna in, lungnemna in, Khasiangthou in, itna diktak in, 
2CO.6.7	thutak thu in, Pasian sil bawltheihna in, jiat leh vei a diktatna galvan in. 
2CO.6.8	Zahbawl leh zahbawl louhna in, gensiatna leh genphatna in, mikhemtute bang in, hitalehzong midiktat hi-ngal in; 
2CO.6.9	theihphaklouh bang in, hitalehzong hoihtak a theih hi-ngal in, si ding bang in ngaiun, ka hing uhi, vuakgawp bang in, thahjaw hilou in; 
2CO.6.10	lungkhamtak bangin, hitalehzong kipak jing ngal in, mijawng bang in, hitalehzong mi tampi hausasak ngal in, bangmah neilou bangin, hitalehzong sil tampi neingal in.
2CO.6.11	Aw Korinmite! na kiang uah kakam uh ka kak ua, ka lungtang uh ka hong lian uhi. 
2CO.6.12	Kou itna kham a om na hikei ua, na lungsim ua nouma itna in ahung kham na hijaw uhi. 
2CO.6.13	Tualeh kou hung piak bang nung piak theihna ding un, tate kiang a thugen bang in ka gen uhi. Na lungsim uh honglian un, chi in.
2CO.6.14	Gingloute tawh kituakloupi in hakkol puakhawm kei un. Ajiak diktatna leh diktatlouhna in bang ki thuahkhawm na anei a? Tualeh vak leh mial in bang ki pawlkhawm na anei a? 
2CO.6.15	Tualeh Krist leh Belial in bang kituahna anei ua? Ahihkeileh gingtu leh gingloumi in bang tankhawm anei ua? 
2CO.6.16	Tualeh Pasian tempul leh milimte`n bang kilemna anei ua? Ajiak pen nou Pasian hing tempul na hi uhi!
2CO.6.16	“Pasian in amau uah ka teng ding a
2CO.6.16	amau uah kavak ding a;
2CO.6.16	amauh Pasian ka hi ding a,
2CO.6.16	tualeh amauh ka mite ahi ding uh,”
2CO.6.16	Pasian in achi hi. 
2CO.6.17	Tuajiakin,
2CO.6.17	“Amauh a pat in hung pawtkhia unla
2CO.6.17	atuam in om un.
2CO.6.17	Sil sianglou khoih kei un,
2CO.6.17	tuachi`n kungpom thei ding a. 
2CO.6.18	Na pa uh ka hiding a,
2CO.6.18	tualeh nou ka tapate ka tanute na hi ding uh,
2CO.6.18	Toupa hat tungnung in achi hi.”
2CO.7.1	Tuajiakin unau ittakte aw, hih thuchiamte ineih jiak un, Pasian launa a siangthouna hihbukim in, taksa leh kha bawlhoihna jousiah a pat iki hihsiang ding uhi.
2CO.7.2	Koulam ah na lungsim uh hong un, kuamah diklou in ka bawl kei ua, kuamah ka hihsia kei ua, kuamah ka khembawl kei uhi. 
2CO.7.3	Nou siamlouh tansakna ding a hih ka gen ahi kei, isihleh sikhawm a, ihinleh hingkhawm dingin ka lungtang uah nateng uh chih tu-ma in kung genta hi. 
2CO.7.4	Noulam ah ka hamngam dan athupi a, nou jiak a ka kisuan dan athupi hi! Lungmuanna in kadim ua, ka thuakgimna jousiah uah ka kipak mahmah uhi.
2CO.7.5	Ajiak Mesidonia gam ka hungtun nasan un, ka taksa un tawlngakna anei kei a, alang alang ah tokbuai in ka omjaw uhi. A pualam ah kihaunate a om a, asunglam ah launate aom hi. 
2CO.7.6	Hitalehzong pampaih a omte khamuantu Pasian in Tita hung paina in ahung khamuanta hi. 
2CO.7.7	Tualeh amah hungpaina guak hilou in, hinanleh aman nou a khamuanna aneih dan, nou kei nung ngaihdan uh, nung khasiatpih dan uh, kei ding a na phattuamngaih dan uh a hunghilh takin ahung khamuang sakta hi.
2CO.7.8	Ajiak ken, ka laikhak in nou hung hih lungkhamsak tamahleng zong ka kisik kei hi, na kisik tamah nanleng zong, ajiak hua laikhak mah in nou tomnou khat sung bek hinanleh ahung hih lungkham chih ka thei hi. 
2CO.7.9	Tuin ahihleh ka kipak hi, hihlungkham a na om jiak un hilou in, kisikna ding a na lungkham jiak un ahijaw, ajiak nou koujiak a siatna bangmah natan louhna ding ua Pasian deihlam bang a hihlungkham a om na hi uhi. 
2CO.7.10	Ajiak Pasian deihlam bang a lungkhamna in lungsim khekna leh hundamna lam ah ahung pui a, hua ah kisikna a om kei hi. 
2CO.7.11	Ajiak ngaiun, Pasian deihlam bang a hih na lungkhamna uh ngeiin bangzahta a nou a ding a pilvanna hung bawlsak ata! Noumau ki hihsiangnate, hehnate, launate, lunggulhnate, phattuam ngaihnate, phuba lak utnate, hih silte jousiah ah nasiang uh chih na muchianta uhi.
2CO.7.12	Tuajiakin, na kiang uah gelh nanleng zong, adiklou bawlpa jiak a gelh ka hikei a, diklou tak a athuakpa jiak a zong kagelh ahi tuan kei a, ka tung ua na phattuamngaih dan uh Pasian mitmuh a na kiang ua hihlat a a omtheihna ding a kagelh ahijaw hi. 
2CO.7.13	Tuajiakin, na khamuanna uah ka khamuangta uhi.
2CO.7.13	Ahi, Tita kipakna jiakin ka kipak tungtuang uhi, na un ua alungsim na suk-halhsak jiak un! 
2CO.7.14	Ajiak akiang ah banghiam a hung suanna nei taleng zong, kajum kei hi, hinanleh thutak a sil jousiah na kiang ua ka gen bang un, Tita mai a kungsuanna zong thutak ahi mawng hi. 
2CO.7.15	Tualeh nou na un ua na thuman dante uh, lau leh lingkawm a amah na kipahpih dante uh agelkhiat chiangin, alungsung a nou ahung itna alian semsem hi. 
2CO.7.16	Tuajiakin, sil jousiah a natung ua muanna kaneih jiakin ka kipak hi!
2CO.8.1	Tuate ban ah unaute aw, Mesidonia gam a saptuamte tung a Pasian hehpihna piak a om pen kung theihsak ding hi. 
2CO.8.2	Tuachia haksatna a etkhiatna thupitak a etkhiat a aom ua zong a kipak mahmahna uh leh azawn mahmah na uh asilphalna uh ahung hihdan bang. 
2CO.8.3	Ajiak ahihzoh bang un, ahi, ahihzoh sang ua thupijaw in amau`n phaltak in apia uhi, chih ka theihpih hi. 
2CO.8.4	Hua silpiak sansak dingin leh misiangthoute nna sepna a azauh theihna ding un ka kiang uah ahung ngen ngut ngut uhi. 
2CO.8.5	Tualeh hihpen ka kinep bang ua hilou in! Hinanleh Pasian deihlam in amauh mahmah Toupa kiang leh kou kiangah a kipia masa phot uhi. 
2CO.8.6	Tuachi`n tu masang a apatsa, hua hehpihna pen nalak ua semjou dingin Tita ka kun uhi. 
2CO.8.7	Hinanleh sil bangkim a, ginna ah, thugenna ah, theihna ah, na phattuam ngaihna jousiah uah, tualeh kou nung itna uh na hauhdan bang uh, hih hehpihna ah zong nahauhna ding uh ngaihtuah un.
2CO.8.8	Thupiak bang in ka gen kei a, midangte phattuam ngaihna in, na itna uh a kitakna etkhiatna in ka gen ahijaw hi. 
2CO.8.9	Ajiak, i Toupa uh Jesu Krist hehpihna pen nathei uhi, a gentheihna jiak a nung hauhsat theihna ding un, amah pen hausa nanleh nou jiakin ajawng in ahung kibawl ahijaw hi.
2CO.8.10	Tualeh hih ah kung hasot hi, ajiak hihpen nou a dingin ahoih hi, kumkhat masang a bawl pankhin nahita ua, napat khit guak uh hilou in, phattuamngaih zong na ut uhi. 
2CO.8.11	Hinanleh utding a mansa a na om bang un! Na neih bang jel ua tangtunna zong a omtheihna dingin tu in sem tangtungta un. 
2CO.8.12	Ajiak utna lungsim a om phot leh, mi aneihlouh dan dungjui a hilou in, aneihdan dungjui a pomsak ahi.
2CO.8.13	Ajiak midang gimlou a nou nagim nang uh kachihna ahi kei hi. 
2CO.8.14	Hinanleh tu leh tu a naneihval uh pen amauh taksap awng hukna ahung hih a, amauh neihval zong nou taksap awng hukna ahung hihtheihna dingin kibakgual chiatna dingin kachi ahijaw hi. Tuachi`n kibakgual chiatna ahung om ding hi. 
2CO.8.15	“A khawmtam in aval in aneituan kei a, a khawmtawm in zong, atasam tuan kei,” chih gelh bang in. 
2CO.8.16	Hinanleh natung ua huachibang phattuam ngaihna Tita lungtang a omsaktu Pasian kiangah kipahthu om hen! 
2CO.8.17	Ajiak kou ngetna jiak guak hilou in, hinanleh amah phattuam ngaihna mawng a, ama utthu a na kiang ua hung pai ahi. 
2CO.8.18	Tualeh amah tawh tangthupha lam a ahoihna thu saptuam pawl jousiah a kithang unaupa pen kung sawl uhi. 
2CO.8.19	Tualeh hihguak zong hilou in, hinanleh Toupa thupina ding leh panpih ka utdan uh etsakna-a a-nna kasep uh, hih hehpihna thu a kou tawh jinkhawm jel ding a saptuamte`n atel mawng uh ahi.
2CO.8.20	Kiphaltak a kipia hih silte ka hawmna uah dembang a ka omlouhna ding un pilvangtak in ka sem uhi. 
2CO.8.21	Toupa mitmuh guak a hilou in, mihing mitmuh ah zong sil kilawm ka ngaihtuah uhi. 
2CO.8.22	Tualeh amauh tawh i unaupa uh kasawl ua, amah pen sil tampi a a phattuamngaih dan ka theichianta ua, hinanleh tu takngel in natung ua taksanna liantak aneih jiakin phatuam angaijaw sem hi. 
2CO.8.23	Tita tungtang thu ahihleh, amah pen noulam thu ah kalawi leh ka naseppih ahi, tualeh i unaute uh ahihleh saptuam pawlte thu puatu leh Krist thupina ahi uhi. 
2CO.8.24	Tuajiakin, amauh pawl leh saptuam pawlte mai ah na itna uh theihchianna leh nou kung suanna uh ensak un.
2CO.9.1	Tuin misiangthoute ding a nasepna lam thu pen na kiang ua kung gelh angai kei hi. 
2CO.9.2	Ajiak na panpih utnate uh ka thei a, Hua thu ah, “Akhaia gam, kipanpihna kumkhat ahita,” chi`n Mesidonia gam a mite kiangah kung kisuanpih mahmah a. Tualeh na phattuam ngaihna un mi tampite atawkthou hi. 
2CO.9.3	Hilehzong hichilam thu ah nou kung suanna athawn ahih louhna dingin unaute kungsawl hi. Kagen bang a kimansa a na omtheihna ding un. 
2CO.9.4	Atuachih keileh Mesidonia gam a mite ka kiangah hungpai in, nou kiman nailou in hungmu tale uh, kou—-nou kung chi kei—-nou pen hung taksan a kung suanna lam uah ka mualphou kha ding uhi! 
2CO.9.5	Tuajiakin masang a na chiamsa uh silpiak pen itkawm kawm a hilou a, phaltak a piajaw a, mansa diam a na koihna ding un, ahunma a na kiang ua unaute hungpai masa ding a hasot ngaiin ka ngaihtuah hi.
2CO.9.6	Hinanleh hih ka gen ahi, athehtawm in a attawm ding a, hinanleh athehtam in a attam ding hi. 
2CO.9.7	Michih in a lungtang a atup bang bang in pia hen, it kawm kawm a, ahihkeileh piaklouh theihlouh a ngaia pialou in, ajiak Pasian in kipaktak a piate a it hi. 
2CO.9.8	Tualeh Pasian in hehpihna jousiah natung uah ahung vukthei hi, tuachia nou bangchiklai peuhin silhoih jousiah a bukim a omjing in, nasep hoih jousiah na semthei ding uhi. 
2CO.9.9	Laisiangthou a,
2CO.9.9	“Athehjak a migentheite kiangah apia a;
2CO.9.9	adiktatna uh tangtawn in a omjing hi,”
2CO.9.9	chih gelh bang in. 
2CO.9.10	Tualeh athehpa kiang a khaichi piapa in nanek ding uh tanghou ahung pia a, na khaichi theh uh apungsak a, tualeh na diktatna gah uh zong apungsak hi. 
2CO.9.11	Silphal ding a bangkim a hihhauhsat a om in, hua in koujiak in Pasian kiangah kipahthu genna a omsak hi. 
2CO.9.12	Ajiak hih nasepna in misiangthoute taksap awng ahuksak guak hilou in, Pasian kiang a kipahthu genna tampi a luanglutsak hi. 
2CO.9.13	Hih nasepna a pat Krist tangthupha nuaia na kituhlutna uh leh amauh leh midang jousiah kiang a na silphal dan uh kitak jiakin amau`n Pasian apahtawi uhi. 
2CO.9.14	Tualeh amauh un zong nou a ding a ahung thumsakna in, natung ua Pasian hehpihna thupitak jiakin nou ahung ngai mahmah uhi. 
2CO.9.15	Asil thawnpiak simsenglouh jiakin Pasian kiangah kipahthu om hen!
2CO.10.1	Tuin nalak ua ki ngiamkhiat tak a om a, na omlouh ua noulam a hahkat keimah Paul in, Krist hoihna leh nunnemna in kung ngen hi. 
2CO.10.2	Hinanleh taksa lam a om hi a kou hung ngaihtuah khenkhatte tung a gumtat ding ahi chia ka ngaihtuah pen, huachi a ka gumtat louhna dingin kung ngen hi. 
2CO.10.3	Ajiak taksa in om nanle ung zong taksa dou in kadou kei uhi. 
2CO.10.4	Ajiak pen ka galdouna uh galvan pen taksa ahi kei a, kulhpi dettak hihchipna ding a Pasian jal a sil bawltheihna pen ahijaw hi. 
2CO.10.5	Suangtuahnate leh Pasian theihna kalh a thupitak a kibawl silsang chintengte paikhia in, ngaihtuahna chinteng Krist thumanna nuaia pui in. 
2CO.10.6	Tualeh na thumanna uh hih bukim ahih chiang a, thumanglou jousiah phuba lading a kimansa a om in.
2CO.10.7	Nou sil apualam a kilatdan a en nahi uh maw leh? Mi kuapeuh in Krist-a hi-a amah leh amah akitheih a ahihleh, hihpen aman ngaihtuah kik hen, amah Krist a ahih bangin kou zong Krist a ka hi uhi. 
2CO.10.8	Ajiak, nou suksiatna ding hilou in, bawlhoih jawkna ding a Pasian hung piak ka thuneihna uh pen hahsuan in suang nanle ung zong ka jum kei ding uhi. 
2CO.10.9	Laikhak a nou hung hihlau sawm bang a ka kilatlouhna ding in. 
2CO.10.10	Ajiak amau`n, “Alaikhakte agik in, ahat a, hinanleh amun ah ataksa ajawngkhal a, a thugen zong ahawmthawh huai!” achi uhi. 
2CO.10.11	Tuachibang mi in hih ngaihtuah hen, na kiang ua ka omlouh lai ua laikhak a ka om bang un, na kiang ua ka om chiang un zong sil bawl in ka om uhi.
2CO.10.12	Ajiak kou pen amauh lak ah ka kisimtel ngam kei ua, ahihkeileh amauh tawh zong ka kitehkak ngam kei uhi. Hinanleh amauh pen amauh leh amauh kiteh in, amauh leh amauh kitehkak in lungsim neilou in a om uhi! 
2CO.10.13	Ahihhang in kou ka hih uleh pen kateh hunval un ka ki uangsak kei ding uhi, hinanleh Pasian hung hawmsak nou zong huap ding a tehna tuabang jel in ka uang jaw ding uhi. 
2CO.10.14	Thuneitu in nou kiang a ahihlet louh mah bangin, nou khupkhel in ka ki hihlian kei uhi, ajiak pen Krist tangthupha gen in noukiang tanpha in kungpai uhi. 
2CO.10.15	Ka tehna val uh sil, chih pen midangte sepsa a kisuang ka hi kei ua, hinanleh na ginna uh akhan chiangin leh, ka uapchiang bang jel un noujiak in nakpitak a hihlet in ka om ding uh chih ka kinem uhi. 
2CO.10.16	Tuachi`n nagam kal lam uh tanpha ah tangthupha gen dingin, tualeh ka khut ua ka bawlsa silte thu-a midangte bialsung a kisuanglou ding in.
2CO.10.17	“Hinanleh akisuang taphot Toupa ah kisuang hen.”
2CO.10.18	Ajiak amah kiphat pen pahtat in a om ngaikei a, Toupa`n aphat pen hihhoih ahijaw hi.
2CO.11.1	Neukhat ka mothuai deuhnate ah nung thuaktheih uh ka deih hi. Tualeh thuakzong nung thuakthei uhi! 
2CO.11.2	Ajiak Pasian thangsiatna in natung uah ka thangsia hi, ajiak Krist kiang a nungak siangthou bang a kung piaktheihna dingin, na pasal ding uh khat kung khamsak hi. 
2CO.11.3	Hinanleh gul in ajuaupil a Evi akhem bangin Krist a kitakna leh siangthouna a pat bangchidan hiam khat in na lungsim uh hihsiat in a om kha ding hi. 
2CO.11.4	Ajiak ahung paipen in, ka gen ngailouh uh Jesu dang agen a, na muh ngailouh uh kha dang na muh ua, ahihkeileh napom ngailouh uh tangthupha dang na pom ua ahihleh, a mah pen na ngaisiam uh ahi hi!
2CO.11.5	Ajiak, “sawltak” lian penpenpa sang a zong themkhat bek a neujaw in zong ka kingaihtuah kei hi! 
2CO.11.6	Hinanleh thugen ah kamsiam lou hinanleng zong theihna lam ah ka huachi kei hi, hinanleh sil bangkim ah nalak uah hihlat in ka om hi.
2CO.11.7	Na kiang ua Pasian tangthupha athawn a ka gen a, tawisang a na omtheihna ding ua, ka kingiamkhiat in sil bawlkhial ka hi maw leh? 
2CO.11.8	Nou nna kung bawlsak theihna dingin, amauh ua pat thaman la in saptuam pawl dangte aneih uh ka laksak hi. 
2CO.11.9	Tualeh na kiang ua ka omlai a ka taksap in, kuamah kung hihbuai kei hi, ajiak Mesidonia gam a pat hungpai unaute`n ka taksap awng ahung huksak uhi. Tualeh sil bangkim ah nou hihbuailou dingin ka kibawl a, huachi bangin ka kibawl jel ding hi! 
2CO.11.10	Krist thutak keimah a aom jiakin, Akhaia gamsung a hih kasuanna pen kuaman ahung hihtawp kei ding hi. 
2CO.11.11	Bang jiakin? Nou kung itlouh jiakin amaw leh? Pasian in athei hi!
2CO.11.12	Hinanleh lemtanna deihte lemtanna ka sattan theihna dingin, ka bawl pen ka bawljel ding hi, a kisuanna ua kou bang a ahung om theihlouhna ding un. 
2CO.11.13	Ajiak huachibang mite pen Krist sawltak a kibawl tawm, nasemtu khemhatte, sawltak taklou ahi uhi. 
2CO.11.14	Tualeh, hihpen alamdang kei hi! Ajiak setan zong vak sawltak in ana kibawl tawm hi! 
2CO.11.15	Tuajiakin a nasemtute zong diktatna nasemtute in kibawl le uh huapen sil thupi ahikei hi, atawpna uh pen a nasep bang uh ahi ding hi.
2CO.11.16	Ka genkik ahi, kuaman mimaw in hung ngaihtuah kei hen, atuachihkei vanglakleh themkhat kei ka kisuan theihna dingin mimaw bangin hung pom un. 
2CO.11.17	Ka thugen pen Toupa bangin ka gen kei a, hih kisaktheihna ah mot huaitak bangin ka gen jaw hi. 
2CO.11.18	Mi tampi taksalam a akisuan uh ka muh jiakin, keizong ka kisuang ding hi. 
2CO.11.19	Ajiak nou mipil na hi ua, mimawte kipahpihtak in na thuakzou jel uhi! 
2CO.11.20	Ajiak mi`n sila in hungbawl le uh zong, hung negam le uh zong, sal in hung man nanle uh zong, amauh leh amauh kiliansak nanle uh zong, namai uh hung beng nanle uh zong, na thuakjou jel uhi. 
2CO.11.21	Hua a dingin ahihleh hatloumah ka hi uhi, keimah kisit in ka gen hi!
2CO.11.21	Hinanleh midang hangsanna ah mimaw bangin ka gen a, keizong ka hangsan hi. 
2CO.11.22	Hebraimi ahi uh maw? Kei zong ka hi. Israelte ahi uh maw? Kei zong ka hi, Abraham suante ahi uh maw? Kei zong ka hi. 
2CO.11.23	Krist nasemtute ahi uh maw? Mimaw bangin ka gen ahi, kei zong ka hisem hi! Sepgimna bangah atamjawsem in, vuakna bang ah akan aval in, thong tanna ah himun sem in, sihna bang ah tamveipi. 
2CO.11.24	Judate lak ah satna sawmli lak a khat kiam ngavei ka tuak a; 
2CO.11.25	thumvei chiang a jep in ka om a, khatvei suang a den in ka om hi. Thumvei long siatna ka tuak a, jan khat leh sun khat tuipi lai ah tohmang in ka om hi. 
2CO.11.26	Khualjinna ah tamveipi tuitung a lauhuaina ah, suamhatte lak a lauhuaina ah, ka chipihte lak a lauhuaina ah, gamdai a lauhuaina ah, tuipi a lauhuaina ah, unau takloute lak a lauhuaina ah. 
2CO.11.27	Sepgimna leh haksatna ah, tamveipi ihmut louhna ah, gilkialna leh dangtakna ah, tamveipi anngawlna ah, khuadam thuakna leh guaktang a omna ah. 
2CO.11.28	Hih silte chihlouh zong saptuam pawlte ka ngaihtuahna niteng a hung nenjing katung ah a om hi. 
2CO.11.29	Kua hatlouhna ka hatlouhpih aom ei? Kua pukna ka thangpaih pih louh a om ei?
2CO.11.30	Kisuang ding ka hihleh ka hatlouhna lam silte ka suangjaw ding hi. 
2CO.11.31	Pasian leh i Toupa uh Jesu Krist Pa, tangtawn a pahtawi a om in ka juaulouh athei hi. 
2CO.11.32	Damaska ah kumpipa Areta nuai a gam uktupa in kei hung matsak tum in Damaskate khuapi aveng sak a. 
2CO.11.33	Hinanleh kotta ah bawm in kulhbang ah ahung khaikhia suk ua, tuachi`n akhut a pat ka suakta ta hi.
2CO.12.1	Kei dingin ki awtsak phatuam kei nanleh, ka mangmuh leh Toupa kilakna kung genlai ding hi. 
2CO.12.2	Kum sawmlehli ahita Krist a om mi khat kathei a (pumpi in ahia aom ka thei kei; pumpi lou in ahia a om ka thei kei—- Pasian in athei hi). Huachibang mi khat pen van thumna ah laktouh in aom a. 
2CO.12.3	Tualeh huachibang mi khat ka thei a ( pumpi in ahia, ahihkeileh pumpilou in ahia aom, ka thei kei, Pasian in athei hi). 
2CO.12.4	Amah paradis a laktouh a aom dan bang, tualeh mihing ding a genseng louh, gen guallouh thute avaja hi. 
2CO.12.5	Huachibang mi pen kasuang ding hi, keimah ka hihleh, ka hatlouhna loungal kasuang kei ding hi. 
2CO.12.6	Ajiak kisuang utnanleng, mimaw ka hi kei ding, thutak gen ka hihjiak in. Hinanleh mi kuahiam in ahung muh bang leh kathu ajak bang sang a ahung ngaih thupi louhna dingin ka kidek ding hi.
2CO.12.7	Tualeh kilaknate a thupi jiak a ka kingaihsang louhna ding in, setan sawltak a hungtum ding ling khat ka taksa ah ahung kipia hi, atuachih keileh ka kingaisang seng kha ding hi. 
2CO.12.8	Kei a pat apaimang nangin, hih sil jiakin Toupa kiangah thumvei ka ngen a. 
2CO.12.9	Tualeh aman ka kiangah, “Ka hehpihna nang a dingin ahun hi, ajiak ka hatna pen hatlouhna ah hih bukim in a om hi,” achi a. Tuajiakin, Krist sil bawltheihna katung a a omtheihna dingin, kipak takin ka hatlouhnate ka suangjaw hi. 
2CO.12.10	Tuajiakin hatlouhnate ah, salhnate ah, taksapnate ah, vuaknate ah, haksatnate ah, Krist jiakin ka kipak hi, ajiak ka hatlouh huntak chiangin kahat hi.
2CO.12.11	Ki uangsakna jiakin mimaw ka suakta hi, nou huachilou theilou in nung bawl uhi, ajiak nung pahtawi jawk ding uh ka hi a, “sawltak” lianpenpa ka phaklahna bangmah a om kei hi. 
2CO.12.12	Ataktak a sawltak hihna chiamteh nate ahihleh, kuhkalna chinteng, chiamtehnate, sillamdangte, silbawl thupite in nalak uah bawl ahi. 
2CO.12.13	Ajiak kei mahmah in nou kung sukbuai chihlouh, banglam ah ahia saptuam dangte sang a ngiamjaw a na om uh? Hih bawlkhialhna hung ngaidam un!
2CO.12.14	Tuin na kiang ua hungpai ding a ka kisakkholhna athumveina ding ahi, kung hihbuai kei ding hi, ajiak na silneih uh jong ka hikei a, nou hung jong ka hijaw hi. Ajiak taten nu leh pa a ding a kholkhawm ding ahi kei a, nu leh pate`n tate a ding a kholkhawm ding ahijaw hi. 
2CO.12.15	Tualeh ken nou a dingin kipaktak in ka jangbei ding a, nakha ua dingin ka jangbei ding hi, nou kei hung itmohsem nanle uchin zong, ken nou kung itjawsem hi.
2CO.12.16	Hinanleh ahi hi hitaleh, ken nou kung hihbuai kei hi, hinanleh zong lungsim siam a ze-khem a kung mat nahi uhi. 
2CO.12.17	Na kiang ua kung sawlte lak a kuahiam khat zang in nou a pat punna ka bawlkha ei le? 
2CO.12.18	Tita na kiang ua hungpai dingin kana deih ngut a, tualeh amah tawh unaupa khat kung sawl hi. Tita in nou a pat punna a bawlkha maw leh? Kha kibang in ka gamtang kha kei uh maw leh? Kalsuan kibang a pai hilou ka hi uh maw?
2CO.12.19	Na lak ua kou leh kou kingaihdam tuah ding a hung ngaihtuah nahi uh maw? Krist ah Pasian mai ah thu ka gen uh, hinanleh ittakte aw, sil jousiah nou hoihna dingin ka bawl uh hi. 
2CO.12.20	Ajiak kungpai chiang a nou kung muh ding bang a kung muhlouh khak ding leh kei nung muh ding bang ua nung muhlouh khak ding uh kalau hi. Atuachih keileh kinialnate, kithangsiat nate, hehnate, kilangkhennate, kigensiatnate, kigukhounate, uanghamnate, tualeh buainate ahung om kha ding hi. 
2CO.12.21	Tualeh kung paikik chiangin ka Pasian in nalak uah hung hih mualphou in, tu-masang a nakhialtasa, hinanleh sianlouhna leh kingaihna leh huknate ana bawlte uh a pat kisiklou mi tampite ka kahkhum kha ding hi.
2CO.13.1	Hihpen na kiang ua kungpai a thumveina ding ahi, “Theihpihtu nih leh thum thu jousiah hihkip in a om ding hi.” 
2CO.13.2	Tuma in kung hilhta hi, anihveina a na kiang ua ka om lai a ka gen bang in, tu in na kiang ua omlou in, tu-ma lam a sil bawlsuahsate leh midang jousiah kiang ah kung ngen ahi, kung paikik leh ka khoi kei ding hi. 
2CO.13.3	Nou, Krist, keimah a thugen pen theihchianna najon jiak un, amah noulam ah ahatmoh kei a, nalak uah silbawl theitak ahijaw hi. 
2CO.13.4	Ajiak hatlouhna jiakin kilhden in om mahleh, Pasian silbawltheihna in ahingjing hi. Ajiak kou zong amah ah hatlou ka hi ua, hinanleh Pasian sil bawltheihna in nou lam ah amah tawh ka hingkhawm ding uhi.
2CO.13.5	Ginna ah na om na uh hiam chih noumah leh noumah ki enchian unla, noumah mimal ki enkhia un. Nou ah Jesu Krist a om chih noumah ngeiin ki theilou na hi uh maw? Deihlouh nahih kei ngal uleh. 
2CO.13.6	Hinanleh koupen deihlouh ka hikei uh chih nathei ding uh chih ka gingta hi. 
2CO.13.7	Tualeh sil gilou na bawllouhna ding un Pasian kiang ah ka ngen hi, huapen kou it-huai a ka kilattheih nang uh ahi kei a, nou, koupen deihlouh hitamah le ung zong, akilawm jousiah na bawltheihna ding uh ahijaw hi. 
2CO.13.8	Ajiak thutak a ding chihlouh pen, thutak dou ding in bangmah ka bawlthei kei uhi. 
2CO.13.9	Ajiak kou ka hatlouh ua, nou nahat chiang un ka kipak uhi, tualeh na hoih bukimna ding uh zong ka gen uhi. 
2CO.13.10	Tuajiakin bawlsia ding hilou in bawl hoihjaw dingin Toupa hung piak thuneihna dungjui a kung vau louhna dingin, na kiang ua ka om louh laiin hih silte kung gelh hi.
2CO.13.11	Atawp in unaute aw, ki paktak in om un! Hoih bukim in om unla; khamuangtak in om unla; lungsim munkhat pua unla, kituaktak in om un. Tualeh itna leh khamuanna Pasian na kiang uah aom ding hi.
2CO.13.12	Kitawp siangthou in khat leh khat chibai kibuk un.
2CO.13.13	Misiangthoute jousiahin nou chibai ahung buk hi. 
2CO.13.14	Toupa Jesu Krist hehpihna leh, Pasian itna leh Khasiangthou pawlna na tung uah omta hen. Amen.
GAL.1.1	Paul, mihing a pat hilou, mihing vang a zong hilou, Jesu Krist leh Pa Pasian misi lak a amah kaithoutu vang a hijaw in. 
GAL.1.2	Tualeh ka kiang a om unau jousiahte`n Galatia gam a saptuam jousiahte kiang ah:
GAL.1.3	Pa, Pasian leh i Toupa Jesu Krist kiang a kipan hehpihna leh khamuanna na kiang uah om hen.
GAL.1.4	Amah pen Pasian leh i Pa uh deihdan dungjuiin tulai gitlouhna khang hun a kipan a hung suahtaksak theihna dingin i khialhnate ta`ng in a kipiata hi. 
GAL.1.5	Pasian kiangah thupina tangtawn tangtawn in omjingta hen! Amen.
GAL.1.6	Krist hehpihna a nou hung samtu amah a pat tu kikal a tangthupha dang a na kisuansan uh lamdang kasa hi. 
GAL.1.7	Huapen, “tangthupha dang ahi kei a,” hinanleh nou hung hihbuai in Krist tangthupha a hiloulam a hei ut mi khenkhat a om uhi. 
GAL.1.8	Hinanleh kou hi in, ahihkeileh vantungmite hitaleh tangthupha na kiang ua ka gen uh loungal tangthupha dang mawng mawng na kiang ua hung kigen a om leh hamsiat in om hen! 
GAL.1.9	Tuma a ka gen bang un tuin zong ka genkik ahi, tangthupha na muhpen uh loungal tangthupha dang mi kuapeuhin na kiang ua a hunggen leh hamsiat in om hen!
GAL.1.10	Ajiak, ken tuin mihing deihsakna ahia ka jon? Ahihkeileh Pasian a! Ahihkeileh! Mihing suklungkim sawm ka maw leh? Mihing suklungkim sawm nalai hileng Krist sawltak ka hikei ding hi.
GAL.1.11	Hinanleh unaute aw, ka tangthupha genpen mihing lam thu ahi kei chih kung theisak hi. 
GAL.1.12	Ajiak mihing a pat ka muhzong ahi kei a, mihing hilh zong ka hikei hi, hinanleh Jesu Krist kilakna jiak a ka muh ahijaw hi.
GAL.1.13	Ajiak tu-ma a Judamite biakdan a ka omlai a ka tungtang, bang chibang a Pasian saptuamte theihtawp a bawlgenthei a, tokbuaitu ka hihdan na jata uhi. 
GAL.1.14	Tualeh ka pu leh pate thugin a phattuam ka ngaihdiak jiakin Judate biakdan lam ah zong ka chipihte lak ah ka khan-gual tampi tungah kana leng hi. 
GAL.1.15	Hinanleh kanu gilsung a ka omlai a pat hung na koihtuamtu leh a hehpihna a hung samtu Pasian in. 
GAL.1.16	Jentelte lak a a tangthupha ka gentheihna dingin a Tapa pen keimah kiang a kilaksak hoih asaklai in, taksa leh sisan ka dong kei a, 
GAL.1.17	Jerusalem khua ah kei sang a sawltak himasajawte kiang ah zong ka paitou kei a, hinanleh Arabia gam ah ka paijaw a, tualeh Damaska khua ah kung kilehkik ta hi. 
GAL.1.18	Tuachi`n kum thum nungin Jerusalem khua ah Peter kimuhpih dingin ka paitou a, a kiang ah nisawm leh ni nga ka va om hi. 
GAL.1.19	Hinanleh Toupa sanggampa Jakob chihlouh sawltak dang khatbek ka mukei hi.
GAL.1.20	Tuin na kiang ua ka thugelhte, en un, Pasian mai ah ka juaukei hi!
GAL.1.21	Huanung in Suria gam leh Silisia gam ah ka paita hi. 
GAL.1.22	Tualeh Juda gam a Krist a om saptuamte meltheihlouh in ka om nalai hi. 
GAL.1.23	Hinanleh, “Tuma a ei hung bawlgenthei pa`n khatvei laia a suksiat taak ginna pen tuin a tangkoupihta hi!” chih thu guak aja uhi. 
GAL.1.24	Tualeh amau`n keimah jiakin Pasian aphatta uhi.
GAL.2.1	Tuachi`n kumsawm leh kumli nungin Barnaba tawh Jerusalem ah ka paitou kik a, Tita zong ka zohpih uhi. 
GAL.2.2	Tualeh kilakna dungjuiin ka paitou a, Jentelte kiang a ka tangthupha genpen a kiang uah ka hilh a, hinanleh mi zah om deuhte atuam in ka hilh a, atuachih keileh bangchidan hiam in athawn a tai ka hikha ding hi. 
GAL.2.3	Hitalehzong ka kiang a om Tita pen Grikmi ahihhang in tep tansak teitei in a om kei a, 
GAL.2.4	tualeh huapen sila ahung tansak theihna ding ua, Krist Jesu a i zalenna enkhia ding a, aguk a hunglut unau takloute jiakin ahi. 
GAL.2.5	Hinanleh tangthupha thutak pen na kiang ua a omjing theihna dingin dakkal khatsung maimai zong a thunuai ua kipialut naisailou ka hi uhi.
GAL.2.6	Hinanleh mi zah-om deuh a ka gente lak ah pen bang chibang ahita un zong kei dingin akhawk kei, mi zah om a ka gente`n bangmah ahung gensak tuankei uhi. 
GAL.2.7	Hinanleh gensak naksang in, teptante tangthupha Peter kianga kepsak a aom bangin teptanloute tangthupha ka kiang a kepsak in a om chih a thei uhi. 
GAL.2.8	Ajiak teptante sawltak hi ding a Peter kiang a nasemtu mah in, Jentelte sawltak hiding in keimah ah sil thupitak in abawl hi. 
GAL.2.9	Tualeh khuam bang hial a om Jakob, Kifa leh Johan in ka kiang a hehpihna hung kipia atheihtak un kou Jentelte kiang a pai a, amauh teptante kiang a pai ding in kei leh Barnaba kipawl khawmna khut jiatlam ahung pia uhi. 
GAL.2.10	Migentheite ka theihjing uh adeih ua, huapen ken zong ka bawlsawm mawng ahi.
GAL.2.11	Hinanleh Antiok khua a Peter a hungpai takin, demna a om jiakin a maitang ah ka na salh hi. 
GAL.2.12	Ajiak aman Jakob kiang a pat mi kuate hiam ahung paima un Jentelte kiang ah an a nejel a. Hinanleh amauh a hungpaitak un teptante a laujiak in a tawp kik a, atuam omta hi. 
GAL.2.13	Tualeh Judami dangte zong amah tawh alepchiah ua; tuachi`n Barnaba nasan zong alepchiah na uah puimang in a omta hi. 
GAL.2.14	Hinanleh tangthupha thutak bang a ginhuaitak bangin a omkei uh chih ka muh tak in, Peter kiangah, a un ua amai uah, “Nang, Judami hi chin a, Judate om bang a omlou a, Jentelte om bang a na om ngal leh bangding a Jentelte Judami ombang a omsak sawm na hia?” ka chi hi.
GAL.2.15	“Eipen Jentel mikhialte i hikei ua,” Judami mawng a piang i hi uhi. 
GAL.2.16	Dan silte bawljiak in mi siamtansak in a om kei a, hinanleh Jesu Krist gintatna liuliau in siamtang in a om uh chih ithei uhi. En zong dan silbawl jiak hilou a, Krist ginna jiak a siamtang a i omtheihna dingin Jesu Krist pen i gingta uhi, ajiak dan silte bawljiak in kuamah siamtang in a om kei ding hi. 
GAL.2.17	Hinanleh Krist a siamtang a omsawm kawm pi a eimah ngei zong mikhialte i nahihleh, tuajiak in Krist khialhna nasemtu ahi diai leh? Hibaih baihlou! 
GAL.2.18	Keimah in ka silbawlsiatte bawlpha kik taleng, dan bawtsiatu ka hi chih ka kitheisak giap ahi ding hi. 
GAL.2.19	Ajiak pen Pasian lam a ka hintheih nangin, dan jiakin dan lam ah ka sita hi. 
GAL.2.20	Krist tawh kilhden in ka omta hi, hinanleh ka hing hi. Keimah hing hinawnlou in, Krist keimah a hing ahijaw hi; tualeh tu a taksa a ka hinna pen, ahung it a ka tang a kipiapa Pasian Tapa ginna a hing ka hi. 
GAL.2.21	Pasian hehpihna pen bangmah lou in ka koih kei, ajiak dan jiak a siamtanna om ahihleh Krist amawkna a si ahi ding hi.
GAL.3.1	Galatia mimawte aw! Na lak ua, na mitmuh ngei ua Jesu Krist pen kilhden a a om chiantak a hilhchian a omta, hua thutak juilou ding a kuan hung bummaw na hita ua! 
GAL.3.2	Na lak ua kipan hih ka thei nuam hi, dan silte na bawljiak un amawleh kha na muh uh, ahihkeileh na ngaihkhiat ua na gintat jiak un? 
GAL.3.3	Hichi lawm lawm a maw na hi uh maw? Kha a pankhinta in, taksa in hihbukim ding na hi uh hiam? 
GAL.3.4	Sil huazahpi amawkna a thuak na hi uh maw? A mawkna bang na hitaleh! 
GAL.3.5	Tuajiakin, na kiang ua kha hung piatu leh, nalak ua sillamdang bawltu in dan silte jiakin ahiam abawl ahihkeileh na ngaihkhiat jiak ua na gintat jiak uh maw?
GAL.3.6	“Abraham in Pasian agingta a, huapen a diktatna a simsak ahih mahbang in.” 
GAL.3.7	Tuajiakin ginna a omte, huate mah Abraham tate ahi uhi chih thei un. 
GAL.3.8	Tualeh Laisiangthou in ginna jiakin Pasian in Jentelte siam atangsak ding chih theikholh in, Abraham kiangah, “Nang ah nam jousiah gualjawl in a om ding uh,” chi`n tangthupha a nagenta hi. 
GAL.3.9	Tuachi ahihjiak in; ginna a omte pen migin om Abraham tawh gualjawl khawm in a om uhi.
GAL.3.10	Ajiak dan silbawlte a om jousiah pen hamsia nuai a om ahi uh. Ajiak hihbang a gelh ahi, “Dan laibu a bawl ding a kigelh jousiah juijing loute pen hamsiat in a om uhi!” 
GAL.3.11	Hinanleh, Pasian mitmuh in kuamah dan a siamtang a om kei ding uh chih akichian hi, “Ajiak midiktat pen ginna in ahing ding,” chih ahi. 
GAL.3.12	Hitaleh zong danpen ginna a piang ahi kei a, hinanleh, huachibang a bawlte pen huate ah ahing ding hi. 
GAL.3.13	Krist pen eite ta`ng in hamsiat in a hung om a, dan hamsiatna a pan ahung tankhiata hi, ajiak hihbang a gelh ahi, “Singdawn a khailup taphot hamsia thuak ahi uhi.” 
GAL.3.14	Tua Abraham tung a gualjawlna pen Jesu Krist jiak a Jentelte tung ah a hung om a, eiten kha chiam pen ginna jiak a i muhtheihna ding uh ahi.
GAL.3.15	Unaute aw, mihing dan in ka gen ahi; hihpen mihing thukhun hinanleh, sukkip ahihleh kuaman a bawlsia ngaikei a, ahihkeileh abehlap ngaikei uhi. 
GAL.3.16	Tuin, Abraham leh asuante kiangah ahi hih thuchiam ana kipia. aman tampite genna bangin, “nasuante kiangah,” achi kei a, mikhat thu gen bangin, “nasuan kiang ah” a chijaw hi, huapen Krist ahi. 
GAL.3.17	Tualeh hih ka gen ahi, Pasian in Krist a asukkipsa thukhun pen, kum jali leh kum sawmthum nunga hung om bangin thuchiam pen bangmah lou suah dingin a hihmang theikei hi. 
GAL.3.18	Gouluah ding pen danjiak ahihleh, thuchiam jiak ahita kei ding hi, hinanleh Pasian in thuchiam jiakin hih Abraham ana piata hi. 
GAL.3.19	Atuachihleh bangding a dan om ahia? Hihpen chi-suang, a kiang a thuchiam piak a ompa, a hungpai masiah bohsiatnate jiakin behlap in om a, vantung mite zang a palai khut a sukkip ahi. 
GAL.3.20	Tualeh palai pen mikhat guak a ding a palai ahi kei a, hinanleh Pasian khat ahi.
GAL.3.21	Dan pen Pasian thuchiam kalh ahi diai leh? Hibaih lou! Hinna piathei dan ana ki piata hitaleh siam tansakna pen dan jiakin ana om teitei ding hi. 
GAL.3.22	Hinanleh Jesu Krist ginna jiak a thuchiam pen a gingtate a kipiak theihna ding in; Laisiangthou in mi jousiah khialhna nuaiah a kulhkhumta hi.
GAL.3.23	Hinanleh ginna ahung tunma in dan a gakkhum in i na om ua, hung kilang ding ginna ah kep in i om uhi. 
GAL.3.24	Tuajiakin danpen ginna jiak a siam i tantheihna ding a Krist kiang a hung puiding, a hunghilhtu ahi hi. 
GAL.3.25	Hinanleh ginna a hungtun nungin, a hunghilhtu nuaiah i om nawn kei uhi.
GAL.3.26	Ajiak na un un Jesu Krist ginna jiakin Pasian tate na hi uhi. 
GAL.3.27	Ajiak nalak ua Krist a batisma tang jousiah Krist a kivon na hita uhi. 
GAL.3.28	Hua ah Judami, Grikmi a omnawn kei, saltang leh zalen zong a omnawn kei, numei leh pasal chihding zong a omtuan kei, ajiak na unpi un Jesu Krist ah pumkhat na hita uhi. 
GAL.3.29	Tualeh huachia Krist a na hihtak ua ahihleh, Abraham suan, thuchiam dungjuia gouluah dingte na hi uhi. 
GAL.4.1	Tuin hichi`n ka chi hi, gouluahtu ding pen bangkim tung a lamkai hinanleh naupang ahihlai siah sila tawh kilamdanna a neituan kei hi. 
GAL.4.2	Hinanleh apa hun guat atun masang siah in akemtu leh a enkoltute nuai ah a omjaw hi. 
GAL.4.3	Tuachimah bangin ei zong, naupang i hihlai in, leitung silte nuai ah sila in i om uhi. 
GAL.4.4	Hinanleh ahunbi ching a hungtun tak in, Pasian in a Tapa, numei suan in dannuai a piang in ahung sawlkhiata hi, 
GAL.4.5	Ta hihna i tantheihna ding a, dan nuai a omte tankhia ding in. 
GAL.4.6	Tualeh ta na hihjiak un Pasian in a Tapa kha pen, “Abba Pa!” chi a kikou in na lungtang uah ahung sawlkhiata hi. 
GAL.4.7	Tuajiakin sila na hinawn kei ua, hinanleh ta na hijawta uhi, tualeh ta nahih uleh, tuachi`n Krist vang a Pasian gouluahtu na hi uhi.
GAL.4.8	Tuachi hinanleh, Pasian na theihma un, a pianjia mawng a Pasian hiloute nna nasem uhi. 
GAL.4.9	Hinanleh tuin Pasian na hungtheih nung ua, ahihkeileh Pasian theihmi na hung hih nung ua, bang chidan a sil jawngkhal leh manlouhte sila a lutkik ut a kiheikik na hi ua? 
GAL.4.10	Nite, khate, hunte, na tang nak uhi. 
GAL.4.11	Bangchi hiam a atung ua athawn a ka sepgim khak ding kung lausak hi!
GAL.4.12	Unaute aw, kung ngen hi, keimah bangin om un. Ajiak kei zong noumah bangin ka om hi. Ka bangmah na hihkhial kei uhi. 
GAL.4.13	Na kiang ua tangthupha ka gen masak pen ahihleh ka taksa hatlouhna pum in ahi chih nathei uhi. 
GAL.4.14	Tualeh ka taksa a nou a ding a etkhiatna ompen na simmawh kei ua, ahihkeileh na nial kei uh, hinanleh Pasian vantungmi bang leh, thamlou in Krist Jesu banghial in nung pom uhi. 
GAL.4.15	Ahihleh vangpha na kisakna uh khoia om ata le? Achihleh bang gualjawlna in ahia na kipak uh? Ajiak hitheileh bawn na mit uh kheikhia in nung piahial ding uh chih theihpihna kungnei hi. 
GAL.4.16	Thutak kung hilh jiak a na melma uh hung suakdok kata maw leh?
GAL.4.17	Amau`n kilawptak in nou ahung zong ua, hinanleh ahoihlam ahi kei, nou amauh na zontheihna ding ua hung puaseh sawm ahijaw uhi. 
GAL.4.18	Hinanleh, na kiang ua ka om guak hilou in, bangchiklai peuh a ahoihlam zong a omjing ahoih hi. 
GAL.4.19	Ka tanoute aw, noumah a Krist siam piching a aom masiah nausuak nat thuak in, kung thuak kik hi. 
GAL.4.20	Tuin na kiang ua om a ka aw hih lamdang ka ut mahmah hi, ajiak na tung thu uah kung lungkham pih hi!
GAL.4.21	Hung hilh un, nou dan nuaia om utte, danthu ngaikhialou na hi uh maw? 
GAL.4.22	Ajiak hihbang a gelh ahi, Abraham in tapa nih anei a, khat pen a silanu tawh tualeh adang khat pen ahihleh zalennu tawh. 
GAL.4.23	Hinanleh silanu lak a pen taksa dan a piang ahi a, zalennu lak a pen thuchiam jiak a piak ahi, chih. 
GAL.4.24	Hih thu bang gentehna ahia. Ajiak hih numei nihte thukhun nihte ahi uhi; khat pen sinai mual a pat sal a taang ding a taneinu ahi a, huapen Hagar ahi. 
GAL.4.25	Tualeh Hagar pen Arabia gam a sinai mual ahi, tulai a om Jerusalem, tualeh a tate tawh sal a taangkhawm kigenna ahi. 
GAL.4.26	Hinanleh tunglam Jerusalem ahihleh a zalen a, huapen i un ua nu ahi. 
GAL.4.27	Ajiak hichi`n akigelh hi,
GAL.4.27	“Aw Nang, taneilou a chingnu!
GAL.4.27	Kipak in, nang nausuaknat thuaklounu;
GAL.4.27	ngaihtak in kikou khia in!
GAL.4.27	Ajiak pasal neinu sangin
GAL.4.27	a ta`ng a omnu in ta anei tamjaw hi.” 
GAL.4.28	Tuin unaute aw, eite pen Isak bang a thuchiam tate i hi uhi. 
GAL.4.29	Hinanleh huahun laia taksa dan a piang in kha dan a piang a bawlgenthei a, tuachimah bang in tuin zong ahi hi. 
GAL.4.30	Hitalehzong Laisiangthou in bang a gen a? “Silanu pen a tapa tawh delhmang un; silanu tapa in zalennu tapa tawh gou a luahkhawm kei ding hi,” achi hi. 
GAL.4.31	Tuachi`n unaute aw, silanu tate i hikei a, zalennu tate i hijaw uhi.
GAL.5.1	Tuajiakin, sila hinawnlou ding a Krist in a hung zalensakna ah dingkip unla, sila hakkol ah ta`ngkik nawn kei un.
GAL.5.2	Adiktak in! Keimah Paul in na kiang uah ka gen ahi, tep natan uleh Krist nou a dingin bangmah phatuamlou ding ahi. 
GAL.5.3	Tualeh teptante jousiah kiangah, dan jousiah juihding nabat uh ahi, chih kung theisak kik hi. 
GAL.5.4	Nou, dan a siam kitangsak jousiahte, Krist pen nou a dingin a phatuam lou ahita a, hehpihna a pan na pukta uhi. 
GAL.5.5	Ajiak kou, kha jiakin ginna a siamtanna kinepna pen kilawptak in ka ngak uhi. 
GAL.5.6	Ajiak, Jesu Krist ah teptan pen bangmah aphatuam kei a, teptanlouh zong bangmah a phatuam kei hi, hinanleh itna tungtawn a sem ginna a phatuam hi.
GAL.5.7	Hoihtak in na tai uh, thutak juilou dingin kuan ahia ahung dal? 
GAL.5.8	Hih khemna pen nou hung samtu a pat ahikei hi. 
GAL.5.9	“Tol themnou khat in tanghou beupi ajelsuak hi.” 
GAL.5.10	Nou lungsim dang na ngaihtuah kei ding uh chih Toupa ah kung muang hi, hinanleh nou hung hihbuaitu in, kua hitaleh zong, atung a thutanna athuak ding hi.
GAL.5.11	Tualeh unaute aw, ken teptan thu gen nalai ka hihleh, bangding a hihgentheih a om nalai ka hia? Atuachi ahihleh kross a kipalpukna pen abei ahita ding hi. 
GAL.5.12	Nou hung hihbuaite ki satkhia maileh ka ut hi!
GAL.5.13	Ajiak unaute aw, zalen ding a sap na hi ua, na zalenna uh taksa ding a lemtanna in zang kei unla, hinanleh itna in khat leh khat na kisepsak tuah jaw un. 
GAL.5.14	Ajiak, “Nang mah na ki it bangin na innvengte na it ding ahi,” chih thu tengkhat ah danthu jousiah sukbukim in a om hi. 
GAL.5.15	Hinanleh na kihei ua, na kinek tuah uleh na kihihmang louhna ding un pilvang un.
GAL.5.16	Tuachi`n hih ka gen hi, kha ah om un, tuahileh taksa utna na hihtangtung kei ding uhi. 
GAL.5.17	Ajiak taksa in kha a dou a, kha in taksa a dou hi. Ajiak sil na bawlsawmte uh na bawl theihna ding un, hihte pen a kikalhtuah uhi. 
GAL.5.18	Hinanleh kha lamkaih a na om uleh dan nuai a om na hi kei uhi.
GAL.5.19	Tualeh taksa silbawlte a kilang hi, huapen hihte ahi, angkawmna, kingaihna, thanghuaina, hukna; 
GAL.5.20	milim biakna, bumna, muhdahna, kihauna, thangsiatna, hehna, mahni angsung khualna, omtuamna; 
GAL.5.21	deihgohna, tualthahna, uainkhamna, gualnop bawlnate, leh huachibang dang dangte ahi. Huachibang bawlte`n Pasian gam aluah kei ding uh, chia masang a kung hilhtak mahbang in, kung mahilh hi.
GAL.5.22	Kha gahte ahihleh, itna, kipakna, khamuanna, thuakzohna, nunnemna, hoihna, gin omna, 
GAL.5.23	omdan siamna, kidek theihnate ahi. Hihte kalh in dan a omkei hi. 
GAL.5.24	Tualeh Krist a ahi mite`n taksa pen alunggulhna leh aduhgawlna tawh a kilhdenta uhi. 
GAL.5.25	Kha a hing i hihleh, kha mah in i om ding uhi. 
GAL.5.26	Khat leh khat i kikhem kei ding ua, i ki thangpaisak kei ding ua, i ki engsiattuah kei ding uhi.
GAL.6.1	Unaute aw, mi kuahiam a hihkhialhna a matkhiat a a omleh, nou kha mite ngei zong khemna na tuakkha ding chih ngaihtuah in, huachi bang mi pen nunnemna lungsim tawh dingsak kik un. 
GAL.6.2	Khat leh khat na puakgikte uh kidawn chiat unla, tuachi`n Krist dan hihbukim un. 
GAL.6.3	Ajiak mi kuahiam khat bangmah hiloupi a aki ngaihsang leh, amah leh amah kikhem ahi. 
GAL.6.4	Hinanleh michih in ama nasep ki etchianjaw hen, tuachi`n midang tung hilou in a mahmah tung ah a kipak ding hi. 
GAL.6.5	Ajiak michih in a puakchiat akipuak ding ahi.
GAL.6.6	Thuhilh a ompa in ahilhtu kiang ah silhoih jousiah piaphal hen.
GAL.6.7	Khem in om kei un, Pasian pen simmawh gual ahi kei hi, ajiak mi`n atuh khatpeuh, huamah a atding uhi. 
GAL.6.8	Ajiak taksa lam a tuhpan taksa lam a siatna a atding a, hinanleh kha lam a tuhpan kha lam a tangtawn hinna a atding hi. 
GAL.6.9	Tualeh silhoih bawl i chimtak kei ding uh, ajiak i lungkiat keileh ahuntak in i atding uhi. 
GAL.6.10	Tuajiakin, hun lemtang i neih bangjel un mi jousiah kiang ah silhoih i bawl ding uh, adiak in ginna a i innkuanpihte kiangah i bawl ding uhi.
GAL.6.11	Keima khut mahmah a, na kiang ua ateng lianpipi a laikhak kunggelh en un! 
GAL.6.12	Taksa a kilat-hoih sawmten teptan dingin nou ahung sawl teitei uhi, ajiak bangmah dang hilou in, Krist kross jiak a gimthuakna a thuaklouhna ding un ahi hi. 
GAL.6.13	Ajiak, amauh teptan mawngte`n zong danthu a juituankei uhi, hinanleh na taksa ua kiletsakpih ding a neihtheihna ding un tep tanle uchin chih adeih uh a hiphet hi. 
GAL.6.14	Hinanleh ken, i Toupa Jesu Krist kross chihlouh ngal ka suanlouh ding dan Pasian in a hungkham hi; amah jiakin leitung kei dingin kilhden ahita a, tualeh kei leitung dingin asi ka hita hi. 
GAL.6.15	Ajiak pen Krist Jesu ah siamthakna loungal; teptan, ahihkeileh teptanlouh hitaleh, bangmah aphatuam kei hi. 
GAL.6.16	Tualeh hih danbang a om jousiahte tung ah khamuanna leh kituahna om hen!
GAL.6.17	Tu-a kipat in kuaman hung tokbuai nawn kei uh hen, ajiak ka taksa ah Toupa Jesu chiamtehna ka pua hi.
GAL.6.18	Unaute, i Toupa Jesu hehpihna na kha uh kiangah om hen. Amen.
EPH.1.1	Paul, Pasian deihdan a Jesu Krist sawltak,
EPH.1.1	Ephesa khua a om misiangthoute leh Jesu Krist a mi gin-omte kiangah: 
EPH.1.2	Pasian i Pa uleh Toupa Jesu kiang a kipan hehpihna leh khamuanna na kiang uah om hen.
EPH.1.3	Van munte a Krist a khalam gualjawlna a hung gualjawlpa i Toupa Jesu Krist Pa leh Pasian phat in om hen! 
EPH.1.4	Ama mai a siangthou leh dembei a i omtheihna ding a, leitung kisiam masang a, itna a Krist a ahung natel dungjui in. 
EPH.1.5	Ama kipakna leh deihlam bang in, Jesu Krist jiak a amah a ding a ta a bawl dingin ahung na guatkholhta hi. 
EPH.1.6	Ahehpihna thupidan pahtawi dingin, hua hehpihna a a it mahmahpa ah ahung bawlta hi! 
EPH.1.7	Amah ah a sisan jiakin tatkhiatna inei a, ahehpihna hauhdan dungjui a i khialhnate ngaihdamna, 
EPH.1.8	Hua hehpihna ah aman, pilna jousiah leh lam-etna jousiahin ahung vukta hi! 
EPH.1.9	Aman a kipakna bang a amah a bawl atup a lunggel thugu`k i kiang a hungtheisak in. 
EPH.1.10	Hunbi khenna ahung tunkim chiang a amah ngeiin van a sil omte leh, leitung a sil omte a un a Krist a akhopkhawm chiang in.
EPH.1.11	Ama deihdan thuhilhna bangjel a sil jousiah bawlpa tup bang a guatkholhsa in, amah ah gouluah ding a siam i hi uhi. 
EPH.1.12	Ei Krist na gingta masate, a thupina pahtawina i hihtheihna ding in!
EPH.1.13	Amah ah nou zong thutak thu na hundamna thu uh na ngaihkhiat ua, na gintat nung un, amah a chiamsa Khasiangthou a chiamteh in na om uhi. 
EPH.1.14	Khasiangthou pen Pasian thupidan pahtawina ding a, gou leisa tatkhiatna hun masang a ding a i gouluah ding uh khamna ahi!
EPH.1.15	Tuajiakin Toupa Jesu a na ginna uh leh misiangthoute tung a na itna uh ka najak in, 
EPH.1.16	Ka thumna ah na minte uh lou in, noujiak a kipahthu gen ka tawp kei hi 
EPH.1.17	i Toupa uh Jesu Krist Pasian, thupina Pa in amah theihna lam thu ah pilna leh kilakna kha nou a hungpiak theihna ding in. 
EPH.1.18	Na lungsim mitte uh hihvak a ahung om a, asapna kinepna bang, misiangthoute a agoutan ding thupina hauhdan bang, 
EPH.1.19	Tualeh asil bawltheihna hatna nasep dungjui a ei a gingtate lam a asil bawltheihna a thupidan nung theihtheihna ding un. 
EPH.1.20	Misi lak a kipan a kaihthoh lai, tualeh van munte a ajiatlam a atou lai, 
EPH.1.21	Lalnate, sil bawl theihnate, thuneihnate leh, hih leitung guak hilou a, leitung hung tung ding ah zong min kiphuah jousiah tunglam pek a atousak lai a Krist a abawl pen. 
EPH.1.22	Tualeh aman sil jousiah akeng nuaiah a koihta a, amahpen sil jousiah tung a lutang hiding in, saptuam kiang ah apia hi. 
EPH.1.23	Tuapen a pumpi ahi, a bukimna, bangkim jousiah dimsakpa ahi.
EPH.2.1	Tualeh nou na bawhsiatnate uleh na khialhnate uh jiak a sisa pen ahung hundam a. 
EPH.2.2	Hua-ah, tu masang in hih leitung dan bang in na om ua, huihkhua a thuneitu lal, tu a thumang lou tate sung a nasemjingtu kha dan bang in na vak ua. 
EPH.2.3	Huate lak ah eite zong tu masang in i taksa utna ah, i taksa leh i lungsim utna hih bukim in i om ua. Tualeh midangte bangin piandan mawng a thangpaihna tate i hi uhi.
EPH.2.4	Hinanleh Pasian, hehpihna haupa in, a itna thupitak a eite ahung it jiak in, 
EPH.2.5	khialhna a si i hihlai un zong Krist tawh ahung hingsakta a. Hehpihna jiak a hundam na hi uhi. 
EPH.2.6	Tualeh Jesu Krist tawh ahung kaithou khawmta a, van munte ah ahung toukhawmsak ta hi. 
EPH.2.7	Tuachi`n hun hungtung dingte ah Jesu Krist jiak a itung a achitna a ahehpihna hauhdan ahung ensak ding hi. 
EPH.2.8	Ginna jiak a hehpihna a hundam na hi uhi, huazong noumau a suak a hikei a, Pasian silthawnpiak ahi. 
EPH.2.9	Nasep jiak ahikei a, atuachih keileh miin a suangkha ding uhi. 
EPH.2.10	Ajiak Pasian in masanglai pek a i omna ding a ana guatkholh, Krist Jesu a nna hoih semding a siam, ama khutsuak i hi uhi.
EPH.2.11	Tuajiakin, “Nou masang laia Jentel, teptanlou ahung chihte uh,” (taksa khut a tan teptan achihte un.) 
EPH.2.12	Huachihlai a Krist neilou a, Israel khua leh tui tawh kimatlou a, leitung a kinepna bei leh Pasian neilou a na om ua, thuchiam thukhunte lak a mikhual a na om nahih uh theijing un. 
EPH.2.13	Hinanleh tuin pen Krist Jesu ah, nou nidanglai a gamlapi a omte, Krist sisan jiakin suknai in na omta uhi. 
EPH.2.14	Ajiak amah pen i kilemna uh ahi a, i kikal a ki daidanna baang pen hihchim in, nihte pen pumkhat in a bawlta hi. 
EPH.2.15	Biakna silbawlte a thupiak dan omte ki melmaknate pen a taksa a hihmang in, amah ah nihte pen mihing thak khat a siam dingin kilemna a bawlta hi. 
EPH.2.16	Ki melmaknate pen kross a hihlum in, huamah in nihte pen pumpi khat a Pasian tawh a kilepsak theihna ding in. 
EPH.2.17	Tualeh amah hungpai in, nou gamlapi a omte kiangah lemna thu hung gen in, tualeh naitak a omte kiang ah zong ahung gen hi. 
EPH.2.18	Ajiak, amah jiakin eiten kha khat in Pa kiang a luttheihna inei tuakta uhi.
EPH.2.19	Tuajiakin tuinjaw zin leh gamtuammi na hinawn kei ua, hinanleh misiangthoute tawh tualsung khat leh Pasian innkuante na hijawta uhi. 
EPH.2.20	Tualeh Jesu Krist pen aning a suang poimoh pen hung hi in, sawltakte leh Jawlneite suangphum lepsa tung a lam na hi uhi. 
EPH.2.21	Ama inn lam jousiah kituaktak a leptuak in, Toupa ah tempul siangthou in a khangtou hi. 
EPH.2.22	Amah ah nou zong kha a Pasian tenna ding a lamkhawm na hi uhi.
EPH.3.1	Hih jiakin kei Paul, nou Jentelte ding a Jesu Krist a thongkia in. 
EPH.3.2	Nou ding a Pasian hehpihna kepna piak kahih na jata ding ua. 
EPH.3.3	Tuachia kilakna thugu`k kiphual ka kiang a ahung theihsak. (Tu-ma a tomnou khat a ka gelh, 
EPH.3.4	huapen na sim chiang un Krist thugu`k kiphual ka theihdan na theisiam ding uhi.) 
EPH.3.5	Huapen tulai a sawltak siangthoute leh Jawlneite kiang a kha a theihsak a aom bangin, nidanglai in mihing tate kiangah theihsak in a om ngaikei hi. 
EPH.3.6	Hua ahi, tangthupha jiakin Krist ah Jentelte pen gouluah pihte, taksa khat a omte, thuchiam tanpihte ahi ding uh.
EPH.3.7	Asil bawltheihna nasepna a athawn a Pasian hehpihna hung kipia dungjuiin, hua tangthupha nna sem ding a siam ka hi hi. 
EPH.3.8	Jentelte kiang a Krist hauhsak dan zonkhiat guallouh thute gen ing a, kei misiangthoute lak a neupen sanga neijaw kiang ah hih hehpihna pen piak ahi, 
EPH.3.9	tualeh tangtawn a kipahna Jesu Krist mang a siljousiah siamtu atu`ng a pat Pasian a phual a om thugu`k kiphual ki pawlkhawmna pen bang ahia chih mi jousiah musak ding in, 
EPH.3.10	tu-a van munte a lalnate leh thuneihnate kiangah Pasian pilna chinteng saptuamte mang a tua theihsak a aom theihna ding in. 
EPH.3.11	I Toupa uh Jesu Krist a bawl atup, a tangtawn silguat bang ngei in. 
EPH.3.12	amah ginna jiakin eiten amah ah hansanna leh maingal tak a luttheihna inei uhi. 
EPH.3.13	Tuajiakin nou a ding a ka gimthuaknate jiak a lungkia lou dingin kung ngen hi; huapen na thupina uh ahi.
EPH.3.14	Hih jiakin i Toupa uh Jesu Pa mai ah ka khupdin a, 
EPH.3.15	lei leh van a min jousiah phuah khiatnapa mai ah. 
EPH.3.16	A thupina hauhdan bangjel a akha jiak a mihing sungtawng lam a silbawltheihna a hatsah a ahung omsak theihna ding in, 
EPH.3.17	Krist pen ginna a na lungtang ua a tentheihna dingin, nou itna a thaguinei leh kiptak a om a, 
EPH.3.18	misiangthoute jousiah tawh aletdan, asaudan, asandan tualeh athukdante na theihchian nang uleh. 
EPH.3.19	Krist itna theihphak guallouh nung theih ua, Pasian a bukimna jousiah a sukdim a na omtheihna ding un ahi.
EPH.3.20	Tuin eimah a semjel sil bawltheihna dungjui a i nget leh, i ngaihtuah sang a sangjaw leh tamjaw a bawltheitu kiangah: 
EPH.3.21	Jesu Krist jiakin saptuam ah tangtawn in, thupina omta hen! Amen.
EPH.4.1	Tuajiakin, kei, Toupa a thongkia in, sap a na omna utawh kituak a gamta dingin kung ngen hi. 
EPH.4.2	Ki ngaingiamna leh migitna tengteng, thuakzohna tawh itna in na kithuakjou chiat un. 
EPH.4.3	Lemna guia kankhawm a kha a ki pumkhatna pen vom tinten dingin hahpan in pang un. 
EPH.4.4	Sap a na omna pen uh kinepna, munkhat a sap na hih mahbang un pumpi khat leh kha khat. 
EPH.4.5	Toupa khat, ginna khat, baptisma khat; 
EPH.4.6	Pasian khat leh mi jousiah Pa, bangkim tung a om leh bangkim a om, tualeh noute jousiah ah a om hi.
EPH.4.7	Hinanleh Krist sil thawnpiak tehna bangjel in hehpihna pen i kiang chiat uah piak in i om uhi. 
EPH.4.8	Tuajiakin Laisiangthou in aman,
EPH.4.8	“Tunglama a kahtouhlai in,
EPH.4.8	sal a matte sal in apui a;
EPH.4.8	tualeh mihingte kiangah sil piakte apia hi,”
EPH.4.8	chi`n agen hi. 
EPH.4.9	Tuin, hih ahi, “a kahtouh chih pen,” amasa in leimun ngiampen ah a kumsuk chihlouh bangdang chihna ahi diai leh? 
EPH.4.10	A kumsuk pen ahihleh sil jousiah a sukbukim theihna ding a van jousiah tunglam pek a kahtoupa mah ahi. 
EPH.4.11	Tualeh aman “khenkhatte sawltak, khenkhatte Jawlnei, khenkhatte tangthupha gentu, khenkhatte Pastor dingin, tualeh khenkhatte thuhilh sia dingin apia hi.” 
EPH.4.12	Ajiak misiangthoute kithuamna ding, nasepna ding leh Krist pumpi bawlhoihna ding in. 
EPH.4.13	Ginna leh Pasian Tapa theihna lam a ki thutuak a, piching a Krist bukimna tehna dungtan i phakchiat masiah un. 
EPH.4.14	Tuachi`n diklouhna khemna bangin, lepchiah pil a mihing khem a om a, thugin huih chinteng a alang alang a mutleng kawikawi naupangte i hi nawn kei ding ua. 
EPH.4.15	Hinanleh itna a thutak gen in, sil jousiah ah amah ah i khangtou thei jawding hi, Krist, amah pen lutang ahih jiak in. 
EPH.4.16	Amah a pat pumpi kituaktak a zopkhawm a om in, guhtuah chinteng in sa hiang dang chinteng nasepna apiakdan dungjui chiat a, pumpi itna a ki bawlhoih in a khangtousak hi. 
EPH.4.17	Tuajiakin hih ka gen ahi, tualeh Toupa ah kung theisak hi, Jentelte alungsim ginatlouh jiak uh pua a aom bang un omnawn mawng mawng kei un 
EPH.4.18	a theihsiamna uh sukmial a om in, asung ua bangmah theih theihlouhna a om jiakin, a lungtang uh atak jiakin Pasian hinna a pat puaseh in a om uhi. 
EPH.4.19	Amau`n theihtheihna mawng mawng aneih nawnlouh jiak un sil sianglou chinteng duhgawltak a bawl ding in hukna ah a ki pialutta uhi.
EPH.4.20	Hinanleh nou Krist thu huachibang in na jil kei uhi! 
EPH.4.21	Jesu a om, thutak dungjui a amah thu ja a amah thuhilhna a om taktak na hih ua ahihleh. 
EPH.4.22	Na nidanglai omdan ua mihing lui, khemna duhgawlna hoihloute koihkhia unla. 
EPH.4.23	Na lungsim kha uah athak in hung om un, 
EPH.4.24	mihing thak, diktatna leh siangthouna Pasian bang a siam pen silh un. 
EPH.4.25	Tuajiakin, juaugen tawpsan in! Michih in avengte kiang ah thudik genchiat hen, ajiak eite khat leh khat ki hiangtuah chiat i hi uhi. 
EPH.4.26	Heh unla, hinanleh khial kei un, na hehna uh ni in tumpih kei hen. 
EPH.4.27	Setan mun awn kei un. 
EPH.4.28	Guta in gu nawnkei henla, hinanleh tasam kiang a piak ding a neihtheina dingin, a khut a silhoih bawl in semgimjaw hen. 
EPH.4.29	Na kam ua pat thusia pawtkei henla, hinanleh a ngaikhiatute kiang a hehpihna a piaktheihna dingin, bawlhoihna dingin thuhoih pawtjaw hen. 
EPH.4.30	Tualeh Pasian Khasiangthou dahsak kei un, tatnani a ding a amah a chiamteh na hi uhi. 
EPH.4.31	Kha`tnate, thangpaihnate, hehnate, husangnate, kigensiatnate, hihte jousiah nalak uapat koihmang in omta hen, gitlouhna jousiah tawh. 
EPH.4.32	Khat leh khat kingaina tuah chiat unla, lungnem unla, Pasian in Krist a nou ahung ngaihdam bangin, nou zong khat leh khat ki ngaihdam tuah chiat un.
EPH.5.1	Tuajiakin ta deihtakte bangin Pasian omdan juitute hi un. 
EPH.5.2	Krist in ahung it a, ei a ding a Pasian kiang a silpiak leh kithoihna namtui ding a a kipiak bangin, itna ah om un. 
EPH.5.3	Hinanleh misiangthoute omdan ding a kilawm him in, kingaihnate leh sianglou chiteng huaihamna tawh nalak uah lawhkhak in om kei hen. 
EPH.5.4	Zahmoh thute, thu namanlouh a houlimnate, chiamnuih thute bang zong kilawm lou ahi, huate sangin Pasian kiang ah kipahthu genjaw un. 
EPH.5.5	Ajiak, kingaihhat leh, mi thanghuai leh mi duhgawl in, (duhgawlna pen milim biakna ahi). Krist leh Pasian gam ah goutan mawng mawng a neikei chih nathei uhi.
EPH.5.6	Mi kuamah in thu ginalou peuhin hungkhem kei uhen, ajiak hih silte jiakin Pasian thangpaihna thumanglou tate tungah atung nak hi. 
EPH.5.7	Tuajiakin, amauhte kipawlpih kei un. 
EPH.5.8	Ajiak nou masanglai in mial na hi ua, hinanleh tunjaw Toupa ah vak na hita ua, vaktate ombang in om un, 
EPH.5.9	Ajiak, khagah ahihleh hoihnate, diktatnate leh thutak ah ahi. 
EPH.5.10	Toupa pomtak bang ahiam chih zongkhia unla, 
EPH.5.11	tualeh mial nasep gah neiloute tawh ki pawlkhawmna neikei unla, hinanleh a diklouhdan theihsakjaw un. 
EPH.5.12	Ajiak aguk a silbawlte agen zong ajumhuai hi. 
EPH.5.13	Hinanleh sil jousiah adiklouh dan theihsak a aom pen vak hihlat ahi, ajiak sil khatpeuh hihlangtu vak ahi hi. 
EPH.5.14	Tuajiakin Laisiangthou in, aman;
EPH.5.14	“Nang ihmu, khanglou inla,
EPH.5.14	misi lak a kipan thou in,
EPH.5.14	tuachi`n Krist in vak a hungpia ding hi,”
EPH.5.14	achi hi.
EPH.5.15	Tuachi`n na omdan uah pilvang un, mimawte bang a omlou in, hinanleh mipilte bangin om un. 
EPH.5.16	Nite ahoihlouh jiakin hun lemtang kilei un. 
EPH.5.17	Tuajiakin mawkei unla, Toupa deihlam bang ahia chih thei un.
EPH.5.18	Tualeh uain kham in om kei unla, hua ah kideklouhna a om hi; hinanleh, kha ah omjaw un. 
EPH.5.19	Phatna late, Biakna late, tualeh khalam late ah noumauh khat leh khat kihoutuah in, Toupa kiangah na lungtang ua ging kilawm leh la sa in om un. 
EPH.5.20	Bangkim tung ah i Toupa Jesu Krist min in Pasian leh i Pa kiang ah kipahthu gen gige un.
EPH.5.21	Pasian lauhdan siamna ah khat leh khat kituhlut tuah chiat un.
EPH.5.22	Zite aw, Toupa kiang a bangin noumauh pasalte chiat kiangah kituhlut un. 
EPH.5.23	Ajiak Krist saptuamte lutang ahih a, pumpi hundampa ahih bangin, pasal pen zi lutang ahi. 
EPH.5.24	Tuajiakin saptuamte Krist kianga a kituhlut mahbang in, zite zong sil bangkim ah a pasalte uh kiangah kituhlut uh hen.
EPH.5.25	Pasalte aw, Krist in saptuamte a it a, a ta`ng ua a kipiak bangin nou zong na zite uh it un. 
EPH.5.26	Amauh tui a sil a, thu a ahihsiang a asawpsiang theihna ding in, 
EPH.5.27	tuachia amauh pen nin banglou, vuailou leh huachibang sil mawng mawng omlou, hinanleh siangthou leh dembei a omjaw a, saptuam thupitak amah akipiak theihna ding in. 
EPH.5.28	Tuajiakin pasalte`n amauh pumpi mahbang in aziite uh a it ding uh ahi. A zi itpa pen amah ki it ahi. 
EPH.5.29	Ajiak kuamah in ama taksa ahua ngai kei. Hinanleh Toupa`n saptuamte abawl mahbang in avak in adeihthoh jaw ding hi; 
EPH.5.30	ajiak eite pen a pumpi hiangte i hi ua, a taksa leh aguhte hiangte i hi uhi. 
EPH.5.31	“Hihjiakin pasal in anu leh apa a nusia ding a, azi atu ding, tuachi`n anih un taksa pumkhat a hung hita ding uhi.” 
EPH.5.32	Hihpen thugu`k kiphual thupitak ahi, hinanleh ken Krist leh saptuam thu ahi ka gen. 
EPH.5.33	Hitalehzong nalak ua kuapeuh in amah a ki it bangin a zi it hen, tualeh zi pen apasal zahtak ding in pilvang hen.
EPH.6.1	Naupangte aw, Toupa ah na nulehpate uh thu mang un, ajiak hihpen sildik ahi. 
EPH.6.2	“Na nu leh na pa zahtak in,” hih pen thupiak chiamnei masa pen ahi: 
EPH.6.3	“tuachi`n nang a dingin ahoih ding a, leiah zong na damsawt ding hi.”
EPH.6.4	Tualeh nou pate aw, na tate uh thangpaisak kei unla. Toupa thununna leh thuhilhna ah kemjaw un. 
EPH.6.5	Silate aw, Krist thu na man bang un, lauhdan siam leh kithing pum in; lungsim a chitak in, taksa dan a napute uh thu mang un. 
EPH.6.6	Mihing kipaksak ding a mitmei guak veng hilou a, Krist sila bang a lungtang a Pasian deihlam bawl ding in. 
EPH.6.7	Mihing kiang a hilou in, Toupa kiang a silhoih deih a nasem in. 
EPH.6.8	Michih in, sila hiin zalen hitaleh silhoih abawl taphot uh Toupa kiang a pat huamah amukik ding uh chih thei in bawl hen.
EPH.6.9	Tualeh nou pute aw, tuachimah bangin akiang uah bawl un, amauh leh nou pu pen van ah a om chih leh, aman mi deihsak tuam aneikei chih thei in, vaubawl kei un. 
EPH.6.10	Atawppen in, ka unaute aw, Toupa ah leh ahatna silbawltheihna ah hattak in om un. 
EPH.6.11	Setan ze-khemna na douzohna ding un Pasian galvan bukim in kithuam un. 
EPH.6.12	Ajiak i doute pen taksa leh sisan ahikei a, mialtung a vaihawmtute leh, van munte a kha gilou omte ahijaw uhi. 
EPH.6.13	Tuajiakin ni hoihloute a na douzohna ding uleh, na bawlzoh siang nung ua zong na dintheihna ding un, Pasian galvan bukim la un!
EPH.6.14	Tuajiakin, na kawng uh thutak a gak in, diktatna awmphaw gak in, 
EPH.6.15	lemna tangthupha ki sakkholhna pen na keng uah bulh in ding un. 
EPH.6.16	Hihte tengteng tung ah ginna lum la un, hua tawh giloupa thal kuangthei na sumitthei ding uhi. 
EPH.6.17	Tualeh hundamna sik Lukhu leh, kha namsau Pasian thu la un. 
EPH.6.18	Thumna leh ngetna chinteng in bangchiklai peuh in kha a thumjing a om in, hih atawpna lam ah misiangthoute ding in thuak hatna leh ngetsakna tawh pilvang tak in omjing un. 
EPH.6.19	Tualeh kei dingin zong tangthupha thu kiphual theisak ding a hangsan tak a kakam ka kak a, thugen theihna piak a ka omtheihna ding in. 
EPH.6.20	Hua a ding a sik kolbulh palai ka hi hi, hualam pang ka gen ding bang a hangsan tak a ka gentheihna ding in hung thumsak un.
EPH.6.21	Hinanleh nou zong bang chibang a ka om ka tanchin na theihtheihna ding un, Taikika, Toupa a sanggam ittak leh Pasian nasemtu muanhuai in, bangkim a hunghilh pai ding hi. 
EPH.6.22	Ka tanchin uh na theihna ding uleh, na lungtang uh a khamuan theihna ding chi in amah na kiang ua kungsawl ahi.
EPH.6.23	Pa Pasian leh i Toupa Jesu Krist kianga kipan khamuanna, tualeh ginna tawh kijui itna unaute kiang ah om hen. 
EPH.6.24	Chih taktak a i Toupa uh Jesu Krist itte jousiah kiang ah hehpihna om hen. Amen.
PHP.1.1	Paul, leh Timothi, Jesu Krist silaten, Philippi khua a om Jesu Krist a misiangthou jousiahte kiang leh, saptuam upate kiang leh panpihtute kiang ah:
PHP.1.2	I Pa uh Pasian kiang leh i Toupa uh Jesu Krist kiang a kipan hehpihna leh khamuanna na kiang uah om hen.
PHP.1.3	Noute kung phokkhiat tengin ka Pasian kiang ah kipahthu ka gen a; 
PHP.1.4	ka thum tengin kipaktak in noute a dingin kung ngetsak gige hi 
PHP.1.5	apatni a pat a tunitan a tangthupha a nung ki pawlpihna uh jiak in. 
PHP.1.6	Amah na sung ua nahoih sep pankhintu in, Jesu Krist ni tanpha in huapen abawl bukim ngei ding chih muanngamna ka nei hi. 
PHP.1.7	Na un ua na tungtang uh thu a ken hichi bang lungsim ka neihpen adik mawng ahi. Ajiak nou ka lungtang ah kung vomjing hi; na un ua ka kolbulhna leh tangthupha venna leh hihkipna thu a hehpihna ka tanpihte na hi uhi. 
PHP.1.8	Ajiak, Jesu Krist lainatna in na un un kung ngai mahmah hi chih Pasian ahung theihpihtu ahi.
PHP.1.9	Tualeh theihtheihna leh theihkhen theihna tengteng a na itna uh a hungtam semsem ding hih ahi ka nget, 
PHP.1.10	tuachia silhoih mahmahte nung theih ua; Krist ni tan a ataktak leh bawlkhial bei nung hihtheihna ding un. 
PHP.1.11	Pasian thupina ding leh pahtawina ding a Jesu Krist a om diktatna gah a dim in.
PHP.1.12	Hinanleh unaute aw, ka tung a siltungte pen tangthupha phuanjaksem a a omna ding a hungtung ahi chih natheih uh ka deih hi. 
PHP.1.13	Tuachi`n Innpi vengpawlte jousiah leh a dang tengteng kiangah ka kolbulhnate pen Krist ah ahi chih a kichianta hi. 
PHP.1.14	Tualeh Toupa a unau tamtak in ka kolbulh jiak a ginkipna nei in, Pasian thu laulou a gen ding in a hangsan deuh deuhta uhi.
PHP.1.15	Khenkhatte`n thangsiatna leh kihauna jiakin Krist a tangkoupih ua, tualeh khenkhatten deihsakna jiakin zong agen uhi. 
PHP.1.16	Pawlkhatte`n ka kolbulh thuakna ki behlapsak sawm in, a taktak hilou in, mahni angsung khualna in, kikalhna dingin Krist a tangkoupih uhi. 
PHP.1.17	Hinanleh pawlkhat in ahihleh tangthupha gum ding a om ka hihdan thei in, itna jiakin a gen uhi.
PHP.1.18	Achihleh bang akhok a, lam jousiah ah, akhem hi in atak hitaleh Krist pen tangkoupih in a omta himhim ahi. Tualeh hua ah ka kipak ahi, ahi, ka kipak jel ding hi, 
PHP.1.19	Ajiak hih in na thumna uh leh Jesu Krist kha piakna jiakin ka suahtakna ahung suak ngei ding chih ka thei hi. 
PHP.1.20	Ka lam etna bang leh ka kinepna bang dungjuiin bangmah ah hihjum in ka om kei ding a, hinanleh ka hansan jing mahbang in, tuin zong, ka hinna in hiam, ka sihna in hiam, Krist pen ka pumpi ah hangsanna kim in hihlet in ka om ding hi. 
PHP.1.21	Ajiak kei ding in hin Krist ahi a, sih punna ahi. 
PHP.1.22	Hinanleh taksa a hin ka tan hihenla, huapen ka sepgah hitaleh, teljawk ding ka theikei hi. 
PHP.1.23	Ajiak nih tegel kal ah haksatak a phuk in ka om hi. Paimang a Krist kiang a om utna ka nei a, huapen ahoihjaw mahmah hi; 
PHP.1.24	hitalehzong, taksa a om pen nou jiakin apoimohjaw hi. 
PHP.1.25	Tualeh hih ginkipna nei in, na ginna uh khanletna ding leh na ginna ua na kipakna ding un nou tawh ka omjel lai ding hi chih ka thei hi, 
PHP.1.26	na kiang ua kung paikikna jiak a, kei ding a Jesu Krist a na kipahna uh a tamsem theihna ding in.
PHP.1.27	Na omdan uleh Krist tangthupha kituaksak phot phot un, hung pai a nou kung muh ahiam, ahihkeileh ka omlouh a zong na tanchin uh, kha khat a na dinkip dan uleh, lungsim khat nei a, tangthupha thugin a na hahpan dan uh ka jaktheihna ding in. 
PHP.1.28	Tualeh bangmah ah na melmate uh hihlau in omkei un; huapen amauh a ding a manthaina chiamtehna diktak ahi a, hinanleh nou a ding in pen hundamna, tualeh huapen Pasian a kipan ahi. 
PHP.1.29	Ajiak, Krist jiak a nou amah na gintat uh guak hilou a, amah jiak a thuak zong na thuak ding uh ahi chih piak na hi uhi. 
PHP.1.30	Keimah a hichibang kidouna na muhsa uleh, tu-a keimah a om najak bang uh, nou zong na nei uhi.
PHP.2.1	Tuajiakin Krist a ki hehnepna bang, ki itna khamuanna bang, kha a ki pawlkhawmna bang, ki lainatna leh ki khuatuahna bang a omleh. 
PHP.2.2	Lungsim kibang a om in, itna kibang nei in, tup kibang leh lungsim munkhat a om in ka kipahna hih bukim un. 
PHP.2.3	Angsung khual a huaihamna hiam ahihkeileh ki thupisakna hiam in, bangmah bawl hikei hen, hinanleh lungsim ngiamtak in michih in amah sangin midang hoihjaw in ngaihsun chiat hen. 
PHP.2.4	Na lak ua mi kuapeuh in ama lunglutna guak enkei henla, midang lunglutna zong en uh hen. 
PHP.2.5	Jesu Krist a zong om hih lungsim nou ah zong om hen:
PHP.2.6	Amah pen Pasian bang a om in,
PHP.2.6	Pasian tawh kibang a om pen sil khiatlahhuai in a ngaihtuah kei a.
PHP.2.7	Hinanleh, amah leh amah ki ngaisanglou in, sila bangin ahung om a,
PHP.2.7	mihing bang a siam in ahung om hi.
PHP.2.8	Tualeh mihing lim leh mel bang pua in,
PHP.2.8	amah hung ki ngiamkhiat a,
PHP.2.8	sihna tanpha in thu ahung mang a,
PHP.2.8	kross a sihna tandong in zong.
PHP.2.9	Tuajiakin Pasian in amah pen thupitak in a tawisangta a
PHP.2.9	min laklak a min tungnung pen a piata hi.
PHP.2.10	Tuachia Jesu min a mi jousiah,
PHP.2.10	van a sil omte, lei a sil omte,
PHP.2.10	tualeh leinuai a sil omte a khupdin ua,
PHP.2.11	lei chinteng in Jesu Krist pen Pa Pasian thupina ding a,
PHP.2.11	Toupa ahi chih a phuantheihna ding un.
PHP.2.12	Tuajiakin ka itte aw, ka omsung guak hilou in, hinanleh ka omlouh lai a zong thu na manjel mahbang un. Lau leh ling kawm in na hundamna uh semkhia un. 
PHP.2.13	Ajiak ama kipahpih lam silhoih bawl ding a hung utsaktu leh hung semsak ding a bawltu Pasian ahi.
PHP.2.14	Sil jousiah niallou leh phunlou in bawl un, 
PHP.2.15	khangthak gilou leh genhakte lak a leitung vakte bang a na vaknate uh lak un. Dembei leh bawlsiat neilou Pasian tate nung hihtheihna ding un, 
PHP.2.16	hinna thu tukip in, Krist ni chiang a ken athawn in ka tai kei a, athawn in ka gimkei chia ka kipak theihna ding in.
PHP.2.17	Ahi, na ginna sillat uleh na nasepna tung ua kei Pasian a ding a dawn ding bangin buakkhiat in om tamah leng zong, ka kipak hi, tualeh na un un kung kipahpih hi. 
PHP.2.18	Huajiak mah in nou zong kipak unla, kei zong hung ki pakpih un.
PHP.2.19	Hinanleh na tanchin uh ka theih a lungmuang tak a ka omtheihna dingin, Timothi na kiang uah hungsawl pai dingin Toupa Jesu ah ka kilam en hi. 
PHP.2.20	Ajiak ka kiangah huachi bang a gin-om tak a nou hung kem ding mi ka neikei hi. 
PHP.2.21	Ajiak mi jousiahin Jesu Krist silte zonglou in, amauh a ding chiat a zongta uhi. 
PHP.2.22	Hinanleh Toupa in a Pa nna asep bangin, aman tangthupha ah kei ahung seppih chih theihchianna amah ah na nei uhi. 
PHP.2.23	Tuajiakin bang chibang a ka om ding ka theihchian hunhun in amah hung sawlkhiat pai ka kinem hi. 
PHP.2.24	Hinanleh kei mahmah ngei zong hung paipah ding in Toupa ah gintatna ka nei hi.
PHP.2.25	Hilehzong, ka sanggampa leh, ka naseppih leh, ka galkappih, na kamtai uh leh ka taksapna a hung ki thuahpihtu Epaphrodita na kiang ua hung sawl poimoh kasa hi. 
PHP.2.26	Ajiak na un un a hungngai mahmah a, a damlouh thu na jakjiak un a lungkham mahmah hi. 
PHP.2.27	Ajiak sidektak in a china ngutngei a, hinanleh Pasian in a hehpih a, amah guak hilou in, hinanleh kei zong ahung hehpih hi, kei ding a lungkhamna tung a lungkhamna a omkhawm louhna ding in. 
PHP.2.28	Tuajiakin amah poimohngaih tak in kung sawl hi, amah na muhkik chiang ua na kipak ua, tualeh kei lungkhamna zong adaihdeuh na ding in. 
PHP.2.29	Tuajiakin amah pen Toupa ah kipaktak in na sang un, tualeh hua chibangte na zahbawl un, 
PHP.2.30	ajiak kei ding a nung sepsakna uh kimloute sukkimna ding in Krist nasepna ah aman a hinna zong khawksalou in, ana sidektak hi.
PHP.3.1	Atawppen in, ka unaute aw, Toupa ah kipak un, kei a dingin angaimah gelh a chimtakhuai kei a, hinanleh nou a dingin ahoihjaw hi. 
PHP.3.2	Uite lak ah kiveng un, sil gilou bawlte lak ah kiveng un, taksa atgawpte lak ah kiveng un. 
PHP.3.3	Ajiak eite kha-a Pasian bia teptante i hi a, tualeh Jesu Krist ah i kipak mahmah a, hinanleh taksa ah pen suanding i neikei uhi. 
PHP.3.4	Taksa lam ah chilei zong suanding ka nei maithei, mi dang kuahiam in taksa lam a suanding neia a kigen leh, ken kanei sem hi. 
PHP.3.5	Nigiat ni a teptan, Israel nam, Benjamin phung, Hebrai lak a Hebrai hidiak, dan theihlam a Pharisai. 
PHP.3.6	Phattuam ngaih lam a saptuamte bawlgentheitu. Danbu-a diktatna lam a gensiatbei ka hi. 
PHP.3.7	Hinanleh, sil kei ding a punna jousiah pen Krist jiakin manna in ka simta hi. 
PHP.3.8	Ahi taktak ngut hi; Jesu Krist ka Toupa theihna hoihtak jiakin sil jousiah manna in kasim ahi. Amah jiakin sil jousiah ka ta`nta a, tualeh Krist ka tantheihna dingin huate tengteng ninneng bangin ka ngai hi. 
PHP.3.9	Tualeh danbu a om bang a keimah diktatna nei hilou a, hinanleh Krist ginna jiak a om, ginna a Pasian a kipan diktatna pen nei a amah a muh a ka omtheihna ding in. 
PHP.3.10	Tuachia amah leh athohkikna ka theihna leh, amah thuakgimna ka kikoppihna bang ka theihtheihna ding in, 
PHP.3.11	bang chidan hiam bek a misi lak a pat thohkikna ka tankhakleh chi in.
PHP.3.12	Hua tangkhinta ka hikei a, bukim khinta zong ka hikei. Hinanleh Jesu Krist in kei a hungmatna, huamah ka mattheih sam na ding in ka delh ahi. 
PHP.3.13	Unaute aw, keipen mankhinta in ka kingai kei a, hinanleh silkhat ka bawl hi, nunglam a sil omte manghilh in, tualeh mailam a sil omte delh in. 
PHP.3.14	Jesu Krist a Pasian sapna sang nuamman mu dingin phaktawpna ka delh hi.
PHP.3.15	Tuajiakin, ei apiching deuhdeuh tengin hichibang lungsim i neichiat ding uhi. Tualeh sildang khat a lungsim dang naneih uleh, hihzong Pasian in na kiang uah ahung theisak ding hi. 
PHP.3.16	Hitaleh zong, i phakna chiangchiang ah huadan mahbang in i kalsuan ding uhi.
PHP.3.17	Unaute aw, ka omdan hungjuite hichiat unla, huachibang a omte etton ding a nung neihte uh chiamteh un. 
PHP.3.18	Ajiak mi tampi a om uh, amau omdan tamveipi kung hilhta hi, tuin zong kappum in kung hilh ahi, amauh pen Krist kross melmate ahi uhi. 
PHP.3.19	Atawpna uh pen siatna ahi a, a pasian uh ahihleh a gilpi uh ahi a, tualeh a thupina uh zong a jumna uh ahi a, leilam silte a ngaihtuah uhi. 
PHP.3.20	Ajiak ei khua leh tui hihna pen van ah ahi a, hua a kipan in i Toupa Jesu Krist hundampa i ngak uhi. 
PHP.3.21	Aman sil jousiah ama thu thua a omsak theihna nasepdan dungjuiin i pumpi thulimlou pen amah pumpi thupitak bangin ahung bawl thaksak ding hi.
PHP.4.1	Tuajiakin, ka unau ittak leh ngaihtakte aw, ka kipahna leh ka lallukhute! Huachi`n Toupa ah dingkip un, ka ittakte aw.
PHP.4.2	Toupa ah lungsim khat hi dingin, Euodia kiangah ka ngen a, tualeh Sintike kiangah ka ngen hi. 
PHP.4.3	Tualeh nang, ka sepkhawmpih diktak zong kung ngen ahi, tangthupha a ka seppih numeite leh Klemen zong tualeh hinna laibu a mintuang, ka seppih dangte panpih un.
PHP.4.4	Toupa ah kipak gige un. Ka chikik ding: kipak un!
PHP.4.5	Na migitna uh mi jousiah kiang ah theih hi hen. Toupa anai hi. 
PHP.4.6	Bangmahlou ah lunghimoh kei unla, hinanleh sil bangkim ah thumna leh ngetna in kipahthu genna tawh, nasil ngette uh Pasian kiang ah theihsak in om hen. 
PHP.4.7	Tualeh Pasian khamuanna theihphak guallouh in, Jesu Krist jiakin na lungtangte uleh na lungsimte uh ahung vensak ding hi.
PHP.4.8	Atawppen in unaute aw, sil dik jousiah, sil zah-om jousiah, thudik jousiah, sil siangthou jousiah, silhoih jousiah, sil it-huai jousiah, sil minhoih jousiah, hoihna bang a om a, pahtawina bang a omleh, hih silte ngaihtuah un. 
PHP.4.9	Keimah a na jilsa uh, na tansa uh, na jaksa uh, tualeh na muhsa uh, hua silte bawl un.
PHP.4.10	Hinanleh tu atawplam a kei nung ngaihtuahna uh ahung ki latkik jel jiakin Toupa ah ka kipak mahmah hi. Nung ngaihsak mahmah ua, hinanleh hun lemtang na mukei ua ahi. 
PHP.4.11	Taksap jiak a hihthu ka gen ding ahikei a, hua ah lungkimtak a omdan ka theikhiata hi. 
PHP.4.12	Tasamtak a omdan ka thei a, tualeh ki ningching tak a omdan zong ka thei hi. Munchin leh sil jousiah ah, gilvah leh kial a omtheihna leh, ki ningching leh tasam a omdan hilh in ka omta hi. 
PHP.4.13	Amah ahung hatsaktu Krist jiakin sil jousiah ka bawlthei hi.
PHP.4.14	Hitaleh zong ka gentheihna a nung lungkhampih jiak un na bawlhoih uhi. 
PHP.4.15	Tuin nou Philippite`n tangthupha a hung om tu`ng a, Mesidonia gam a pat ka paikhiat laiin, nou chihlouh, saptuam dang kuamah in piak leh lak lam thu ah bangmah in a hung kithuahpih kei uh chih zong nathei uhi. 
PHP.4.16	Ajiak, Thessalonika khua ngei ah zong ka taksap panpihna nung khak kik jel uhi. 
PHP.4.17	Silpiak deih ka hikei a, hinanleh nou a ding a gah punna jong ka hijaw hi. 
PHP.4.18	Sil bangkim ka nei a, ka hau hi, nou a pat hung kikhak silte, gim namtui roma, kithoihna pomtak Pasian lungkimna pen! Epaphrodita khut a pat in ka muta a. Ka kiningching petmah ta hi. 
PHP.4.19	Tualeh ka Pasian in Jesu Krist a thupina a ahauhsatna dungjui in na taksap jousiah uh a hungpia ding hi. 
PHP.4.20	Tuin Pasian leh i Pa uh kiang ah tangtawn tangtawn in thupina omta hen! Amen.
PHP.4.21	Jesu Krist a misiangthoute jousiah chibai hung na buksak un. Ka kiang a om unaute`n chibai a hungbuk uhi. 
PHP.4.22	Misiangthou jousiahin, hinanleh abiktak in Kaisar innsung miten chibai a hungbuk uhi.
PHP.4.23	I Toupa Jesu Krist hehpihna na tung uah omta hen. Amen.
COL.1.1	Paul, Pasian deihna bang a Jesu Krist sawltak leh i sanggampa uh Timothi in,
COL.1.2	Kolossa khua a om, Jesu Krist a misiangthoute leh unau gin-omte kiang ah:
COL.1.2	I Pa uh Pasian leh i Toupa uh Jesu Krist a kipan hehpihna leh khamuanna na kiang uah om hen.
COL.1.3	Nou a ding a thumjing in, Pasian i Toupa uh Jesu Krist Pa kiang ah kipahthu ka gen uhi. 
COL.1.4	Jesu Krist a na ginna uh leh, misiangthoute jousiah tung a itna na neih na ua pat in. 
COL.1.5	Van a nou a ding a kinepna hung kikoihsak jiakin, hua kinepna thu pen tangthupha thutak thu ah tu masang laiin na jata uhi. 
COL.1.6	Hua tangthupha pen leitung pumpi a gah a akhanjel mahbang in, na jak ua thutak a Pasian hehpihna nung theihni ua pat in nalak ua gah a pungjel in na kiang uah a hung tungta hi. 
COL.1.7	Epaphra, ka sila tanpih uh deihtak, nou a ding a Krist nasem gin-omtak a pat zong na theihtak mahbang un. 
COL.1.8	Aman kha a nung itdan uh zong a phuangkhia hi.
COL.1.9	Hih jiakin kou zong, hih ka jakni ua pat in, nou a ding a thum leh, pilna leh khalam theihchianna jousiah a amah deihdan theihna a nungdimna ding uh ngetsak ka tawp kei uhi. 
COL.1.10	Tuachia Toupa ding a kilawm leh sil jousiah a deihhuai a na gamtat ua, nasep hoih jousiah a nunggah ua, tualeh Pasian theihsiamna lam a nung khantouhna ding uleh; 
COL.1.11	asil bawltheihna thupitak dungjui a kipahna tawh kuhkalna leh thuak-hatna lam a hatna jousiah a hihhat a om in. 
COL.1.12	Vak a misiangthoute gou tankhawmpih ding a hung bawltu Pa kiang ah kipahthu gen in. 
COL.1.13	Aman mial sil bawltheihna a pan ahung tankhiata a, Tapa a ittak gam ah ahung lutsakta hi. 
COL.1.14	Amah ah a sisan jiakin tatkhiatna imu uhi, i khialhnate uh ngaihdamna pen.
COL.1.15	Amah pen muhtheihlouh Pasian mel pua a, silsiam jousiah lak a piang masapen ahi. 
COL.1.16	Ajiak pen amah pansan a sil jousiah siam ahi a, van a omte leh lei a omte, muhtheih leh muhtheihlouh, laltouna hi in lalgam hitaleh, vaihawmnate leh thuneihnate hitaleh zong. Sil jousiah ama siam ahi a, amah ding a siam ahi. 
COL.1.17	Tualeh amah pen sil jousiah omma in a om a, amah ah sil jousiah a omkhawm hi. 
COL.1.18	Tualeh amah pumpi, chihpen, saptuam lutang ahi, sil bangkim a hihna mun a tantheihna dingin, bulpi pen misi lak a piang masa pen ahi. 
COL.1.19	Ajiak amah a bukimna jousiah ompen Pasian deihlam ahi. 
COL.1.20	Tualeh a kross sisan jiakin lemna bawlkhin in, amah in sil jousiah amah tawh a kilemsak hi; amah mah in lei a sil omte hii`` n van a sil omte hitaleh amah tawh akilemsak hi. 
COL.1.21	Tualeh nou, nidanglai a ana nasep uh gilou a amah a pat khen a om a, na lungsim ua melma na hi uhi. 
COL.1.22	Hinanleh tuin aman a taksa pumpi ah a sihna jiakin a hung kilemsakta hi. A mitmuh a siangthou leh gensiatbei leh phawkna ding beia a hung dinsak theihna ding in. 
COL.1.23	Ginna a na omjing ua, kingakna nei a na kip ua, tualeh tangthupha na jak uh kinepna a pat na ki khinmang kei uleh. Hua tangthupha pen vannuai a silsiam jousiah kiang a tangkou pih ahi a, kei Paul hua thu nasem ding a siam ka hi.
COL.1.24	Nou a ding a ka gimthuakna ah tuin ka kipak hi, tualeh Krist gimthuakna ban pen a pumpi jiakin kasa ah ka sunjomjel hi, hua pumpi pen saptuam ahi. 
COL.1.25	Pasian thu hihbukim ding in, nou a ding a ka kiang a hung kipia Pasian hunbi khenna dungjuiin thu nasemtu ding a siam ka hi, 
COL.1.26	hua Pasian thu pen tangtawn a akhang akhang a thugu`k kiphual ana hi a, hinanleh tuinjaw a misiangthoute kiang ah hihlat in a omta hi. 
COL.1.27	Huate kiang ah Pasian in Jentelte lak ah hua thugu`k thupina hauhdan a theisak nuam mawng ahi, hihpen nou a Krist om, thupina kinepna ahi. 
COL.1.28	Michih Jesu Krist hoih bukim a a kipiak theihna ding ua, michih kiveng ding a hilh a, pilna chinteng a jilsak a, a tanchin ka genpa uh ahi. 
COL.1.29	Hichibang ding in ken zong, keimah a thupitak a sem, hua nasepna dungjui in hahpan a pang in ka semgim hi.
COL.2.1	Ajiak nou leh Laudisia khua a omte leh taksa a kamel munailou jousiahte ding a ka hahbawl dan thei le uchin ka ut hi. 
COL.2.2	Pasian, Pa leh Krist thugu`k theikhia ding a theihsiamna kichiantak hauhsakna jousiah lam a itna-a khuikhawm a aom ua, a lungtangte uh khamuanga a omtheihna ding in. 
COL.2.3	Hua Krist ah pilna leh theihna gou jousiah phual in a om hi.
COL.2.4	Tualeh kuamah in kamsiam thu a hung khemlouhna ding un, hih ka gen ahi. 
COL.2.5	Ajiak taksa in na kiang uah omkei nanleng zong, kipaktak in, na hoihdan uleh, Krist a na ginkip dan uh en in, kha in na kiang uah ka om hi.
COL.2.6	Tuajiakin Jesu Krist, Toupa pen na pomkip ta`k mahbang un, amah ah om un. 
COL.2.7	Amah ah jungkha leh lamtouh a om in, ahung kihilhtak mahbang a ginna a kiptak a om in, hua ah kipahthu genna a dim in om un.
COL.2.8	Pilvang un, atuachih keileh mi kuahiam in Krist thu bang hilou in, mihing dan leh leitung thubulte bangjaw in, leitung pilna leh khemna in a hungkhem kha ding uhi. 
COL.2.9	Ajiak amah ah Pasian hihna bukimna jousiah pumpi nei in a om hi, 
COL.2.10	tualeh nou amah ah na bukimta uhi, amah pen lalna leh thuneihna jousiah lutang ahi.
COL.2.11	Amah ah nou zong khut a tan hilou in, taksa khialhna paikhia a Krist teptanna a teptan na hi uhi. 
COL.2.12	Baptisma ah amah tawh vui na hita ua, huamah ah misi lak a amah kaithoutu Pasian nasep gintat jiakin amah tawh kaihthou na hita uhi. 
COL.2.13	Tualeh nou, na khialhnate uleh na taksa ua teptan louhna jiak a si na hih ua, na bohsiatna jousiah uh hung ngaidam in, aman Krist tawh ahung hihhing kikta hi; 
COL.2.14	danthu, ei hungdou leh eitawh kikalh lam a khut a gelh pen a nawtmangta a, tualeh kross dawn ah kilhden in a lamangta hi. 
COL.2.15	Lalnate leh thuneihnate suahkhia in, kross ah huate jouin, alangtang in etsakna in abawlta hi.
COL.2.16	Tuajiakin mi kuamah in, nek thu in hiam, dawn thu in hiam, misiangthou thu in hiam, khathak thu in hiam ahihkeileh khawlni thu in hiam ahita in zong nou hungdem kei uhen. 
COL.2.17	Huate pen sil hungtung dingte lim ahi a, hinanleh ataktak pen Krist ahi. 
COL.2.18	Mi kuamah in, a silmuh ngailouhte, a taksa lungsim a thulimlou in, mahni siamthuh ki ngiamkhiat na leh vantungmite biakna zangin na nuamman muh ding uh hung laksak kei hen. 
COL.2.19	Tualeh, taksa jousiahin ki vakkhangna nei a, ki zopkhawm leh ki kankhawm a nna sem a, tualeh ki khuikhawm a Pasian khanna a a khanletna lutang a tudet kei hi. 
COL.2.20	Tuajiakin, leitung thubulte a pat Krist tawh si na hihtak uleh, bangding a, leitung a hing bang a dan thupiakte nuai a kituhlut na hi ua, 
COL.2.21	“Khoihkha ken, chiamken, thamkha ken”? chihte. 
COL.2.22	Hihte pen jakkawm a mangthang ding ahi a, hihte bawl pen mihing thupiak leh thuhilhna jui ahi. 
COL.2.23	Hih silte pen utthu a biak leh kingaihngiam leh taksa ngaihsaklou a silbawl ah pilhuai abang na a, hinanleh sa deihlam khamna lam ah bangmah aphatuam kei hi.
COL.3.1	Tuachia Krist tawh kaihthoh a om na hihtak uleh, tunglam a Pasian jiatlam a tou Krist omna a sil omte jong un. 
COL.3.2	Tunglam a sil omte ah na lungsim uh nga unla, leitung a sil omte ah hilou in. 
COL.3.3	Ajiak, na sita ua, na hinna uh Krist tawh Pasian ah phual ahita hi. 
COL.3.4	Krist i hinna uh ahung kilak chiangin, tuachi`n nou zong thupitak in na kilang ding uhi!
COL.3.5	Tuajiakin na taksa hiang uh lei a omte hihlum un, kingaihnate, nitnate, ki etlahnate, hoihloute, utna giloute, tualeh duhgawlnate, (duhgawlna pen milim biakna ahi). 
COL.3.6	Hua silte jiakin Pasian thangpaihna thumanglou tate tung ah atung nak hi. 
COL.3.7	Nou zong tu masangin hua silte a na hinlai un, huate ah na om uhi.
COL.3.8	Hinanleh tuinjaw noujong hehnate, thangpaihnate, huatnate, gensiatnate, houlimna thanghuaite, hihte jousiah na kam uapat koihmang un. 
COL.3.9	Mihing luipen asilbawl tawh na koihkhiata uh chih thei in, khat leh khat kikhemtuah kei un. 
COL.3.10	Mihing thak in na kivonta ua, huapen theihsiamna nei a, asiamtu batpih a siamthak in a omta hi. 
COL.3.11	Hua ah Grikmi leh Judami, teptan leh tanlou, melmami leh Skithiami, tualeh saltang leh zalen zong a om tuankei hi; hinanleh Krist pen bangkim ahi a, bangkim ah a om hi.
COL.3.12	Tuajiakin, Pasian mitel, misiangthou leh ittakte bangin lainatna lungtangte, chitnate, kingiamkhiatna lungsimte, nunnemnate, tualeh thuak-hatnate in kivon un. 
COL.3.13	Khat leh khat kithuakjou tuah unla, ki ngaihdam tuah un, khat in khat tung a thubuai bang aneih leh Krist in nou ahung ngaihdam bangin nou zong ki ngaidam un. 
COL.3.14	Hinanleh hih silte jousiah tung ah itna silhthuah un, huapen bukimna kankhawmna ahi. 
COL.3.15	Tualeh Pasian khamuanna na lungtang uah vaihawmsak un, huachi bang hi dingin pumpi khat a sap na hi uhi, kipakdan zong thei un. 
COL.3.16	Krist thu pen pilna jousiahin nou ah tampi in omsak un, phatna la bang, Pasian biakna la bang, tualeh khalam la bang, kijilsak in, ki thuhilhtuah unla, na lungtang ua hehpihna nei in Toupa ah la sa un. 
COL.3.17	Tualeh na bawljousiah uh, thugen hi in nasep hitaleh, aun in Toupa Jesu min in, amah jiak a Pa Pasian kiang a kipahthu genkawm in bawl un.
COL.3.18	Zite aw, Toupa ah a kilawm hun bangjel in na pasalte uh kiang ah kituhlut un. 
COL.3.19	Pasalte aw, na zite uh it unla, atung uah gilou kei un. 
COL.3.20	Tate aw, siljousiah ah na nulepate uh thu mang un, ajiak hihpen Toupa kipaksakna ahi. 
COL.3.21	Pate aw, na tate uh hih thangpai kei un, atuachih keileh a lungkia khading uhi. 
COL.3.22	Silate aw, sil bangkim ah taksa a na pute uh thu mang un, mitmei veng a mihing kipaksak ding giap hilou in, lungsim a ginomtak in leh Pasian laukawm jaw in. 
COL.3.23	Tualeh na bawl taphot uh mihingte ding a bawl bang hilou in, Toupa ding bang in lungsim a chihtak tak in bawl un. 
COL.3.24	Toupa kiang a pat in nuamman ding gou na mu ding uh chih thei in. Ajiak pen Krist Toupa nna sepsak na hi uhi. 
COL.3.25	Hinanleh sil diklou bawltu in a sildiklou bawlman a mukik ding hi, kideihsak tuamna bangmah a om kei hi. 
COL.4.1	Pute aw, nou zong van ah pu khat nanei uh chih thei in na silate uh tung ah adik leh akilawm hun bawl un. 
COL.4.2	Lungluttak in thum jomjel unla, hua ah kipahthu gen kawm in kiveng jing un. 
COL.4.3	Kolbulh a ka omna pen, Krist thugu`k gen ding a Pasian in kou ding a thugenna kot ahung honsak theihna dingin kou ding in zong hung thumsak un. 
COL.4.4	Ka gen ding bangtak a ka genkhiat theihna ding in.
COL.4.5	Hun lemtang lei in, pualam mite lak ah pilvangtak in om un. 
COL.4.6	Michih bang chibang a dawnding ahia chih na theihtheihna ding un na ham kamsuak uh chisoh hehpihna jau hi gige hen.
COL.4.7	Ka tanchin jousiah pen sanggam ittak Tikika nasemtu gin-om leh Toupa a ka sila hihpih in nou ahung theisak siang ding hi. 
COL.4.8	Hua ding mah in amah na kiang uah kung sawl ahi, na tanchin uh atheih a, tualeh na lungtang uh a khamuansak theihna ding in. 
COL.4.9	Onesima, sanggam gin-om leh it omtak, noulak a mi mah tawh, amau`n hihlam sil omdan jousiah ahung theisak ding uhi. 
COL.4.10	Aristarkha, ka thong tangpih in chibai a hungbuk hi, Marka, Barnaba tupa in zong chibai a hungbuk hi, (amah tungtang ah thupiak na mu uh; na kiang ua a hungpaileh kipaktak in na pom un.) 
COL.4.11	Tualeh Jesu, Jasta zong achih uh, teptanmi in nou chibai a hungbuk hi. Hihte guak Pasian gam thu lam a ka naseppih ahung khamuantute ahi uhi.
COL.4.12	Epaphra, nalak ua mi, Krist sila in nou chibai a hungbuk hi. Pasian deihlam jousiah a hoihkim leh bukim a na dingdet theihna ding un amah pen thumna ah theihtawp suah in apang hi. 
COL.4.13	Ajiak aman nou a ding leh, Laudisia leh Hirapoli khua a omte ding in phattuam angai mahmah chih kana theihpih hi. 
COL.4.14	Luka, daktor ittak leh Dema in nou chibai a hungbuk hi. 
COL.4.15	Laudisia khua a unau omte leh, Nimpha leh a inn a saptuam omte chibai hung buksak in. 
COL.4.16	Tualeh hih laikhak nalak ua na simzoh chiang un, Laudisia saptuamte lak ah zong na simsak un. Tualeh tuachimah bang in nou zong Laudisia khua a laikhak pen na sim un. 
COL.4.17	Tualeh Arkippa kiang ah, “Toupa a nasepna na muhpen hihbukim ding in pilvang in,” nachi un. 
COL.4.18	Keimah Paul in, keimah khut a chibai kungbukna ahi, ka kolbulhte thei gige un! Hehpihna na kiang uah om hen. Amen.
1TH.1.1	Paul leh, Sila leh, Timothi in,
1TH.1.1	Pa Pasian leh Toupa Jesu Krist a Thessalonika khua a om saptuamte kiangah:
1TH.1.1	Pasian i Pa uh leh i Toupa Jesu Krist a pat hehpihna leh khamuanna na kiang uah om hen.
1TH.1.2	Ka thumna ua na min uh louin, noute tengteng jiakin Pasian kiang ah kipahthu ka genjing uhi. 
1TH.1.3	I Pasian leh Pa mai ah na ginna nasepte uh, itna a nasepgimte uh, tualeh i Toupa Jesu Krist a kinepna jiak a na thuakzohnate uh manghilhlou a theijing in. 
1TH.1.4	Unau ittakte aw, Pasian tel na hih uh thei in. 
1TH.1.5	Ajiak ka tangthupha uh athu guak a na kiang ua hungpai hilou in, sil bawltheihna leh Khasiangthou leh theihchianna thupitak tawh hungtung ahi a. Nou jiakin nalak ua mi bang chibang mi ka hi ua chih natheih bang un. 
1TH.1.6	Tualeh haksatna thuak pum in, Khasiangthou a kipak kawm in thu pen pom in, kou leh Toupa juite na hi uhi. 
1TH.1.7	Tuachi`n Mesidonia leh Akhaia gam a gingtu tengteng ding in etton ding na hita uhi. 
1TH.1.8	Ajiak pen nou a kipan Toupa thu a thangkhiata a, Mesidonia leh Akhaia gam guak ah hilou in, munchin teng ah Pasian lam a na gindan uh athangta hi. Kou bangmah ka gen uh angai nawn kei hi. 
1TH.1.9	Ajiak pen amauh ngeiin nalak ua bang chibang lutna ahia ka muh uh, ka tanchin uleh, Pasian hing leh dik bia ding a milimte a pat Pasian lam na ngatdan uh a hungtheisak uhi. 
1TH.1.10	Tualeh a Tapa misi lak a kipan a akaihthawh thangpaihna hungtung ding lak a hung suaktasakpa Jesu van a pat na ngak ding in.
1TH.2.1	Ajiak pen unaute aw, nalak ua kung paina uh athawn ahikei chih noumau ngeiin nathei uhi. 
1TH.2.2	Hinanleh hua masang a na theihsa uh mahbang un, Philippi khua a ka thuakgimna uh leh jumhuaitak a bawlgawp a ka omnung un, buai pumpum in zong Pasian tangthupha na kiang ua gen dingin ka Pasian uah ka hangsanjaw sem uhi. 
1TH.2.3	Ajiak, ka thugen uh juau a kipan ahikei a, sianglou a pawt zong ahikei a, tualeh khembawlna in zong ahikei hi. 
1TH.2.4	Tangthupha kepsak a om ding a, Pasian phatsak mi ka hih mahbang un mihing kipaksak ding bang hilou a ka lungtang uh endiktu Pasian kipaksak hijaw in, thu ka genjel ding uh ahijaw hi. 
1TH.2.5	Ajiak bangmah chik in zong kimaitang phatna leh duh-amna thu hiam ka jangngai kei uh chih nathei uh, pahtawina ka jong ngaikei uhi! 
1TH.2.6	Krist sawltakte ka hihjiak un thuneihna zangthei himah nanle ung, mihing tung leh, nou tung leh, midangte tung ah zong pahtawina ka zong ngaikei uhi, 
1TH.2.7	hinanleh nu in a tate a duat bawl bangin nalak uah migitak in ka omjaw uhi. 
1TH.2.8	Tuachi`n, ka deihtakte uh nung hihtak jiak un nou hung ngaina mahmah in Pasian tangthupha guak hilou in, kou hinna tanpha hung piak ka ut uhi. 
1TH.2.9	Ajiak unaute aw, ka sepgim dan uleh ka gimdan uh na theigige uhi, nalak ua kuamah ka sukbuai louhna ding un sun leh jan a sem in Pasian tangthupha nou kung hilh uhi.
1TH.2.10	Nou gingtute lak a siangthoutak leh, diktak leh, gensiatbei a ka gamtat dan uh ahung theihpihtute na hi uhi, Pasian zong. 
1TH.2.11	Pa in tate tung a abawl bangin, nou hung hasot in, hung khamuan in, tualeh hunghilh in na tung ua ka bawl dan uh nathei uhi. 
1TH.2.12	Ama kumpi gam leh athupina-a nou hung samlutpa Pasianmi ding a chinna nei a na omtheihna ding un.
1TH.2.13	Hih jiakin Pasian kiang ah tawplou in kipahthu ka gen uhi. Ajiak Pasian thu kou a pat a na jak uh na pom laiun, mihing thu bang a pom hilou in, hinanleh thutak, nou a gingtate a zong thupitak a nasemthei Pasian thu bang in na pomjaw uhi. 
1TH.2.14	Ajiak, unaute aw, Judea gam a Pasian saptuam pawl Krist Jesu a omte juitute na hi ua, amau`n Judate lak a athuak bang un, nou zong na gammite lak ah na thuak uhi. 
1TH.2.15	Hua Judate`n Toupa Jesu leh a Jawlneite uh athat ua, kou zong ahung bawlgenthei ua, tualeh Pasian a lungkimsak kei ua, mijousiah akalh uhi! 
1TH.2.16	Hundam a hihtheihna ding ua Jentelte kiang a thugen a hungkham ua, a khialhnate uh hihdim gige na dingin, hinanleh Pasian thangpaihna pen ahuaisia theitawp in atung uah a tungta hi!
1TH.2.17	Hinanleh kou pen, unaute aw, tomnou khat sung lungtang lam hilou a, mellam guak kikhen a i om jiakin, kilawptak a namel uh muding in ka hahpan sem uhi! 
1TH.2.18	Tuajiakin, na kiang uah hungpai ka sawm ua, kei Paul ngeiin zong nihveijen hungpai ka sawmta a, hinanleh setan in a hungdal nak hi. 
1TH.2.19	Ajiak, ka kinepna uh hiam, ka kipahna uh hiam, ahihkeileh ka kipahna lallukhu uh bang ahia! A hungpai chiang a i Toupa Jesu Krist mai ah nou mahmah hilou ding na hi uh maw leh? 
1TH.2.20	Ajiak noupen ka suan uh leh ka kipahna na hi uhi.
1TH.3.1	Tuachi`n ka thuakzoh nawnlouh tak un Athen khua ah kouguak in nutsiat in omle ung hoih kasa ua 
1TH.3.2	tualeh i sanggampa uh Timothi Pasian nasemtu, Krist tangthupha lam a ka seppih uh, nou hung hihkip ding leh na ginna lam ua hung khamuan dingin kung sawl uhi, 
1TH.3.3	hua gimthuaknate jiak a kuamah a kilinglouhna ding in, ajiak hih silte thuak ding mawng a guat i hi uh chih noumah ngeiin nathei uhi. 
1TH.3.4	Ajiak, adiktak in, na kiang ua ka omlai un gimthuakna thuak ding ihi uh chih kung hilhkholhta uhi; huachibang ngeiin a tungta hi, huapen nathei uhi. 
1TH.3.5	Hihjiakin ka thuakzoh nawnlouh tak un, khemtu in nou ahung khem khading, ka sepgimna uh athawn khading chiin na gindan uh thei dingin mi kung sawl hi!
1TH.3.6	Hinanleh Timothi tuin na kiang ua pat ka kiang uh a hungtun in na ginna uh leh na itna uh, tualeh kou nou kung muh nuam mahmah bang un nou zong kou hung munuam mahmah in nung theijing uh chih tanchin kipahhuaitak ahung puak hi. 
1TH.3.7	Tuajiakin, unaute aw, ka thuakgimna uh ka haksatna jousiah uh na ginna jiak un na tung uah khamuangtak in ka om uhi, 
1TH.3.8	Ajiak tuin ka hingta uh, Toupa a na dinkip phot uleh. 
1TH.3.9	I Pasian uh maiah na tung ua ka kipakna jousiah uh jiakin noulam thu ah Pasian kiangah bang chibang kipahthu ka gen tazen ding uai maw. 
1TH.3.10	Na mel uh kung muhtheihna ding uleh, na ginna lam ua na taksap uh kung hihbukimsak theihna ding un sun leh jan in hah thum in ka thum uhi.
1TH.3.11	Tuin Pasian ngei leh i Pa un, Toupa Jesu Krist in na kiang lam uah hung paipih hen! 
1TH.3.12	Tualeh noulam a itna ka hauh bang un, Toupa`n nou khat leh khat ki-it tuahna leh mi jousiah na itna uh hung khangsak in, hung hausakta hen. 
1TH.3.13	Tuachi`n i Toupa Jesu Krist, a misiangthoute jousiah tawh a hungpai chiangin Pasian, i Pa uh maiah na lungtangte uh siangthouna lam a dembeiin ahung hihkip thei ding hi.
1TH.4.1	Tuachi`n unaute aw, atawppen in, na omdan ding uleh Pasian na kipahsak dan ding uh. Ka kiang ua kipan a nalak bang un na hauhsem na ding un. Toupa Jesu min in kung ngen un, kung hasot uhi. 
1TH.4.2	Ajiak pen Toupa Jesu jiakin bang chibang thute ahia kungpiak uh chih nathei uhi. 
1TH.4.3	Ajiak Pasian deihdan, na siangthouna ding uh ahihleh hih ahi, kingaih tawpsan un. 
1TH.4.4	Michih in siangthou leh zahtak tak a abel chiat uh kepdan atheih ding uh ahi. 
1TH.4.5	Pasian theilou Jentelte bang a huk lam a kipia lou in. 
1TH.4.6	Hualam thu ah kuamah aval a gamtang in a unau ze-khem in sil gilou bawlkei hen, Toupa, huachibang sil bawlte jousiah phu latu ahihjiak in, kou zong kung hilhkholh un, kung theisak khinta uhi. 
1TH.4.7	Ajiak pen Pasian in sianglou dingin a hungsam kei a, hinanleh siangthou dingin a hungsam jaw hi. 
1TH.4.8	Tuajiakin kuapeuh hih nial pen mihing nial ahikei a, Pasian, a Khasiangthou hungpiapa nial ahijaw hi.
1TH.4.9	Hinanleh sanggam ki itna lam thu ah kung gelhsak na ngaikei uhi, ajiak pen ki-it tuah chiat ding in noumah ngei Pasian hilh in na om uhi. 
1TH.4.10	Mesidonia gam pumpi a unau om jousiah tung ah huapen na bawl ngutngei uhi, hinanleh unaute aw, hung khang semsem ding in kung ngen uhi. 
1TH.4.11	Thu kung piak bang ua kamtawm deuh a om sawm a, na nna chiat uh ngaihsak a, tualeh na khut mahmah ua nasep sawm in. 
1TH.4.12	Tuachia pualam mite lam a kilawmtak a na omtheihna ding un leh, bangmah taksap na neihlouhna ding un.
1TH.4.13	Hinanleh unaute aw, midang kinepna mawng mawng neiloute bang a na lungkham louhna ding un ihmute tungtang na theihlouh uh ka deihkei hi. 
1TH.4.14	Ajiak, Jesu asi a, a thoukik chih i gintat leh, tuachimah bangin Jesu-a ihmute zong Pasian in amah tawh ahung puikhawm ding hi.
1TH.4.15	Hihpen Toupa thu in na kiang uah ka gen hi, eite Toupa hungpai dong a hing a na omlaite in ihmute i makhelh kei ding hi. 
1TH.4.16	Ajiak pen Toupa mahmah kikou aw tawh, vantungmi tungnung pen aw tawh, tualeh Pasian pengkul ging tawh van a kipat hung kumsuk ding ahi a, tualeh Krist a sisate a thoumasa ding ua; 
1TH.4.17	Tuazoh chiangin ei hing a na omlaite huihkhua ah Toupa tuakding in amauh tawh meipi lak ah laktouh in i om ding a, tuachi`n tangtawn in Toupa kiang ah i omta ding hi. 
1TH.4.18	Tuajiakin, hihthute in khat leh khat ki khamuan tuah chiat un.
1TH.5.1	Hinanleh unaute aw, ahun leh ni lam thu ah kung gelhsak na ngaikei uhi. 
1TH.5.2	Ajiak nou mahmah in Toupa ni pen jan a guta bangin a hungtung ding hi chih chiantak in nathei uhi. 
1TH.5.3	“Muanna leh bitna,” chia agen laitak un numei nauvei bangin thakhat in manthaina atung uah a hungtung ding a, a suakta mawng mawng kei ding uhi. 
1TH.5.4	Hinanleh unaute aw, nou pen hua ni a guta bang a ahung bingphawn dingin mial ah na omkei uhi. 
1TH.5.5	Na un un vak tate leh sun tate na hi ua, jan a mi i hikei ua, mial a mi zong i hikei uhi. 
1TH.5.6	Tuajiakin midangte bangin i ihmu kei ding uh, kiging in i ngaihsakjaw ding uhi. 
1TH.5.7	Ihmute pen janin ahi a ihmut uh, tualeh uain khamte zong janin ahi a kham uh. 
1TH.5.8	Hinanleh ei sun a miten ginna leh itna awmphaw silh in, hundamna kinepna pen lukhu a khu in i ngaihsakjaw ding uhi. 
1TH.5.9	Ajiak Pasian in thangpaihna tuakding in a hungguat kei a, hinanleh i Toupa Jesu Krist jiakin hundamna ngahdingin a hungguat ahijaw hi, 
1TH.5.10	amah pen i tangin si a, ithoh in zong i ihmut in zong, amah tawh ihinkhawm theih na ding in. 
1TH.5.11	Tuajiakin nana bawljel mahbang un ki khamuan tuah chiat unla, ki hihhattuah chiat un.
1TH.5.12	Tualeh unaute aw, nalak ua semgimte leh, Toupa a na lamkaite uleh, nou hung hilhtute theijing un. 
1TH.5.13	Tualeh a nasep jiak un amauh thupitak a itna a ngaisang dingin kung ngen uhi. Kituak chiat in om un.
1TH.5.14	Tuin unaute aw, kung hasot uhi, dan banglou a omte hilh unla, lungkiate khamuan unla, hatloute panpih unla, mi tengteng lak ah thuakjoutak in om un. 
1TH.5.15	Kuamah in kua gitlouh zong gitlouh a thuklou dingin pilvang un, hinanleh noulak hi in mi tengteng lak ah hitaleh ahoih taphot jui un.
1TH.5.16	Nuam gige un, 
1TH.5.17	tawplou in thum un, 
1TH.5.18	sil bangkim ah kipahthu genjing un. Ajiak noulam thu ah Jesu Krist ah hih pen Pasian deihlam ahi.
1TH.5.19	Kha sumit kei un; 
1TH.5.20	Pasian thu kigen simmawh kei un. 
1TH.5.21	Sil jousiah enchian unla, ahoihlam taphot tu tinten un 
1TH.5.22	giloulam jousiah a pat kihemkhia un.
1TH.5.23	Khamuanna Pasian ngeiin napum un hung hih siangthou hen, tualeh nakha uleh, na lungsim uleh na taksa uh i Toupa Jesu Krist hungpai chiang a gensiatbei ding in humbit in om hen. 
1TH.5.24	Nou hungsampa a gin-om bangin, bawl zong a bawl ding hi.
1TH.5.25	Unaute aw hung thumsak un.
1TH.5.26	Unaute jousiah tawp siangthou in chibai kibuk un.
1TH.5.27	Hih laikhak unau siangthoute jousiah kiang ah simsak dingin Toupa min in thu kung pia hi.
1TH.5.28	I Toupa Jesu Krist hehpihna na kiang uah om hen. Amen.
2TH.1.1	Paul, Sila leh Timothi in, I Pa uh Pasian leh Toupa Jesu Krist-a
2TH.1.1	Thessalonika khua a saptuamte kiang ah: 
2TH.1.2	I Pa uh Pasian leh I Toupa Jesu Krist a kipan hehpihna leh khamuanna na kiang uah om hen.
2TH.1.3	Unaute aw, na ginna uh nasatak a akhanlet a, na un ua na ki-it tuahna uh akhansem jiakin, na tungthu uah bawltuak ahihmah bangin Pasian kiang ah kipahthu genjing ding mawng ahi. 
2TH.1.4	Tuachi`n miin ahung bawl gentheihnate uleh, na thuakgimna jousiah ua na thuakzoh dan uleh na gindan jousiah uh jiakin Pasian saptuam pawlte lak ah kung suang mahmah hi.
2TH.1.5	Hihpen Pasian gam mi hitak a guat na hihtheihna ding ua Pasian vaihawmna diktak chiamtehna chiantak ahi a, huading mah a zong thuak na hi uhi. 
2TH.1.6	Nou hung hihbuaite gimthuakna a thuk pen Pasian a ding a sil diktat-huai ahi chih thei in, 
2TH.1.7	tualeh nou hihgim a omte pen, Toupa Jesu van a kipan a a vantungmi hattak tawh a hung kilak chiangin, kou tawh khawlna a piakthuk kik a om in, 
2TH.1.8	meikuang ahung kilak chiangin, Pasian theiloute leh I Toupa Jesu Krist tangthupha thu mangloute tung ah phuba la in. 
2TH.1.9	Hihte jousiah Toupa maiah leh asil bawltheihna thupitak a kipan in tangtawn manthaina ah gawt in aom ding uhi, 
2TH.1.10	huani a misiangthoute a hihthupi a om ding leh agingta jousiahte a lamdang sak a om ding a ahung pai chiang in.
2TH.1.11	Tuajiakin, I Pasian un nou ahung sapna a saptaak him ahung sakna dingin. Tualeh hoih utna jousiah leh ginna nasep jousiah asil bawltheihna tawh ahung bukimsak theihna dingin, nou a dingin zong ka thum gige uhi. 
2TH.1.12	I Pasian uleh Toupa Jesu hehpihna dungjui a, I Toupa uh Jesu min pen nou a, tualeh noumah a hihthupia aom theihna ding in ka thum uhi.
2TH.2.1	Tuin unaute aw, I Toupa uh Jesu Krist hungpai nang leh, akiang a iva kikhop na ding thu ah, kung ngen uhi, 
2TH.2.2	Toupa ni pen a hungtung khinta chih nakha hiam, thu in hiam, tualeh kou a kipat laikhak in hiam na lungtang uh hihling a ompai a, ahihkeileh buailou ding in. 
2TH.2.3	Kuaman bangmah in hungkhem kei hen. Ajiak puksanna a hungtun masak a, khialhna mipa, mangthang tapa ahung kilak phot keileh huani hung tunglou ding ahi. 
2TH.2.4	Aman Pasian chih a om jousiah leh a kibia jousiah dou a, atung ua om sawm in aki hihthupi ding a. Pasian tempul ah touin Pasian in a ki bawl ding hi. 
2TH.2.5	Na kiang ua ka um laiin hihthute kung hilhta hi chih theilou na hi umaw? 
2TH.2.6	Tualeh tuin amah pen ama huntak a ahung kilat ding, bang in ahia adal ding chih nathei uhi. 
2TH.2.7	Ajiak dan juihlouhna thugu`k in asem panta hi, adaltu lampi a pat lakmang ahih masiah in adal jing ding hi. 
2TH.2.8	Tuachi`n lakmang ahih chiangin migiloupa pen ahung kilang ding a, Toupa Jesu`n amah pen akam a hu in a kangtumsak ding a, ahung kilakna vak in ahihmang ding hi. 
2TH.2.9	Dan botsiapa hung paina pen setan nasep dungjui a sil bawltheihnate, chiamtehnate, sillamdang juautheite, 
2TH.2.10	tualeh mangthangte a dingin diktatlouhna khemna jousiah tawh ahi ding hi. Hundam a a omtheihlouh na ding ua thutak itna apomlouh jiak un. 
2TH.2.11	Tualeh hih jiakin juauthu a gintatna ding un Pasian in diklouhna nasep hattak a kiang uah asawl ding hi. 
2TH.2.12	Thutak gingtalou a, diktatlouhna kipahpih jawte a un ua siamlouh tansak a a omtheihna ding in ahi.
2TH.2.13	Hinanleh unaute aw, Toupa ittakte, kha hih siangthouna leh thutak gintatna jiak a hundam a om ding a atu`ng a kipat Pasian in nou a hungtel jiak in. Koupen na tungthu uah Pasian kiang a kipahthu genjing ding mawng ka hi uhi. 
2TH.2.14	Huachibang ding in aman I Toupa Jesu Krist thupina tang ding in ka tangthupha un nou a hungsam hi. 
2TH.2.15	Tuajiakin, unaute aw, dingkip unla, thugen in hi in, ka laikhak un hitaleh, thugousiah nou hung kihilhte tukip un.
2TH.2.16	Tuin I Toupa uh Jesu Krist leh Pasian I Pa uh ngei eite hung it a, hehpihna jiak a tangtawn khamuanna hungpiapan, 
2TH.2.17	na lungtang uh hih khamuang in, thugen leh nasephoih chinteng ah hung hihkipta hen.
2TH.3.1	Atawppen in unaute aw, Toupa thu noumauh a aom bang a kintak a khang a hihthupi a a omtheihna ding leh, 
2TH.3.2	tualeh mi genhakte leh mi giloute lak a ka bitna ding un hung thumsak un, ajiak pen mi jousiahin ginna a neisiang kei uhi.
2TH.3.3	Hinanleh Toupa a gin-om a, aman nou ahung hihkip ding a, silgilou lak ah a hungveng ding hi. 
2TH.3.4	Tualeh kung thupiakte uh na bawl ua, na bawljel ding uh chih Toupa ah kung muang uhi.
2TH.3.5	Tuin Toupa`n na lungtangte uh Pasian itna ah leh Krist ding a thuakzohna ah hung kailut hen.
2TH.3.6	Hinanleh unaute aw, kou a pat namuh uh thugousiah bang a omlou a, dan banglou a gamtang unaute jousiah lak ah ki hemkhia ding in I Toupa Jesu min in thu kungpia uhi. 
2TH.3.7	Ajiak pen noumah ngeiin nungjuih danding uh nathei uhi, ajiak nalak uah dan banglou in ka gamtang kei uhi. 
2TH.3.8	Kuamah tanghou zong athawn in ka nekei ua, hinanleh nalak ua kuamah kung hihbuai louhna ding un sun leh janin ka semgimjaw uhi. 
2TH.3.9	Thuneihna ka neihlouh jiak uh ahikei a, hinanleh nung juihding ua etton ding ka bawl uh ahijaw hi. 
2TH.3.10	Na kiang ua ka omlai un zong, “Kuapeuh in nna asep nuam keileh nek zong nekdah hen, chih thu kungpia uhi.”
2TH.3.11	Ajiak nalak ua dan banglou a gamta, nna mawng mawng semlou a, hinanleh mi nasepna va gensiatsak mi khenkhat aom uh chih kaja uhi. 
2TH.3.12	Huachibang mite pen hamtamlou a nna sem kinken ding leh, amauh tanghou kinek dingin Toupa Jesu Krist minin thu pia in ka hasot uhi. 
2TH.3.13	Hinanleh unaute aw, noujaw silhoih bawl chimtak kei un.
2TH.3.14	Tualeh kuapeuh in hih laikhak a ka thu uh ajuih keileh, huami pen chiamteh unla. Kithuahpih kei un, a jumtheihna dingin. 
2TH.3.15	Hitalehzong melma bangin bawl kei unla, hinanleh unau bangin taihilhjaw un.
2TH.3.16	Tuin khamuanna Toupa amah mah in bangkim ah, bangchiklai peuh in nou khamuanna hungpia jing hen, Toupa`n na un un hung ompih jingta hen.
2TH.3.17	Hih ka chibai bukna laikhak pen kei Paul in ka khut ngei a ka gelh ahi, ka laikhak tengah chiamtehna ahi, hichi bang a ka gelhjel ahi.
2TH.3.18	I Toupa Jesu Krist hehpihna na kiang uah om hen. Amen.
1TI.1.1	Paul, I hundampa uh Pasian leh, i kinepna uh Toupa Jesu Krist thupiak bang a Jesu Krist sawltak in
1TI.1.2	Ginna a ka tapa taktak Timothi kiang ah, Pasian I Pa uh leh, I Toupa Jesu Krist kiang a kipan, hehpihna leh, zahngaihna leh, khamuanna omta hen. 
1TI.1.3	Mesidonia gam a ka pai ding kuan a, Ephesa khua a na omgige uh ka deih a, mi khenkhat in kihilhna diklou a hilhlouhna ding leh, 
1TI.1.4	ginna a Pasian ngaihsakna kichilna ompen hilou a, kiselna piangsak tangthu pouh leh tangthu sutsenglouh maimai a ngaihsaklouh na ding ua, hilh ding a kung nget bang un, huachin bawl in. 
1TI.1.5	Tualeh thupiak kipiak jiak ahihleh, lungtang siangthou leh, sia leh pha theihna hoih leh, ginna diktak a itna a kipan ahi. 
1TI.1.6	Mi khenkhatten hihte pialsan in, thu ginalou genna lam ah a kiheimang santa uhi. 
1TI.1.7	A thugen uleh sil ahi a agente uh zong bang ahia chih theichian loupi in, danthu hilhtute hih a ut uhi.
1TI.1.8	Hinanleh mi`n dan ahibangtak a ajak leh, dan pen ahoih chih ithei uhi. 
1TI.1.9	Hih thei in, hua dan pen mi diktatte ding a bawl ahi kei a, hinanleh thumanglou leh genhakte a ding, Pasian ngaihsaklou leh mikhialte a ding, mi siangloute leh Pasian zahloute a ding, pate thatte leh nute thatte a ding, mihing thatte a ding, 
1TI.1.10	kingaihhatte a ding, pasal leh pasal kipawl thanghuaite a ding, mihing gutute a ding, juauhatte a ding, dikloupi a kichiamte a ding, tualeh thugin tawh kikalh sildang a omleh huate a dingin ahi. 
1TI.1.11	Ka kiang a kepsak a om, pahtawitak Pasian thupitak tangthupha dungjui in.
1TI.1.12	Tualeh nasemtu a hungkoih a, gin-om a ahung sim jiakin, ahung hitheisaktu Jesu Krist, I Toupa uh ka phat ahi, 
1TI.1.13	tu masang in Pasian gensiatu, bawl gentheitu leh simmohtu na himahleng zong. Hinanleh zahngaihna ka muta hi, ginglou pi a theilou a ka bawl ahihjiak in. 
1TI.1.14	Tualeh I Toupa uh hehpihna pen Krist Jesu a om ginna leh itna in adimlet hi. 
1TI.1.15	Krist Jesu pen mikhialte tan ding in leitung ah a hungpai hi chihthu gintat om leh, pomtak mahmah ahi. Hua mikhialte lak ah kei alianpen ka hi, 
1TI.1.16	ahihhangin, tunung chiang a tangtawn hinna ding a amah hung gingta dingte etton ding in Jesu Krist in a thuakzoh dan keimah a ahihlat masak theihna dingin hih jiakin zahngaihna ka mu hi. 
1TI.1.17	Tuin tangtawn kumpipa sitheilou, muhtheihlouh Pasian pil khat guak kiang ah zahna leh thupina tangtawn tangtawn in omta hen! Amen.
1TI.1.18	Ka tapa Timothi aw, tu masang a tangthupha na kiang a ka genkholh thute dungjuiin hih thupiakte kung pia hi. Huate a kidouna hoih na doutheihna ding in, 
1TI.1.19	ginna leh sia leh pha theihna hoihpen tukip in, huapen mi khenkhatte in a paikhia ua ginna lam ah longsia bangin a kehgawpta uhi. 
1TI.1.20	Amauh lak ah Haimena leh Aleksander ahi uh, Pasian gensiatlouh ajil theihna ding un amauh pen setan ka piata hi.
1TI.2.1	Tuajiakin, a masapen in, sil ngetnate, thumnate, thumsaknate tualeh kipahthu gennate mi jousiah bawlsak dingin kung ngen hi; 
1TI.2.2	kumpipate leh thuneihna mun a om jousiah a ding in zong, tuachia Pasian limsak leh zah-omtak a hinkhua kituak leh muanhuaitak a i mantheihna ding un hihbang a thumsak ding ahi. 
1TI.2.3	Hihpen I hundampa uh Pasian mitmuh in ahoih in apomta`k hi, 
1TI.2.4	aman mi jousiah hundam a om ding leh thutak hungthei dingin adeih hi. 
1TI.2.5	Ajiak Pasian khat a om a, tualeh Pasian leh mihing kikal ah palai khat a om hi, mihing Krist Jesu pen, 
1TI.2.6	ahuntak a theihsak a om ding in, amahleh amah mi jousiah tatkhiatna dingin ahung kipiakhia hi, 
1TI.2.7	hua ding a thugentu leh sawltak a guat ka hi, Krist ah thutak ka gen ahi. Ginna leh thutak a Jentelte hilhtu ka hi! 
1TI.2.8	Tuajiakin pasalte`n mun jousiah ah khut siangthou tungtou in, thangpailou leh ginglellou in thum le uh ka deih hi. 
1TI.2.9	Tuachibang mah in numeite pen puansilh kilawm hun leh jumtheihna omtan siam in kijem le uh, sam phekkil hiam, kham hiam, tuikepsuang hiam, ahihkeileh sil mantam a kijemlou in, 
1TI.2.10	hinanleh numei Pasian ngaihsak kichite a hungiap in, silbawl hoih in kijem le uh ka deih hi. 
1TI.2.11	Numeiin thumang tak in dai khinkhian in jil uhen. 
1TI.2.12	Tualeh numei in thu ahilh ka phalkei, tualeh pasal tung a thu aneih zong ka phalkei, hinanleh, dai khinkhian in omjaw uhen. 
1TI.2.13	Ajiakpen Adam siam masak ahi a, tuanung in Evi siam ahi. 
1TI.2.14	Tualeh Adam khem in a omkei a, hinanleh numei khem in aom a, bawhsiatna ah a pukta hi. 
1TI.2.15	Hitaleh zong ginna, itna leh siangthouna nei a mahni kithunun a aomjing uleh nauneihna ah hundam in a om ding uhi.
1TI.3.1	Kuapeuh saptuam lamkai hih ut in nahoih sep a ut ahi, chih adik hi. 
1TI.3.2	Tuachi`n saptuam lamkai ding pen gensiat bei, zi khat nei, kidekthei, chihtakna lungsim nei, gamtathoih, mi pahtakdan siam, thuhilh siam; 
1TI.3.3	uain kham hatlou, mivuak hatlou, dangka duh-amlou, hinanleh migi, misel hatlou, mi enghatlou; 
1TI.3.4	ama innsung kizentak a kemsiammi, zah omtak a atate kemsiammi, ahih ding ahi. 
1TI.3.5	Ajiak pen miin ama innsung bawn vaihawm dan a theihkeileh, bangchiin Pasian saptuamte a enkol thei dia? 
1TI.3.6	Gingthakmi ahihlouh ding ahi, atuachih keileh aki sathei khading a, setan siamlouh tanna ah apuk khading hi. 
1TI.3.7	Tualou zong, pualam mite genphat ahih ngeingei ding ahi, atuachih keileh gensiat a om in setan thang ah a awk khading hi.
1TI.3.8	Tuachimah bangin, saptuam upate pen mi zah om, kamtam lou; uain hailou, dangka duh-amlou, ahih ding uh ahi; 
1TI.3.9	sia leh pha theihna siang a ginna thugu`k kemmi ahih ding ahi. 
1TI.3.10	Hinanleh hihte ah etchian in om masa uh henla, tuazoh chiangin gensiat bei ahih uleh saptuam upa nna sem uh hen. 
1TI.3.11	Tuachimah bangin azite uh zong mi zah-om ahih ngeingei ding uh ahi, kamtam lou, kidekthei, sil jousiah a gin-om ahih ding uh ahi. 
1TI.3.12	Saptuam upate pen zi khat nei, a tate leh a innsung uh kizentak a vaihawm siammi hi hen. 
1TI.3.13	Ajiak pen saptuam upa nna hoihtak a semten dinmun hoihtak leh Krist Jesu a om ginna lam a hangsanna thupitak amu uhi.
1TI.3.14	Tomkhat zoh chiang a na kiang ua hungpai kinem in hihthute na kiang uah kung gelh hi. 
1TI.3.15	Hinanleh kung zekai khak leh, Pasian innkuan sung a bang chibang a gamta ding na hia chih na theihna dingin kung gelh ahi, huapen Pasian hing saptuam, thutak khuam leh kingakna ahi uhi. 
1TI.3.16	Tualeh Pasian ngaihsakna thugu`k pen nial guallouh in athupi ahi:
1TI.3.16	Pasian pen taksa in ahung kilang a,
1TI.3.16	Kha in siam atang a,
1TI.3.16	vantungmiten amu ua, Jentelte kiangah tangkoupih in a om a,
1TI.3.16	leitung ah gintat in a om a, thupitak a laktouh in a omta hi.
1TI.4.1	Hun nununglam chiangin mi khenkhatten paimangpihna kha leh dawite thuhilhna ngaihsak in; ginna a tawpsan ding uh chih Kha in chiantak in agen a. 
1TI.4.2	Lepchiahna a juauthu gen in, asia leh pha theihna uh sik-am a bih a om in. 
1TI.4.3	Kiten kham in, tualeh nek dingte, thutak gingta a theite`n kipahthu gen a sanding a Pasian in asiamte nelou dingin thu apia uhi. 
1TI.4.4	Pasian silsiam jousiah pen ahoih hi, kipahthu gen a san ahih photleh bangmah nial ding a om kei hi, 
1TI.4.5	Ajiak Pasian thu leh thumna a hih siangthou ahita hi.
1TI.4.6	Hih silte unaute na theihsakleh, nang pen Jesu Krist nasemtu hoih, ginna leh thuhilhna hoih tutan a nazop thu-a vakkhang a om na hiding hi. 
1TI.4.7	Hinanleh Pasian zahlouhna thu leh pitekte tangthu deihken la, Pasian ngaihsakna lam ah kithunun in. 
1TI.4.8	Ajiak taksa kithununna ahihleh themkhat guak a phatuam a, hinanleh Pasian ngaihsakna pen, hinna tu-a omjing leh hung omkik ding piak thuchiam aneih jiakin sil jousiah ah aphatuam hi. 
1TI.4.9	Hih pen thu gintat om leh pomtak mahmah ahi. 
1TI.4.10	Ajiak hih huntawp lam ah Pasian hing i muan jiakin i semgim a, ipang teitei uh ahi, amah pen mi jousiah hundampa ahi a, agingtate a ding in ahihdeuh diak hi.
1TI.4.11	Hih thute pia inla, tualeh hilh in. 
1TI.4.12	Na naupanna kuamah in simmawh kei hen, hinanleh ham kamsuak ah, gamtatdan ah, itna lam thu ah, khalam thu ah, ginna thu ah, siangthouna lam thu ah gingtute etton ding hijaw in. 
1TI.4.13	Kungpai masiah laisim leh, hasot leh thugin hilh ngaihsak in. 
1TI.4.14	Nangmah a om silpiak, genkholhna a piak, upate khut nga a Pasian in nang ahung piak pen nelhsiah ken. 
1TI.4.15	Mi jousiah kiang a na phattuamna a lattheihna ding in hih silte ngaihsun inla, huate ah napum in kipia in. 
1TI.4.16	Nangmah leh na thugin hilh ah pilvang in; hua silte ah omjing in; hih silte na bawljiak in nangmah leh na thu jate na hundam ding hi.
1TI.5.1	Putekte phawk kenla, hinanleh pa bang in, tangval deuhte sanggam bang in, 
1TI.5.2	pitekte nu bang in, nungakte sanggamnu bang in siangthoutak in hasot in.
1TI.5.3	Meithaite, meithai taktakte zahbawl in. 
1TI.5.4	Hinanleh meithai kuapeuh in tate hiam, tute hiam aneihleh, amauh innsung ah Pasian ngaihsakdan leh annu leh pate zahdan jil masa uhen; ajiak Pasian muh in huapen ahoih a, tualeh apomtak hi. 
1TI.5.5	Tualeh meithai taktak, amahtang a om in pen Pasian ah kinepna anei a, sun leh jan a ngen in a thum gige hi. 
1TI.5.6	Hinanleh ama nopsakna a hingnu pen adamlai in zong asi ahi. 
1TI.5.7	Tualeh gensiat beia a omtheihna dingin hih thute pia in. 
1TI.5.8	Hinanleh kuapeuh in ama mite a ding, adiak a ama innkuante a ding a ngaihtuahsak keileh ginna ajuausan a, gingloumi sangin a giloujaw ahi.
1TI.5.9	Meithai kum sawm guk nuailam, mikhat zi na hita pen meithai a simlouh ding ahi. 
1TI.5.10	Silhoih bawl lam a mi pahtawi a om a, tate vakkhang a, mikhualte na jintun a, misiangthoute keng na silsakta, mi gimthuakte na panpihta, silhoih taphot thanuamtak a na bawljou ahihleh.
1TI.5.11	Hinanleh meithai nungak deuhte pen gelh ken, ajiak Krist deihlouhlam a ahung beveng chiang un pasal neih a ut paipai uhi, 
1TI.5.12	a ginna masa uh apaih jiak un siamlouh tangin a om uhi. 
1TI.5.13	Tualeh huate ban ah, innchin ah avak kawikawi ua, thadah achi`ng uhi, tualeh thadah guak hilou in, gen louhlouh ding gen in, kamtam leh midemhat ahi uhi. 
1TI.5.14	Tuajiakin meithai nungak deuhten pasal nei uhenla, innsung khawsak ngaihtuah uhenla, gensiatna ding lemtang mawng mawng melma musak kei le uh ka deih hi. 
1TI.5.15	Ajiak tu in zong mi khenkhat setan lam ah apial khiata uhi. 
1TI.5.16	Gingtu numei hiam pasal hiam in meithai aneihleh panpih uhen, meithai taktakte apanpih theihna dingin saptuam hihbuai in omkei hen.
1TI.5.17	Saptuam upa vaihawm hoihte pen alehnih a zahbawl tuak a seh hi uhen, adiak in thu leh thuhilhna lam a semgimte. 
1TI.5.18	Ajiak Laisiangthou in, “Bawngtal in buh achillai-in amuk kan ken,” tualeh “Nasemtu pen thaman mutak ahi,” achi hi. 
1TI.5.19	Saptuam upa ahekna uh pen, theihpihtu nih hiam thum hiam lou in pom ken. 
1TI.5.20	Mikhialte pen midangten zong alau theihna ding un, mijousiah mai ah taihilh in.
1TI.5.21	Khentuam neia bangmah bawllou a, deihsaktuam neilou a hih thute jui dingin, Pasian leh Toupa Jesu leh vantungmi telte mitmuh ah thu kungpia hi. 
1TI.5.22	Mi kuamah tungah khut nga paipai kenla, midangte khialhna ah zong kikum ken; siangtakin kikoih jing in.
1TI.5.23	Na gilpi jiakin leh na damlouh jel jiakin tuiguak dawn nawn kenla, hinanleh uain themkhat khat zangjel in.
1TI.5.24	Mi khenkhat khialhnate pen a malat a, vaihawmna ah atung masa jel hi; hinanleh mi khenkhatte a pen anung uah ajui hi. 
1TI.5.25	Tuachimah bangin khenkhatte silhoih bawl kilang masa aom a, tuachibang loute zong phualtheih ahikei hi.
1TI.6.1	Pasian min leh thugin gensiat a aom louhna dingin sila hakkol pua jousiahte`n amauh pute bangkim ah zahbawl taak in sim uhen. 
1TI.6.2	Tualeh gingtu mi pu a neite`n unau ahihjiak un simmoh kei uhen; hinanleh gin-om leh deihtakte leh, phattuamna mute ahihjiak un a nna uh sepsak uhen. Hihthute hilh inla hasot in.
1TI.6.3	Mi kuapeuhin thuhilhna dang ahilh a, thutak I Toupa Jesu Krist thu leh, Pasian ngaihsakna lam thugin hoih a sakkeileh; 
1TI.6.4	amah pen a kisathei ahi a, bangmah theilou ahi. Hinanleh theihnak sangin kinial leh thukalh lam ah a mawjawta hi; huachibang a kipan in thangsiatna, kinialna, dalna, kiginmawhna, hoihloute, 
1TI.6.5	lungsim gilou nei a, thutak neilou minialhatna bang a hungsuak jaw hi. Tuachibang mite pen Pasian ngaihsak punna a ngai mite ahi uh; tuachibang mite a pat kihemkhia in.
1TI.6.6	Lungkimna tawh Pasian ngaihsak pen punna thupitak ahi. 
1TI.6.7	Ajiak pen leitung ah bangmah i pualut kei a, tualeh bangmah i puakhia kei ding uhi! 
1TI.6.8	Tuachi`n nek ding leh silh ding nei in huate ah i lungkim ding uhi. 
1TI.6.9	Hinanleh hauhsak tumte pen khemna leh tha`ng ah, utna mot-huai leh hihsiathei tampi bang ah a puklut jel ua, huate-in pen siatna leh manthaina ah mi tampite ahihlum jel uhi. 
1TI.6.10	Ajiak dangka ngaihnatna pen gilou chinteng bulpi ahi a, huapen khenkhat in adeihgoh ua, ginna a paimangsan uh, tualeh amauh leh amauh lungkhamna in a kisunle`t uhi.
1TI.6.11	Hinanleh nang Pasian mipa aw, hih silte taisan inla, diktatna, Pasian ngaihsakna, ginna, itna, thuakzohna, mitgitna hihte delhjui jaw in. 
1TI.6.12	Ginna kidouna hoih dou inla, tangtawn hinna pen tutinten in, hua tang ding a sap zong na hi a, tualeh theihpihtu tamtak mitmuh in gupna hoih na gumta hi. 
1TI.6.13	Sil bangkim hihhingtu Pasian leh Pontia Pilat mai a gupna hoih gumpa Krist Jesu mitmuh in thu kung pia hi. 
1TI.6.14	I Toupa Jesu hung kilat masiah hih thupiak siangthoutak leh gensiatbei a kem dingin. 
1TI.6.15	Hua kilatna pen amah huntak ah phattuak thuneipa guak, kumpipate kumpi leh lengte leng Toupa`n a hunglak ding hi. 
1TI.6.16	Amah bek in sihtheihlouhna anei a, kuama naihtheihlouh va`k anei a, amahpen kuaman a mungaikei a, ahihkeileh muzong a muhtheihlouh uh ahi; amah kiangah tangtawn thupina leh silbawltheihna om hen! Amen.
1TI.6.17	Tu-khang a mihausate pen ki satheilou ding leh, hauhsakna diklou a muanna ngalou ding a, sil jousiah i kipakna ding a kiningching tak a hung piatu Pasian tung a ngajaw ding in, 
1TI.6.18	silhoih bawl ding in, silbawl hau ding in, sil phal ding in, kihop ut ding in, 
1TI.6.19	tangtawn hinna atukdet theihna ding ua hun hungtun chiang a innkip hoihtak amauh ua ding a khawlkhawm dingin hilh in.
1TI.6.20	Timothi aw, na kiang a kepsak a ompen kemhoih in, Pasian zahlouhna thugen mawkmawk leh dikloutak a “Pilna,” kichi kikalhna pen nungngatsan in. 
1TI.6.21	Huapen khenkhat in nei akisa ua, ginna lam ah a hihkhialta uhi.
2TI.1.1	Paul, Jesu Krist a om hinna thuchiam dungjui a Pasian deihna bang a Jesu Krist sawltak in;
2TI.1.2	ka tapa deihtak Timothi kiang ah:
2TI.1.2	Pa Pasian leh Krist Jesu I Toupa kiang a kipan a hehpihna leh, zahngaihna leh, tualeh khamuanna om hen. 
2TI.1.3	Sun leh jan a tawplou a ka thumnate a kung theihjing jiakin, kapi leh pute nabawl mahbang in sialehpha theihna siangtak neia a nna ka sepjingpa ka Pasian kiangah kipahthu ka gen ahi. 
2TI.1.4	Kipahna a ka dimtheihna dingin na khituite theijing in, nangmah hung muh ka ut mahmah hi. 
2TI.1.5	Ginna taktak nangmah a ompen ka theigige a, hua ginna pen amasapen in napi Loisi ah aom a, nanu Iunisi ah zong aom a, tualeh nangmah ah zong aom chih chiantakin ka thei hi. 
2TI.1.6	Tuajiakin, ka khutngak jiak a Pasian silpiak nangmah a ompen mutkuang dingin kung theisak kik hi. 
2TI.1.7	Ajiak Pasian in launa kha a hungpia kei a, hinanleh sil bawltheihna leh, itna leh, lungsim siangthouna kha a hungpia jaw hi.
2TI.1.8	Tuajiakin I Toupa thu theihsakna pen jumpih kenla, kei amah a hen tapa zong hung jumpih ken, hinanleh Pasian sil bawltheihna bangjel a tangthupha jiak a gimthuakna thuakpihtu hijaw in. 
2TI.1.9	Aman i silbawlte dungjui hilou in, ama guat leh hehpihna dungjuiin ahung hundam a, sapna siangthou in ahung samta hi. Hihpen lei kisiam masang a Krist Jesu a ahung piak ahita hi. 
2TI.1.10	Hinanleh ahung hundampa Jesu Krist kilakna jiakin tuin hihhat in a omta hi, aman sihna hihmang in tangthupha jiakin hinna leh sihtheihlouhna pen vak ah a hungtunta hi. 
2TI.1.11	Hua tangthupha pen Jentelte theisak dingin thugentu ding leh, sawltak ding leh thuhilh sia ding a guat ka hi hi, 
2TI.1.12	tualeh hihjiak in ahi hih silte zong ka thuak. Hinanleh zong ka jum kei hi, ajiak ka gintatpa ka thei hi, tualeh akiang a ka kepsak huani a dingin a kembitthei chih chiantak in ka thei hi. 
2TI.1.13	Krist Jesu a om itna neiin, thudikdan ka kiang a na jakte tukip in. 
2TI.1.14	I sung a om Khasiangthou in nang ahung kepsak thutak kemhoih in.
2TI.1.15	Asia gam a omjousiahte kei a pat a pialmangta uh chih nathei hi, alak uah Phigela leh Hermojini apang uhi. 
2TI.1.16	Toupa`n Onesiphora innkuanpihte kiang ah zahngaihna pia hen, ajiak aman ahung hihhalh jeljel a, ka kolbulh zong a jumpihkei hi, 
2TI.1.17	Rom khua a hungtun in ahung limzon a, ahung mukhia hi. 
2TI.1.18	Huani chiang a Toupa kiang a amuh ding Toupa`n phalsak hen! Tualeh Ephesa khua a sil tampi a ka nna asep jiak hoihtakin nathei hi.
2TI.2.1	Tuajiakin nang, ka tapa Krist Jesu a om zahngaihna ah hattak in om in; 
2TI.2.2	tualeh theihpihtu tampi lak ah ka kiang a thu naja`kte huate pen mi muanhuai, midangte zong hilhsawnthei dingte kiangah kemsak in.
2TI.2.3	Tuajiakin Jesu Krist galkap hoihtak bangin gimthuak hung thuakpih in. 
2TI.2.4	Galkap hiding a telpa a kipahsak theihna dingin; galkap kuamah kidoulai in hih damsung khuasaknate in a kihihbuai ngaikei hi. 
2TI.2.5	Tualeh kidemnate ah mi pang nanleh zong dan bang a a bawlkeileh khuksak in aom tuankei hi. 
2TI.2.6	Louneitu semgim in agah tangmasapa ahi ding hi. 
2TI.2.7	Ka thugen ngaihtuah in, Toupa`n nangpen sil jousiah ah theihsiamna a hungpia ding hi.
2TI.2.8	Jesu Krist, David suan a mi pen, ka tangthupha gen dungjui in misi lak a kipat kaithoh in aom hi chih theijing in, 
2TI.2.9	hua tangthupha jiakin silgilou bawlte bangin hen a om in haksatna ka thuaklawh hi. Hinanleh Pasian thu pen hen in a omkei hi, 
2TI.2.10	Tuajiakin Krist Jesu a om hundamna pen, tangtawn a om thupina tawh a muhtheihna ding un, telte jiakin sil jousiah ka thuak hi. 
2TI.2.11	Hih thugen adik hi:
2TI.2.11	“Ajiak amah tawh sita ihihleh,
2TI.2.11	amah tawh i hingkhawm ding a.
2TI.2.12	I thuakleh,
2TI.2.12	amah tawh vai i hawmkhawm ding a.
2TI.2.12	amah i kitheihmoh bawl leh,
2TI.2.12	aman zong ahung kitheihmoh bawl ding hi.
2TI.2.13	Eite gin-om keilei zong,
2TI.2.13	amah a gin-om jing a,
2TI.2.13	amah leh amah a kitheihmoh bawltheih sam kei hi.”
2TI.2.14	Thu phatuamlou, a ngaikhiatute a ding a siatna higiap thu a kiniallou dingin hihthute theisak jing inla, Toupa maiah thu pia in. 
2TI.2.15	Thutak thu diktak a khen in, jumna ding neilou nasemtu bang a, Pasian pomta`k hiding a nangmah kipia dingin theihtawp suah in. 
2TI.2.16	Hinanleh Pasian zahta`klouhna thugen mawk mawkte taisan in, ajiak huachibangte`n mite Pasian ngaihsaklouh lam ah apui gamla deuhdeuh uhi. 
2TI.2.17	Tualeh athu un meimasia nek bangin amauh ane ding hi. Alak uah Himenais leh Philetas apang uhi. 
2TI.2.18	Huachibang mite`n thutak apialsan ua, thohkikna aom khinta chi`n mi khenkhatte ginna a sukmangsak hi. 
2TI.2.19	Hinanleh Pasian suangphum kippen ading nalai a, hih chiamtehna anei hi: “Toupa`n amah a hi te athei hi,” tualeh, “Michih Krist min lou taphot in gitlouhna paisan hen,” chih.
2TI.2.20	Hinanleh inn thupi sung ah kham leh sumsan belte guak aom kei a, sing leh leia bawl bel zong aom hi, khenkhat manphatak a zak ding in, khenkhat manphaloutak a zak ding in. 
2TI.2.21	Tuajiakin mi hua silninte lak pan a aki suksiangleh, apu ding a bel it-huai, siangthou, apu a ding a zaktaak, silhoih jousiah a ding a mansa a om bang ahi ding hi. 
2TI.2.22	Khangnou utnate taisan inla, hinanleh lungtang siangthou a Toupa samte tawh diktatnate, ginnate, itnate, lemnate, delhjaw in. 
2TI.2.23	Hinanleh kihaunate apiangsak veu chih thei in; kiselna mot-huai leh pilhuailoute ah pang ken. 
2TI.2.24	Tualeh Toupa silate pen kisel ding ahikei a, hinanleh mijousiah tung a migitna, thuhilhsiam, thuaktheihna ahijaw ding ahi, 
2TI.2.25	Pasian in thutak atheihna ding un kisi`kna apiak khak leh chiin a kalhtute pen kingiamkhiat tak in a thuhilh ding ahi. 
2TI.2.26	Tuachi`n khua ahung theithei ding ua, amauhte sila ding a man a aut ut a bawlpa setan thang a kipan a suakta thei ding uhi.
2TI.3.1	Hinanleh hih zong thei in, ni nunung lam ah hun lauhuai taktakte ahung om ding hi. 
2TI.3.2	Ajiak mi amauh ki itte, dangka ngainate, kiliansakte; kisatheite, Pasian gensiate, nu leh pa thu mangloute, kipakna dan theiloute, siangthouloute; 
2TI.3.3	itna neiloute, ngaihdamna neiloute, juau a mi hekte, mahni ki thununloute, mi huhamte, hoihna mawng mawng neiloute; 
2TI.3.4	mi puisia lamkaite, genhakte, kisatheite, Pasian it sang a amauh kipakna itjawte bang a hiding uhi; 
2TI.3.5	Pasian ngaihsak bakna anei ding ua hinanleh a silbawltheihna ataksan kei ding uhi. Huachibang mite a pan ki hemkhia in. 
2TI.3.6	Ajiak huachibang lak ah mi pen innte bang ah lut in a khialhna uh giktak pua numei mawdeuhte sal a man a, duhgawlna chinteng a puimangte ahi uhi, 
2TI.3.7	ziljing napi a thutak theipha ngailoute ahi uhi. 
2TI.3.8	Tualeh Janne leh Jambre in Mosi adou bang un hihte`n zong thutak adou gige uhi. Lungsim siasa mi, ginna lam a Pasian pomlouh mi ahi uhi. 
2TI.3.9	Hinanleh huaval a bawlthei kei ding uhi, ajiak amawldan uh mijousiah kiangah ahung kilang ding hi, Janne leh Jimbre ahung kila`k bang in.
2TI.3.10	Hinanleh nang ka thugin, ka hindan, ka siltup, ka ginna, ka thuaktheihdan, ka itna, ka kuhkaldan, 
2TI.3.11	Antiok khua leh, Ikonium khua leh, Listra khua a bawlgentheihna ka tuakte na theisiang hi! Hinanleh huate tengteng ah Toupa`n ahung hunkhia hi. 
2TI.3.12	Ahi, mi Krist Jesu a Pasian ngaihsak a omsawm jousiahin bawl gentheihna a thuak ding mah uh ahi; 
2TI.3.13	hinanleh migilou leh mikhemhatte pen mi khem leh khem a om in asiasuak deuhdeuh ding uhi. 
2TI.3.14	Hinanleh nang, kuakiang a pat najil ahia chih theijing in, najilsa leh theihchiansak a na omna silte ah omjing in, 
2TI.3.15	tualeh nang pen na naupanlai a pat Krist Jesu a ginna jiak a hundamna mukhop a nang hung hilhpilthei Laisiangthou thei na hita hi. 
2TI.3.16	Laisiangthou jousiah Pasian hukhahkhum a piak ahi a, thuhilhna ding, kitaihilhna ding, ki sukdikna ding, tualeh diktatna lam a thuhilhna ding bang in aphatuam hi, 
2TI.3.17	Pasianmi pen na hoih jousiah sem ding a kimtak a kithuam a a bukimtheihna ding in ahi.
2TI.4.1	Tuajiakin Pasian mai leh a kumpi gam a hungkilak chiang a, mihing leh misite vaihawmsak dingpa Jesu Krist maiah thu kungpia hi 
2TI.4.2	thu gen in, (ahun ah zong ahunlou ah zong), pangjel in thuakjoutak a thuhilh kawm in theichiansak inla, taihilh inla, hasot in. 
2TI.4.3	Ajiak thuhilhna dik a ngaihkhiat nuamlouh uh hun hungtung ding ahi a, abilte uh ajet jiakin amauh deihbang in a kiang uah lamkai a khawm ding uhi. 
2TI.4.4	Tualeh abilte uh thutak a pat a heimang ding ua, tangthu lam nga in a dawhta ding uhi. 
2TI.4.5	Hinanleh nang, sil jousiah ah pilvang inla, gim thuakjou inla, tangthupha genna lam nna sem inla, na nasep hihtangtung in.
2TI.4.6	Ajiak tuin keipen, dawn ding a lat bangin luikhiat in ka omta a, ka paikhiat hun a tungta hi. 
2TI.4.7	Kidouna hoih ka doukhinta a, ki taidemna ah ka taikhinta hi, ginna ka kemta hi. 
2TI.4.8	Tuinjaw diktatna lallukhu kei ding in koih in a omta, tuapen Toupa, vaihawm diktak in, huani chiangin a hungpia ding hi, tualeh kei kiang guak ah hilou in, kuapeuh amah kilakna itte tengteng kiangah zong a pia ding hi.
2TI.4.9	Kintak in ka kiangah hungpai teitei in. 
2TI.4.10	Ajiak Dema in tulai leitung a ngaihnat jiakin ahung paisanta a, Thessalonika ah apaita hi; Kresken pen Galatia ah apaita hi, Tita pen Dalmatia gam ah apaita hi. 
2TI.4.11	Luka guak ka kiang ah aom hi. Marka chial inla ka kiang ah hung paipih in, ajiak thu nasepna lam ah keia dingin a phatuam mahmah hi. 
2TI.4.12	Tikika pen Ephesa khua ah ka sawlta hi. 
2TI.4.13	Nungpai chiangin, Troas khua a Karpa kiang a puan-ak tual ka nutsiat pen laibute tawh hung pua in, adiak in savun laibute pen. 
2TI.4.14	Aleksander sumsan siksekpa ka tung ah agilou mahmah hi; Toupa`n anasep bangjel in a thuk ding hi. 
2TI.4.15	Amah a pat nang zong pilvang in, ajiak aman i thute a hahdal mahmah hi.
2TI.4.16	Ka dikna thu ka gen masak laiin kuaman ahung panpih kei a, mijousiahin ahung taisan siang jawta uhi. A khialhna uh pua in omtuan kei uhen chi`n Pasian kiang ah ka ngen hi! 
2TI.4.17	Hinanleh Toupa`n ahung dinpih a ahung hihhatta hi, tangthupha kigen pen kintak a keijiak a theih a aom a Jentelte jousiahin a jaktheihna ding un. Tualeh humpinelkai kam a pat in suahtatsak in ka omta uhi. 
2TI.4.18	Tualeh Toupa`n migilou chinteng lak a pat in ahung suaktasak ding a, a van gam ah bittak in ahung tutding hi. A kiang ah tangtawn tangtawn in thupina omta hen! Amen.
2TI.4.19	Prisila leh Akuila, tualeh Onesiphora innkuanpihte chibai hung buksak in. 
2TI.4.20	Erasta pen Korin khua ah a omdenta hi; Trophima ahihleh Mileta khua ah damlou in ka nusiata hi. 
2TI.4.21	Phalbi ma-in hung paisawm teitei in.
2TI.4.21	Eubulaste, Pudente, Linate, Klaudiate, unau jousiahin chibai a hungbuk uhi.
2TI.4.22	Toupa Jesu Krist na kha kiangah om hen.
2TI.4.22	Hehpihna na kiang ah om hen. Amen.
TIT.1.1	Paul, Pasian sila leh Pasian mitelte ginna dungjui leh
TIT.1.1	Pasian ngaihsakna bang a thutak theihna lam a Jesu Krist sawltak in, 
TIT.1.2	juautheilou Pasian in hun kipatma pek a achiamsa tangtawn hinna kinepna ah, 
TIT.1.3	hinanleh Pasian I hundampa uh thupiak dungjuia ka kiang a kepsak a om thu tangkoupih jiakin ahuntak ah athu pen suklat in a omta hi.
TIT.1.4	Ginna munkhat lam thu a ka tapa Tita kiang ah:
TIT.1.4	Pa Pasian leh Toupa Jesu Krist I hundampa uh kiang a kipan hehpihna, zahngaihna, tualeh hua khamuanna om hen.
TIT.1.5	Hih jiakin ahi Krit tuikulh gam a ka hung nutsiat, sil bawl zohlouh a omte na bawlzohna ding leh, kung thupiak bang a khuachin a upate na guattheihna ding in: 
TIT.1.6	kuahileh demnabei, zi-khat nei, gin-omtak tatsiatna leh thuzohlouhna neilou tate nei ahihnak uleh. 
TIT.1.7	Ajiak saptuam lamkai pen Pasian dangka kemtu ahihjiak in demnabei ahih ngeingei ding ahi. Mi genhak lou, hehbaih lou, uain khamhat lou, mivuak-hat lou, dangka duh-am lou ahih ding ahi. 
TIT.1.8	Hinanleh mi houpihdan siam, hoihnalam deih, lungsim dik, midiktat, misiangthou, mahni kithunun ahih ding ahi. 
TIT.1.9	Thugin diktak a nialkalhtute a hasottheihna ding leh a diklouhdan uh a theihsak theihna ding in. Amah kihilhna sa bang a thu pen a tukkip jing ding ahi.
TIT.1.10	Ajiak pen mi thumanglou, thu genmawk mawkte, leh mikhemhatte tampi aom uhi; adiak in amauhte teptanlou lak a mi ahi uhi. 
TIT.1.11	Huate kam pen humsak ding ahi, punna nin deihman in thu ahilhlouh ding uh ahilh ua, mi innkuan sung a tokbuai jel uhi. 
TIT.1.12	Amauh lak a khat, a Jawlnei uh khat in, “Krit gammite pen juau genjingte, gamsa giloute, thadah anhaite ahi uh,” chi`n agen hi. 
TIT.1.13	Hih theihpihna thu adik ahi. Tuajiakin ginna lam a ahung diktheihna ding un hahtak in taihilh in, 
TIT.1.14	Judate tangthu leh thutak nungheisante thupiak a ngaihsak louhna ding un. 
TIT.1.15	Misiangthou a dingin sil jousiah asiangthou hi, hinanleh mibuak leh gingloute a dingin bangmah asiang aom kei hi. A lungsim uleh a sialehpha theihna uh asianglou ahita hi. 
TIT.1.16	Pasian ka thei uh chi in aphuang ua, hinanleh a silbawl un anial uhi. Huat-huaite, thumangloute, tualeh silhoih bawl ding a chingloute ahi uhi.
TIT.2.1	Hinanleh nang, thugin dik tawh kituak thute genjaw in. 
TIT.2.2	Putekte pen omtan hoih, zahtak-huai, kidekthei, tualeh ginna leh, itna leh, thuaktheihna a diktak hiding in hilh in. 
TIT.2.3	Pitekte zong huachimah bangin siangthouna tawh kituak a gamtang ding leh, dikloutak a mihek-hat leh uain hai hilou a, silhoih hilhtu hiding in hilh in, 
TIT.2.4	tuachia amau`n numei khanglaite pen lungsim diktak nei a apasalte uh itding, atate uh itding, 
TIT.2.5	Pasian thu pen gensiat a aom louhna ding a kiveng a siangthou a aom a, innsung nna sem a hoihtak a aom a, a pasalte uh thu mang a hoihtak a a omtheihna ding a ataihilh theihna ding un hanthawn in.
TIT.2.6	Tuachimah bangin tangvalte pen lungsim diktak pua ding in hasot un. 
TIT.2.7	Sil jousiah ah silhoih bawlna lam a etton dingin kimusak inla, thugin ah kipumkhatna aom dan, a siangthou dan, atak dan bang ensak in, 
TIT.2.8	thugen diktak gensiat guallouh bang akilat a; langpangtu kuahiam in na tung a sil gilou gen ding neiloua a zahlak theihna ding in.
TIT.2.9	Silate pen apute uh thu mang ding leh midawnhat lou dingin leh; sil jousiah a akipahna lam ua omgige ding in hasot in, 
TIT.2.10	Pasian I hundampa uh thuhilhna thu pen sil jousiah a ajephoih theihna ding ua, khut ommoh lou a gin-omna hoih jousiah musakjaw ding in.
TIT.2.11	Ajiak hundamna hungtut Pasian hehpihna pen mi tengteng kiangah ahung kilangta hi, 
TIT.2.12	hua in ahihleh Pasian ngaihsak louhna leh leitung utnate tawpsan a, tu-khang a lungsim siangthou leh, diktattak leh Pasian ngaihsak a om in, 
TIT.2.13	hua kinepna Pasian thupi leh i hundampa uh Jesu Krist kilakna ding thupitak pen ngak in i om ding uh chih a hunghilh hi. 
TIT.2.14	Aman i gitlouhna jousiah ua pat ahung tattheihna dingin leh amah ding a silhoih bawl a phattuamngai leh teltuam hiding a ahung hihsiangthou theihna dingin i taang un a kipiata hi. 
TIT.2.15	Hih thute gen inla; hanthawn inla tualeh thuneitak in vau in. Kuaman nang hung simmoh kei hen.
TIT.3.1	Amauhte vaihawmtute leh thuneitute kiang a kituhlut ding in, thumang ding in, silhoih taphot bawl ding a kimansa a om ding in. 
TIT.3.2	Mi kuamah gensialou ding in, migi in, mi jousiah kiang a ki ngiamkhiatna ensak dingin hilhpha in. 
TIT.3.3	Ajiak eite ngei zong nidanglai in mimawte, thumangloute, khem a omte, utna leh nopna chituam tuam nabawlte, gilou leh thangsiajing a omte, kihdakhuaite tualeh khat leh khat kimudahte i nahi uhi. 
TIT.3.4	Hinanleh mihing tung a hundampa uh Pasian chitna leh itna ahung kilat nung in, 
TIT.3.5	diktatna eiten ibvawlte uh jiak hilou in, pianthakna silna leh Khasiangthou a siamthakkikna in leh a zahngaihna dungjuiin ahung hundamta hi. 
TIT.3.6	Hua Khasiangthou pen Jesu Krist i hundampa uh jiak in i tung uah kichingtak in ahung sungbuata hi, 
TIT.3.7	a hehpihna a siamtansak a om in, tangtawn kinepna dungjui in gouluahtute ding a siam in i omngei ding uhi.
TIT.3.8	Kuapeuh Pasian gingtasate`n silhoih bawl ding ngaihtuah jing uhen chih thu pen agin-om ahi, tualeh hihthute pen khauhtak a na genjing ka deih hi.
TIT.3.8	Hihte pen mihing dingin ahoih a tualeh aphatuam hi. 
TIT.3.9	Hinanleh dokna mot-huaite, khangthusutte, kinialnate leh danthu a kikalhnate pen ki heimangsan in, ajiak huate pen sil phatuamlou leh bangmahlou ahi. 
TIT.3.10	Gindan diklou neimi pen khatvei nihvei nahilhzoh nungin nial in, 
TIT.3.11	huachibang mipen a lampial in a khial a, amah leh amah siamlouh kitangsak ahi chih nathei uhi.
TIT.3.12	Artema hiam, Tikika hiam na kiang ua kungsawl chiangin Nikopoli khua ah ka kiang ah hungpai teitei sawm in, ajiak huamun ah phalbi sung om ka sawm hi. 
TIT.3.13	Jenas danthu thei leh Apollo a khualjinna ua bangmah a taksap louhna ding un, kintak in sawlkhia in. 
TIT.3.14	Tualeh eima mite zong gahloua a omlouhna ding un apoimohna kin a azak ding silhoih bawl kijilsak in.
TIT.3.15	Ka kiang a omte jousiahin nang chibai a hungbuk hi. Ginna a ei hung itte chibai nabuk in.
TIT.3.15	Na kiang uah hehpihna om hen. Amen. 
PHM.1.1	Paul, Jesu Krist a koltang leh, i sanggampa uh Timothi in,
PHM.1.1	Ka lawm ittak uh leh ka naseppih uh Philemon kiang ah, 
PHM.1.2	tualeh ittak i sanggamnu uh Apphia leh ka galkappih uh Arkippa kiang ah, tualeh na inn a saptuam kikhawmte kiang ah:
PHM.1.3	I Pa uh Pasian leh i Toupa uh Jesu Krist a kipan hehpihna leh khamuanna na kiang uah om hen.
PHM.1.4	Ka thumnate ah na min lougige in, ka Pasian kiang ah kipahthu ka gen hi. 
PHM.1.5	Toupa Jesu lam leh misiangthoute jousiah lam a itna leh ginna na neihdan ja in. 
PHM.1.6	Na ginna kikoppihna pen Jesu Krist a nangmah a om silhoih jousiah a theihkimna lam a ahung phattuam theihna ding in. 
PHM.1.7	Ajiak sanggampa aw, na itna ah muanna leh hehnepna thupitak ka nei uhi, nang jiakin misiangthoute lungtang ahalhthakta hi.
PHM.1.8	Tuajiakin akilawm hun bawl ding a nang thu hungpiak hih Krist ah ki ngap mahmah nanleng zong, 
PHM.1.9	itna jiakin keimah, Paul, putek leh tu a zong Jesu Krist a koltang in kung ngenjaw ahi. 
PHM.1.10	Ka koltanna a ka neihkhiat ka tapa, Onesima, a dingin kung ngen hi. 
PHM.1.11	Amah pen tu-masang in nang a dingin a phatuam kei a, hinanleh tun nang leh kei dingin “a phatuamta” hi.
PHM.1.12	Amah kung sawlkikta a, tuajiakin, keima lungtang ahi a, kipaktak in napom in. 
PHM.1.13	Amah pen ka tangthupha kolbulhna a nangmah tang a nna hung sepsak dingin ka kiang a omdensak ka ut mahmah a; 
PHM.1.14	hinanleh nang ki panpihsak teitei ka utkei a, na utthu a hih ahihtheih jawkna dingin na thulouin bangmah ka bawlnuam kei hi.
PHM.1.15	Ajiak hun tomkhat sung nang a hungkhen pen tangtawn a amah na neihjawk na ding zong ahi maithei hi. 
PHM.1.16	Hinanleh tuinjaw sila bang a hilouin sila sang a hoih, unau deihtak bangin kei dingin deihtuam ahi a, nang ding semin houh taksa leh Toupa ah a bangchihih jawsem tadiai!
PHM.1.17	Tuajiakin na kithuahpih bang a nung ngaihtuahleh, keimah ngei bangin napom in. 
PHM.1.18	Na tung a bawlkhial aneih a, bat bangmah aneihleh zong, keima bat in nakoih in. 
PHM.1.19	Keimah, Paul in, hihpen ka khut ngeia kagelh ahi: keiman ka ditsak ding hi. (Hinanleh keikiang ah bat na neia nang mahmah zong na kiba chia ka genna ahi kei hi.) 
PHM.1.20	Ahi, unaupa, nang a kipan-a kipakna Toupa hung neisak in! Krist ah ka lungtang hung hihhalhsak in.
PHM.1.21	Na thumanna a kimuang in leh, ka gen sang a thupijaw a na bawl ding gingta in, na kiang ah kung gelh ahi. 
PHM.1.22	Bangteng hileh kei ding in zong tunna ding inn khat hung na ngaihtuahsak in, na thumnate uh jiakin na kiang ua piak a ka om ding ka kigingta hi.
PHM.1.23	Krist Jesu a ka koltangpih Epaphra in chibai ahung buk hi, 
PHM.1.24	tualeh Marka, Aristarkha, Dema, tualeh Luka, ka naseppihten zong. 
PHM.1.25	I Toupa uh Jesu Krist hehpihna nakha uh kiangah om hen. Amen.
HEB.1.1	Pasian, nidanglai a pulehpate kiang a lam tuamtuam leh hun tuamtuam a Jawlneite zang a thu nagenpa in, 
HEB.1.2	hih ni nunungte ah a Tapa in i kiang ah thu a genta hi, amahpen sil jousiah luahtu dingin aguat a, leitungte zong amah tungtawn in asiam hi. 
HEB.1.3	Amahpen a thupina vak leh a mihing hihna lim phuangkhia leh, sil jousiah a silbawltheihna thu a tungding dingin, a mahmah in i khialhnate a silsiang zoh in tunglam ah jiatlam ah atouta hi, 
HEB.1.4	vantungmite sang a min ngaihjaw a muhbang ngeiin amauh sang a hoihjaw gouluahtu ding a siam ana hita him ahi.
HEB.1.5	Ajiak vantungmite lak ah Pasian in kuakiang ah ahia hihthute genkhakna a naneih ngai,
HEB.1.5	“Nang ka Tapa nahi a;
HEB.1.5	tu-nin kung neikhiata hi.”
HEB.1.5	chihleh,
HEB.1.5	“Amah dingin Pa ka hiding a,
HEB.1.5	amahpen kei ding in Tapa ahi ding”
HEB.1.6	Hinanleh, Ta masapen leitung a ahung puilut kik laiin,
HEB.1.6	“Pasian vantungmite jousiahin amah bia uhen,”
HEB.1.6	achi hi. 
HEB.1.7	Tualeh vantungmite tungtang thu ah hichiin achi hi,
HEB.1.7	“ Aman vantungmite pen huih in asiam a,
HEB.1.7	tualeh ana semtute meikuang in asiam hi,”
HEB.1.7	chi in. 
HEB.1.8	Hinanleh Tapa tungtang thu ah hihthu agen hi,
HEB.1.8	“Aw Pasian, na Laltouna, tangtawn tangtawn dongin a om ding hi,
HEB.1.8	diktatna Lalchiang zong nagam Lalchiang ahi.
HEB.1.9	Nang diktatna na it a tatkhialhna na hua hi.
HEB.1.9	tuajiakin Pasian, na Pasian in nangpen
HEB.1.9	na lawmte sang a tungtuang jaw in
HEB.1.9	kipakna thau ahung nuhta hi.”
HEB.1.10	Tualeh nang,
HEB.1.10	“Toupa, atu`ng in leitung kingakna na phumkhinta,
HEB.1.10	tualeh vantungte zong na khutsuak ahi.
HEB.1.11	Amauhte ahung mang ding a, hinanleh nang na omgige hi;
HEB.1.11	amauh pen aun un puansilh bangin ahung lui ding a.
HEB.1.12	puan bangin na jial ding a,
HEB.1.12	a khekta ding uhi.
HEB.1.12	Hinanleh nang a ngaimah na hi a,
HEB.1.12	na kumte`n zong beini a neingai kei ding,”
HEB.1.12	chi in. 
HEB.1.13	Hinanleh vantungmite lak a kuapen kiangah ahia hihthu genkhakna ana neihngai,
HEB.1.13	“Na melmate na kengkoihna a ka bawl masiah
HEB.1.13	ka jiatlam ah tou in,”
HEB.1.13	chih. 
HEB.1.14	Amauhte jousiah hundamna gouluah dingte nna sepsak ding a sawlkhiat nasepna khate hilou uh a hiam?
HEB.2.1	Tuajiakin i thujaksate uh i ngaipoimoh diak ding uhi, atuachih keileh i tolhmang sak khading uhi. 
HEB.2.2	Ajiak vantungmite zang a thu kigen bawn akip a, tatkhialhna leh thumanlouhna chinteng in a kituahpih nuamman diktattak amuh uleh, 
HEB.2.3	hichituk a thupi hundamna thu ngaihsaklou a i om leh bangchiin ahia i suahtak ding uh? 
HEB.2.4	Pasian in zong chiamtehnate, sillamdangte, lamdang tuamtuamte leh, Khasiangthou silpiakte in, ama deihdan dungjuiin amauh a theihpih hi.
HEB.2.5	Ajiak aman a tanchin i gen uh, tunung chiang a hung om ding leitung pen, vantungmite nuaiah akoih kei a. 
HEB.2.6	Hinanleh mikhat in khoimun hiam ah:
HEB.2.6	“Mihing bang ahi hiam hizahta a na ngaihsak;
HEB.2.6	ahihkeileh mihing Tapa zong bang ahi hiam hizahta a na khuahtuah?
HEB.2.7	Nang vantungmite sangin amahpen themkhat ngiamjaw in na siam a;
HEB.2.7	thupina leh zahna na khusak a, na khut nasepte tungah na koihta hi,
HEB.2.8	siljousiah a thuthu a om ding in akeng nuaiah na koihta hi,”
HEB.2.8	chi`n ana theisakta hi.
HEB.2.8	“Sil jousiah a thuthu a om ding a anuai a akoih jiakin”;
HEB.2.8	anuai a akoihlouh bangmah a omkei hi. Hinanleh tu leh tuin sil jousiah anuai a kikoih in i munai tadih kei uhi. 
HEB.2.9	Hinanleh Jesu pen, Pasian hehpihna jiak a michih a ding a sihna a cheptheihna ding a, sihna a thuakna ding jiakin themkhat vantungmite sang a ngiamjaw a bawla om a, thupina leh zahna khuksak a om in i mujaw uhi. 
HEB.2.10	Ajiak amah a ding a sil jousiah om a amah jiak a bangkim ompa a dingin pen, ta tampite thupina a puilutna a, a hundamna uh bawltu pen gimthuaknate jiak a sukbukim ahih akilawm mawng ahi.
HEB.2.11	Ajiakpen hihsiangthoutu leh hihsiangthoute pen khat a pat ahi ua, huajiakin aman amauhte pen unaute chih ajumkei hi. 
HEB.2.12	Tuachi`n,
HEB.2.12	“Ka unaute kiangah na min ka phuangkhia ding a;
HEB.2.12	kikhawmte lak ah la sa in kung phat ding hi,”
HEB.2.12	chi in. 
HEB.2.13	Tualeh, “Amah ah ka ginna ka koih ding a,” achi kik hi. Tualeh, “En un keileh Pasian hung piak naupangte,”
HEB.2.13	achi kik hi. 
HEB.2.14	Tuachi`n, naupangte pen taksa leh sisan tangkhawm ahihjiak un, amahngei in zong huamah bang a hungtang hi, sihna jiak a sihna thuneitu, dawi, a sukmang theihna ding in, 
HEB.2.15	sih laujiak a adamsung teng uh saltang a om jousiahte a suahtatsak theihna ding in. 
HEB.2.16	Ajiak aman vantungmite panpihna a piakei a, hinanleh Abraham suante a panpih jaw hi. 
HEB.2.17	Tuajiakin mi a ding a khialhna thupha tawina ding a, Pasian lam silte a siampi mi khuatuahthei leh gin-omtak ahihtheihna dingin, sil jousiah a a unaute bangbang a bawl a ahung ompen amah a dingin apoimoh him ahi. 
HEB.2.18	Ajiak amahngei in zong khemna tuak a ana thuaktak jiakin, khemna thuakte apanpih thei hi.
HEB.3.1	Tuajiakin, unau siangthou, vanlam sapna tangte aw, i thugin uh sawltakte leh, siampi Krist Jesu ngaihtuah un. 
HEB.3.2	Pasian innsung mite jousiah lak a Mosi agin-om mahbang in, amahpen aguattu kiangah agin-om hi. 
HEB.3.3	Ajiak inn sang a alamtu pahtawia aom jawk bang ngeiin, amahpen Mosi sang a thupijaw a sim ahita hi. 
HEB.3.4	Ajiak inn jousiah mi kuahiam khat lam ahi a, hinanleh sil jousiah alamtu Pasian ahi. 
HEB.3.5	Tualeh Mosi pen khuanung a thu hung kigen dingte theihsakna dingin, Pasian innsung nasemte jousiah lak ah sila bangin agin-om taktak hi. 
HEB.3.6	Hinanleh, Krist pen, Tapa bangin ama innsung ngeiah agin-om ahi, a tawpdong a i hahkatna uleh i kinepna kipakna uh i tukdet phot uleh a innsung mite ihi uhi.
HEB.3.7	Tuajiakin, Khasiangthou gen bang in,
HEB.3.7	“Tunia a aw najak uleh,
HEB.3.8	gamdai a ze-etni a ahih thangpaih bang un,
HEB.3.8	na lungtang uh khauhsak kei un,
HEB.3.9	hualaiin na pulehpate un ahung khem ua, ahung ze-et ua,
HEB.3.9	tualeh kum sawmli sung ka silbawl a muta uhi.
HEB.3.10	Tuajiakin, hua suante tungah ka hehta a,
HEB.3.10	‘tualeh amau`n a lungtang un a ngaihtuah khial gige ua,
HEB.3.10	ka lampite zong a theikei uh,’
HEB.3.10	ka chi hi.
HEB.3.11	Tuachi`n ka thangpaihna in ka kichiam a:
HEB.3.11	Ka tawldamna ah alutkei ding uh!”
HEB.3.11	chi in.
HEB.3.12	Pilvang un, unaute, atuachih keileh Pasian hing a pat paikhia dingin nalak ua mi khattou sungah gitlouhna, lungtang gilou ahung omkha ding hi. 
HEB.3.13	Hinanleh “Tuni,” akichih laiin nitengin khat leh khat ki hasottuah jaw un, atuachih keileh nalak ua mi kuahiam khat khialhna a khemna a hihkhauh in na omkha ding uhi. 
HEB.3.14	Ajiak i ginna kipatna uh a tawpdong a kiptak a i tukkip pouh uleh Krist tanpihtute i hita uhi.
HEB.3.15	tualeh:
HEB.3.15	“Tunia, a aw najak uleh,
HEB.3.15	a hehsak lai uh bangin
HEB.3.15	na lungtang uh khauhsak kei un,”
HEB.3.15	chih ahihlai in. 
HEB.3.16	Ajiak khenkhat in ajak hang un a hihthangpai uh, ahita in zong Izipt gam a pat Mosi puikhiatte hilou ahi-uh maw le? 
HEB.3.17	Tuin kuate tungah ahia kum sawmli sung lungkim loua a om? Sil bawlkhialte, gamdaia aluang uh lumte tungah hilou amaw. 
HEB.3.18	Tualeh a gingtaloute kiang loungal kua kiangah ahia, “Tawldamna ah na lutkei ding uh,”
HEB.3.18	chia a kichiamna? 
HEB.3.19	Tuachi`n gintatlouhna jiakin a lutthei takei uh chih imu uhi.
HEB.4.1	Tuajiakin, i lau ding uh, atuachih keileh a tawldamna a lutna ding thuchiam omjing napi`n nalak ua mi khattou chinglouin na omkha ding uhi. 
HEB.4.2	Ajiak amau kiang a gen ahih mahbang in; tangthupha pen i kiang a gen ahi a, hinanleh thu a jatute a ginna tawh akizoplouh jiakin, athujakte uh pen amau`n a phattuampih kei uhi. 
HEB.4.3	Ajiak ei a gingtasate pen hua tawldamna ah i lutta uhi,
HEB.4.3	“Ka tawldamna ah a lutkei ding uh:
HEB.4.3	‘Ka thangpaihna a ka kichiam mahbang in!’ ”
HEB.4.3	leitung siamchil a pat nnate siamzohsa hitamahleh, chia agen mahbang in. 
HEB.4.4	Ajiak aman munkhat ah nisagih ni thu hichibang in agen hi, “Tualeh Pasian in nisagih ni in a nasep jousiah a pat a tawldamta hi,” chi in. 
HEB.4.5	Tualeh hihmun ah, “Ka tawldamna ah a lutkei ding uh,” achi kik hi. 
HEB.4.6	Tuajiakin mi khenkhat tawldamna ah alut ding uh thuchiam a omnak lai jiakin leh, nidang a tangthupha gen masaknate a thumanlouh jiak ua alutlouh jiak un. 
HEB.4.7	Hun sawtpi nungin David ah, “Tuni” chi`n bangni ahiam khat a guatkik a:
HEB.4.7	“Tunia, a aw najak uleh,
HEB.4.7	na lungtangte uh khauhsak kei un.” 
HEB.4.8	Ajiak Joshua in amaute tawldamna na piakhinta hileh, tuanung in aman nidang thu agen kei ding hi. 
HEB.4.9	Tuajiakin Pasian mite a dingin tawldamna khat aom nalai hi. 
HEB.4.10	Ajiak Pasian in ama nasepte a khawlsan mahbang in ama tawldamna a lutte zong a nasepte uapat a khawlta uhi. 
HEB.4.11	Tuajiakin hua tawldamna a lut ding in hahpan in i pang ding uhi, atuachih keileh mi khattou hua gintatlouhna etsakna bang a om in i puk kha ding hi.
HEB.4.12	Ajiak Pasian thu pen ahing a, sil a bawlthei a, namsau hiamtuah sangin ahiamjaw a, hinna leh kha, tualeh guhtuah leh chintuiguh khenthei khop in asunthei a, lungtang a ngaihtuahnate leh tupte theikhentu ahi. 
HEB.4.13	Tualeh silsiam khatzong ama mitmuh a kisel bangmah a omkei a, hinanleh akiang a i tanchin i tutna dingpa mitmuh in siljousiah guaktang leh kihongsa ahi.
HEB.4.14	Tuachiin, vante a paisuak Siampi, thupitak Jesu, Pasian Tapa, ineih jiakin i thugin uh i pomkip ding uh ahi. 
HEB.4.15	Ajiak i hatlouhnate uh hung thuakpih khalou siampi i neikei a, hinanleh eimah bang a lamchinteng a khemna tuaksa, khialjong khiallou nei i hijaw uhi. 
HEB.4.16	Tuajiakin zahngaihna i tantheihna ding un leh taksap hun chiang a panpihna ding a hehpihna leh zahngaihna i muhtheihna ding un, hangsantak in hehpihna laltouna pen inaih ding uhi.
HEB.5.1	Ajiak siampi mi lak a kiladokte pen khialhnate jiak a silpiakte kithoihnate alatkhawm theihna dingin, Pasian lam silte a mite a ding a pansak ahi uhi. 
HEB.5.2	Aman bangmah theiloute leh lamkhialte tungah hehpihna a neithei hi, ajiak amah ngeizong hatlouhna a tuam in ana omta hi. 
HEB.5.3	Tualeh hihte jiakin mite a ding a alatsak bangin, khialhnate jiakin amah a ding ngeizong alat apoimoh hi. 
HEB.5.4	Tualeh hua pahtawina pen, Aaron asap bang a Pasian in asap louh ngal, mi kuamah in amah a dingin a kilak ngaikei hi. 
HEB.5.5	Tuachimah bangin Krist zong siampi a siam a om ding in amah leh amah a kitawisang kei hi, hinanleh a kiang ah,
HEB.5.5	“Nang Ka Tapa na hi,
HEB.5.5	tuni`n kung neikhia hi.”
HEB.5.6	Aman muntuam khat a,
HEB.5.6	“Nangpen Melkizedek bang a,
HEB.5.6	tangtawn siampu na hi,”
HEB.5.6	chia agen mahbang in. 
HEB.5.7	Aman taksa a aomlai nite in, sihna lak a amah hundamtheipa kiangah nakpitak a kap leh khitui luangkawm in thumna leh ngetna alat nungin, Pasian laudan a siamjiak in ngaihkhiat in a om hi. 
HEB.5.8	Tapa hinanleh zong, a silthuakte lakpan thumandan ajilta hi. 
HEB.5.9	Tualeh sukbukim a hung om in, a thumangte jousiah a dingin tangtawn a hundamna thuneitu a hunghita hi, 
HEB.5.10	Melkizedek omdan bang a siampi in Pasian in a bawlta hi.
HEB.5.11	Amah tungtang gen ding tampi ka nei ua, na ngaihpeih louh jiak un agenchian zong ahaksa hi. 
HEB.5.12	Ahun lam ngaihtuah injaw heutu hikhinta hile uchin kilawm hi a, Pasian thubulte kuahiam khat in a hunghilh ngaikik na hita uhi. Tualeh an-gum hilou a, nawitui kiphamoh bang na hunghita uhi. 
HEB.5.13	Ajiak nawitui nejousiah naungek ahihjiak un, diktatna thu ah theihna aneikei uhi. 
HEB.5.14	Hinanleh an­-gum pen mi pichingte, a ngaihtuahna uh jang a atheih theihna uh hihjoitate a ding ahi.
HEB.6.1	Tuajiakin Krist thubulte nusia in pichin lam i manoh ding uhi. Silbawl sisa a pan kisiknate, Pasian lam a ginnate; 
HEB.6.2	baptisma thuginte leh, khut ngakte leh misi thohkikna thu leh tangtawn vaihawmna thute. 
HEB.6.3	Tualeh Pasian in ahung phalsakleh hihte i bawl ding uhi!
HEB.6.4	Ajiak khatvei hihvak a om a, vanlam silpiak chiamta a, Khasiangthou tansak a om a; 
HEB.6.5	tualeh Pasian thu hoih leh hun hungtung ding a sil bawltheihnate chiamkhinte pen, 
HEB.6.6	apuk ua ahihleh, kisik ding a siamthak gual ahikei uhi! Pasian Tapa amauh a ding a kilhlum kik leh sialphou ahihjiak un.
HEB.6.7	Ajiak lei atung a ju guahtui na dawnjel in, amauh ding a lou na kikhawhte ding a, anteh louhing nektheih hung suah in Pasian a pat gualjawlna amu uhi. 
HEB.6.8	Hinanleh lingkungte leh loupa pak lingneite asuahkhiat leh pen, deihlouh in a om a, tualeh hamsialawh in a om a; atawpna pen meia hal ahi. 
HEB.6.9	Hinanleh ittakte aw, kou hichibang in gen mahle ung, noupen hih sang a hoihjaw leh hundamna tawh kithuah khawm silte nabawl uh kung gingta uhi. 
HEB.6.10	Ajiak amin a nna nasep uleh na itna uh na suklat uh, misiangthoute nna nasepsak ua, tualeh tua nna nasep jing uh pen manghilh dingin Pasian pen a diktatlou a hikei hi. 
HEB.6.11	Tualeh noute kuapeuhin kinepna theihchianna kim muding in, atawp dong in taimachiat le uchin chih kung deih mahmah uhi. 
HEB.6.12	Ki thadahsak lou a, hinanleh ginna leh thuakzohna jiak a thuchiam gouluahtute omdan entonte na hih uh kung deih hi.
HEB.6.13	Ajiak Pasian in Abraham kianga a thuchiam laiin, amah sanga lianjaw a a kichiam theihlouh jiakin, amah leh amah a kichiam a 
HEB.6.14	“Gualjawl zong kung gualjawl taktak ding a tualeh pung zong kung pungsak ding hi,” chi in. 
HEB.6.15	Tuachi`n aman dawhjoutak a athuak mualsuah nungin silchiam pen amuta hi. 
HEB.6.16	Ajiak mihingte pen, amau sang a lianjaw in a kichiam veu ua, tualeh thu namdetna ding a kichiamna pen amauh a dingin kinialna jousiah suktawpna ahi. 
HEB.6.17	Huachibang in, Pasian in thuchiam gou luahtu dingte kiangah ngaihtuahna kiptak a kikhekkik theihlouhdan nasatak a ensak nuam in, huapen kichiamna in a hihkipta hi. 
HEB.6.18	Huapen Pasian juauthei ahihlouhna, kikhekkik theilou sil nihte jiak a, eite kihumbitna ding a imai a kinepna kikoih pen tuding a taiten hasotna thupitak i neihna ding un ahi. 
HEB.6.19	Hih kinepna pen, hinna sikkip in inei a, chiantak leh kiptak tualeh puanjak sung a lut ahi. 
HEB.6.20	Hua ah Jesu, Melkizedek omdan bang a tangtawn a siampulal a siam in, eite ding a ma kaiin ana lutta hi. 
HEB.7.1	Hih Melkizedek, Salem kumpipa, Pasian tungnung pen siampu, kumpipate vathat joua hung paikik Abraham nadawnpa in amah pen a gualjawlta a, 
HEB.7.2	amah kiangah Abraham in zong aneih jousiah “Sawm a khat” apia hi. Amin omjia ahihleh, (Amin masa pen in, “Diktatna kumpipa,” tuaban ah, Salem kumpipa chihna ahi a, tuapen “Lemna kumpipa,” chihna ahi.) 
HEB.7.3	Amah pen pa zong neilou, nu zong neilou, khanggui neilou, ompatni neilou, hintawpni neilou, hinanleh Pasian Tapa bang a bawl, tawpni neilou a siampu a omjing ahi.
HEB.7.4	Tuin chi suangtu Abraham mahmah in zong gal sil laksak a pat silhoihte a pat sawm a khat a piaknapa. Hihpa thupidan ngaihtuah sin ua. 
HEB.7.5	Tualeh Levi suante lak a siampu nasep mutaphot in danthu dungjuiin mite a pat sawm a khat lak ding thu amu ngei uhi, huapen a unaute lak ah ahi, huapen Abraham khal a pat a pawt hinanle uh. 
HEB.7.6	Hinanleh, amau a pat a khanggui laksawn a omloupa`n, Abraham a pat sawm a khat ala a, thuchiamte neipa a gualjawlta hi. 
HEB.7.7	Tualeh aneujawpen alianjaw in a gualjawl hi chih nialguallouh ahi. 
HEB.7.8	Tualeh hihsan ah, mihing sijelte`n sawm a khat a ngah ua; hinanleh huasan ah, amah a hingjing hi chia atanchin theihsak a ompa in a ngah hi. 
HEB.7.9	Levi, (sawm a khat ngahtu in zong,) Abraham kiangah sawm a khat apia hi. 
HEB.7.10	Ajiak Melkizedek in ava lamtuah laiin amahpen apa khal ah aom nalai hi.
HEB.7.11	Tuajiakin, Levi siampu hihna a bukimna muhtheih hitaleh, ajiakpen hih nuaia mite`n danthu ana mu uhi. Aaron omdan bang a chih hilou a, Melkizedek omdan bang a siampu dang ahung om apoimohna bang ahia? 
HEB.7.12	Ajiak pen siampu hihna ahung kikhektak jiakin, danthu zong ahung kikhek apoimoh sem hi. 
HEB.7.13	Bangjiakin ahia ichihleh a tungtang a hihthu kigenna pen namtuam ahi a, hua nam lak a mi kuamah maitam a nasem a omkei uhi. 
HEB.7.14	Ajiak i Toupa uh pen Judah nam a pat hung piang ahi chih chiantakin alang hi, hua nam thu ah Mosi in siampu tawh kisai thu bangmah a genkei hi.
HEB.7.15	Tualeh Melkizedek omdan bang a siampu dang ahung om jiakin ka thugen uh a kichian sem hi 
HEB.7.16	Amah pen taksa thupiak danthu bang a hungpai hilouin, hinanleh hintawp neilou sil bawltheihna neia hungpai ahijaw hi. 
HEB.7.17	Ajiak aman, “Nang pen Melkizedek omdan bang a, tangtawn siampu na hi chi`n atheisak hi.” 
HEB.7.18	Thupiak om masapen, hatlouhna leh phattuam louhna jiakin paih in a omta hi. 
HEB.7.19	Ajiak danthu in bangmah a hihbukim kei a; alangkhat ah, kinepna hoihjaw ahung pualut hi, hua tungtawn in eite`n Pasian inaih uh ahi.
HEB.7.20	Ajiak kichiamna omlou in; amah pen siampu a bawl ahita hi. 
HEB.7.21	Ajiak amauhte pen kichiamna omlou a siampu a siam ahi ua, hinanleh amah pen a kiang ah,
HEB.7.21	“Toupa a kichiam a,
HEB.7.21	a lungheikik kei ding,
HEB.7.21	Nang pen Melkizedek omdan bang a tangtawn a siampu na hi,”
HEB.7.21	chia genpa kichiamna a siam na hi. 
HEB.7.22	Tuachimah bangin Jesu pen thukhun hoihjaw hihkiptu a siam ahung hita hi.
HEB.7.23	Amah pen sihna jiak a pandensak theihlouh ahih jiak un, siampu a natam ngut ua. 
HEB.7.24	Hinanleh hihpa tangtawn a omjing ahihjiak in, siampu hihna khektheihlouh anei hi. 
HEB.7.25	Tuajiakin amah a Pasian kiang a hung paite pen amau a ding a ngetsak ding a a hinjing jiakin atawptan in a hundamthei hi.
HEB.7.26	Ajiak hichibang siampi siangthou, khansialou, ninbang lou, mikhialte lak pan a kituamkoih, tualeh vante sang a sangjaw a siam pen ei a dingin akilawm mawng ahi. 
HEB.7.27	Aman hua siampite lat bangin, nitengin, ama khialhnate jiak a kithoihna lan masa in, huazoh chiangin mite khialhna alat a ngaikei hi. Ajiak aman hihpen amah leh amah a kilat in ngamden dingin khatvei thuin ana jouta hi. 
HEB.7.28	Ajiak dan in mihing hatlouhna neite siampu in asepjel a; hinanleh kichiamna thu, dan nung a hung om in ahihleh, Tapa, tangtawn a ding a hihkim khitsa pen a guatjawta hi.
HEB.8.1	Tuin i thugente lak a poimoh pen ahihleh hih ahi, vante a thupi pen, Laltouna jiatlam a tou, huachibang siampi i nei uhi. 
HEB.8.2	Mihing phuh hilou, Pasian phuh, mun siangthou leh puanbuk taktak a nasemtu pen.
HEB.8.3	Ajiak siampi jousiah silpiakte leh kithoihnate lan ding a guat ahi ua, tuajiakin hih siampi in zong banghiam khat lat ding aneih apoimoh hi. 
HEB.8.4	Ajiak leitung a ana om hilehjaw, danthu bang a silpiakte lantu siampute ana om jiak un, siampu in a pangkei ding hi. 
HEB.8.5	Huate in vanlam silte etsakna leh lim nna asemjel ua; Mosi, in puanbuk lam ding a akisak laia, Pasian in ahilh bangin, ajiak aman, “Mualtung a etton ding a hung ki musak dungjuiin sil jousiah bawl ding in pilvang in,”
HEB.8.5	achi hi. 
HEB.8.6	Hinanleh tuin, thuchiam hoihjawte tung a bulphuh thukhun hoihjawsem palai ahih mahbang in nasepna hoihjaw ana tangta hi.
HEB.8.7	Ajiak thukhun masapen dem bei, adiklouhna omlou ana hitaleh anihna pen ding mun ngaihtuah lou ding ahi. 
HEB.8.8	Ajiak amauhte demna in aman hihthute agen a:
HEB.8.8	“Ngaiin Israel innkuante leh,
HEB.8.8	Judah innkuante tawh,
HEB.8.8	thukhunthak ka bawl hun ding nite hungtung ding ahita,”
HEB.8.8	Toupa`n achi hi; 
HEB.8.9	Izipt gam a kipan a apu leh pate uh puikhia ding a,
HEB.8.9	a khut ua ka tuk nia akiang ua ka thukhun pen bang hilou in.
HEB.8.9	Ka thukhun a aom gige louh jiak un,
HEB.8.9	ken zong amauh ka ngaihsak kei hi, Toupa`n achi hi.
HEB.8.10	Ajiak pen hua nite nung chiang a Israel innkuante kiang a ka thukhun ding pen hih ahi
HEB.8.10	Toupa`n achi hi:
HEB.8.10	A lungsim uah ka dan thupiakte ka koih ding a,
HEB.8.10	a lungtang uah ka gelh ding.
HEB.8.10	tualeh amauh a dingin a Pasian uh ka hi ding a,
HEB.8.10	tualeh kei ding in amauh ka mite ahi ding uhi.
HEB.8.11	Amau kuamah in
HEB.8.11	‘Toupa theiin,’
HEB.8.11	chi`n a invengte leh a sanggamte a thuhilh nawn kei ding a.
HEB.8.11	Ajiak aneupen a pat alianpen tan in,
HEB.8.11	aun un a hungthei ta ding uhi.
HEB.8.12	Ajiak a diklouhnate uah ka zahngai ding a,
HEB.8.12	a khialhnate uleh a gitlouhnate uh zong ka theigige nawn kei ding hi.”
HEB.8.13	Aman, Thukhunthak, chia agen jiakin a masapen a luisakta hi. Tuachi`n alui ahung upata pen amang ding kuan ahita hi.
HEB.9.1	Tuachi`n thukhun masapen in zong Pasian nasepna dante leh hih leitung lak a mun siangthou a nanei taktak hi. 
HEB.9.2	Ajiak puanbuk a kibawl a, amasapen ahihleh, meivak koihna leh, dohkan leh, tanghou koihna mun siangthou akichite ahi. 
HEB.9.3	Tualeh puanjak nihna nungah mun siangthou pen kichi puanbuk aom hi. 
HEB.9.4	Huasan ah gimnamtui halna kham bawm leh thukhun singkuang leh, kham tuia luankhum asung a manna omna kham bel leh, Aaron chiangsel leh, thukhun suangpekte omna aom hi. 
HEB.9.5	Tualeh atung ah zahngaihna touna liah in thupina Cherubimte a om uh. Huate tungthu pen tuin akim sipsip in i genthei kei ding uhi. 
HEB.9.6	Tualeh hih silte hichibang a guatkholh ahih chiangin, siampute`n Pasian nna sem ding in puan inn masapen sungah alutjel uhi, 
HEB.9.7	hinanleh dannihna ah siampi guak, kumteng in khatvei, ama khialhna leh mipite khialhna a ding a alat ding sisan tawilou hilou in alutjel hi. 
HEB.9.8	Hih in ahihleh, puanbuk dantan masapen aom laisiah mun siangthou pen a lutna lampi a kilang nailou ahi, chih Khasiangthou in ahung theisak hi. 
HEB.9.9	Huapen tulai hun tehkakna ahi, huasan ah sialehpha theihna lam a abiatu hoih bukimsak theilou silpiakte leh kithoihnate alanjel uhi, 
HEB.9.10	huate pen nekte, dawnte, kisuksiangna tuamtuamte leh, taksalam dante guak ahi.
HEB.9.11	Hinanleh Krist pen silhoih hung om dingte siampi ding a hungpai in, puanbuk lianjaw leh bukimjaw khut a bawllouh, huapen, silsiam lak a ahikei chihna ahi. 
HEB.9.12	Kelte leh bawngnoute sisan a hilou in, hinanleh amah mah sisan ngeiin, eite a ding a tatkhiatna muin mun siangthou ah ngamden dingin khatveiin ana lutta hi. 
HEB.9.13	Ajiak bawngtalte leh kelte sisan leh bawngla vutvam mi nin tung a theh inbawn taksa asianthousak leh, 
HEB.9.14	Krist, tangtawn kha jiak a gensiat bei a Pasian kiang a kilan sisan in, Pasian hing nna sem ding in, silbawl sisa a pat in na sialehpha theihna uh bangzahta in a sianghthousak tazen diam!
HEB.9.15	Tualeh hih jiakin amah pen thukhunthak palai ahi a, thukhun masa nuaia tatkhialhnate a pat a tatkhiatna ding a asihtak jiakin, sapten tangtawn a gouluah ding thuchiam pen a tangthei ding uhi.
HEB.9.16	Ajiak pen thukhun omna peuh ah thukhungtu sihna zong a om ngeingei ding ahi, 
HEB.9.17	ajiak pen mihingte asih nungin thukhun in thu aneipan giap hi, a thukhungtu adamsung teng pen thu mawng mawng a neikei hi. 
HEB.9.18	Tuajiakin thukhun masa ngeizong sisan panglou in sukkip ahikei hi. 
HEB.9.19	Ajiak Mosi in danthu dungjuia kithuhilhna jousiah mi kiang a agenzoh in bawngnoute leh kelnoute sisan pen, tui tawh khausandup tawh, hussop tawh ala a, tualeh laibu leh mipite jousiah atheh a. 
HEB.9.20	“Hihpen Pasian in ahung piak thukhun sisan ahi,” chi in. 
HEB.9.21	Tuachimah bangin aman puanbuk leh nasepna kuang leh nou, vanzak jousiah sisan atheh hi. 
HEB.9.22	Tualeh danthu in siljousiah sisan a hihsiangthou phial in a om a, sisan suahlou in ngaihdamna a omkei hi.
HEB.9.23	Tuajiakin vanlam a sil omte batpihte pen hihte a hihsiang a aom ding him ahi, hinanleh vanlam sil taktakte pen hihte sang a kithoihna hoihjawte a hihsiangthou a aom ding ahi. 
HEB.9.24	Ajiak Krist pen a taktak etsakna, khut a bawl mun siangthou ah alut kei a, hinanleh tuin Pasian maiah eite tang a kilang dingin van ah a lutjawta hi. 
HEB.9.25	Siampi kumteng a ama sisan hilou tawikawm a mun siangthou a alutjel bangin, amah pen amah leh mah kilan dingin a lutngaikei hi, 
HEB.9.26	huachilou hileh leitung siamchil a pat tamvei a thuakkhinta ding hi. Hinanleh tu huntawp ah amah pen khialhna sukbeina ding a amah kilan tawm dingin khatvei ahung kilangta hi. 
HEB.9.27	Tualeh mihing a dingin khatvei sih seh ahi a, hinanleh hihzoh chiangin vaihawmna a om ding. 
HEB.9.28	Tuachimah bangin Krist zong, mi tampite khialhna puamang ding a khatvei lat in aom a. Amah kilawptak a na ngaktute kiangah khialhna panglou in hundamna mu dingin anihveina ahung kilang kik ding hi. 
HEB.10.1	Danthu pen silhoih hung om dingte lim ahi a. Alim taktak ahihlouh jiakin kumsial a kithoihna alat jelte un ahung naihtute a bukimsak joukei hi. 
HEB.10.2	Atuachilou hileh, alat uh tawptalou ding uh maw, ajiak abiatute pen khatvei hihsiangthou a omte in khial kitheihna a neinawn kei ding uhi. 
HEB.10.3	Hinanleh hua kithoihnate ah kumteng in khialhnate kiphawk khiatna aom hi. 
HEB.10.4	Ajiak pen bawngtalte leh kelte sisan in khialhnate a lamangthei kei hi.
HEB.10.5	Tuajiakin leitung a a hungpailai in aman:
HEB.10.5	“Kithoihna leh sillat na deih kei a,
HEB.10.5	hinanleh pumpi khat nung bawlsak hi;
HEB.10.6	halmang sillatte leh khialhna sillatte ah,
HEB.10.6	nang kipakna na neikei, achi hi.
HEB.10.7	Tuachi`n ken, ‘Ngaiin,
HEB.10.7	laibu jial ah keima thu gelh ahi,
HEB.10.7	na deihlam bawl ding in kungpai hi, Pasian aw,’ ”
HEB.10.7	ka chi hi.
HEB.10.8	“Masang in kithoihna leh silpiak leh halmang sillatte leh khialhna kithoihna na deihkei a,”
HEB.10.8	hua ah kipahna zong na neikei hi. Huate pen danthu bang a lat ahi, a chihtak in. 
HEB.10.9	Tuachi`n aman, “Ngaiin, na deihlam bawl ding in kungpai hi, Pasian aw,”
HEB.10.9	achi hi. Anihna a tunding theihna dingin aman amasapen a lamangta hi. 
HEB.10.10	Hua deihna lam a Jesu Krist pumpi khatvei ngamden ding a lat jiakin hihsiangthou in i omta uhi.
HEB.10.11	Tualeh siampu tengin niteng a nna sem in, khialhnate lamang theilou kithoihna ngaimah lan jeljel in ading uhi. 
HEB.10.12	Hinanleh Krist in tangtawn a ding a khialhnate ding a kithoihna khat alat nungin, Pasian jiatlam ah a touta hi. 
HEB.10.13	Huanungsiah a melmate akeng ngakna a bawl ahih masiah uh a ngakjingta hi. 
HEB.10.14	Ajiak aman sillat khat in hih siangthousate pen tangtawn a dingin a hihbukimta hi.
HEB.10.15	Thamlouin Khasiangthou in zong ikiang uah ahung theisak hi, ajiak aman,
HEB.10.16	“Huanite nung chiang a,
HEB.10.16	na kiang ua ka thukhun ding pen hih ahi, Toupa`n achi:
HEB.10.16	a lungtangte uah ka dante ka koih ding a,
HEB.10.16	tualeh alungsimte uah ka gelh ding hi,”
HEB.10.16	chia a genkhit nung in. 
HEB.10.17	Tuachi`n aman,
HEB.10.17	“A khialhnate uleh danlou bangtak a a gamtatnate uh ka theigige nawn kei ding hi,”
HEB.10.17	achih behlap nalai hi. 
HEB.10.18	Tuachibang ngaihdamna omna phot ah, khialhna a dingin sillat aom nawn kei ding hi.
HEB.10.19	Tuajiakin unaute, Jesu sisan jiak a mun siangthoupen a lutngamna nei in, 
HEB.10.20	ei a ding a siangthou bik a ahung bawlsak lamthak leh hing ah puanjak (huapen a taksa chihna ahi) kantan in. 
HEB.10.21	Tualeh Pasian innkuanpihte tung a siampi ineih jiak in. 
HEB.10.22	Sialehpha theihna hoihlou a pat i lungtang uh thehsiang a om in, i pumpite uh zong tuisiang a sil a om in, tualeh ginna theihchetna lungtang diktak tawh inaih ding uhi. 
HEB.10.23	I kinepna thuphuan pen uh linglou kei in i tudet ding uhi, ajiak amah thuchiam hungpiatupa a gin-om hi. 
HEB.10.24	Tualeh itna leh silhoih bawlna lam a kitokthou dingin khat leh khat i kingaihtuah ding uhi. 
HEB.10.25	Khenkhatte omdan bang a i kikhopnate uh tawpsan louin, hinanleh khat leh khat kihasot tuah jawin, tualeh ni a hungnai semsem chih na muh mahbang un ki hasottuah sem un.
HEB.10.26	Ajiak pen thutak theihna ineih nung a utna neia ikhialh teitei uleh, khialhnate ding a kithoihna a om nawn kei hi. 
HEB.10.27	Hinanleh vaihawmna lauhuai kichiantak lam etna banghiam leh doudaltute kangmang ding thangpaihna meiah a omjawta ding hi! 
HEB.10.28	Kuapeuh Mosi dan deihloumite pen theihpihtu nih leh thum thu in zahngaihna beiin asijel uhi. 
HEB.10.29	Pasian Tapa tuanden a, thukhun sisan amah suksiangthouna pen sil nadanmai a sim a, tualeh hehpihna kha thangpaisak pen! Hua sang a bangchituk a gawtna thupijaw ahia thuakleh kilawm a na ngaihtuah uh? 
HEB.10.30	Ajiak pen, “Phulak him him kei lak ding ahi, keiman ka thukding hi.”
HEB.10.30	Toupa`n achi, chihleh, “Toupa`n amite vai ahawmsak ding,” chia gentu amah ithei uhi. 
HEB.10.31	Pasian hing khutsung a puk pen sil lauhuai mahmah ahi!
HEB.10.32	Hinanleh nidanglai a, hihvak a na omnung ua, thuakna haksatakte na thuaklai nite uh ngaihtuah kik un, 
HEB.10.33	langkhat ah phawknate leh gimthuaknate thuak in na om ua, langkhat ah ahihleh huachibang a bawl a omte thuakpihtute na hung hi uhi. 
HEB.10.34	Ajiak nou ka kolhbulhna ah nung lainat ua, van ah gou hoihjaw leh omjing ding na neih uh kitheiin, na van uh hung laksakte uzong kipaktak in na thuakjawta uhi. 
HEB.10.35	Tuajiakin, nuamman thupitak muding a na kimuanna uh; paikhia mawng mawng kei un. 
HEB.10.36	Bangjiakin ahia ichihleh, Pasian deihlam na bawlzoh ua, thuchiam pen na muhtheihna ding un, thuakzohna na poimoh uhi. 
HEB.10.37	Ajiak pen
HEB.10.37	“Tomkhat zoh chiang in,
HEB.10.37	ahung paidingpa a hungpai ding;
HEB.10.37	ajekai nawn kei ding hi.
HEB.10.38	Tuachi`n midiktat ginna in a hing ding a;
HEB.10.38	hinanleh a nungtolh leh pen,
HEB.10.38	ka kha in amah ah kipahna a neikei ding hi.”
HEB.10.39	Hinanleh eite pen mangthang ding a nungtolhte lak a mi i hikei ua, hinanleh hinna humbit ding a gingtate lak a mi i hijaw uhi.
HEB.11.1	Tualeh ginnna pen sil kinepnate theihchianna, sil muhlouhte aom a theihna ahi. 
HEB.11.2	Ajiakpen hihthu ah upate`n pahtat alawh uhi. 
HEB.11.3	Ginna in leitungte pen Pasian thu a suktuah khawm ahi chih ithei a, tuachi`n sil kimute zong sil kilangte asiam ahikei hi. 
HEB.11.4	Ginna in Abel in Kaina sangin kithoihna hoihjaw Pasian kiangah alan hi. Huajiakin midiktat ahi chih theihsakna alawh a, Pasian in a silpiakte a theihpih a; huajiakin sikhin napi`n, thu agen nalai hi. 
HEB.11.5	Ginna jiakin Enok sihna mulou dingin lakmang in a om a; tualeh Pasian in a lakmang jiakin, muh in aom takei. Lakmanga a omma in Pasian a kipaksak hi chih theihsakna anei hi. 
HEB.11.6	Hinanleh ginna louin amah kipaksaktheih gual ahikei hi, ajiak kuahileh Pasian kiang a hungpai in amah aom chih leh, amah guntuhtak a zongmite kiang a nuamman piatu ahi chih agintat ding ahi.
HEB.11.7	Ginna in Noah, sil muhnailouhte thu Pasian hilh a na om in. Pasian lauhdan siam in a gamtang a a innkuanpihte hutdamna dingin kuang abawl a. Huatawh leitung siamlouh a tangsakta a ginna jiak a om diktatna gou luahtu ahung hita hi. 
HEB.11.8	Ginna in Abraham in anung chiang a gou ahung tan ding mun a sap a aom laiin a thumang a; tualeh khoilam a pai ding chih zong theilouin, a paikhia hi. 
HEB.11.9	Ginna in gamchiam ah, mi gam a teng bangin ana tengjing a, thuchiam kibanga a gouluahpih ding Isak leh Jakob tawh, puan innte ah, ateng uhi. 
HEB.11.10	Ajiak aman suangphum dettak nei, Pasian lam leh bawl khuapi pen a ngakjing hi.
HEB.11.11	Ginna in Sarah in zong nau paitheihna anei a, achiamtu pen muanhuai a asehjiak in ateknung in ta anei hi. 
HEB.11.12	Tuajiakin asisa tawbang, mikhat a pat in, van a aksite bang a tam leh, tuipi piau a sehnel bang a simsenglouh ahung suakta hi. 
HEB.11.13	Hihte jousiah ginna neiin sil chiamte tanglou in asita uhi. Hinanleh gamlapi a pat galmuh in apomkip uhi. Leitung ah mikhual leh khualjin ihi uhi chih ana phuangta uhi. 
HEB.11.14	Ajiak hichibang thu genten gamtuam khat azong uh chih chiantakin aphuang uhi. 
HEB.11.15	Tualeh amau`n ahung pawtna uh gam lunggulh taktak le uh pen, kik kikna hunlemtang ana muta tham ding uhi. 
HEB.11.16	Hinanleh tuin, gam hoihjaw deih ana hi ua, huapen, van gam ahi. Huajiakin a Pasian uh Pasian chih a sap a jumnawnkei ua; ajiakpen amauh a dingin khuapi khat guatsa in akoih uhi.
HEB.11.17	Ginna in Abraham, ze-et a aom in, Isak alan a, thuchiamte tangpa in a tapa tang neihsun alan hi. 
HEB.11.18	“Isak ah na suante akisam ding,” kichipa pen. 
HEB.11.19	Pasian in misi lak a pan in zong amah a kaithouthei hi chia ngaihsun in; hua a kipan in etsakna in amah a mukikta hi.
HEB.11.20	Ginna in Isak in sil hungtung dingte tawh kisai in Jakob leh Isau a gualjawl hi. 
HEB.11.21	Ginna in Jakob in, Joseph ta tegel a gualjawl a, tualeh a chiangkhut dawn a kingam in Pasian abia hi. 
HEB.11.22	Ginna in Joseph in, a sihkuan in Israel tate pawtkhiat ding thu agen a, tualeh aguhte tungtang ah thu ahilh hi. 
HEB.11.23	Ginna in Mosi apianlai in, naungek melhoihtak ahi chih amuhtak un khathum sung a nulehpa phual in a om a; kumpipa thupiak zong a laukei uhi. 
HEB.11.24	Ginna in Mosi, ahung pichin nung in, Pharaoh tanu tapa chih a om a utkei a. 
HEB.11.25	Tomkhat sung khialhna nopna mansang in Pasianmite tawh gimthuakna a teljawta hi. 
HEB.11.26	Krist kisimmohna pen Izipt gam goute sang a thupijaw a ngaiin, ajiak a nuamman muh ding lam a enjaw hi.
HEB.11.27	Ginna in aman kumpipa thangpaihna laulouin Izipt gam anusia a, muhtheih louhpa pen muhtheih bang a ngaiin athuak paisuak hi. 
HEB.11.28	Ginna in paikan kut leh sisan thehna a bawl a, tamasa thattu in amauh a khoihkhak louhna ding in. 
HEB.11.29	Ginna in mauh leigaw a pai bangin tuipi san akan ua, Izipt gammite`n zong huabang in bawl a sawm ua, hinanleh tuilak ah atumta uhi. 
HEB.11.30	Ginna in Jeriko kulhbang ni sagih avialh nung un achimta hi. 
HEB.11.31	Ginna in kijuaknu Rahab zong gingloumite tawh amangthang khawm kei hi, aman enkhiatute khamuangtak a ana jintun jiak in.
HEB.11.32	Tualeh bang ahia ka genbeh lai ding? Gideon thute, Barak thute, Samson thute, Jephthah thute, David thute, Samuel thute leh Jawlneite thu genning chileng hun in ahung daih kei ding hi. 
HEB.11.33	Huate`n kumpi gamte ala ua, diktatna asemkhia ua, thuchiamte atang ua, humpinelkaite kam achihsak ua, 
HEB.11.34	meikuang thahatna a hihmit ua, namsau hiam apel ua, hatlouhna a pan in hatsakin aom ua, kidouna ah a hangsan mahmah ua, agalte uh pangkhawm adelhjak uhi. 
HEB.11.35	Numeite`n a misi uh thoukik amu uhi. Midangte zong gawt in aom ua, thohkikna hoihjaw a muhtheihna ding un, hutkhiatna a deihkei uhi. 
HEB.11.36	Midangte`n nuihjat bawlna leh vuakna athuak nalai ua.
HEB.11.36	Ahi, tualeh kolbulh leh thong a khum in aom uhi. 
HEB.11.37	Suang a denlup in aom ua, sing-atna a attan in aom ua, khem in aom ua, namsau tawh satlup in aom ua, belam vunte leh kel vunte silhsak in a vakthap ua, gentheitak in, gimthuak in, bawlgentheih in aom uhi. 
HEB.11.38	Huate a dingin leitung omna tak ahikei hi. Gamdaite ah, mualte ah, guamte ah, leikawhawmte ah avak kawikawi uhi.
HEB.11.39	Tualeh hihte jousiahin a ginna jiak un phatna na ngahkhin nanle uh, silchiam a tangkei uhi, 
HEB.11.40	ajiak eite pangloua amah hihbukim a aomlouh na dingin, Pasian in eite a dingin sil hoihjaw khat ahung piata hi.
HEB.12.1	Tuajiakin, eite zong theihpihtu meipi thupitak umkimkual a i om uh mahbang in, ahung giksakthei jousiahte leh khialhna baihlamtak a eite hung mantu pen i koihkhia ding ua, imai a kitaidemna om ah kuhkaltak in itai ding uhi. 
HEB.12.2	I ginna uh siamtu leh hihbukimtu Jesu lam en in, aman amai a om kipahna jiakin jumnate zong khawksalou in, kross ah gimna a thuak a! Pasian Laltouna jiatlam ah a touta hi.
HEB.12.3	Ajiak na lungsim ua nabah ua, na lungkiat louhna ding un, amah tung a mi helte nialkalhna thuakjoupa ngaihsun un. 
HEB.12.4	Khialhna douin sisan pawtjen in na pang naikei uhi. 
HEB.12.5	Tualeh hasotna thu tate hilhbang a na kiang ua kigen na manghilhta uhi.
HEB.12.5	“Ka tapa, Toupa sawina simmawh kenla,
HEB.12.5	a taihilh a na om in zong lungkia ken. 
HEB.12.6	Ajiak Toupa`n a itte a sawisa a,
HEB.12.6	tualeh ta adeih jousiah azepjel hi.”
HEB.12.7	Sawina nathuak uleh Pasian in a tate bawl a hungbawl ahi; pa sawilouh ta kua aom ngai a? 
HEB.12.8	Hinanleh ta jousiah tan ngaina sawina nathuak kei ua ahihleh, jawlta na hi ua, ta taktaklou na hi uhi. 
HEB.12.9	Huate ban ah zong, eite hung sudiktu taksa a pa inei ua, tualeh amauh i zahtak uhi. Hua sang a khate Pa thuthu a i omjawk ua i hin ding uh hilou amaw! 
HEB.12.10	Ajiak amau`n ni tomnou khat ding a hoih asak bangjel ua ahung sawi uh ahi a, hinanleh aman ahihleh eite phattuamna ding a, ama siangthouna i tantheihna dingin a hungsawi ahi. 
HEB.12.11	Sawina pen akithuak laiin kipak-huai abang kei a khasiat ahuaijaw hi, hitalehzong anung chiangin ahihleh huachia sawi a omte dingin diktatna gah khamuan omtak asuakjel hi.
HEB.12.12	Tuajiakin khut kaikhiate leh khup jawte hatsak un! 
HEB.12.13	Tualeh na kengte ua dingin lampi tang bawl un, kengbaite guh a kilawilouh na dingin, hinanleh huate hihdamjaw un. 
HEB.12.14	Mi jousiah tawh kituahna leh siangthouna delhjui jel un, huate louin kuaman Toupa a mungaikei ding hi. 
HEB.12.15	Pilvangtak in en un atuachih keileh kuahiam khat Pasian hehpihna a chingjoulou na omkha ding ua; tualeh khaatna jung banghiam hungsel a nou hung hihbuai in, hua in mi tampite hihbuai in aom kha ding hi. 
HEB.12.16	An kamkhat a ta upa hihna juakpa Esau bang a angkawmhattu hiam, ahihkeileh Pasian zahloumi kuahiam a omkha ding. 
HEB.12.17	Ajiak pen hua nunglam in, gualjawlna gou pen luahsawm in, mittui luangpum in kuhkaltak in zongnanleh, kisikna ding hun a muhlouh jiakin deihlouh in a omta hi chih nathei uhi. 
HEB.12.18	Ajiak pen nou mual khoihkhak theih leh meia kang, vomna leh, mialna leh, huihpi leh, guahpi lanna mun, 
HEB.12.19	tualeh pengkul ging leh, thugen gingte omna a hungpai na hikei ua; hua aginzate`n ahihleh akiang uah huathu a kigenkik nawnlouh na dingin a ngen uhi. 
HEB.12.20	Ajiak, “Gamsa nangawn in zong hua mual a khoihkhak leh, suang a denlup ahihkeileh thaltang a kaplup ding ahi,” chih thupiak pen amau`n a thuakjou takei uhi. 
HEB.12.21	Tualeh, hua a asilmuh uh pen alauhhuai mahmah a, Mosi in, “Ka hahlau mahmah a ka kithing hi!” achi hi. 
HEB.12.22	Hinanleh noute pen Zion mual leh Pasian hing khuapi, van Jerusalem, simzohlouh vantungmi hon leh, 
HEB.12.23	khawmpilian leh van a min kigelhta piang masa saptuam kiangah leh, mi jousiah vaihawmtu Pasian kiang leh, midiktat hihbukim a omte khate kiangah leh, 
HEB.12.24	thukhunthak palai, Jesu kiangah leh, Abel a sang a sil hoihjaw ngen sisan thehkawm a hungpai na hijaw uhi. 
HEB.12.25	Thugentu pen na deihlouh khak ding uh pilvang un; ajiak leitung a thugentu a deihlouh ua bawn suaktalou ahih uleh, van a kipan thu hunggentu amah i kiheisan uleh i suakta sem kei ding uhi! 
HEB.12.26	Tuachi`n a aw in lei alingsak a; hinanleh tuin “Khatvei leiguak hilouin van zong kalingsak kik ding chi`n thu achiamta hi.” 
HEB.12.27	Tuin hihthu, “Khatvei ka hihling ding,” chih in sil kilingloute a omden jing theihna dingin, sil kilingte pen silsiam bang a suanmang in a om ding chih a theisak hi.
HEB.12.28	Tuajiakin, kumpi gam sukling guallouh i ngahjiak un, zahtak leh Pasian lauhdan siamkawm a saantaak taktak a Pasian nna i septheihna ding un hehpihna inei ding uhi; 
HEB.12.29	ajiak i Pasian uh pen kakmanghat mei ahi. 
HEB.13.1	Unau ki itna omsak jing un. 
HEB.13.2	Mikhualte hoihbawl ding manghilh kei un, ajiak huachibang bawl in mi khenkhaten theiloupi`n vantungmite ana zintun uhi. 
HEB.13.3	Thong sung a kan a omte pen amauh tawh kankhawm a om bangin theijing un, tualeh gelgawtna thuakte, nou zong pumpi a om na hih jiak un theijing un.
HEB.13.4	Mi jousiah lak ah kitenna zahbawl in om henla, tualeh lupna zong hihbuah louhin om hen; hinanleh nu leh pa kal a thangtatte leh angkawmte pen Pasian in vai a hawmsak ding hi. 
HEB.13.5	Na omdan uh deihgohna panglou in hihen, nasil neihsun uh tungah lungkim un; ajiak aman, “Bangmahchik in kung nusiangai kei ding a, tai zong kung taisan ngaikei ding hi,” achi hi. 
HEB.13.6	Tuachi`n hangsan takin,
HEB.13.6	“Toupa pen a hung panpihtu ahi a;
HEB.13.6	ka laukei ding hi.
HEB.13.6	Mihing in bang ahung bawl thei dia?”
HEB.13.6	ichi ngam uhi.
HEB.13.7	Na tung ua thuneitute leh na kiang ua Pasian thu gentute theijing un; a omdan ua sil hung omkhiate ngaihtuah unla, a gindan uh jui un. 
HEB.13.8	Jesu Krist pen jani leh tuni leh tangtawn in a ngaingai ahi hi. 
HEB.13.9	Thugin tuamtuamte leh lamdangte puakmang in omkei un; ajiak pen lungtang hehpihna a hihkip tuh ahoih ahi, nek ding a hihkip ding ahikei, huachibang lungkhamten huate ah phattuamna a mutuan kei uhi.
HEB.13.10	Biak buk nasemtute`n a nektheihlouh na uh maitam inei uhi. 
HEB.13.11	Siampi in khialh thoihna ding a mun siangthoua a sisan a lutpihjel gan luangte ahihleh huan pualam ah a halmangjel uhi. 
HEB.13.12	Tuajiakin Jesu`n zong ama sisan tawh mite khialhna a hihsiangthou theihna dingin kulh kongkhak pualam ah a thuakta hi. 
HEB.13.13	Tuajiakin amah a simmohna uh pua in a kiangah huang pualam ah i paikhia ding uhi. 
HEB.13.14	Ajiak hihsan ah a omjing ding khuapi i neikei ua, hinanleh khuapi hung om ding pen izong uh ahijaw hi. 
HEB.13.15	Tuajiakin, ama vang in, pahtawina kithoihna pen Pasian kiangah tawplou in ilan ding uhi, huapen amin a i kipahna phuankhiatna muk gahte ahi. 
HEB.13.16	Hinanleh silhoih bawl leh silphal pen manghilh kei un, ajiakpen huachibang kithoihnate ah Pasian a kipak mahmah hi.
HEB.13.17	Na tung ua thuneitute thu mang unla a thuthu un om un. Ajiak pen na tungtang thu uh gendingte bangin na kha uh a hungvensak uhi. Huapen lunggimtak a bawllou a kipaktak a a bawltheihna ding un. Lunggimtak a abawl uh nou a dingin a phatuamkei hi.
HEB.13.18	Kou a dingin hung thumsak un; ajiakpen sil bangkim ah diktak a gamtat ut in, sialehpha theihna hoihtak ka nei uh chih ka thei hi. 
HEB.13.19	Hinanleh kintak a na kiang ua sawlkik a ka omtheihna dingin, hihpen abiktak in na kiang uah kung ngen hi.
HEB.13.20	Tuin khamuanna Pasian, i Toupa uh Jesu Krist misi lak a kipan a a kaithoupa, tangtawn a thukhun sisan jal a belampu thupitak in, 
HEB.13.21	Jesu Krist jal a a mitmuh a adeihlam taphot bawl ding in silhoih chinteng ah nou hung hihbukim hen, amah kiangah thupina tangtawn tangtawn in omta hen! Amen.
HEB.13.22	Tualeh unaute, hasotna thu ngaithei teitei dingin kung ngen hi, ajiakpen thu tomnoukhat in na kiang uah kung gelh hi. 
HEB.13.23	I sanggampa uh Timothi khakkhiat in a omta chih na theita un; a hung paipaileh, amah tawh nou kung mu ding hi.
HEB.13.24	Nou hung lamkaihte jousiah leh misiangthoute jousiah chibai hung na buksak un. Itali gam a mite`n chibai ahung buk uhi.
HEB.13.25	Na kiang uah hehpihna om hen. Amen.
JAS.1.1	Jakob, Pasian leh Jesu Krist sila in, nam sawmlehnih kithehjakte:
JAS.1.1	Chibai abuk hi. 
JAS.1.2	Ka unaute aw, engbawlna na tuahchiang un, kipakna ngen in ngai un, 
JAS.1.3	na ginna uh etkhiatna in kuhkalna asiam chih thei in. 
JAS.1.4	Hinanleh bangmah tasamlou a chibit leh bukim tak a na omtheihna ding un kuhkalna in semkhia hen. 
JAS.1.5	Na lak ua kuapeuhin pilna a taksapleh, mijousiah kiang a tailou leh itlou a piatu Pasian kiangah, ngen hen, tuachi`n a kiang ah piak ahi ding hi. 
JAS.1.6	Hinanleh ginglahlou keiin, ngen hen. Ajiak ginglahmi pen tuipi kinawk huih mutleng kawikawi bang ahi. 
JAS.1.7	Ajiak, huachibang mi in, Toupa a pat bangmah muh kinem kei hen. 
JAS.1.8	Lungsim thuahneimi pen alampi jousiah akipkei hi.
JAS.1.9	Hindan ngiam sanggampa pen pahtawia aom jiakin kipak hen, 
JAS.1.10	hinanleh mihausa pen hihngiam a aom jiakin kipak hen, ajiak lou a pak bang a mang ding ahi hi. 
JAS.1.11	Ajiak pen ni in asatna tawh ahung suah chiangin ahaivul a, hua pakpen akia a, ahoihnate amangta hi. Tuachimah bangin mihausa zong, apaina ah amang ding hi.
JAS.1.12	Khemna thuakjoumi ahampha hi. Ajiak pen etkhiat a aomzoh chiangin Toupa`n amah itte kiang a piak achiam hinna lallukhu amu ding hi. 
JAS.1.13	Mi kuamah in, khem a aom chiangin, “Pasian khem ka hi kichikei hen.” Ajiak Pasian pen gitlouh a khemgual ahikei a, aman zong kuamah a khemngaikei hi. 
JAS.1.14	Hinanleh michih amauh utna a puimang leh hip a aom chiangin, khem in aom ahijaw hi. 
JAS.1.15	Tuachi`n, utna in nou apai chiangin, khialhna ahung piangkhia a, tua khialhna, ahung pichin chiangin, sihna ahung piangkhia hi.
JAS.1.16	Ka unau ittakte aw, khem in omkei un! 
JAS.1.17	Silpiak hoih leh, silpiak bukim jousiah tunglam a kipan ahi a, vakte Pa kiang a kipan a hungpaisuk ahi, amah ah lamdanna leh kiheina lim aom kei hi. 
JAS.1.18	A silsiamte lak a gahmasa khat i hihtheihna ding un, ama deihna bang a thutak lak ah ahung lakkhiat ihi uhi.
JAS.1.19	Tuajiakin ka unau ittakte aw! Michih a ngaihkhiat lam ah kin henla, thugen lam ah manlang kei henla, thangpaih lam ah ze-ol hen. 
JAS.1.20	Ajiak mihing thangpaihna in Pasian diktatna asiamkhia kei hi. 
JAS.1.21	Tuajiakin silnin jousiah gitlouhna dimlet jousiah koihkhia unla, tualeh na hinna uh hundamthei phuhlutsa thu pen nunnemtak in pom un.
JAS.1.22	Hinanleh noumah leh noumah kikhem a thu ngaikhia guak hilou in, thu juitute hijaw un. 
JAS.1.23	Ajiak pen mi kuapeuh thu ngaikhia guak ahih a ajuitu ahihkei leh, amah pen mi limlang a apianpih mai ki en tawh kibang ahi. 
JAS.1.24	Ajiakpen aki en a, apaikhia a, bangchi bang mi ahih aki manghilhpai hi. 
JAS.1.25	Hinanleh kuapeuh zalenna dan bukim en a, tualeh hih juijing a, manghilhhat ngaikhiatu hilou a, hinanleh thu nasemtu hijaw, hua mi pen a nasep ah gualjawl in a om ding hi.
JAS.1.26	Na lak ua mi kuapeuh sahkhuami ka hi chia kingaihsun a, tualeh alei venghoihlou a, hinanleh ama lungtang kikhemjaw tuh, hih mipa biakna pen apanna bei ahi. 
JAS.1.27	Pasian leh Pa mitmuh a biakna siangthou leh ninbanglou ahihleh hih ahi: tagahte leh meithaite buailai a vaveh leh, leitung buahna banglou a mahni kikep jing ahi.
JAS.2.1	Ka unaute aw, i Toupa Jesu Krist, thupina Toupa gingta kawm in mi khentuam neikei un. 
JAS.2.2	Ajiak pen na kikhawpna uah kham khutsip bulh puanhoih silh hunglut henla, tualeh mijawng khat zong puannin silh in hunglut taleh, 
JAS.2.3	tualeh puanhoih silhpa na zahbawl ua a kiang ah, “Nang hih munhoih ah touin,” nachi ua, tualeh mijawngpa kiangah, “Nang huatak ah dingin, ahihkeileh, Ka keng koihna ah touin,” nachi uhi, 
JAS.2.4	nalak uah khentuam neia, tualeh ngaihtuahna gilou neia thukhentute na hih uh ensaktute hilou ding na hi uh maw.
JAS.2.5	Ngaiun, ka unau ittakte aw, Pasian in hih leitung a mijawngte ginna a hausa ding leh amah itte achiam kumpi gam luah ding a atel hilou amaw? 
JAS.2.6	Hinanleh nou mijawngte na simmoh uhi. Mihausate`n nou a hung bawlgenthei ua! Vaihawmna ah ahung kailut kei uh maw? 
JAS.2.7	Amauhte`n na kisapna uh min zah-omtak a gensia kei uh maw?
JAS.2.8	Laisiangthou dungjuia, “Nangmah na ki it mahbang in na innvengte it in,” chih kumpi dan na hihtangtun taktak uleh na bawlhoih uhi. 
JAS.2.9	Hinanleh khentuam na neih uleh pen, sil na hihkhial ua, tualeh dan in giloutu na hih uh ahung theisak hi. 
JAS.2.10	Ajiak pen mi kuapeuhin dan juikim henla hinanleh munkhat ah kipalpuk taleh aun a khial a sim in aom hi. 
JAS.2.11	Ajiak pen, “Angkawm ken,” chipa`n, “Tualthat ken,” zong achi hi. Tuin angkawm kei nanle chin zong hinanleh tual nathahleh, dan bawtsiatu na hi veve hi. 
JAS.2.12	Tuajiakin zalenna dan a vaihawmsak a om dingte bangin thu gen unla sil bawl un. 
JAS.2.13	Ajiak pen zahngaihna neilou mi pen zahngaihna beia vaihawmsak in a om ding hi; zahngaihna in vaihawmna azou hi.
JAS.2.14	Ka unaute aw, min ginna ka nei chi henla nasep neikei taleh, bang a phatuam diai? Huachibang ginna in a hundam theidiai leh? 
JAS.2.15	Sanggampa hiam sanggamnu hiam khat guaktang in om henla niteng nek ding tasam taleh. 
JAS.2.16	Tualeh nalak ua khat in, “Khamuangtak in om inla! Lumtak leh vahtak in om in!” chi henla hinanleh a pumpi ding a sil poimoh petuan keileh, bang a phatuam diai? 
JAS.2.17	Tuachimah bangin ginna ngeizong nasep panglou in asi ahi.
JAS.2.18	Hinanleh mi khenkhat in, “Nang ginna na nei a ken nasep ka nei ahi, na ginna pen na nasep panglouin hung ensak inla, tualeh ken ka ginna ka nasep in kung ensak ding.” 
JAS.2.19	Pasian khat aom chih na gingta maw? Na bawlhoih hi! Dawite`n zong a gingta ua, a kiling hial uhi, achi thei hi. 
JAS.2.20	Hinanleh aw mimaw! Nasep pangloua ginna asi ahi chih nathei nuam ei? 
JAS.2.21	I pu uh Abraham in a tapa Isak maitam tung a alat laiin silbawl jiak a siamtang hilou amaw le? 
JAS.2.22	Ginna in a silbawlte tawh a semkhawm a, tualeh a silbawlte jiakin ginna pen a bukimta hi chih nathei hi. 
JAS.2.23	Tualeh Laisiangthou in, “Abraham in Pasian agingta a, tualeh hihpen a diktatna a sim ahi chih a tangtung a,” tualeh amah pen Pasian lawm chia sap in aomta hi. 
JAS.2.24	Tuachi`n ginna jiak guak hilouin nasep jiak in mi`n siam atang chih na mu uhi.
JAS.2.25	Tuachimah bangin, kijuaknu Rahab in zong enkhiatute ana jintun a lamtuam a asawlkhiat jiakin silbawl jiak a siamtang hilou ahi maw. 
JAS.2.26	Kha omloua pumpi asi ahihmah bangin, ginna zong nasep panglouin asi ahi.
JAS.3.1	Ka unaute aw, mi tampi sia in hung pang kei un, sia in siamlouh tanna lianjaw tang ding ihi uh chih ithei ngal ua. 
JAS.3.2	Ajiak pen sil tampi ah iun un i gilou uhi. Mi kuapeuh thugen lam a agitlouh kei leh, hua mi pen piching ahi a, apumpi vengtheimi zong ahi. 
JAS.3.3	Ngaiun, ithu uh ajuih theihna ding un sakolte kam ah sikbah ibah ua, tualeh apumpi uh apum in i kaiheithei uhi. 
JAS.3.4	En un longpite zong: alian mahmah na ua huih hattak mutleng in aom ua, hinanleh ahektu in ahekna neunoukhat tawh autna lamlam ah akiheisak hi. 
JAS.3.5	Huachimah bangin lei zong pumpi hiang neunoukhat ahi a, nasatak in aki uangsak jel hi!
JAS.3.5	En in meisi neunoukhat in gammang kang nasathei hina e! 
JAS.3.6	Tualeh leipen meikuang ahi. I pumpi lak ah khialhna lawmpi pen lei ahi; tuachi`n leiin pumpi aun in ahihnin a, hinkhua lampi pailehna pen akangsak a, tualeh amah pen gawtmun meidil in akang jel hi. 
JAS.3.7	Ajiak pen sa namkim, vasa namkim, gul namkim, tuipi-a ganhing namkim khawijual theih ahi a, mite`n a khawijual thei uhi. 
JAS.3.8	Hinanleh leipen kuaman a khawijual theikei uhi, gilou omkinken theilou sihna gu a dim ahi. 
JAS.3.9	Hua in Pasian leh Pa tuh iphat ua, tualeh huamah in Pasian batpih a siam mihingte i hamsiatjel uhi. 
JAS.3.10	Kamsung khat mah a kipanin phatna leh hamsiatna apawtkhia jel hi. Ka unaute aw, hih silte pen hichibang ding hilou ahi! 
JAS.3.11	Tuisam khat in anak kibang in tuilim leh tuikha a pawtkhawm sak thei hiam? 
JAS.3.12	Ka unaute aw, theipi kungah, Olive agahthei ngai ei? Grep guiah zong theipi agahthei ngai ei? Tuachimah bangin chikhuk in zong tui-al leh tuitam a pawtkhiasak theikei hi.
JAS.3.13	Na lak uah kua ahia pil a thu theithei om? Kingiamkhiat tak leh piltak in a silbawl hoihte omdan hoih in ensak hen. 
JAS.3.14	Hinanleh na lungtang ua thangsiatna nasatak leh mahni angkhualna na neih uleh, uangkei unla thudik juausan kei un. 
JAS.3.15	Huachibang pilna pen tunglam a kipan ahikei a, leitung leh, pumpi utna leh, dawia hung kipan ahi. 
JAS.3.16	Ajiak pen thangsiatna leh mahni angsung khualna omna taphot ah buaina leh khialhna chiteng aom nak hi. 
JAS.3.17	Hinanleh tunglam a hung kipan pilna pen amasapen in asiangthou phot a, tuazoh chiangin kilep a ut a, anunnem a, ahounuam a, khuatuahna leh gahhoih in adim a, khentuam aneikei a, alepchiah kei hi. 
JAS.3.18	Tualeh adiktatna gah pen kilepna bawlte a pat a kilepna ah ahi.
JAS.4.1	Na lak ua kidounate leh kihaunate, khoia kipan a hungpai ahia? Na pumpi hiangte ua kidoujing na taksa utnate ua kipan a hungpai hilou ahi maw? 
JAS.4.2	Na lunggulh ua na neituan kei uhi; tual nathat uhi. Na deihgoh ua na neijou tuankei uh; na kidou ua gal na bawl uhi. Hinanleh na ngetlouh jiak un, na nei kei uhi. 
JAS.4.3	Na ngen ua, na nget diklouh jiak un na neituan kei uh, na nopsakna ding ua nazak sawm jiak un. 
JAS.4.4	Nou angkawmpate leh angkawmnute! Leitung lawm hihna pen Pasian tawh kimelmakna ahi chih theilou na hi uh maw? Tuajiakin kuapeuh leitung lawm hih ut tuh Pasian melma in amah akisiam hi. 
JAS.4.5	“Kha eimah sung a tengin thangsiakhop in ahung deih hi,” chih Laisiangthou in amawk gen hiding a gingta na hi uh hiam? 
JAS.4.6	Hinanleh hehpihna tamsem ahung pia hi; tuajiakin Laisiangthou in, “Pasian in mi kisatheite a doudal a, hinanleh mi kingai-ngiamte kiangah hehpihna apia hi.” 
JAS.4.7	Tuajiakin Pasian kiangah kituhlut un. Dawi doudal un, tuachi`n ahung taimangsan ding hi. 
JAS.4.8	Pasian naih un, tuachi`n aman ahung naih ding hi. Mikhialte, na khutte uh silsiang un! Lungsim mumal neiloute, na lungtangte uh hihsiang un! 
JAS.4.9	Dah un, sun unla, kap un. Na nuihnate uh dahna suak henla, na nuamnate uh dahna suak hen! 
JAS.4.10	Pasian mitmuh in kingaingiam un, tuachi`n aman ahung tawisang ding hi.
JAS.4.11	Unaute aw, khat leh khat kigensia kei un, mi asanggam gensia tualeh asanggam vaihawmsak pen, dan gensia a dan vaihawm khum ahi; hinanleh dan na gensiat lehjaw, dan juitu na hikei a vaihawmtu na hita hi. 
JAS.4.12	Dan piatu khat aom a aman a hundam thei a a hihsiathei hi. Midang vaihawmsak nang, kua na hia?
JAS.4.13	Tuin hungpai un, nou, “Tuni hiam jingchiang hiam in hua khuapi ah ipai ding ua huamun ah kumkhat i vatam ding a, lei in i vajuak ua ipung ding uh,” chitute. 
JAS.4.14	Ahiin, jingchiang a bang hung om ding chih na theikei uhi. Na hinna uh bang ahia? Tuimei tomnoukhat hung kilang a mangkikpai bang leltak ahi. 
JAS.4.15	Hua sang in, “Toupa`n pha asakleh i hing ding a, hih ahiam, hua ahiam i bawl ding,” na chi ding uhi. 
JAS.4.16	Hinanleh tuin, na kisaktheihnate uah nuam nasa uh; huachibang nopsakna jousiah pen khialhna ahi.
JAS.4.17	Huajiakin, miin, silhoih bawl ding thei a bawl tuanlou pen, amah a dingin khialhna ahi.
JAS.5.1	Nou mihausate, tuin ngaiun! Na tung ua haksatna hungtung dingte jiakin kap unla kikou un. 
JAS.5.2	Na hauhsatnate uh asiagawpta a, napuante uh nget in anejouta hi. 
JAS.5.3	Na khamte uleh na daan dangkate uh a samek siangta hi, huate siatgawpna pen na khialhna uh theihsakna ahi ding a, na taksa uh pen meikak bangin anejou ding hi. Hun nunung lam a dingin gou na kholta uhi. 
JAS.5.4	Ngaiun! Na lou ua buh at kilawhte thaman, amauh khem a na piaklouh uh. Akikou ua! Tualeh a attute kikou aw pen mipite Pasian bil ah alutta hi. 
JAS.5.5	Leitung ah kipaktak leh nuamsatak in na teng ua; gohni a ding bang in na lungtangte uh na thausak uhi. 
JAS.5.6	Midik siamlouh na tangsak ua na thatta uh, tualeh amau`n ahung doudal kei uhi.
JAS.5.7	Tuajiakin, unaute aw, Toupa hungpai mateng dohjoutak in om un, ngaiun, louneimi in leigah manphatak a ngak a guah masa leh guah nunung amuh masiah dohjoutak in a ngak hi. 
JAS.5.8	Nou zong dohjoutak in om un. Na lungtang uh hihkip un, ajiak Toupa hung painang anaita hi.
JAS.5.9	Unaute aw, khat leh khat kiphunsan kei un, siamlouh tansak in na om khading uhi. Ngaiun vaihawmtu kongkhakbul ah aom hi. 
JAS.5.10	Ka unaute aw, Toupa min a thugente pen gimthuakna leh dohzohna lam a etton dingin zang un. 
JAS.5.11	Ngaiun, a thuaktute pen ahampha in isep uhi. Job thuaktheih dan naja ua, Toupa`n atawp a abawl dan, Toupa pen zahngaihna leh lainatna a dim ahih zong na mu uhi. 
JAS.5.12	Hinanleh ka unaute aw, sil jousiah sang a athupi pen ahihleh, kichiam kei un, van louin hiam, lei louin hiam, kichiamna dang mawng mawngin kichiam kei un, “Hi” nachih uh hi, “Hilou” nachih uh hilou hisakjaw un, atuachih keileh vaihawmsak in na om kha ding uhi. 
JAS.5.13	Na lak uah haksatna thuak aom hiam? Thum hen. Kipak aom hiam? Phatnala sa hen. 
JAS.5.14	Na lak uah damlou aom hiam? Saptuam upate sam henla amau`n Toupa min a sathau nuh in thum uhen. 
JAS.5.15	Tualeh ginna a thumna in damlou pen ahundam ding a, Toupa`n amah a kaithou ding hi; tualeh khialhna a bawlleh huate pen ngaihdamsak ahi ding hi. 
JAS.5.16	Sukdam a na omtheihna ding un, na khialhnate uh thupha ki tawituah unla, khat leh khat ki thumsak un. Midiktat thumna pen a phatuam mahmah hi. 
JAS.5.17	Elijah pen eimah bang mihing ahi a, aman guah juklouhna dingin lungluttak in athum a, tualeh kumthum leh khaguk leitungah guah julouin a omta hi. 
JAS.5.18	Tualeh athumkik a, van in guah ajusak a leiin agahte ahung piangsakta hi. 
JAS.5.19	Unaute aw, nalak ua mi kuapeuh thutak a kipat namangta henla mikhat in puikik taleh, 
JAS.5.20	amah mikhial a lammanna a kipan kiheisaktu in sihna a pat kha khat ahundam ding a, khialhna tampite a khuhmang ding ahi chih kithei hen. 
1PE.1.1	Peter, Jesu Krist sawltak in,
1PE.1.1	Pontas gamte, Galatia gamte, Kappadosia gamte, Asia gamte, leh Bithinia gamte, a Pasian thu a khualjin a kikhenjakte kiangah. 
1PE.1.2	Thumang ding leh Jesu Krist sisan thehding a kha hihsiangthou jal a Pa Pasian theihkholhna dungjuia telte kiangah.
1PE.1.2	Hehpihna leh khamuanna na kiang uah sukpungin omta hen.
1PE.1.3	Misi lak a kipan a Jesu Krist thohkikna jiak a a khuatuahna thupitak dungjuia kinepna hing tang ding eite hung suangkhia kikpa, Pasian leh i Toupa uh Jesu Krist Pa pen phat in om hen! 
1PE.1.4	Goutan setheilou, tualeh nin banglou, tualeh tultheilou, van a nou a ding a khamsa muding in, 
1PE.1.5	hun nunung chiang a kilang ding hundamna muding a ginna jal a Pasian silbawl theihna a kep na hi uhi.
1PE.1.6	Hua ah hahpak in na kipak ua, hilehzong tuin apoimohleh engbawlna tuamtuam in lungkham tadih mahle uchin zong, 
1PE.1.7	na ginna diktak uh etkhiatna pen kham meia etkhiat ahihnung a mangthang jel sang a manphajaw, Jesu Krist hung kilakni chiang a pahtawina leh zahbawlna leh thupina a muh a aom theihna ding in. 
1PE.1.8	Mungailoupi in, amah na it ua, tuin amah mukei nanle uchin zong, na gingta ua. Kipahna genguallouh leh thupina a dim in na kipak uhi, 
1PE.1.9	na ginna uh atawpna, nakha uh hundamna pen mu in.
1PE.1.10	Hih hundamna thu pen, na kiang ua hundamna hung tung ding thu nagenkholh Jawlneite`n akan ua, pilvang tak in asuikhia uhi. 
1PE.1.11	Krist thuakna leh anung a hung jui ding thupina ana matheihsak laiun, Krist Kha amauh sung a om in bangchik hunin ahia, ahihkeileh bangchi bang hun in ahia atheihsak chih zonkhiat tum in. 
1PE.1.12	Van a kipan a Khasiangthou hung kisawlkhia panpih a na kiang ua tangthupha gentute`n amauh a ding guak hilouin hinanleh eite dingin, hua na kiang ua thu kigensawnte nna asem uh chih na kiang uah suklat in a om hi. Hua silte pen vantungmite`n zong et a ut uh hi.
1PE.1.13	Tuajiakin na lungsim kawng uh gak unla; pilvang un; Jesu Krist hung kilak chiang a hehpihna nou ahung puakding pen atawp dong in lam-en un. 
1PE.1.14	Thumangtakte bangin, na theihlouh lai ua na nidanglai utnate uh bang a omlou in. 
1PE.1.15	Hinanleh nou hung sampa a siangthou bangin nou zong na gamtatdan jousiah uah siangthou un; 
1PE.1.16	Ajiak pen, “Siangthou un, ajiak kei kasiangthou hi,” chih gelh ahi. 
1PE.1.17	Tualeh deihsaktuam neilou a michih a nasep dungjuia vaihawmsaktu pen Pa chia sam nahih uleh, hihsan a na vaihawmlai hun uh lauhdan siam in zang un. 
1PE.1.18	Na pu leh pate uapat tawndan a na muh uh na omdan uh bangmah hilou a pat sil sethei daan dangka leh kham a tat na hikei ua; 
1PE.1.19	hinanleh Belamnou demnabei leh nin banglou sisan bang a Krist sisan manpha a tat na hijaw uh chih nathei uhi. 
1PE.1.20	Amah pen leitung kisiamma pek in guatkholh in aom taktak ngeingut a, hinanleh hih hun nunungte ah nou a dingin suklat in a omta hi. 
1PE.1.21	Amah jiakin misilak a kaithoupa leh thupina piapa Pasian na gingta uhi.
1PE.1.22	Unaute tung a itna dailou nei ding khop a Kha jiak a thutak juia na kha uh na hihsiangthou tak jiak un, it petmah in lungtang siangthouin khat leh khat ki ittuah un. 
1PE.1.23	Khaichitang setheilak ah hilouin, hinanleh setheilou Pasian thu tangtawn a hing jing leh omjing lak a piangthak na hijaw uhi. 
1PE.1.24	Ajiak pen,
1PE.1.24	“Taksa jousiah hampa bang ahi a,
1PE.1.24	tualeh mihing thupina zong hampapak bang ahi.
1PE.1.24	Hampa pen avul a,
1PE.1.24	apak zong apulh hi, 
1PE.1.25	hinanleh Toupa thu pen tangtawn in a omjing hi.”
1PE.1.25	Tualeh hihpen na kiang ua tangthupha manga thu kigenpen ahi hi.
1PE.2.1	Tuajiakin gitlouhna jousiahte, khemna jousiahte, lepchianate kithangsiatnate tualeh kigensiatnate koihkhia un. 
1PE.2.2	Naungek suakthakte bangin na khantouh theihna ding un Pasian thu nawitui siangthou lunggulh un. 
1PE.2.3	“Toupa pen mihehpih siamtak ahi chih na theihkhak tak ua ahihleh.” 
1PE.2.4	Amah, mite deihlouh, hinanleh Pasian tel leh manpha suangpi hing bang kiang a hung pai in. 
1PE.2.5	Nou zong suanghingte bangin, Jesu Krist jiak a Pasian deihdan khalam kithoihna lan ding a siampu siangthou leh khalam inn a lamtouh na hi uhi. 
1PE.2.6	Tuajiakin Laisiangthou ah zong:
1PE.2.6	“Ngai un, Zion ah aning a suang poimoh pen,
1PE.2.6	tualeh manphatak kalem hi;
1PE.2.6	kuahileh amah gingtate pen azahlak kei ding hi,”
1PE.2.6	chih gelh ahi. 
1PE.2.7	Tuajiakin nou agingtate dingin, amah mah amanpha ahi; hinanleh agingtaloute ding in,
1PE.2.7	“Innlamtute suang deihlouh
1PE.2.7	huami pen aning a suang poimoh pen ahung hita hi.” 
1PE.2.8	Tualeh
1PE.2.8	“Kipaihna suang leh,
1PE.2.8	thangpaihna suangpi tawh.”
1PE.2.8	Ajiak pen a thumanlouh jiak un thu ah a kipalpuk uh, huachibang ding a guatmawng zong ahi uhi. 
1PE.2.9	Hinanleh avakna lamdangtak a lutding a mial a kipan nou hung samkhiapa pahtawina na suklattheihna ding un noupen chitel thupi siampu, nam siangthou, abik a Pasianmite na hi uhi. 
1PE.2.10	Nidanglai in Pasian mite na hikei ua, hinanleh tuin Pasian mite na hita uh; zahngaihna tangloute nahi ua, hinanleh tuin zahngaihna na muta uhi. 
1PE.2.11	Ittakte aw, mikhual leh khualjin bang na hihjiak un kha doudaljing taksa utnate tawpsan dingin kung ngen hi. 
1PE.2.12	Sil gilou bawlte bang a ahung gensiat chiang ua, na nasephoih amuhte uh jiak a veh a na om chiang ua Pasian apahtawi theihna ding un, Jentelte lak ah na gamtatdan uh kilawmtak in om hen.
1PE.2.13	Toupa jiakin mihing dan bawl jousiah nuaiah kituhlut un, thuneipen kumpipa kiangah hiam, 
1PE.2.14	ahihkeileh sil gilou bawlte leh silhoihbawlte phat ding a amah hungsawl ahihjiak in gam uktute kiangah zong. 
1PE.2.15	Ajiakpen na silhoih bawl ua mimawte motna na sukdaih uh Pasian deihdantak ahi. 
1PE.2.16	Mi zalente bangin, tualeh na zalen na uh pen, gitlouhna kikhumna ding a zanglou in, hinanleh Pasian silate bangin om un. 
1PE.2.17	Mi jousiah zahbawl un, sanggampihte it un, Pasian lau un, kumpipa zahbawl un.
1PE.2.18	Silate aw, laudan siam in na pute uh kiangah kituhlut un, ahoihte leh a nunnemte kiang guak ah hilou in, lungtang khauhte kiangah zong. 
1PE.2.19	Ajiak pen Pasian lam a sialehpha theihna jiak a, min gimna leh dikloutak a bawlna athuakleh, hihpen pahtat tak ahi. 
1PE.2.20	Bang jiakin ahia ichihleh na diklouhna jiak ua khuttum a suk natuah un kuhkaltak in thuak mah le uchin, pahtat bang ahia nalawh uh? Hinanleh silhoih nabawl un huajiakin nathuak unla kuhkaltak in thuakle uchin, huapen Pasian kipahpih lam ahi. 
1PE.2.21	Huachibang bawl ding a sap nahi ua, ajiak Krist in zong akhap a najuih ding uh, na etton ding uh hung nutsiat in eite tangin a nathuakta hi. 
1PE.2.22	Aman khialhna mawng mawng abawl kei a, tualeh akam ah zong khemna thu apawt kei hi. 
1PE.2.23	Enghou a a omlai in a thukkei a; athuaklai in zong, a vaukei hi; hinanleh diktattak a ngaihtuahpa kiangah akikemsak jawhi. 
1PE.2.24	Eite khialhna lam a si a, hinanleh diktatna lam a i hintheihna dingin aman ama pumpi ah i khialhnate kross dawn ah apua a, amah kivuakna hualte ah sukdam in na omta uhi. 
1PE.2.25	Ajiak belam bangin na na lammangta uh a, hinanleh tuinjaw Belampu leh nakha uh vengtu kiangah na hung kikkikta uhi.
1PE.3.1	Tuachimah bangin nou zite aw, na pasalte uh kiang chiat ah kituhlut un. Tuachi`n, kuahiam khat in Pasian thu gingtakei nanleh, Pasian thu loua a zite uh gamtatdan a zoh in a omthei ding hi, 
1PE.3.2	lauhdan siamkawm a na gamtatdan siangthou uh a etchiang un. 
1PE.3.3	Na kivonna uh pualam kivonna samphekte leh, kham khi awhte ahihkeileh puansilh a kivonna hilou in. 
1PE.3.4	Lungtang a mihing thugu`k thunuailut leh nunnem puansilh setheilou hijaw hen, huapen Pasian mitmuh in amanpha mahmah hi. 
1PE.3.5	Ajiak pen tuachimah bangin nidanglai a numei siangthou Pasian gingtate zong amau pasalte thuthu a om in ana kivon uhi. 
1PE.3.6	Sarah in Abraham Toupa chia sam a athu aman mahbang in. Lauhman hilou a ahoih a na gamtat uhleh Sarah tanute na hi uhi. 
1PE.3.7	Tuachimah bangin, nou pasalte aw, na thumna uh dal a a omlouhna dingin hinna hehpihna tangkhawm ding na hihjiak un. Numei pen bel kekbaihjaw bang a ngaiin, na zite uh pahtawi kawm in theihna dungjuiin amauhtawh omkhawm un. 
1PE.3.8	Atawppen in, khat leh khat, kilainat tuah in, lungsim munkhat pua unla, sanggam ki it bangin kamsiam unla, lungnem un. 
1PE.3.9	Gitlouhna gitlouhna a thuklou in; housiatna zong housiatna a thuklou in, hinanleh, alehlam ah, gualjawlna tang ding a sap na hi uh chih thei in, vangbuakjaw un. 
1PE.3.10	Ajiak,
1PE.3.10	“Hinna deih leh
1PE.3.10	nihoihte mu ut in,
1PE.3.10	gilou a pan alei venghoih henla,
1PE.3.10	tualeh amuk zong khemna thu genlou dingin venghoih hen. 
1PE.3.11	Gilou tawpsan henla;
1PE.3.11	lemna zong henla delhjui hen.
1PE.3.12	Ajiak Toupa mitpen midiktatte tungah atu a,
1PE.3.12	tualeh abil zong athumna lam uah adawh hi;
1PE.3.12	Hinanleh Toupa mit in silgilou bawlte adou nak hi.”
1PE.3.13	Tualeh silhoih juitute nahih uleh kua in ahia nou poi hung khoih ding? 
1PE.3.14	Hinanleh diktatna jiak a nathuak uleh, na hampha uhi! Ahung vauna uh laukei unla, zong lungkia kei un. 
1PE.3.15	Hinanleh na lungtang uah Toupa Pasian pen a siangthou hi chi`n ngaihsun un. Tualeh nou a om kinepna jiak a hung dong jousiahte nunnemtak leh lauhdan siam a dawng ding in bangchiklai peuh in kiveng gige un, 
1PE.3.16	Krist a na gamtatdan hoih uh dikloutak a hung demte, silgilou bawl bang a ahung gensiatnate, a hung hih minsiatnate, ua a jumtheihna ding un sialehpha theihna hoihtak nei in. 
1PE.3.17	Ajiak hihpen Pasian lemsak ahihleh silgilou bawljiak a thuaksang in, silhoih bawl jiak a thuak ahoihjaw hi. 
1PE.3.18	Ajiak pen Pasian kiang a ahung puitheihna dingin Krist in zong khialhnate jiakin khatvei a thuakta a, midik in midiklou tangin, taksa in hihlup in a om a, hinanleh kha a suk-hing in a om hi, 
1PE.3.19	hua kha in avapai a thongsung aom khate kiangah thu a vagen hi. 
1PE.3.20	Huate`n nidanglai a, Noah damlai a long bawl sungteng, Pasian thuakzohna in a ngaklaiin a thumang kei ua, hua longah mi tawmnou khat, huapen mi giat hinna tuia hundam in aom uhi, 
1PE.3.21	hua lim etsakna in, baptisma in zong. Tuiin taksa nitna koihmang hilou in, hinanleh Pasian lam a sialehpha theihna hoih dawnna suklungkimna hijaw in Jesu Krist thohkikna in ahung hundamta hi, 
1PE.3.22	amahpen van ah apaita a, vantungmite leh, thuneihnate leh, sil bawltheihnate a thunuai a koih in Pasian jiatlam ah a omta hi.
1PE.4.1	Tuajiakin eite a ding a Jesu Krist in taksa a hung thuaksakta ahihman in, nou zong huachibang lungsim in kithuam un; ajiak pen kuapeuh taksa a thuaksa in khialhna a tawpsanta hi. 
1PE.4.2	Ahun omlaiteng taksa a mihing utnalam bang a hing taloua hinanleh Pasian deihdan a a hinjawkna ding in. 
1PE.4.3	Ajiak huknate, sa utnate, uain hainate, uainmun nopnate, ankuang luinate, tualeh milim biakna kihdakhuaite a i omlaia Jentelte deihlambawlna i tu-masang hinkhuate uh ahunta hi. 
1PE.4.4	Huasan ah amauh nopbawl luatna banga na bawllouh uh lamdang asa ua, nou ahung gensiajel uhi. 
1PE.4.5	Huate`n mihing leh misite vaihawm ding a mansa a ompa kiangah a tanchin uh agen ding uhi. 
1PE.4.6	Taksa a om mihingte bang a vaihawmsak a aom ua, kha a Pasian bang a a hintheihna ding un, hihjiakin akiang uah tangthupha gen in aom hi.
1PE.4.7	Hinanleh siljousiah tawpna ding pen anaita hi, huajiakin lungsim diktak pua unla thum kawm in pilvang un. 
1PE.4.8	Tualeh sil bangkim tungah, khat leh khat ngainatak in ki ittuah chiat un, ajiak ki it tuahna in khialhna tampi akhuhkhum hi. 
1PE.4.9	Phunchiak louin khat leh khat ki jintun tuah chiat un. 
1PE.4.10	Michih in silpiak na muh bangjel un Pasian hehpihna kemtu hoihtakte bangin, huate in nna kisepsak tuahchiat un. 
1PE.4.11	Kuapeuhin thu agen leh Pasian kam a thupawt bangin gen hen; mi kuapeuhin thu nna asepleh Pasian in hatna a piak bangjel in sem hen, Jesu Krist jal a Pasian pen sil bangkim a pahtawi a a omtheihna ding in. Amah kiangah tangtawn tangtawn in pahtawina leh lalna omta hen. Amen.
1PE.4.12	Ittakte aw, nou ze-et ding a na tung ua ze-etna hungtung pen sillamdang bang ahia hungtung bangin ngaihtuah kei un. 
1PE.4.13	Hinanleh Krist thuaknate kikoppih na hihjiak un kipak un, tuachi`n athupina ahung kilat chiangin nou zong nakpitak a nuam in na kipak ding uhi. 
1PE.4.14	Krist min jiak a phawk na hih uleh, na hampha uhi, ajiakpen thupina kha leh Pasian kha natung uah aom hi. Amauh lam thu ah amauh pen gensiat ahi a, hinanleh noulam thu ah pahtawiin aom hi. 
1PE.4.15	Hinanleh nalak ua kuamah in tualthat bangin hiam, guta bangin hiam, silgilou bawl bangin hiam ahihkeileh midangte silbawl gensiami ahihjiak in hiam thuakkei hen. 
1PE.4.16	Ahihhang in mi kuapeuhin Kristian ahihjiak a athuakleh, jumkei hen, hinanleh hih tungtang jiakin Pasian pahtawijaw hen.
1PE.4.17	Ajiak Pasian innkuante lak ah vaihawmna pat hun a hungtungta hi; tualeh eite a pat ahihleh Pasian tangthupha gingtaloute bang ahita diai le? 
1PE.4.18	Tualeh,
1PE.4.18	“Midiktat bawn hundam ahih hamham leh;
1PE.4.18	mikhialte khoiah akilang tading ua le?”
1PE.4.19	Tuajiakin, kuapeuh Pasian lemsak dungjuia thuakten silhoih bawl in akha uh siamtu gin-omtak kiang a bangin a kiang ah kemsak hen.
1PE.5.1	Na lak ua upate pen kei na upa hihpih uleh Krist thuakna theihpihtu leh, thupina hung kilang ding zong tanpihtu in, kung hasot hi 
1PE.5.2	nalak ua Pasian belam pawl omte vak un, alou theilou ahihjiak hilou in, utthu jaw in, metna nin deihjiak hilou in, lungsim a deih taktak jaw in. 
1PE.5.3	Pasian goutante tung a kithuneisak louin, hinanleh pawlte etton hiding in. 
1PE.5.4	Tualeh belampu lianpen ahungkilat chiangin thupina lallukhu tultheilou na muding uhi.
1PE.5.5	Tuachimah bangin, nou khanglaite upate nuaiah kituhlut un. Ahi, na un un khat leh khat kithuman tuah chiat unla, kingiamkhiatna in kithuam un, ajiak “Pasian in mi kiliansakte adou a, hinanleh mi kingiamkhiatte hehpihna apia hi.” 
1PE.5.6	Tuajiakin ahuntak a nou ahung pahtawi theihna dingin, Pasian khut hattak nuaiah kingiamkhiat un. 
1PE.5.7	Aman ahung ngaihsak jing jiakin na lungkhamna jousiah uh a tungah nga un.
1PE.5.8	Pilvang unla, kiveng gige in om un. Ajiak na melmapa uh Dawimangpa humpinelkai humham bangin, nek ding zongin avak kawikawi hi. 
1PE.5.9	Na sanggamte uh leitung a omte tungah huachibang gimthuaknate atung hi chih theiin, amah pen ginna kiptak a om in, dou un. 
1PE.5.10	Hinanleh Krist Jesu mang a tangtawn thupina ding a eite hungsampa, hehpihna Pasian, tomkhat sung nathuak nung un nou ahung hoih bukimsak in, ahung hihkip in, ahung hihhat in, ahung omdetsak ding hi. 
1PE.5.11	Amah kiangah tangtawn tangtawn in pahtawina leh lalna omta hen. Amen.
1PE.5.12	Sanggampa gin-omtak a ka theih Sila khut in nou hasotna leh, huapen Pasian hehpihna diktak idinna uh ahi chih theisak kawm in na kiang uah tomkimtak in kung gelh ahi. 
1PE.5.13	Nou tawh telkhawm, Babilon aom saptuamte`n, chibai ahung buk uhi; tuachimah bangin ka tapa Marka in zong ahung buk hi. 
1PE.5.14	Itna a kitawp in khat leh khat chibai kibuk un.
1PE.5.14	Krist ah aom noute jousiah kiangah khamuanna om hen. Amen.
2PE.1.1	Simon Peter, Jesu Krist sila leh sawltak in,
2PE.1.1	Pasian leh i hundampa Jesu Krist diktatna jal a ginna manpha itanbang tangte kiang ah:
2PE.1.2	Pasian leh i Toupa Jesu Krist theihna jiakin na tung uah hehpihna leh khamuanna sukpung in omta hen.
2PE.1.3	Amah thupina leh hoihna a ei hungsampa theihna jiakin a Pasian silbawltheihna bangin, hinna leh Pasian ngaihsakna lam thu ah sil jousiah ahung pia hi. 
2PE.1.4	Tuajiakin thuchiam manpha leh thupi mahmahte ahung pia hi, tualeh hihte jiak a, utna jiak a leitung a siatna ompen taikhiatsan in, Pasian hinna kikoppihte nung hitheita ding uhi. 
2PE.1.5	Hinanleh hihte jiak mah in, thanop suah unla, na ginna uah hoihna hel unla, na hoihna uah theihna hel unla; 
2PE.1.6	na theihna uah mahni kithununna hel unla, mahni kithununna ah thuak-hatna hel unla, tualeh na thuak-hatna uah Pasian ngaihsakna hel unla; 
2PE.1.7	na Pasian ngaihsakna uah sanggamte itna hel unla, sanggamte itna ah itna hel un. 
2PE.1.8	Ajiak hih silte noua ahih a akhanjel leh, i Toupa theihna lam ah chiing leh gahlou in na omkei ding uhi. 
2PE.1.9	Ajiak kuahileh hih silte tasam pen mittaw ahi a gamlapi a mutheikei a, tualeh a nidanglai khialhnate a pat a silsianga a omna zong a manghilhta hi.
2PE.1.10	Tuajiakin, unaute aw, nou hung kisapna leh telna chiansak dingin kuhkal un, ajiak pen hihte na bawl uleh na pukngai mawng mawng kei ding uhi. 
2PE.1.11	Tuachi`n Jesu Krist i Toupa leh hundampa kumtawn gam a lutna nou ahung kipia talua thamtham ding hi.
2PE.1.12	Hih silte jiakin leh hihte theiin, thutak na kiang ua om a na kipna uah hua silte pen hung theisak gige dingin ngaihsaklou in ka om mawng mawng kei ding hi. 
2PE.1.13	Ahi, hih puan inn a ka omsung teng, nou hung theisak in hung tok-halh gige hoih kasa hi. 
2PE.1.14	I Toupa Jesu Krist in ahung etsaktak mahbang in, hih ka puan inn koihmangna a hungtung pai ding chih ka thei hi. 
2PE.1.15	Tuathamlou in, ka sihnung chiang a hih silte na theihjingna ding un pilvang in theihtawp ka suah ding hi.
2PE.1.16	Ajiak pen i Toupa Jesu Krist sil bawltheihna leh ahung paikikna thu kungtheihsak laiun tangthu piltak a ngaihtuah khia a juite ka hikei ua, hinanleh athupina mit a mute ka hijaw uhi. 
2PE.1.17	Ajiak pen aman Pa Pasian kiang a kipat in pahtawina leh thupina amu a; huachihlai in thupina nasatak a pat in hichibang aw a kiang ah a hungtung a, “Hih ka Tapa ittak, ka kipahna mahmah ahi!” 
2PE.1.18	Tualeh mualsiangthou a akiang a ka omlai un hih aw pen van a kipan a hungpawt, koumah ngeiin zong kaja uhi.
2PE.1.19	Tualeh genkholhna thu kipjawsem zong inei uhi. Khua ahungvak a na lungtangte ua jingsol aksi ahung suah masiah, munmial a vak om a ngaihsak bang ua na hih uleh na bawlhoih ding uhi. 
2PE.1.20	Laisiangthou a genkholhna thu himhim kuaman ama thu a alehkhiat ding ahikei, chih theimasa un. 
2PE.1.21	Ajiak pen genkholhna thu himhim mihing deihdan a pawt ahikei a, Pasian misiangthouten Khasiangthou phut ahih bangjel un anagen uh ahijaw hi.
2PE.2.1	Hinanleh mi lak ah Jawlnei takloute zong ana om ua, tuachimah bangin nalak uah sia takloute zong ahung om ding uh a, amauhte`n amauhte leipa Toupa hilhial kitheihmoh bawl in mi hihsiathei gindan diklou aguk in ahung pualut ding uhi. Amauhte tungah thakhat in siatna atungsak ding uhi. 
2PE.2.2	Tualeh mi tampite`n, siatna lampi ahung jui ding ua, amauh jiakin lamdik pen gensiat ahi ding hi. 
2PE.2.3	Tualeh deihgoh mahmah nate jiakin juauthu in amauh punna dingin ahung zang ding uhi. Nidanglai a na tung ua a vaihawmna akhawl kei ding a, tualeh asiatna uh zong akhawl kei ding hi!
2PE.2.4	Ajiak vantungmiten sil ahihkhial laiun Pasian in akhawi keia, hinanleh gawtmun ah apaia vaihawmsak a om ding in mialna khaute in akanjaw hi. 
2PE.2.5	Tualeh amah ngaihsaklou leitung tungah tuichim tungsak in, nidanglai leitung a khawikei a, hinanleh diktatna thugenpa, Noah, midang sagih tawh a hundamta hi. 
2PE.2.6	Sodom leh Gomorrah khuapite pen vut a suaksak a siatna tang ding in a mohpaih a Pasian ngaihsaklou hung om dingte etsakna dingin abawlta hi. 
2PE.2.7	Tualeh migiloute omdan thanghuaite thuakgimsak a om Lot midik pen, a hunkhiata hi. 
2PE.2.8	Hua midikpa pen, akiang ua a omlai in, amit in amu a, abil in aja a, danlou bangtak a a silbawlte un a lungsim diktat pen ahihna mahmah hi. 
2PE.2.9	Tuachi`n Toupa`n amah ngaihsak mite pen khemna a pat hutkhiatdan athei a, tualeh midiktatloute pen vaihawmni chiang a dingin gawt kawmkawm a sitdan athei hi, 
2PE.2.10	tualeh abik in utna thanghuai lam a sa dan bang a om leh, vaihawmna simmohte ahi uhi. Mot hansan leh genhak ahi ua, thupina ngahte agensiat unzong a laukei uhi. 
2PE.2.11	Vantungmi hat leh silbawltheiten bawn Toupa maiah a tungthu uh gensak in a gensia-ngam kei uhi. 
2PE.2.12	Hinanleh, hih ganhing gilou, ngaihtuahna neilou mat a hihmang dingte bang a a theihsiamlouh uh silte agensia ua. Tuachi`n amauh siatna ah a beimang siang ding uhi, 
2PE.2.13	tualeh sunlaia ankuang lui buaia nuamsa mi ahihjiak un diktatlouhna man amu ding uhi. Na kiang a ankuang alui un thanghuaina gensiatna ahi uhi! 
2PE.2.14	Angkawmna mit a dim, khialhna tawpsan theihlouhte anei uhi. Mi kiploute a khempuk ua, enhatna lungsim apua ua, hamsiathuak tate ahi uhi! 
2PE.2.15	Lamdik ataisan ua a vakmang ua, diktatlouhna thaman ngainapa Beor tapa Balaam lampi ajuita uhi 
2PE.2.16	hinanleh amah pen agitlouh jiakin taihilh in aom a; sabiltung hamtheilou mi ham a ahung ham in Jawlnei motna a khamta hi.
2PE.2.17	Huate pen tuikul tui omlou, huih mutleng kawikawi meilum bang ahi uhi; amau a dingin mialna thuk penpen tangtawn a sit ahi. 
2PE.2.18	Ajiak pen thuginalou chiakjen a gen in, gilou a omte a pat a suaktajoute pen taksa utna ah hukna in akhempuk nak uhi. 
2PE.2.19	Amauh siatna sila hihpum in, mite suahtatna thu achiam jel uhi; mi zoh a a omna huamah in amauh sila in asiamjel uhi. 
2PE.2.20	Ajiak pen, Toupa leh hundampa Jesu Krist theihna jiak a leitung thanghuainate a nutsiatsan nung ua, huamah a ata`nkik ua zoh a aom uleh, amau a dingin aomdan nunung uh pen apatna sangin asiajaw hi. 
2PE.2.21	Ajiak diktatna lampi theihnung a, thupiak siangthou akiang ua kepsak a om pen nungngatsan sang in, diktatna lampi theilou ana hile uh amauh dingin ahoihjaw ding hi. 
2PE.2.22	Ajiak pen,
2PE.2.22	“Ui ama luakmah ah a kikkik a,”
2PE.2.22	tualeh,
2PE.2.22	“Vokpi kisilsiangsa buannawi a kisil ding a kik,”
2PE.2.22	chih thupil diktak mah bangin amauh tungah ahung omta hi. 
2PE.3.1	Ittakte aw, tua, na kiang ua ka gelh, hih laikhak nihna ahi; hua tegel ah theihkhiatthak kikna in na lungsim siangtak uh ka tokthou hi. 
2PE.3.2	Jawlnei siangthoute`n ana genmasak uh thute, tualeh kou Toupa leh hundampa sawltakte thupiak ngaihsak jing a na omna ding un. 
2PE.3.3	Hih thei masa un, ni nunung lam ah simmoh hatte, amauh utna bang a gamta ahung om ding ua 
2PE.3.4	tualeh, “A hung paikik nang thuchiam khoiah ahia aom? Sil siamchil a kipat sil bangkim pilehpute ihmutnia kipat aom ngaingai bangin aomjel!” achi ding uhi. 
2PE.3.5	Ajiak hihte a kitheimoh bawl jel uhi, Pasian thu in nidanglai in vante ahung om a leizong tuilak a pat leh tuilak ah ana om hi, 
2PE.3.6	hua-ah hualaia leitung ompen tuiin atum a amangta hi. 
2PE.3.7	Hinanleh tu-a om vante leh lei pen hua thu jiak mah in Pasian ngaihsaklou mite vaihawmna leh manthatna ni a ding a koihhoih in, meia gawt ding a kholkhawm in a omta hi.
2PE.3.8	Hinanleh ittakte aw, hih silkhat manghilh kei un, Toupa ngaih in nikhat pen kum sangkhat bang ahi a, tualeh kum sangkhat zong nikhat bang ahi. 
2PE.3.9	Mi khenkhatte`n jekai asak bang un Toupa pen a thuchiam lam ah a jekai kei hi, hinanleh kuamah manthat deihlou a, mi jousiah kisik ding deih in, eimah lam ah a dawhjou ahijaw hi.
2PE.3.10	Hinanleh Toupa ni pen jan a guta bangin a hungtung ding hi, huani chiangin vante pen ngaihtak a ging in amang ding a, tualeh silbulte pen meisa a haitui ahi ding a, leizong asung a nasem omte tawh halmang in aom ding hi. 
2PE.3.11	Tuajiakin hih silte jousiah pen beimang ding ahihjiak in, omdan siangthou leh Pasian ngaihsakna lam ah mi bang chibang hiding nahi ua le, 
2PE.3.12	Pasianni hungtung ding kinem leh kilawp in, huani in vante pen hung kang in amang ding a, tualeh silbulte zong meisa a haituiin a omta ding hi. 
2PE.3.13	Hitalehzong en, a thuchiam dungjuiin, asung a diktatna omna, vanthak leh leithak i kineppih ahi. 
2PE.3.14	Tuajiakin, ittakte aw, hih silte lam-en in, nin banglou leh dembei a, khamuang tak a ana om a muh na hihtheihna ding un kuhkal un. 
2PE.3.15	Tualeh i Toupa dohzohna pen hundamna in sim un. I sanggampa ittak Paul in akiang a piak pilna dungjuia na kiang ua agelh bang in. 
2PE.3.16	A laikhakte jousiah ah hih silte tungtang agenphial hi. Hua ah thu theihsiam haksate aom a, huate pen mi pillou leh mi kiploute`n Laisiangthou mundang alakkhial bang un lakhial in amauh siatna dingin azang nak uhi.
2PE.3.17	Tuajiakin nou, ittakte aw, nou hua thute na theihkholh jiak un pilvang un, atuachih keileh migiloute khialhna puimang a om in na kipna ua pan in napuk kha ding uhi. 
2PE.3.18	Hinanleh i Toupa leh hundampa Jesu Krist hehpihna leh theihna ah hung khanglian un. Amah kiangah tu leh tangtawn in thupina omta hen! Amen.
1JN.1.1	Achil a pat a om, ka jaksa uh, ka mit ua ka muhsa uh, ka-etsa uh, tualeh ka khut ua ka khoihsa uh hua hinna thu pen. 
1JN.1.2	Hua hinna thu pen a kilangta a, huapen ka muta ua, ka theihpih uh, tualeh hua tangtawn hinna Pa kiang a om, ka kiang ua suklat a om pen na kiang uah kung hilh uhi. 
1JN.1.3	Hua ka muhsa uleh ka jaksa uh pen na kiang uah kung hilh uhi nou zong nung kipawlkhawmpih theihna ding un; tualeh a taktak koute kipawlkhawmna pen Pa tawh tualeh Tapa Jesu Krist tawh ahi. 
1JN.1.4	Tualeh na kipakna uh a bukim theihna dingin hih thute na kiang uah kung gelh uh ahi.
1JN.1.5	Hih pen akiang a pat a ka jak uh tualeh na kiang ua kung hilhsawn uh thupuak ahi, Pasian pen vak ahi a, amah ah mialna mawng mawng aom kei hi. 
1JN.1.6	Amah tawh ka kipawlkhawm ichih ua miallak a ivak leh, juaugen ihi ua tualeh thutak zong ijuikei uhi. 
1JN.1.7	Hinanleh amah vak a aom mah bang a ei zong vak a i om leh, khat leh khat kipawlkhawmna inei a, tualeh a Tapa Jesu Krist sisan in khialhna jousiah a pat ahung silsiang hi.
1JN.1.8	Khialhna ka neikei ichih uleh, eimah leh eimah kikhem ihi ua, tualeh thutak eiah aom kei hi. 
1JN.1.9	I khialhnate i phuankhiat nak leh pen, i khialhnate ngaidam ding leh diktatlouhna jousiah a pat hung silsiang dingin amah pen agin om a, adiktat hi. 
1JN.1.10	Ka khialkhakei ichihleh pen amah juaugen isuah ua, tualeh athu zong eimah ah aom kei hi.
1JN.2.1	Ka tanoute aw, na khialhlouhna ding un hih thute na kiang uah kung gelh hi. Tualeh mi kuahiam khat akhialhtak leh, Pa kiang a hung gensaktu Jesu Krist midiktat inei uhi; 
1JN.2.2	tualeh amah pen ikhialhnate ding a thupha tawina ahi, eite khialhna guak hilouin hinanleh leitung pumpi thupha tawina zong ahi.
1JN.2.3	Tuin athupiakte ijuih a ahihleh, hih in amah ithei chih ithei hi. 
1JN.2.4	Kuapeuh amah ka thei chingal a, a thupiakte juilou pen, mijuau ahi, tualeh thutak amah ah a omkei hi. 
1JN.2.5	Hinanleh kuapeuh athu jui taphot pen, amah ah Pasian itna bukim taktak ahi. Hih in amah ah i om chih ithei hi: 
1JN.2.6	Amah ah ka om gige hi, chitu in amah zong ama om bang a aom ngeingei ding ahi.
1JN.2.7	Unaute aw, thupiak thak na kiang uah kunggelh ahikei a, hinanleh thupiak lui achil a pat a naneih uh kung gelh ahijaw hi; thupiak lui pen achil a pat a najak uh ahi. 
1JN.2.8	Thupiak thak khat na kiang uah kung gelh kik hi huapen amah leh nou ah diktakin aom hi, ajiak pen mialna abeita a tualeh vak diktak ahung tangta hi.
1JN.2.9	Kuahileh, vak ah ka om chia, a unau mudah pen tutan in mial ah aom nalai hi. 
1JN.2.10	Kuahileh a unau it pen vak ah a omjing a, amah ah kipalpuk theihnang mawng mawng a om kei hi. 
1JN.2.11	Hinanleh kuahileh a unau muhdah pen mial ah aom a, tualeh mial ah avak hi, mial in amit atawtsak jiak in a paina lam zong a theikei hi.
1JN.2.12	Ka tanoute aw, amin jiak a na khialhnate uh ngaihdam ahihtak jiakin, na kiang uah ka gelh ahi. 
1JN.2.13	Pate aw, achil a pat a om amah natheih jiak un, na kiang uah ka gelh ahi. Khanglaite aw, giloupa na zohtak jiak un, na kiang uah ka gelh ahi. Tanoute aw, pate natheih jiak un, na kiang uah ka gelh ahi.
1JN.2.14	Pate aw, achil a pat a om amah natheih jiak un, na kiang uah ka gelh ahi. Khanglaite aw, nahat ua, Pasian thu nou ah a omjing a, tualeh giloupa na zohtak jiak un na kiang uah ka gelh ahi.
1JN.2.15	Leitung itkei unla, leitung a sil omte zong itkei un. Mi kuapeuhin leitung a it leh Pa itna amah ah a omkei hi. 
1JN.2.16	Ajiak leitung a sil om jousiah sa utnate, mit utnate, tualeh damsung kisaktheih nate pen Pasian a kipan ahikei a hinanleh leitung a kipan ahijaw hi. 
1JN.2.17	Tualeh leitung pen a utna tawh apaimang a, hinanleh Pasian deihlam bawlte pen tangtawn in a omjing hi.
1JN.2.18	Tanoute aw, hih hun nunung ahita hi! Krist doudalpa ahung pai ding chih najak bang un, tuin zong Krist doudal tampi a omta hi. Hih jiakin hun nunung ahita chih ithei uhi. 
1JN.2.19	Amauhte ilak ua pat apawtkhia ua, hinanleh eilak a mi ahikei uhi; ajiak pen eilak a mi na hitale uh, eilak ah omgige ding hi uh a. Hinanleh aun un eilak a mi a hikei uh chih kilatna dingin a paikhia uh ahi.
1JN.2.20	Hinanleh nou misiangthoupa a pat thaunuh natang ua, sil jousiah nathei uhi. 
1JN.2.21	Thutak na theihlouh jiak un na kiang uah ka gelh ahikei a, hinanleh na theihjiak un leh thutak a pat juau mawng mawng apawt ngailouh jiakin ka gelh ahi.
1JN.2.22	Jesu pen Krist ahi chih nial mi val a mijuau kua aom diai? Pa leh Tapa nial pen Krist doudal ahi. 
1JN.2.23	Kuapeuh Tapa nial in Pa a neikei a, hinanleh mi kuahileh Tapa pom taphot in Pa zong anei hi.
1JN.2.24	Tuajiakin achil a pat a najak uh pen noumah ah omsak jing un, hua achil a najak uh noumah a a omjing leh nou zong Tapa leh Pa ah na omjing ding uhi. 
1JN.2.25	Tualeh hihmi ahi silchiam aman piak ding a ahung chiam pen, Tangtawn Hinna pen.
1JN.2.26	Nou hung khem sawmte tungthu ahihileh kung gelh ahi. 
1JN.2.27	Hinanleh, amah a pat thaunuhna natan uh nou ah a omjing a, kuamah hunghilh na poimoh kei uhi. Hinanleh hua thaunuhna mah in siljousiah nou ahung hilh mahbang in, thutak ahi a tualeh juau ahikei a, huain nou ahung hilh bangbang in na om ding uhi.
1JN.2.28	Tualeh tuin, ta ittakte aw, amah ah om gige un, amah hung kilat chiang a kimuanna i neihtheihna ding leh a hungpai chiang a i jumlouhna ding un. 
1JN.2.29	Amah midiktat ahi chih natheih uleh, michih diktatna bawl taphot pen amah a piang ahi chih nathei uhi.
1JN.3.1	Ngaiun, bang chibang itna a tazen a Pa in eite a hung piak! Pasian tate chih a i om; tualeh huami ahi i hihnatak uh. Tuajiakin leitung in amah a theihlouh jiakin eite zong a hungthei kei hi. 
1JN.3.2	Ittakte aw, tuin Pasian tate ihi a; tualeh bang chibang in ahia i om ding chih akilang nai tadih kei hi. Hinanleh amah ahung kilak chiangin, amah bangin i om ding uh chih pen ithei uhi, amah pen aom bangbang a mu ding ihihjiak un. 
1JN.3.3	Tualeh michih amah a hih kinepna nei jousiah amah asiangthou bangin aki hihsiangthou jel hi.
1JN.3.4	Kuapeuh khialhna bawl in dan zong a botsia hi; ajiak khialhna pen dan bohsiatna ahi. 
1JN.3.5	Tualeh amah pen i khialhnate uh lamang ding a hungpai ahi chih nathei uhi, tualeh amah ah khialhna mawng mawng aom kei hi. 
1JN.3.6	Kuapeuh amah a omjing in khialhna a bawlngai kei; kuapeuh khialhna bawl in amah amukei a, thei zong a theikei hi.
1JN.3.7	Ka tanoute aw, kuamah khem in omkei un. Diktatna bawltu pen midiktat ahi, amah adiktat bang in. 
1JN.3.8	Khialhna bawl mi pen Dawi a kipan ahi; ajiak pen achil a kipat in dawiin khialhna abawl jing hi. Pasian Tapa hung kilatna jiak pen, dawi silbawlte hihsia ding in ahi.
1JN.3.9	Kuapeuh Pasian a piang in khialhna a bawlngai kei, ajiak pen achi amah mah ah aom hi; tualeh Pasian a piang ahihjiak in khialhna a bawlthei kei hi. 
1JN.3.10	Hihsan ah Pasian tate leh dawi tate akithei thei hi: mi kuapeuh diktatna bawllou pen Pasian a kipan ahikei a, a sanggam itlou zong Pasian a kipan ahikei hi.
1JN.3.11	Ajiak achil a pat thukhah na jak uh pen hihmi ahi, khat leh khat iki ittuah ding uh, chih. 
1JN.3.12	Giloupa a pan a sanggam thatpa Kaina bang a omlou in, tualeh bangjiak in ahia amah athah tajang? Ama silbawlte ahoih kei a anaupa adiktat jiakin ahi. 
1JN.3.13	Ka unaute aw, leitung in nou ahung muhdah leh lamdang sakei un. 
1JN.3.14	Unaute i it jiakin sihna a pat hinna ah i lutta hi chih ithei uhi. Mi kuahileh a sanggampa itlou pen sihna ah a omjing nalai hi. 
1JN.3.15	Mi kuapeuh a sanggampa mudah pen tualthat ahi, tualeh tualthat kuamah tangtawn hinna nei aom kei chih nathei uhi. 
1JN.3.16	Hihmi ah itna i theithei uhi, aman ei a ding a ahinna a piakkhiat jiakin, tualeh en zong unaute ding a ihinna ipiak ding uh ahi. 
1JN.3.17	Hinanleh mi kuapeuhin leitung sil hau henla a sanggam tasam in mu in amah lainat tuankei leh, bangchiin Pasian itna amah ah a omthei dia? 
1JN.3.18	Ka tanoute aw, athu guak in i it kei ding ua kam guak in zong i it kei ding uh, hinanleh silbawl leh thutak in hijaw hen.
1JN.3.19	Tualeh hihmi-ah thutak a pat ihi uh chih ithei a, tualeh ama maiah i lungtang uh i muangsak thei ding uhi. 
1JN.3.20	Ajiak pen i lungtang un siamlouh ahung tangsak leh; Pasian pen i lungtangte sang un alianjaw a, siljousiah athei hi. 
1JN.3.21	Ittakte aw, i lungtang un siamlouh ahung tansak keileh, Pasian lam ah muanngamna inei uhi. 
1JN.3.22	Tualeh a thupiakte ijuih a amitmuh a sil kipahhuaite ibawl jiak un, inget taphot amah a pat imu uhi. 
1JN.3.23	Tualeh a thupiakte pen hih ahi, eiten a Tapa Jesu Krist igintat a, tualeh a thupiak bang a khat leh khat iki ittuah ding uh ahi, chih. 
1JN.3.24	Tualeh mi kuahileh a thupiakte jui tuh Pasian ah a om a, Pasian zong amah ah aom hi. Tualeh huami-ah Pasian pen eimah ah a omjing hi chih kha a hungpiak na ah ithei uhi.
1JN.4.1	Ittakte aw, kha jousiah gingta kei un, hinanleh khate pen Pasian a pan ahihleh hihlouh enchianjaw un; ajiak pen Jawlnei taklou leitung ah tampi a pawtkhiata hi. 
1JN.4.2	Hihmi-ah Pasian kha nathei ding uhi: Jesu Krist taksa ngeiin a hungpai chih na phuangkhia taphot Pasian a pan ahi. 
1JN.4.3	Tualeh Jesu Krist taksa ngeiin a hungpai chih na phuangkhialou kha taphot Pasian a kipan ahikei hi. Hihpen Krist doudalpa kha, hungpai ding ahi chih na jak uh pen ahi; tuin zong leitung ah a omkhinta hi.
1JN.4.4	Tanoute aw, noupen Pasian a kipan na hi ua, huate na jouta uhi; ajiak amah nou a ompa pen leitung a ompa sangin alianjaw hi. 
1JN.4.5	Amauh pen leitung a kipan ahi ua; tuajiakin leitung sil thute agen uhi, tualeh leitung in athu uh a ngaikhiajel hi. 
1JN.4.6	Eipen Pasian a kipan ihi uhi. Kuahileh Pasian thei taphot in i thu a ngaikhiajel a, kuahileh Pasian a kipan hilouin i thu a ngaikhia kei hi. Hih a pat in kha dik leh diklou ithei uhi.
1JN.4.7	Ittakte aw, khat leh khat iki ittuah ding uh ahi, ajiak itna Pasian a kipan ahi; tualeh michih itna nei taphot Pasian a piang ahi a Pasian athei hi. 
1JN.4.8	Itna neilou mi in Pasian a theikei hi, ajiak pen Pasian itna ahi. 
1JN.4.9	Hihmi-ah Pasian in eite ahung itna a kilangta: amah jal a ihintheihna ding a Pasian in a Tapa tangkhat neihsun leitung a ahung sawl jiak in. 
1JN.4.10	Hih ah itna a om, Pasian i it chih ahikei a, hinanleh aman eite ahung it a, i khialhnate thupha tawina dingin a Tapa ahung sawl chih ahijaw hi.
1JN.4.11	Ittakte aw, Pasian in hichituk a ahung itleh, ei zong khat leh khat iki ittuah ding uh ahi. 
1JN.4.12	Kuaman Pasian a mungaikei hi; eite khat leh khat iki ittuahleh, Pasian eiah a omjing a, a itna zong eimah ah abukim hi. 
1JN.4.13	Aman a kha a hungpiak tak jiakin hihmi-ah eite amah ah i om a, amah ei ah a om chih ithei uhi. 
1JN.4.14	Tualeh Pa in Tapa pen leitung hundampa dingin asawl chih imuta ua, tualeh itheisakta uhi. 
1JN.4.15	Mi kuapeuh Jesu Pasian Tapa ahi chia phuangkhia taphot tuh Pasian amah ah aom a, amah zong Pasian ah aom hi. 
1JN.4.16	Tualeh i tung a Pasian in itna a neihpen i thei ua ging zong i gingta uhi.
1JN.4.16	Pasian itna ahi a, kuahileh itna a om tuh Pasian ah aom a, Pasian zong amah ah a om hi. 
1JN.4.17	Hihmi-ah i tung a itna a bukimta hi: vaihawmni chiang a hangsanna i neihtheihna ding in, amah om bang a eite zong i omjiak un. 
1JN.4.18	Itna ah launa a omkei a, itna bukim in launa a delhmangjaw hi; ajiakpen launa in thuakgimna anei hi, ajiak launa neimi pen itna ah a bukim nailou ahi.
1JN.4.19	Aman ei ahung it masak jiak in; en zong amah i it uh ahi. 
1JN.4.20	Mi`n Pasian ka it, chin a sanggam huataleh, amah mijuau ahi; ajiak amuh gekguk a sanggam bawn a itkeileh, amuhlouh Pasian bangchin a it thei dia. 
1JN.4.21	Tualeh amah a pat hih thupiak inei uhi: mi kuahileh Pasian it in a sanggam zong a it ding ahi, chih.
1JN.5.1	Mi kuapeuh Jesu pen Krist ahi chih gingta pen Pasian a piang ahi, tualeh kuapeuh apiangsakpa it in apiansak zong a it hi. 
1JN.5.2	Hihmi-in Pasian tate i it uh chih ithei, Pasian i it a a thupiakte ijuih chiang in. 
1JN.5.3	Ajiak Pasian i itna uh pen, a thupiakte ijuihna uh ahi. Tualeh a thupiakte ahaksa kei hi, 
1JN.5.4	Pasian a piang taphot in leitung ajou hi. Tualeh hihmi ahi leitung tung a gualzohna, iginna uh. 
1JN.5.5	Jesu Pasian Tapa ahi chih gingtami loungal kua ahia leitung tung a gualjou?
1JN.5.6	Hih ahi tui leh sisan a hungpaipa, Jesu Krist, tuiguak a hilou in, tui leh sisan in ahijaw. Tualeh theihpihtu pen Kha ahi, Kha pen thutak ahih jiak in. 
1JN.5.7	Ajiak pen van ah theihpihtu thum a om hi: Pa, Thu, tualeh Khasiangthou, tualeh hih thumte pen khat ahi. 
1JN.5.8	Tualeh leitungah theihpihtu thum a om hi: Kha, tui tualeh sisan, hih thumte pen khat in a kituak uhi. 
1JN.5.9	Mihing theihpihna bawn ipom uleh, Pasian theihpihna athupijaw hi; ajiak a Tapa tungthu a atheihsakna Pasian theihpihna pen hih ahi. 
1JN.5.10	Kuahileh Pasian Tapa gingta in amah ah theihpihtu anei hi. Pasian gingtalou mi in pen amah mijuau asuah hi Pasian in a Tapa a hungpiak thu atheihsak agintatlouh jiak in. 
1JN.5.11	Tualeh thudik theihsakna thu pen hih ahi: Pasian in tangtawn hinna ahung piata a, tualeh hih hinna pen a Tapa ah aom hi. 
1JN.5.12	Kuahileh Tapa neiin hinna anei hi; kuahileh Pasian Tapa neilou in hinna anei kei hi.
1JN.5.13	Tangtawn hinna na neita uh chih na theihna ding un nou Pasian Tapa min gingtate kiangah hih thute ka gelh ahi, tualeh Pasian Tapa na gintat jing theihna ding un. 
1JN.5.14	Tuin amah a i kimuanna uh ahihleh hih ahi, sil khatpeuh ama deihdan a i ngetleh, ahung ngaikhia jel hi. 
1JN.5.15	Tualeh i nget taphot uh ahung ngaihkhiatsak chih i theih-uleh, a kiang a i silnget uh i muta chih i thei uhi.
1JN.5.16	Mi khatpeuhin a sanggam sihna khop hilou khialhna bawl a amuhleh, a ngetsak ding a, tuachi`n aman sihna khop hilou khialhna bawlte dingin hinna apia ding hi. Sihna khop khialhna aom a; huami dingin athumsak ding ka chi a hikei hi. 
1JN.5.17	Diktatlouhna jousiah khialhna ahi a, tualeh sihna khop hilou khialhna zong aom hi.
1JN.5.18	Kuapeuh Pasian a piang tuh a khial ngaikei chih ithei uhi, hinanleh kuahileh Pasian a piangpa pen amah akikem a, migiloupan akhoihkhakei hi.
1JN.5.19	Eite pen Pasian a ihi ua, tualeh leitung pumpi pen giloupa thuthu in aom chih ithei uhi.
1JN.5.20	Tualeh Pasian Tapa a hungpai a amah midiktak ahih i theihtheihna ding un theihsiamna ahung piata chih ithei uhi; tualeh eite pen amah midiktak, a Tapa Jesu Krist ah i om uhi. Amah pen Pasian leh tangtawn hinna ahi.
1JN.5.21	Tate aw, milim a pat kihemkhia un. Amen.
2JN.1.1	Upa in—-
2JN.1.1	Numei tel leh atate, thutak a ka itte kiangah, hinanleh thutak theijousiahin zong, 
2JN.1.2	ei a om tualeh tangtawn a zong i kiang a om ding thutak jiak in.
2JN.1.3	Pa Pasian leh Toupa Jesu Krist, Pa Tapa, a kipan hehpihna, zahngaihna, khamuanna pen thutak leh itna in na kiang uah om hen.
2JN.1.4	Pa kiang a kipan a thupiak i muh bang a, na tate uh khenkhat thutak a om ka muh jiakin ka kipak mahmah hi. 
2JN.1.5	Tualeh tuin, numei hoih, thupiak thak gelh bang pen hilouin, achil a kipat ineih uh gelhjaw in, khat leh khat ki ittuah dingin kung ngen hi. 
2JN.1.6	Hihmi ahi itna, a thupiak bang a i om uh; thupiak pen hihmi ahi, achil a kipan a najak bang ua—-huamah a na om ding uh ahi.
2JN.1.7	Bangjiakin ahia ichihleh, Jesu Krist taksa in a hungpai hi chih gumlou khemtu tampi leitung ah ahung pawtta uhi, huachibang mite pen khemtu leh Krist doudaltu ahi! 
2JN.1.8	I sepkhiatsate mansuah lou a nuamman akim a i muhtheih jawkna ding un noumah leh noumah kiveng un.
2JN.1.9	Mi kuapeuh dan botsia leh, Jesu Krist thugin a omgige lou in Pasian a neikei hi, kuahileh Krist thugin dan a omgige mi in Pa leh Tapa anih in a neikhawm hi. 
2JN.1.10	Mi khatpeuh hih thugin kenglou a na kiang ua hungpai aom leh na inn uah tungsak kei unla, “Kampha in zong houpih kei un.” 
2JN.1.11	Ajiak pen kampha a khatu in amah gitlouhna a kikoppih hi.
2JN.1.12	Na kiang uah thu tampi hung gelh ding ka neih hangin, laipuan leh laitui a gelh ka utkei a; hinanleh hungpaia i kipahna uh a kimtheihna dingin, kimaituah a hunggen ka kinemjaw hi.
2JN.1.13	Tel a om na sanggamnu taten chibai ahung buk uhi. Amen.
3JN.1.1	Upa in—-
3JN.1.1	Ka it mahmah Gaia, thutak a ka it kiangah. 
3JN.1.2	Ka ittak, na kha a khantouhjel bang a sil jousiah a na khantouh ding leh na damtheihna dingin ka thumjel hi. 
3JN.1.3	Ajiak pen unaute hungpai a thutak a na omdan bang a nangmah a thutak om ahung theihsak tak un ka kipak mahmah hi. 
3JN.1.4	Ka tate thutak ah aom chih kajak kan a kipahna lianjaw ka neikei hi.
3JN.1.5	Ka ittak, unaute tung leh mikhualte tung a nabawl taphot gin-omtak in na bawljel in. 
3JN.1.6	Huate`n ahihleh na itna saptuamte maiah a phuangta uhi. A khualjinna ua Pasianmi bangtak a na makaihjel leh na bawlhoih hi. 
3JN.1.7	Ama min a pawtkhia ahihjiak un Jentelte kiang a bangmah a lakei uhi. 
3JN.1.8	Tuajiakin thutak a semkhawmte ihihtheihna dingin huachibang mi pen ingaih ding ahi.
3JN.1.9	Saptuamte kiangah kagelh a; hinanleh alak ua tungtuan utpa Diotrephes in, kou ahung kipahpih kei hi. 
3JN.1.10	Tuajiakin kungpaileh pen, a silbawlte leh: Ka tung ua thugilou gen a a kamtam dan ka phuangjak ding hi! Tualeh hua a zong lungkimlou in amah mah in a unaute ana vaitunnuam kei a, tualeh a tungsaknuamte zong a kham a, saptuam sung a pat a notkhia hi!
3JN.1.11	Ka ittak, sil gilou chingkenla hinanleh silhoih chingjaw in. Silhoih bawl mi pen Pasian a kipan ahi; hinanleh silgilou bawl mi in Pasian a mukei hi.
3JN.1.12	Demetria in mi jousiah a pat leh, thutak a pat pahtat alawh a. Tualeh kou zong ka theihpih ua, tualeh ka theihpihna uh pen adik ahi chih nathei uhi.
3JN.1.13	Gelh ding tampi kanei a, hinanleh laipuan leh laituiin na kiang uah ka gelh kei ding hi; 
3JN.1.14	hinanleh sawtlou nung chiangin kung muding a, kimaituah in thu igen ding chih ka kinem hi.
3JN.1.15	Khamuanna natung uah om hen.
3JN.1.15	I lawmten chibai ahung buk uhi. I lawmte minlawh chiat in, chibai hung na buksak in.
JUD.1.1	Juda, Jesu Krist sila leh Jakob sanggam in,
JUD.1.1	Pa Pasian sianthousak, Jesu Krist a ding a kep-hoih leh sapte kiangah: 
JUD.1.2	Zahngaihna, khamuanna leh itna na kiang uah sukpung in omta hen.
JUD.1.3	Ka ittakte aw, i hundamna thutangpi na kiang ua gelh ding ka hahngaihsut lai in, khatvei misiangthoute kipiasa ginna thu a na hahkat ding uh deihna tilkhouhna thu gelh ding kei dingin a poimoh hi. 
JUD.1.4	Ajiak masanglai pek a hih siamlouhna tang ding a guatsa, Pasian ngaihsaklou leh i Pa Pasian hehpihna thu pen hukna suaksak a, tualeh Toupa Pasian khat guak om leh i Toupa uh Jesu Krist, gingtalou agu`k a hunglut mi kuate hiam aom uhi.
JUD.1.5	Hinanleh hih khatvei na theitamah nanle uchin, kung theisakkik ding hi, tuapen Toupa`n, amite Izipt gam a pat a hutkhiat zoh nung a, agingtaloute a hihmangthang hi, chih. 
JUD.1.6	Tualeh vantungmite atanvou uh hoihtak a kemlou a, hinanleh atenna mun uh nusia pen tangtawn a gakna sikkol bulh in mialnuai ah nithupi vaihawmni a dingin a koihhoihta hi. 
JUD.1.7	Sodom leh Gomorrah tualeh akim a khuapi omte, tuachimah bang a, kingaihna a kipumpiak leh, taksa tuamdangna delhte pen tangtawn gawtna thuak a ettawn ding a taklat a aom bang un. 
JUD.1.8	Huachimah bangin hih mang manten zong taksa ahihnin ua, thuneihna anial ua, thupinate agensia veu uhi. 
JUD.1.9	Hilehzong Michael vantungmi tungnung pen in Mosi luang thu ah dawi tawh kihau a a kinial laiun, gensia in a mohpaih ngam kei a, “Toupa`n hungtai heh!” a chijaw hi. 
JUD.1.10	Hinanleh huate in sil a theihlouhte uh a gensia ua, tualeh ngaihtuahna neilou gamsate bang a, pianken theihtheihna a atheih uh, hua silte ah amauh leh amauh aki hihsia uhi. 
JUD.1.11	Atung uh agik hi! Ajiak pen Kaina lampi ajui ua, duhgawlna in Balaam khialhna ah lawptak in atai ua, tualeh Korah helna ah a mangthangta uhi. 
JUD.1.12	Hihte ahi uh na itna ankuang hoihlousaktute, noutawh an anek chiang ua launa dan theilou, amauh guak kivakte ahi uh. Amauh pen tuipailou meilum huih in apuakkawi lehlehte, phavang a sing gahlou, nihvei sisa, ajung tawh bawhkhiatte ahi uhi. 
JUD.1.13	Amauh leh amauh jumnang kipuakdok tawm, tuipi kinawk vonvon, aksi leng kawikawi, tangtawn a mialna vom ngingngeng a ding a koihhoihte ahi uhi.
JUD.1.14	Tuin Enok, Adam a pat sagihnapa in zong, hihte tungthu ana genkholh hi. En in, “Toupa a misiangthou sangsawm tawh a hungpai hi 
JUD.1.15	mi jousiah tung a vaihawm ding leh, alak ua Pasian ngaihsaklou a nna asep uh Pasian ngaihsak louhna nna jousiah leh, Pasian ngaihsaklou mikhialten atung a a hamsiatna jousiah jiak a Pasian ngaihsaklou jousiah siamlouh tangsak ding in!” chi in.
JUD.1.16	Hihte pen phunhatte leh nial hatte; amauh sa utna a gamtangte ahi uh; akam un ki-uangsakna thu thupi taktak agen ua, punna deihman a mi pahtawi chi`ngmi ahi uhi.
JUD.1.17	Hinanleh nou, ittakte aw, noujaw i Toupa Jesu Krist sawltakte jang a masanglai a thu kigente theigige un; 
JUD.1.18	“Hun nunung chiangin Pasian ngaihsak louhna lam a amauh sa utna bang a om, simmohhatte ahung om ding uh,” chia ahung hilhte uh. 
JUD.1.19	Hichibang mite pen pawltuam bawlhat mi, taksa utna a kinga mi, kha neiloute ahi uhi. 
JUD.1.20	Hinanleh nou, ittakte aw, noupen na ginna siangthou uh tungah kilamtou in; Khasiangthou ah thum un, 
JUD.1.21	tangtawn hinna a hung puilut ding i Toupa Jesu Krist zahngaihna pen ngakjingin Pasian itna ah noumah kikemsak un.
JUD.1.22	Tualeh khenkhat kituamkoihte lainat unla; 
JUD.1.23	hinanleh khenkhatte meikuang a pat kaidok in; a taksa thanghuai uh banna puansilh tanpha kihdak in laukawm in hundam un.
JUD.1.24	Tuin na puklouhna ding ua nou hung vengbitthei leh, a thupina maia nasatak a nuamsa a mohsakna beia nou hung koihtheipa 
JUD.1.25	i hundampa uh Pasian pil amah guak kiangah, thupinate, pahtawinate, vaihawmnate, leh sil bawltheihnate, tu leh tangtawn in omjingta hen! Amen.
REV.1.1	Jesu Krist kilakna, Pasian in akiang a sil hungtung pai ngeingei dingte a silate a theihsak ding a apiak pen; aman huapen a sila Johan kiangah vantungmi sawl in chiamtehna in a theisakta hi, 
REV.1.2	tualeh aman Pasian thu leh Jesu Krist theihpihna thu leh a silmuh jousiah a theisakta hi. 
REV.1.3	Hih genkholhna thute simleh ngaikhiate leh, asung a thu kigelh jui mipen ahampha hi; ahun anaitak jiak in.
REV.1.4	Johan in Asia gam a om saptuam sagihte kiangah:
REV.1.4	Amah a omjing leh a omsa leh hung paidingpa a pat leh, a laltouna mai a om Kha sagihte a pat, 
REV.1.5	tualeh theihpihtu gin-om, misi lak a piang masa, leh leia kumpipate vaihawmtu Jesu Krist a kipan,
REV.1.5	Hehpihna leh khamuanna na kiang uah om hen. Amah ei hung it a i khialhna a pat ama sisan mahmah a hung silsiangtu leh, 
REV.1.6	Pasian a Pa kiang a lalte leh siampute a hungsiamtu kiangah, thupina leh thuneihna tangtawn tangtawn in omjingta hen! Amen. 
REV.1.7	En in! meipi tawh a hungpai hi;
REV.1.7	mit jousiahin amah amu ding hi,
REV.1.7	amah su`ntute mahmah in zong;
REV.1.7	tualeh leitung a nam jousiah amah jiakin akap ding uhi. Huachi hihen! Amen. 
REV.1.8	“Kei Alpha leh Omega, Abul leh Atawp ka hi,” Toupa, omjing leh omsa leh hungpai ding pa, hat tungnung in, achi hi. 
REV.1.9	Kei, Johan, na sanggampa uleh Jesu Krist a gimthuakna leh kumpi gam leh thuakzohna a natanpih uh, Pasian thu leh Jesu Krist thu theihpihna jiakin Patmos kichi tuikulh gam ah ka om a. 
REV.1.10	Toupa ni in kha in ka om a, tualeh ka nunglam ah pengkul gingbang aw ngaihtak kaja hi. 
REV.1.11	Kei, Alpha leh Omega, Amasapen leh Anunungpen ka hi, tualeh, “Na silmuhte laibu ah gelh inla, Asia gam a om saptuam sagihte kiangah khak in: Ephesa khua ah, Smarna khua ah, Pergamos khua ah, Thiatira khua ah, Sardi khua ah, Philadelphia khua ah, tualeh Laudisia khua ah,” chi in.
REV.1.12	Tuachi`n hua ahung houpih aw pen muh tum in ka kihei a, tualeh ka kiheileh kham a kibawl meivak tunna sagih kamu a, 
REV.1.13	tualeh hua meivak tunna sagihte laiah Mihing Tapa tawh kibang, mi khat a kengphang dong a puansilh, a awm kham kawnggak a kigak ka mu hi. 
REV.1.14	Alu leh asam samul bangin akang a, vuk bangin angou a, tualeh amit pen meikuang bang ahi; 
REV.1.15	a kengphang pen dangka san taak tak meia halsan bang ahi a, tualeh a aw pen tui tampi luang gingbang ahi. 
REV.1.16	Aman akhut jiatlam ah aksi sagih atawi a, akam a pat in namsau alangnih a hiamtuah apawt a, tualeh amel pen ni hahsat a asat laitak bang ahi. 
REV.1.17	Tualeh amah ka muhtakin, asi bangin a kengbul ah ka pukta hi. Hinanleh aman a khut jiatlam ka tungah nga in, ka kiangah, “Lauken! kei amasapen leh anunung pen ka hi. 
REV.1.18	Kei a hingjingpa ka hi. Tualeh kasi a, tualeh ngaiin, tangtawn in ka hing ahi. Amen. Tualeh misikhua leh sihna chabi kanei hi. 
REV.1.19	Na silmuhsate leh, sil omlaite leh tunung a sil hung om dingte gelh in. 
REV.1.20	Ka khut jiatlam a aksi sagih na muhte leh, kham meivak sagih na muhte thugu`k ahihleh, aksi sagihte pen saptuam sagihte vantungmite ahi uh: tualeh meivak tunna sagih na muhte ahihleh saptuam sagihte ahi uhi, achi hi.
REV.2.1	“Ephesa khua a saptuam vantungmi kiangah hichin gelh in:
REV.2.1	“Akhut jiatlam a aksi sagih tawipa, kham meivak sagih lak a vak kawikawipa in hih thute agen hi. 
REV.2.2	Na nasep, na sepgimnate, na thuakzohnate, tualeh migiloute na thuaktheihlouh dante. Tualeh hiloupia sawltak ka hi uh chite na theihkhiat a, mijuau ahihdan uh na matkhiat leh. 
REV.2.3	Tualeh na thuakjou a, na dohzou a, tualeh kamin jiak a na gimdan leh na gimlouhdan ka thei hi. 
REV.2.4	Hitalehzong demna khat kungnei hi, na itna masa na nutsiattak jiak in. 
REV.2.5	Tuajiakin na pukna laitak theigige inla; kisik inla, tualeh nasep masakpen bawlkik in. Atuachih keileh, kintak in na kiangah kungpai ding a na kisik keileh na meivak tunna pen amun a kipan ka suan ding hi. 
REV.2.6	Hinanleh hihthu ah na hoih hi: Nikolaitan pawlte nasep na huatna ah, huapen ken zong ka hua hi.
REV.2.7	“Kuahileh bilnei jousiahin saptuamte kiang a kha thugen ja hen!
REV.2.7	“A gualjoupa kiangah Pasian paradis laijang a om hinna sing a pat nek ding ka pia ding hi. 
REV.2.8	“Tualeh Smarna khua saptuam vantungmi kiangah hichin gelh in:
REV.2.8	“Amasa pen leh anunung pen, si-a hingkikpa in hihthu agen hi. 
REV.2.9	Na nasepte leh gimthuaknate leh na jawndan, hinanleh na hausa hi ka thei hi. Tualeh Judami hiloupia ka hi chi, setan kikhopna inn hingal, huate gensiatna ka thei hi! 
REV.2.10	Nung thuak ding silte lauken. Ngaiin, etkhiat a na omtheihna ding un dawiin nalak ua khenkhatte thong ah ahung khum ding a, nisawm sung gimthuakna na nei ding uh. Hinanleh sihtanpha in gin-om un, tuachi`n hinna lallukhu kung pia ding hi.
REV.2.11	“Kuahileh, bilnei jousiahin, saptuamte kiang a kha thugen ja hen!
REV.2.11	“A gualjoupa pen sihnihna a natsak in a omkei ding hi. 
REV.2.12	“Tualeh Pergamos khua a saptuam vantungmi kiangah hichin gelh in:
REV.2.12	“Amah namsau alangnih a tat-hiam tuak neipan hihthu agen hi: 
REV.2.13	Na nasep leh na tenna mun, setan touna ngeizong khoisan ahia chih ka thei hi. Tualeh kamin na pomkip a, tualeh ka martal gin-om Antipa, setan tenna nalak ua thah a aomlai in zong nung ginna na tukip hi. 
REV.2.14	Hinanleh demna sil themkhat kung nei hi: ajiak pen Balaam thugin juite hua-ah na ompih a, aman Israeltate maia pukna bawl ding leh, milim biakna sa ne ding leh angkawmna khialhna bawl ding in Balak a thuhilh hi. 
REV.2.15	Huachimah bangin Nikolaitan pawlte thugin jui mi khenkhat zong nanei a, huapen ka hua hi. 
REV.2.16	Kisiik in! Atuachih keileh, kintak in na kiang ah kungpai ding a ka kam a pawt namsau in amauh ka dou ding hi.
REV.2.17	“Kuahileh bilnei jousiahin saptuamte kiang a kha thugen ja hen!
REV.2.17	“A gualjoupa kiangah manna kiphualgu anek ding ka pia ding a, suangkang khat, hua suangtung a minthak atangtu loungal kuaman a theihlouh kigelh ka pia ding hi. 
REV.2.18	“Tualeh Thiatira khua a saptuam vantungmi kiangah hichin gelh in:
REV.2.18	“Pasian Tapa meikuang bang mitnei a, dangka san tawhbang keng neipa in hihthu agen hi. 
REV.2.19	Na nasepte, na itnate, na nasepnate, na ginnate, tualeh na dohzohnate ka thei hi. Tualeh na silbawl a masapen sang in a nunung pen a thupijaw hi. 
REV.2.20	Hitalehzong demna sil themkhat kung nei hi: hua numei Jezebel na phal jiakin, aman amah leh amah Jawlnei ka hi kichi in ka silate angkawmna khialhna bawl ding leh milim biakna sa ne ding in ahilh a a khemgawp hi. 
REV.2.21	Amahnu pen a angkawmna a pat kisik dingin hun ka pia a, hinanleh a kisik kei hi. 
REV.2.22	Ngaiin, amahnu pen damlouhna lupna ah ka pai ding a, tualeh a angkawmpihte pen gimthuakna thupi ah ka puilut ding hi, a silbawl uh a kisik kei uleh. 
REV.2.23	A tate sihna in ka that ding hi. Tualeh saptuam jousiahin keipen lungsim gil leh lungtang jongpa ka hi chih athei ding uh, tualeh na-un un na nasep dungjui un kung pia ding hi. 
REV.2.24	“Tuin nang leh Thiatira khua a om, hih thugin neilou leh, agen uh bang a ‘setan thuthukte theilou,’ mi dang jousiah kiangah ka gen ahi. Tunggikna dang mawng mawng natung uah ka koihkei ding hi. 
REV.2.25	Hinanleh hua na neihsa uh kungpai masiah tukip un. 
REV.2.26	Tualeh agualjoupa leh atawp dong a ka nna sempa kiangah, namte tung a thuneihna ka pia ding hi; 
REV.2.27	ken zong ka Pa a kipat ka muh bang ngeiin, aman zong atung uah bel khengpan bel ahal a akek bangin sikchiang in vai ahawm ding hi, 
REV.2.28	tualeh amah pen jingsol aksi ka pia ding hi.
REV.2.29	“Kuahileh bilnei jousiahin saptuamte kiang a kha thugen ja hen!
REV.3.1	“Tualeh Sardis saptuam vantungmi kiangah hichi`n gelh in:
REV.3.1	“Pasian kha sagih leh aksi sagih neipa in hihthute agen hi. Na nasep ka thei hi; hing min napua a, hinanleh asi na hi! 
REV.3.2	Kiveng inla, tualeh sil omnalai siding a kisate hatsak in, ajiak pen na nasep Pasian maiah a bukim in ka thei kei hi. 
REV.3.3	Tuajiakin na muhdan leh na jakdan theigige inla; tukip in, tualeh kisik in. Huachia na kiveng kei leh guta bangin na kiang ah kungpai ding a, tualeh bangchik hun a na kiang kungtun ding na theikei ding hi. 
REV.3.4	Sardis khua ah a puante uh ninsaklou min tawmnou khat nanei a; tualeh amauhte pen kei tawh, puankang silh in aleng ding uh, chitna aneih jiak un. 
REV.3.5	Kuahileh agualjoupa pen puankang silhsak ahi ding a, tualeh amin uh pen hinna laibu a pat ka thaimang kei ding; ka Pa mai leh a vantungmite mai ah kagum ding hi. 
REV.3.6	“Kuahileh bilnei jousiahin saptuamte kiang a kha thugen ja hen! chi in.
REV.3.7	“Tualeh Philadelphia khua a vantungmi kiangah hichin gelh in:
REV.3.7	“Amah siangthou leh dik, amah David chabi neipa, ahon chiang a kuaman a khaktheihlouh, a khak chiang a kuaman a hontheihlouhpa in hih thute agen hi. 
REV.3.8	Na nasep ka thei hi, en in, na maiah kuaman a khaktheihlouh, kong kihong ka koih hi. Ajiak pen thahatna neunou khat nanei a, tualeh kamin na kitheihmoh bawl ngaikei hi. 
REV.3.9	Ngaiin! Setan kikhopna inn a mi Judami hilou pia ka hi chia juau gente, ngaiin huate kungpia a, amauhte pen hungpaiin na kengbul ah kung biasak ding hi. Nang kung it chih atheihna ding un. 
REV.3.10	Ka kuhkalna thu na kepjiak in, leitung a teng mite etkhiat ding a leitung pumpi a hungtung ding ze-etna hun a kipan in ken zong kung vengbit ding hi. 
REV.3.11	Ngaiin, kintakin kungpai hi, kuaman na lallukhu ahung laksak louhna dingin na silneihsa pen tukip in. 
REV.3.12	Kuahileh agualjoupa pen, ka Pasian tempul ah khuam-in ka pangsak ding a; tualeh a pawtkhia ngai nawn mawng mawng kei ding hi. Tualeh atung ah ka Pasian min leh, ka Pasian khuapi thak Jerusalem, ka Pasian a kipan a van a pat a hung kumsuk min ka gelh ding a, atung ah kamin thak ka gelh ding hi. 
REV.3.13	“Kuahileh bilnei jousiahin saptuamte kiang a kha thugen ja hen!
REV.3.14	“Tualeh Laudisia saptuam vantungmi kiangah hichin gelh in:
REV.3.14	“Amen, theihpihtu gin-om leh diktat, Pasian silsiam bul in hihthute agen hi. 
REV.3.15	“Na nasep ka thei hi; lum lah lumlou, votlah votlou in na om hi. Na vot hiam na sat hiam a na om ka deih hi! 
REV.3.16	Tuachia, lum pelhpulh a, sat lah salou vot lah votlou a na om jiakin, ka kam a pat kung siakhia ding hi! 
REV.3.17	Ajiak pen nangman, Ka hausa a, hauhsatna ka neita, bangmah ka tasam nawnkei, nachi a, tualeh migenthei, haksa-thuakmi, mijawng, mittaw leh guaktang na hihlam na kithei kei hi. 
REV.3.18	Nung hauhsat theihna dingin kham meia halchim leh na guaktang jumhuaina a kilaklouhna dingin nasilh ding puankang leh, na muhtheihna ding a namit na nuh ding mitna lou ka kiang a pat lei dingin kung deihsak hi. 
REV.3.19	Ka it mahmahte pen katai a, ka soisa hi. Tuajiakin, thathou inla, kisik in. 
REV.3.20	Ngaiin! kotbulah dingin, ka kiu hi; mi khatpeuhin ka aw ajak a kot ahon leh, amah kiangah ka lut ding a amah tawh nitak an kane ding a, tualeh aman zong keitoh ane ding hi. 
REV.3.21	A gualjoupa pen ka kiangah ka laltouna ah ka tousak ding a, kei zong ka gualzoh a ka Pa tawh a laltouna a ka tou mahbang in.
REV.3.22	“Kuahileh bilnei jousiahin saptuamte kiang a kha thugen ja hen!”
REV.4.1	Hih silte zoh in ka en a, tualeh ngaiin, van ah kong honsa khat a om hi.
REV.4.1	Tualeh aw ka jak masak pen, pengkul gingbang in kei hung houpih ahi a, “Hihlam ah hung paitou in, tunung a sil om dingte kung musak ding,” achi hi. 
REV.4.2	Thakhat in keipen kha in ka omta a, tualeh ngaiin, van ah laltouna khat akitung a, hua laltouna tungah mikhat atou hi. 
REV.4.3	Tualeh hua a tou-pa pen jasper leh sardia suang bangin a kilang a, tualeh hua laltouna kimkot ah sakhituihup, emerald suang bang a kilang aom hi. 
REV.4.4	Laltouna kimkot ah touna sawmnih leh li a om a, tualeh touna tungah upa sawmnih leh li puankang silh a tou kamu a, amau`n alu uah kham lukhu akhu uhi. 
REV.4.5	Tualeh hua laltouna a pat in tunphete, van gingte, tualeh awte ahung suak a, hua laltouna maiah mei meivak sagih akuang a, huate pen Pasian kha sagihte ahi uhi. 
REV.4.6	Laltouna maiah kristal suang toh kibang, limlang tuipi a om hi.
REV.4.6	Tualeh laltouna lailak leh kimkual ah a mailam leh a nunglam mit a dim ganhing li aom a. 
REV.4.7	Ganhing masapen ahihleh humpinelkai bang ahi a, ganhing nihna pen ahihleh bawngnou bang ahi a, ganhing thumna pen in ahihleh mihing melbang apua a, tualeh ganhing lina pen muvanlai lenglai bang ahi. 
REV.4.8	Hua ganhing li, kha gukchiat neite pen akimkual leh asunglam ua mit a dim ahi ua, tualeh amau`n sun leh jan in tawlngalou in:
REV.4.8	“Siangthou, siangthou, siangthou,
REV.4.8	Toupa Pasian bangkim bawlthei,
REV.4.8	omsa leh omjing leh hung om ding,”
REV.4.8	achi uhi. 
REV.4.9	Hua ganhing lite`n laltouna tung a tou-pa tangtawn a hingjingpa kiangah thupina leh zahna pia a kipahthu agentak un, 
REV.4.10	upa sawmnih leh lite pen laltouna tung a tou-pa maiah khupbok in tangtawn tangtawn a hingjingpa abia ua; tualeh hua laltouna maiah a lallukhute uh koihkhia in,
REV.4.11	“Aw Toupa nang pen,
REV.4.11	thupinate, zahnate, leh thuneihna tangtaak na hi,
REV.4.11	ajiak nangman sil jousiah nabawl a,
REV.4.11	tualeh nangma deihna bang a siam ahi uh,”
REV.4.11	achi uhi.
REV.5.1	Tualeh amah laltouna tung a tou-pa jiatlam ah asunglam leh a nunglam a kigelh chiamtehna sagih a kichiamteh laibujial khat kamu hi. 
REV.5.2	Tuachi`n vantungmi khat aw ngaihtak a kikou a, “Kua ahia laibujial pen hong a hua chiamtehna omte phel ding a taak?” chi kamu hi. 
REV.5.3	Tualeh van ah hin leiah hileh, tualouin leinuaiah hitaleh hua laibujial hongthei leh atung enthei mi kuamah aom takei hi. 
REV.5.4	Tuachi`n hua laibujial hong ding leh sim ding hiam ahihkeileh atung entaak mi kuamah ka muhlouh jiakin hahkah in ka kapta hi. 
REV.5.5	Hinanleh upate lak a khat in ka kiangah, “Kap ken. Ngaiin! Judah nam a humpinelkai, David jung in, hua laibujial pen, hong ding leh hua chiamtehna sagihte phel ding in ajouta hi,” achi hi. 
REV.5.6	Tualeh ka etleh, ngaiin, laltouna leh ganhinglite laiah leh upate laiah thahsa hileh kilawm Belamnou, kii sagih leh mit sagih nei ding kamu a. Huate pen Pasian kha sagih leitung pumpi a sawlkhiatte ahi uhi. 
REV.5.7	Tuachi`n amah a hungpai a laltouna tung a tou-pa khut jiatlam a pat in laibujial pen alata a. 
REV.5.8	Tualeh laibujial pen alaktak in, ganhing lite leh upa sawmnih leh lite pen Belamnou maiah akhupbok ua, kaihging leh gimnamtui a dim kham belhbu atawi chiat ua, huapen misiangthoute thumna ahi. 
REV.5.9	Tualeh amau`n lathak khat asa ua:
REV.5.9	“Nang pen laibujial la a,
REV.5.9	hua chiamtehna pheltaak na hi,
REV.5.9	ajiak pen thah in na om a,
REV.5.9	chichin hamchin, michin leh namchin a pat mite na sisan in Pasian a dingin nungtanta hi. 
REV.5.10	Tualeh i Pasian kiangah lalte leh siampute in nung bawlta hi,
REV.5.10	tualeh leitung ah vai ahawm ding uhi,”
REV.5.10	chi in. 
REV.5.11	Tuachia ka etleh, laltouna leh ganhing lite leh upate kimkot ah vantungmite aw tampi kaja a! Atamdan uh pen sangsawm mun sangsawm leh asang asang a tampi ahi uh, 
REV.5.12	tualeh,
REV.5.12	“Thah a om Belamnou pen
REV.5.12	thuneihnate, hauhsatnate, pilnate, thahatnate
REV.5.12	zahnate, thupinate leh gualjawlnate tangtaak ahi!”
REV.5.13	Tualeh van a om, leia om, leinuaia om leh, tuipi sung a om ganhing jousiahin:
REV.5.13	“Laltouna tung a tou-pa leh Belamnou kiangah,
REV.5.13	gualjawlnate, zahnate, thupinate leh thuneihnate,
REV.5.13	tangtawn tangtawn in omjingta hen!”
REV.5.13	achih uh kaja hi.
REV.5.14	Tuachi`n ganhing lite`n, “Amen!” achi ua. Tualeh upa sawmnih leh liten khupbok in amah tangtawn tangtawn a hingjingpa pen abiata uhi.
REV.6.1	Tuin Belamnou in chiamtehna sagihte lak a khat aphel kamu a, tualeh aw vanpi ging banghial in ganhing lite lak a khat in, “Hungpai in!” En in achih kaja a. 
REV.6.2	Ka etleh, ngaiin, sakolkang khat kamu a. Atung a tuangpa in thal atawi a; tualeh a kiang ah lallukhu khat a kipia a amah pen gualjou leh gualjoujel dingin a kuankhiata hi. 
REV.6.3	Chiamtehna nihna aphel zoh in, ganhing nihna in, “Hungpai inla hung en in!” achih kaja hi. 
REV.6.4	Tualeh sakol dang, mei bang a san khat ahung pawtkhia a; atung a tuangpa kiangah leitung a lemna laksak theihna leh, mite khat leh khat kithahtuah theihna ding uh thuneihna kipia a; tualeh a kiang ah namsau liantak piak ahi. 
REV.6.5	Tualeh chiamtehna thumna aphelzoh in, ganhing thumna in, “Hungpai in,” hung en in! achih kaja a, tuachia ka etleh, ngaiin, sakol vom khat kamu a. Atung a tuangpa in a khut in tehna a tawi a. 
REV.6.6	Tualeh ganhing lite laia pat in aw khat in, “Makhai khat in gehu tehna khat, makhai khat in barli buh tehna thum, tualeh sathau leh uain pen hihsia ken!” achih kaja hi.
REV.6.7	Tualeh chiamtehna lina aphelzoh in, ganhing lina in, “Hungpai inla hung en in!” achih kaja a. 
REV.6.8	Tuachia ka etleh, ngaiin, sakol daang khat kamu a. Atung a tuangpa min ahihleh sihna ahi, tualeh misikhua in amah ajui a. Tualeh amauh kiangah namsau tawh, kial tawh, sihna tawh, tualeh leitung a gamsate that dingin amauh leitung sehli suah sehkhat piak ahi. 
REV.6.9	Tualeh chiamtehna ngana aphelzoh in, maitam nuaiah Pasian thu jiak leh a theihpihna apom jiak ua thah a omte kha kamu hi. 
REV.6.10	Tualeh amauh aw ngaihtak in a kikoukhia ua, “Aw Toupa, siangthou leh dik, bangtan ahia leitung a tengte tung a vaihawmlou leh ka sisan phuba uh lalou a na om ding?” achi uhi. 
REV.6.11	Tuachi`n amauhte puankang a kipiachiat a, a sila hihpihte uleh a unaute uh amauh mahbang a thah a om dingte ahung kim masiah uh, tomkhat na khawl tadih ding a akiang ua hilh ahi uhi.
REV.6.12	Tualeh chiamtehna gukna aphelzoh in, ka en a, ngaiin, jin nasatak in akiling a; tualeh ni pen samul la-ip bangin ahung vomta a, tualeh kha pen sisan bangin ahung omta hi. 
REV.6.13	Tualeh van aksite pen theikung huihpi hattak in amut a agah puamte apulh bangin leiah akia hi. 
REV.6.14	Tuachi`n van pen laibujial kijialbei bangin amangta a, tualeh mual leh tuikulh gam jousiah a omna ua kipan in suanmang in a omta uhi. 
REV.6.15	Tualeh leitung a lengte, miliante, mihausate, galkap liante, mihatte, silate leh zalente mi jousiah pen lei kawhawm leh mual a suangpite ah a kibuta uhi. 
REV.6.16	Mualte leh suangpite kiangah, “Hung netkhum unla amah laltouna tung a tou-pa maia pat leh Belamnou thangpaihna a pat hungphual un! 
REV.6.17	Ajiak a thangpaihna ni thupi hungtung ahita, kua ahia dingjou ding?” achi uhi. 
REV.7.1	Tualeh hih silte nungin vantungmi li leitung ah hi-in, tuipi tungah hi-in, singkung bangmah in amut ling ngailouhna leitung huih lite tawia lei ningli a ding kamu hi. 
REV.7.2	Tuachi`n vantungmi dang suahlam a pat a hungkipan, Pasian hing chiamtehna nei khat kamu a. Tualeh aman akiang ua leitung leh tuipi suksiatna ding kipia vantungmi lite kiangah aw ngaihtak in a kikou a. 
REV.7.3	“I Pasian silate atal ua i chiamteh zoh masiah leitung hi-in tuipi leh singte hileh, hihsiakei un,” chi in. 
REV.7.4	Tualeh chiamteh a omte phazah kaja a, Israeltate nam jousiah a pat nuaikhat leh sangsawmli leh sangli a chiamteh ahi uhi. 
REV.7.5	Judah nam a pat sangsawm leh sangnih, Reuben nam a pat sangsawm leh sangnih, Gad nam a pat sangsawm leh sangnih, 
REV.7.6	Asher nam a pat sangsawm leh sangnih, Naptali nam a pat sangsawm leh sangnih, Manasseh nam a pat sangsawm leh sangnih, 
REV.7.7	Simeon nam a pat sangsawm leh sangnih, Levi nam a pat sangsawm leh sangnih, Issakar nam a pat sangsawm leh sangnih, 
REV.7.8	Jebulun nam a pat sangsawm leh sangnih, Joseph nam a pat sangsawm leh sangnih, Benjamin nam a pat sangsawm leh sangnih.
REV.7.9	Hih silte nung a ka etleh, ngaiin, mipi nasatak kuamah simzohlouh! Namchin, phungchin michih leh hamchin a pat puankang silh a, tualeh tumnah tawia laltouna leh Belamnou maia ding kamu hi. 
REV.7.10	Tualeh amau aw ngaihtak in a kikou ua, “Hundamna pen laltouna tung a tou i Pasian uleh Belamnou a ahi!” chi in. 
REV.7.11	Tualeh vantungmi jousiah laltouna kimkual ah upate leh ganhing lite kimkual ah ading ua, tualeh laltouna mai ah khupbok in amai uh tawh tual si-in, 
REV.7.12	tuachi`n, “Amen! gualjawlnate, thupinate, pilnate kipahthu gennate leh sil bawltheihnate i Pasian kiangah tangtawn tangtawn in omjingta hen! Amen!” chi in Pasian abia uhi.
REV.7.13	Tuachi`n upate lak a khat in ahung houpih a, ka kiangah, “Hih puankang a kijemte kuate ahi ua, tualeh khoia kipat a hungpai ahi ua?” a hungchi a.
REV.7.14	Tualeh ken a kiangah, “Pu aw, nang nathei hi,” kachi hi.
REV.7.14	Tuachi`n aman ka kiangah, “Hihte pen gimthuakna nasatak a pat hung pawtkhiate ahi ua. Tualeh apuante uh Belamnou sisan a sawp in a kangsakta uhi. 
REV.7.15	Tuajiakin amauh pen Pasian laltouna maiah om in, sun leh jan in a tempul ah a nna asem uhi. Tualeh amah laltouna tung a tou-pa pen alak uah ateng ding hi. 
REV.7.16	Agil uh akialngai nawn kei ding a, adang uh atakngai nawn kei ding; tualeh nisa in amauh akangngai nawn kei ding a, ni asatna in zong ahihgim nawn kei ding hi, 
REV.7.17	ajiak Belamnou laltouna lai a ompa pen a belamchingpa uh ahi ding a, tualeh amau hinna tuikhuk ah apaipih ding a. Tualeh Pasian in amit ua pat khitui jousiah a nawtsiang sak ding hi,” chi in. 
REV.8.1	Tualeh aman chaimtehna sagihna aphelzoh in, dakkal lang sung ding bang vantung asip dingdeng hi. 
REV.8.2	Tualeh vantungmi sagih Pasian mai a ding kamu a, akiang uah pengkul sagih piak ahita uhi.
REV.8.3	Tuachi`n vantungmi dang khat a hungpai a gimnamtui halna kham bawm tawiin maitam bul ah ading hi. Tualeh a kiang ah laltouna mai a kham maitam tung a misiangthoute thumna tawh alatkhawm dingin gimnamtui tampi piak ahi hi. 
REV.8.4	Tualeh gimnamtui khu pen misiangthoute thumna tawh kijawk in vantungmi khut a pat in Pasian maiah ajamtouta hi. 
REV.8.5	Tuachi`n vantungmi in gimnamtui halna ala a maitam meiin a thundim a leitung ah a paikhiata hi; tualeh huasan ah awte, vanpi gingte, tunphete leh jinlingte ahung omta hi. 
REV.8.6	Tuachi`n vantungmi sagih pengkul sagih neiten mut ding in a kisata uhi.
REV.8.7	Vantungmi khatna in amut a. Gial leh mei, sisan tawh kihal ahung omta a, huate leitung ah paihkhiat in aom a. Singkung sehthum suah sehkhat akangtum a, tualeh hampa hing jousiah a kangtumta hi. 
REV.8.8	Tuachi`n vantungmi nihna in amut a. Mei a kang, mual lianpi hileh kilawm, tuipi ah paih in aom a. Tualeh tuipi sehthum suah sehkhat sisan ahung suakta hi, 
REV.8.9	tualeh tuipi a om hinna nei ganhingte pen sehthum suah sehkhat asita ua, tualeh longpi zong sehthum suah sehkhat asiata hi.
REV.8.10	Tuachi`n vantungmi athumna in amut a. Tualeh aksi lianpi khat meisel bang a kuang, van a pat in ahung kiasuk a, luidungte sehthum suah sehkhat leh tuinakte tungah atu a. 
REV.8.11	(Hua aksi min pen “Gamsai” ahi.) Tualeh tuipi sehthum suah sehkhat gamsai ahung suakta a, tualeh hua tui khatsak ahihjiak in mi tampi asita hi. 
REV.8.12	Tuachi`n vantungmi alina in amut a. Ni sehthum suah sehkhat, kha sehthum suah sehkhat, aksi sehthum suah sehkhat suksiat in a omta a, tuachi`n sehthum suah sehkhat mialsak a aom ta`k mahbang in, sun pen sehthum suah sehkhat vaklouin a om a; jan zong huachimah bang in. 
REV.8.13	Tualeh ka etleh, vantungmi khat vanlaijawl a leng a aw ngaihtak a, vantungmi thum in amut ding, hua pengkul gin hung om nalai dingte jiak in, “Leia omte tung agik, agik, agik hi!” Achih kaja hi.
REV.9.1	Tuachi`n vantungmi ngana in amut a. Aksi khat van a pat a leia kiasuk kamu a, tualeh a kiang ah kuakhuk tawbei chabi piak in a om hi. 
REV.9.2	Tualeh aman kuakhuk tawbei pen a hong a, tualeh hua kuakhuk a pat in haltuina mei nasatak khu bangin meikhu ahung pawtkhia a, tualeh hua kuakhuk a meikhu jiakin ni leh vanlaijawl ahung mialta hi. 
REV.9.3	Tuachi`n hua meikhu lak a pat in kauphe leitung ah ahung pawtkhia a, lei a mom-aite hatna bang hatna akiang uah piak ahi uhi. 
REV.9.4	Amauh pen a taltang ua Pasian chiamtehna neiloute guak chihlouh leia hampa hiam silhing hiam, ahihkeileh singkung mawng mawng susialou ding a thupiak ahi uhi. 
REV.9.5	Tualeh amauh pen huate that ding a hatna piak ahikei ua, hinanleh kha nga sung bawlgenthei ding a piak ahi uhi. Tualeh abawl gentheihna uh pen mom-ai in mi apeh chiang a anat bang ahi. 
REV.9.6	Huani chiangin mi`n sihna ajong ding ua hinanleh amukei ding uhi, sih a utding ua hinanleh sihna in amauh a taimangsan ding hi. 
REV.9.7	Kauphe mel pen gal kuan ding a mansa a om sakolte bang ahi uh. A lutung uah kham tawh kibang lallukhu hileh kilawm aom a; amaite uh mihing mai abang hi. 
REV.9.8	Amau`n numei sam bang sam anei ua, tualeh aha uh humpinelkai ha bang ahi. 
REV.9.9	Tualeh amau`n sik awmphaw bang awmphaw anei ua, akhajap gin uh galdou ding a kuan sakolleng tampi ging bang ahi. 
REV.9.10	Amau`n mom-ai bangin mei anei ua, ameiah gu aom a, tualeh agu hatdan pen mihingte kha nga sung ahihna thei hi. 
REV.9.11	Tualeh amau`n kuakhuk tawbei vantungmi pen kumpipa in anei ua; Amin Hebrai hamin Abaddon ahi a, Grik hamin Appolion ahi, (“Hihsiapa chihna ahi”). 
REV.9.12	Tunggikna khat abeita. Tunggikna nih hungpai ding a omlai hi.
REV.9.13	Tuachi`n vantungmi gukna in amut a. Tualeh Pasian maia om kham maitam ki lite a pat aw kaja a. 
REV.9.14	Pengkul nei vantungmi kiangah, “Euphrate luipi lian a vantungmi li hen a omte sut in!” chi in. 
REV.9.15	Tuachi`n adakkal leh, ani leh, akha leh, akum, huntak a mihing sehthum suah sehkhat that ding a mansa a kikoih vantungmi lite khah in a omta hi. 
REV.9.16	Tualeh hua sakol tungtuang galkap mite tamdan maktaduai zanih ahi uh: aphakzah uh kigen kaja hi. 
REV.9.17	Tualeh hichibang in mangmuhna in: sakolte leh atung a tuang mei bang a san engdup leh kaat bang a eng awmphaw neite kamu a. Tualeh hua sakolte lutang pen humpinelkai lutang bang ahi a, tualeh akamsung ua pat in mei leh meikhu leh kat apawtkhia hi. 
REV.9.18	Hih gawtna thumte akam ua pat a hung pawtkhia mei leh meikhu leh kaat in mihingte sehthum suah sehkhat thah in a omta hi. 
REV.9.19	Ajiak ahatnate uh pen akam uh leh ameidawn ua om ahi a. Amei uh pen gul tawh kibang ahi a, lutang anei ua; huate a mi a suknat uh ahi.
REV.9.20	Hinanleh hih gawtnate-a silou midangte pen dawite leh mu lah mutheilou, ja lah jatheilou, pai lah paitheilou, kham milimte, daan, sumsan, suang leh sing milimte a biaklouhna ding ua a khut ua a silbawlte uh tawpsan dingin a kisik tuankei uhi. 
REV.9.21	Tualeh a tualthahna uleh, a mibumna uleh, a angkawmna uleh, a guktatna uapan a kisik tuankei uhi.
REV.10.1	Tualeh vantungmi hat dang khat meilum a kituam, van a kipan a hung kumsuk kamu a, tualeh alu ah sakhituihup a om a; amai pen ni bang ahi a, tualeh akeng pen meikhuam bang ahi. 
REV.10.2	Akhut ah laibujial neukhat phensa atawi a. Akeng jiatlam tuipi tungah a nga a, akeng veilam leitung ah a nga hi, 
REV.10.3	tualeh amah pen, humpinelkai hawk bangin a kikou a. A kikouzoh in van ging sagihten a aw uh asuahta uhi. 
REV.10.4	Van ging sagihten a aw uh asuah tak un, gelh dingin ka kisata a, tualeh van akipan aw khat in ka kiangah, “Van ging sagihte sil gen imchip inla, gelh ken!” chi in kaja hi.
REV.10.5	Vantungmi tuipi tung leh lei tung a ding ka muh in akhut vanlam ah a tungtou a 
REV.10.6	tualeh tangtawn tangtawn a hingjingpa, van leh asung a sil omte, lei leh asung a sil omte, tuipi leh asung a sil omte min in ka kichiam a, “Zekaina om nawnlou ding in! 
REV.10.7	Hinanleh vantungmi sagihte aw ginlai nite a amut ding kuan chiangin, Pasian thugu`k kiphual pen a sila Jawlneite kiang a anagensa bangin zohsiang ahita ding hi,” chi in.
REV.10.8	Tuachi`n van a kipan aw kajak in, “Pai inla, Tuipi tung leh lei tung a ding vantungmi khut a laibujial neu phensa om pen vala in,” ahung chikik a. 
REV.10.9	Tuachi`n vantungmi kiangah ka vapai a akiang ah, laibujial neupen hungpia in, kava chi a; tualeh aman ka kiangah, “La inla, nekhin siangin; hih in nagil akhasak ding a, hinanleh na kam ah khuaiju bangin akhum ding hi,” achi hi.
REV.10.10	Tuachi`n vantungmi khut a pat in laibujial neupen kala a, ka nesiang a, tualeh hih pen ka kam ah khuaiju bangin akhum a, hinanleh kanekzoh in kagil pen akhata hi. 
REV.10.11	Tualeh aman ka kiangah, “Mi tampite leh, nam tampite leh, ham tampite leh, kumpipate maiah Pasian thu nagen sawn ngeingei ding ahi,” ahung chi hi.
REV.11.1	Tuachi`n pumpeng chiang tehna bang khat ahung kipia a, tualeh vantungmi ading a, ka kiangah, “Thou inla Pasian tempul leh maitam leh asung a biatute teh in. 
REV.11.2	Hinanleh huangsung tempul pualam tehken; nusia in, ajiak huapen Jentelte kiang a piak ahita hi, tualeh khuapi siangthou pen amau`n kha sawmli leh nih a tuanden ding uhi. 
REV.11.3	Tualeh ka theihpihtu nihte kiangah silbawltheihna ka pia ding a, amau`n la-ip silh in ni sangkhat leh zanih leh sawmguk sung thu agen ding uhi,” achi hi.
REV.11.4	Hihte pen Olive sing nihte leh leitung Pasian maia ding meivak tunna nihte ahi uhi.
REV.11.5	Tualeh mi khatpeuhin amauh ahihnatleh, akam uapat mei hung pawtkhia in a melmate uh a kangmang a; tualeh mi khatpeuhin amauh ahihnatleh, huachimah bang a thah in aom ding hi. 
REV.11.6	Hihte`n a thugen hunsung ua guah juklouhna dingin van khaktheihna sil bawltheihna anei ua. Tualeh tui sisan suaksak theihna leh, a ut dandan ua leitung gawtna chinteng a gawttheihna, silbawltheihna anei uhi. 
REV.11.7	Tualeh atheihpihna thugen uh azoh chiang un, kuakhuk tawbei a pat hung pawtkhia gamsa in adou ding a. Ajou ding, tualeh athat ding hi,
REV.11.8	tualeh aluang uh pen kha lam a Sodom leh Izipt kichi, i Toupa uh zong kilhden a om na khuapi thupitak kongjing ah alum ding hi. 
REV.11.9	Tuachi`n mipite leh, phungchin leh, hamchin leh, namchin a miten nithum leh akim aluang uh a en ding ua, aluang uh hankhuk a vuiding aphal kei ding uhi. 
REV.11.10	Tualeh leitung a tengte a kipak ding ua gualnop a bawl ding ua. Tualeh silpiakte a kikhaktuah ding uhi, ajiak pen hih Jawlnei nihten leitung a tengte ana bawlgenthei mahmah uhi. 
REV.11.11	Tuin nithum leh akim zoh in, Pasian a kipan hinna kha asung uah alut a, akeng un ading uhi, tualeh amauh mute tungah launa thupitak a tungta hi. 
REV.11.12	Tualeh amau`n van a kipan a aw ngaihtak in, “Hihlam ah hungpaitou un!” Akiang ua achih aja ua, tualeh amauh meilum lak ah van ah akahtouta ua a melmate un amauh amu uhi. 
REV.11.13	Huahun laitak mah in jin nasatak in aling a, tualeh hua jinling ah mi sangsagih thah in a om hi. Avalteng pen alau mahmah ua van Pasian kiangah thupina apiata uhi. 
REV.11.14	Tunggikna nihna abeita a. Ngaiin, tunggikna thumna ahung paipah ding hi!
REV.11.15	Tuachi`n vantungmi sagihna in a pengkul amut a, van ah aw ngaihtak aging a, “Hih leitung kumpi gamte pen i Toupa uleh Krist kumpi gam ahung hita, amah pen tangtawn tangtawn in kumpi in atou ding hi!” chi in. 
REV.11.16	Tualeh Pasian maia a laltouna ua tou upa sawmnih leh lite pen khupbok in Pasian abia ua, 
REV.11.17	amau`n:
REV.11.17	“Na kiang ah kipahthu kunggen uhi, aw Toupa Pasian hattungnung, omjing leh, omsa leh, hung om ding!
REV.11.17	Ajiak nangman na thahatna thupitak na lata a
REV.11.17	tualeh vai nahawmta hi!
REV.11.18	Namte aheh ua,
REV.11.18	tualeh na thangpaihna a hungtungta,
REV.11.18	tualeh misite vaihawmsakna ding leh,
REV.11.18	na silate,Jawlneite leh
REV.11.18	misiangthoute leh, na min laute,
REV.11.18	milian leh mineu kiang a,
REV.11.18	nuamman piakna ding hun leh,
REV.11.18	leitung susiate na suksiatna ding hun pen a hungtungta hi!”
REV.11.18	chi in. 
REV.11.19	Tuachi`n van ah Pasian tempul akihongta a, a tempul sung a thukhun bawm ahung kimu a; tualeh tunphe bang, awging bang, van ging bang, jinling bang, tualeh gialkia thupitak bang ahung omta hi. 
REV.12.1	Tualeh van ah chiamtehna thupitak khat ahung kilang a. Numei khat ni a kithuam, akengnuai ah khapi, tualeh a lutung ah lallukhu aksi sawmlehnih ahung om a. 
REV.12.2	Tuachi`n amahnu pen naupai ahi a, nauvei leh nau suakkhia ding natna in akapta hi.
REV.12.3	Tualeh chiamtehna dang van ah ahung kilang kik a. Ngaiin, mei bang a san gulpi, lutang sagih leh kisawm nei, alutung a manglukhu sagih khu ahung om hi. 
REV.12.4	Amei in van a aksi sehthum suah sehkhat akai a leiah apaikhiata a. Tualeh anau asuahkhiat phetleh ana valhjoupai dingin gulpi pen numei nausuak dingnu maiah ading hi. 
REV.12.5	Amahnu in ta pasal, namjousiah tung a sikchiang a vaihawmtu ding khat ahung neikhiata a. Tualeh ata pen kipelkhia in Pasian leh a laltouna ah laktouh in a omta hi. 
REV.12.6	Tuachi`n numeinu pen ni sangkhat leh zanih leh sawmguk avaaktheihna ding un gamdaiah Pasian in abawlsa mun ah a taimangta hi.
REV.12.7	Tualeh van ah kidouna aom a, Michael leh a vantungmite`n gulpi adou ua. Tualeh gulpi leh a vantungmiten zong adou uhi; 
REV.12.8	hinanleh a joutakei ua, amun uh zong van ah muh in a omnawn takei hi. 
REV.12.9	Tuachi`n gulpi lian pen paihkhiat in a omta a, hua gulpitek pen Dawi leh setan zong a kichi hi, leitung pumpi khemtu, amah pen leitung ah paihkhiat in a omta a, a vantungmite zong amah tawh paihkhiat in a om uhi. 
REV.12.10	Tuachi`n van ah aw ngaihtak khat in, “Tuinjaw i Pasian uh hutdamna leh! Thahatna leh! Kumpi gam leh Krist thuneihna a hungtungta hi! Ajiak pen i unaute uh hektu pen paihkhiat in a omta hi, aman asun ajan in i Pasian maiah amau ahek hi. 
REV.12.11	Tualeh amau`n Belamnou sisan jiak leh atheihpihna thu uh jiakin amah pen ajouta ua, tualeh sihtanpha in ahinna uh a itkei uhi. 
REV.12.12	Tuajiakin nou van leh asung a tengte kipak un! Hinanleh leitung leh tuipi a tengte tung agik hi! Ajiak pen hun tomnoukhat aneita chih a theihjiak in, dawipen heh mahmah in, na kiang uah ahung paisukta hi.”
REV.12.13	Tuin gulpi in leitung a paihkhiat ahi chih atheihtak in hua numei ta pasal neinu pen agawtta hi. 
REV.12.14	Hinanleh numeinu pen gulpi mai a kipan hunkhat leh, hunte leh, hun kimkhat khawia a omna ding mun a alenlut theihna dingin, muvanlai liantak kha piak ahi a. 
REV.12.15	Tuachi`n gulpi in numeinu tui a tawhmangsak theihna dingin, anung ah tuikhanglian banghial in akam a pat tui a siakhia hi. 
REV.12.16	Hinanleh leiin numeinu apanpih a; leiin akam akak a hua gulpi in akam a pat a siatkhiat tuikhanglian pen a valhbeita hi. 
REV.12.17	Tualeh gulpi pen numeinu tungah aheh mahmah a, a chikhak omsun Pasian thupiak juite leh, Jesu Krist theihpihna pomtute douding in a kuanta hi. 
REV.12.18	Tuachi`n gulpi pen tuipi piau sehnel tungah a dingta hi.
REV.13.1	Tuachi`n tuipi sehnel tungah ka ding a, tuipi-a kipanin gamsa khat lu sagih leh kisawm nei; a kite tung a lallukhu sawm nei, tualeh a lutungte a Pasian gensiatna min nei hung pawtkhia ka muta hi. 
REV.13.2	Tualeh hua ka gamsa muh pen gialbem tawh kibang ahi a, akeng vompi keng abang a, akam pen humpinelkai kam bang ahi. Tualeh amah pen gulpi in a silbawltheihna leh atouna leh thuneihna thupitak apia hi. 
REV.13.3	Tualeh a lutangte lak a khat pen sihpih ding khop hial a liam hileh kilawm in kamu a, tualeh sihna khop hial a aliamna pen ahung damta a, leitung pumpi in hua gamsa pen lamdang sa in ajuita uhi. 
REV.13.4	Tuachi`n gamsa kiang a thuneihna pia gulpi pen abiata ua, tualeh amau`n, “Gamsa tawh kibang kua aom a? Amah tawh kidoungam kua ahia aom?” chi`n gamsa pen abia uhi.
REV.13.5	Tualeh amah pen sil thupitakte genna ding leh Pasian gensiatna ding kam a kiang ah piak ahi a, kha sawmli leh nih sung thuneihna piak ahita hi. 
REV.13.6	Tuachi`n aman Pasian gensiatna leh, amin leh atenna inn leh van a tengte gensiatna in akam akakta hi. 
REV.13.7	Akiang ah misiangthoute tawh kidou ding leh amauh zoh ding thupiak ahita a. Tualeh phungchin leh, namchin leh, hamchin tung a thuneihna piak ahita hi. 
REV.13.8	Tualeh leitung a teng jousiah leitung kisiamchil a pat a gohsa Belamnou hinna laibu a amin uh ki gelhkhalouten amah abia ding uhi. 
REV.13.9	“Mi khatpeuhin bil aneihleh ja hen! 
REV.13.10	Mi kuahileh sal a puiluttu, sal in atang ding a; mi kuahileh namsau a that tuh, namsau a thah in aom ding hi. Hihsan ah misiangthoute dohzohna leh ginna a kilang hi.” 
REV.13.11	Tuachi`n gamsa dang leitung a kipan a hung pawtkhia khat ka mu a; tualeh belam bang ki nih anei a, gulpi bangin thu agen a. 
REV.13.12	Tualeh aman gamsa masapen thuneihna jousiah amaiah ajang a, leitung leh asung a tengte gamsa masapen sihna khop hial a liam hungdamkik pen a biasakta hi. 
REV.13.13	Aman mihingte mitmuh in van a pat leitung ah meibang samkhia hial in, chiamtehna thupi taktakte abawl a. 
REV.13.14	Tualeh hua gamsa mitmuh a sillamdang nna bawltheihna akiang a piak a omte zang in, leitung a omte kiangah, namsau a satna maliam neia hing nalai hua gamsa lim nabawl ding uh ahi, chin leitung a tengte a khemta hi. 
REV.13.15	Tualeh gamsa lim a hamtheihna ding leh gamsa lim bialou jousiah a thahtheihna ding a gamsa lim kiang a hunakna piaktheihna silbawltheihna aman anei hi. 
REV.13.16	Aman mijousiah, aneu leh alian, hausa leh jawng, saltang leh tanglou hitaleh, akhut jiatlam uah ahihkeileh atal uah chiamtehna aneisak chiat a, 
REV.13.17	tualeh chiamtehna hiam, gamsa min hiam, ahihkeileh amin nambar neite chihlouh mi kuamah in leizong a leithei kei ding ua, juak zong a juaktheih kei ding uhi.
REV.13.18	Hihsan ah pilna akilang hi: Kuapeuh theihsiamna neiin gamsa nambar pen sim hen, ajiak pen hihpen mihing nambar ahi. Ama nambar pen 666 ahi.
REV.14.1	Tuachi`n ka en a, ngaiin, Belamnou Zion mual a ding leh; atal ua a Pa uh min kigelh chiat nuaikhat leh sangsawmli leh sangli kamu hi. 
REV.14.2	Tualeh van a pat aw khat, tui tampi luang ging leh van ging ngaihtak bang kaja a, tualeh kaihging tumte kaihging tumging bang kaja hi. 
REV.14.3	Amau`n laltouna mai leh ganhing lite mai leh upate maiah lathak hileh kilawm asa ua. Leitung a pat a tatkhiat hua nuaikhat leh sangsawmli leh sanglite chihlouh hua la kuaman ajilthei kei uhi. 
REV.14.4	Hihte pen numeia kisubuah loute ahi uh, nungak siangthou bang ahihjiak un; hihte pen apaina teng a Belamnou juitute ahi uhi. Hihte pen Pasian leh Belamnou ding a gah masapen hi ding a mite lak a kipan a tatkhiat ahi uhi. 
REV.14.5	Tualeh akam uah juauthu aom kei a; Pasian laltouna maiah gensiat beiin aom uhi. 
REV.14.6	Tuachi`n vantungmi dang khat leitung a teng namchin, phungchin, hamchin leh hamchin kiang a tangkoupih ding tangtawn tangthupha neia vanlaijawl a leng kamu a. 
REV.14.7	Aw ngaihtak a kikouin, “Pasian lau unla, a kiang ah thupina pia un! Ajiak pen a vaihawmna a hungtungta hi. Tualeh amah pen van leh lei leh tuipi leh tuinakte siamtu pen bia un!” achi hi.
REV.14.8	Tualeh vantungmi dang, anihna in ajui a, “Hua khuapi thupitak Babilon tuh achimta hi, achimta hi! A angkawmhat thangpaihna uain nam jousiah adawnsak jiakin!” chi in. 
REV.14.9	Tuachi`n vantungmi, athumna in, amauh a jui a, “Mi khatpeuhin gamsa leh alim abiak a, ataltang hiam, akhut hiam a a chiamtehna aneihleh 
REV.14.10	Pasian thangpaihna uain, ahehna nou kisung dimlet pen adawn ding a, tualeh vantungmi siangthou mai leh Belamnou maiah mei leh kat a gawt in aom ding hi, chi in. 
REV.14.11	Tualeh a gawtna uh meikhu pen tangtawn tangtawn in a jamtou a. Gamsa leh alim biate leh akhut a chiamtehna nei jousiahten sun hiin jan hitaleh khawl tawldamna amukei ding uhi.” 
REV.14.12	Hihsan ah, Pasian thupiak juite leh Jesu gingta misiangthoute thuakzohna akilang hi.
REV.14.13	Tuachi`n van akipan aw khat in ka kiangah, “Gelh in: Tu-a pat misi Toupa a site pen ahampha uhi!”
REV.14.13	“Ahi, kha in! Asep gimnate uh khawlsan a, asilbawlte un hungjui ding ahihjiak in, achi hi,” chih kaja hi.
REV.14.14	Tuachi`n ka en a, ngaiin, meilum kang leh, hua meilum tung a Mihing Tapa hileh kilawm, a lutung a kham lallukhu khu a, akhut a kawite hiam tawi kamu a. 
REV.14.15	Tualeh vantungmi dang khat tempul a pat a hung pawtkhia, aw ngaihtak a kikou in meilum tung a tou-pa kiangah, “Na kawite jang inla at in, nang dingin a at hun tungta hi, ajiak pen leitung buhte akuaita hi!” achi hi. 
REV.14.16	Tuachi`n hua meilum tung a tou-pan akawite leitung ah a jangkhiata a, leibuhte at in aomta hi.
REV.14.17	Tuachi`n vantungmi dang khat van a tempul a kipat in ahung pawtkhia a, aman zong kawite hiam khat atawi hi.
REV.14.18	Tualeh meitung a thunei vantungmi dang khat, maitam a pat in ahung pawt a. Aw ngaihtak a kikouin kawite hiam neipa kiangah, “Na kawite hiam jang inla lei grepgah bomte khawm in, ajiak pen grepte aminsiangta hi!” achi hi. 
REV.14.19	Tuachi`n vantungmi in a kawite leitung ah ajangta a lei grepte akhawm a, tualeh huate Pasian thangpaihna uain hekna ah apailutta hi. 
REV.14.20	Tualeh uain hekna pen khuapi pualam ah keng a totchil in a omta a, tualeh uain hekna a kipat sisan pen sakol kamkaih tanpha in farlong sangkhat leh zaguk sung ahung luangkhiata hi.
REV.15.1	Tuachi`n van ah, chiamtehna thupi leh lamdang. Vantungmi dang sagih gawtna sagih nei kamu a, huate ah Pasian thangpaihna bukimta ahihjiak in, gawtna nunung ahita uhi.
REV.15.2	Tualeh meitawh kihel tuipi limlang hileh kilawm leh gamsa tung leh alim tung a gualjoute, achiamtehna leh amin nambar tung a gualzohna tangte. Pasian kaihging tum a tuipi limlang tung a ding kamu hi. 
REV.15.3	Tualeh amau`n Pasian sila Mosi leh Belamnou la asa ua:
REV.15.3	“Na silbawlte a thupi in a lamdang hi,
REV.15.3	Toupa Pasian hattungnung!
REV.15.3	Na lampite adik in atak hi,
REV.15.3	Aw Nang misiangthoute kumpipa! 
REV.15.4	Kuan ahia nang hung laulou in?
REV.15.4	Aw Toupa na min a pahtawi louh ngam ding uh?
REV.15.4	Ajiak nangguak siangthou na hi.
REV.15.4	Ajiak nam jousiah a hungpai ding ua
REV.15.4	namai ah ahung bia ding uhi,
REV.15.4	ajiak na vaihawmna dikte suklat in a omta hi.”
REV.15.5	Hih silte zoh in ka etleh, ngaiin, van ah theihpihna tempul biakbuk pen aki hong a. 
REV.15.6	Tualeh vantungmi sagihte gawtna sagihte tawiin puan siangthou leh vam a kithuam in, tualeh a om uh kham kawnggak a gak in Pasian tempul a pat ahung pawtkhia ua. 
REV.15.7	Tuachi`n ganhing lite lak a khat in hua vantungmi sagihte kiangah, tangtawn tangtawn a hingjing Pasian thangpaihna a dim kham belhbu sagih a piata hi. 
REV.15.8	Tualeh tempul pen Pasian thupina leh a silbawltheihna a kipan meikhu in adimta a, tualeh hua vantungmi sagihte gawtna sagih pen a kizoh masiah in tempul sung ah kuamah alutthei takei uhi. 
REV.16.1	Tuachi`n tempul sung a pat in aw ngaihtak khat in vantungmi sagihte kiangah, “Pai unla Pasian thangpaihna belhbute leitung ah va buakhia un!” achih kaja hi.
REV.16.2	Tuachi`n akhatna pen apai a a belhbu leitung ah a buakhia a. Tualeh gamsa chiamtehna nei leh alim biate tungah buahna leh meima huaisia hahnat a na ahung suakta hi.
REV.16.3	Tuachi`n vantungmi anihna in a belhbu tuipi tungah a buakhia a. Tualeh hihpen misi sisan bangin ahung omta a, tualeh tuipi sung a om hinna nei jousiah asita uhi.
REV.16.4	Tuachi`n vantungmi thumna in a belhbu luidungte leh tuinakte ah asungbua a, tualeh huate sisan ahung suakta hi. 
REV.16.5	Tualeh tuite tung a thunei vantungmi in, “Aw Toupa, hih silte a vai nahawm jiakin, Nang omjing leh omkhin leh hung om dingpa na diktat hi! 
REV.16.6	Ajiak pen amau`n misiangthoute leh Jawlneite sisan anasuah ua, tualeh nang a dawn ding un amau sisan na piata hi. Dawntaak mawng ahihjiak un!” achih kaja hi. 
REV.16.7	Tualeh maitam a kipat adang khat in, Ahi, “Toupa Pasian hattungnung, na vaihawmte atak in adiktat hi!” achih kaja hi.
REV.16.8	Tuachi`n vantungmi alina in a belhbu Ni tungah asungbua a, tualeh amah kiangah mite meia haikak theihna silbawltheihna piak ahi. 
REV.16.9	Tualeh mite pen mei samah mah a haikak in aom ua, tualeh hih hiite a gawtna tung a thuneipa Pasian min agensia ua, tualeh amah kiang a thupina pia ding in a kisik nuamkei uhi.
REV.16.10	Tuachi`n vantungmi angana in a belhbu gamsa laltouna tungah asungbua a, tualeh a kumpi lalgam pen mialna in a pumdimta a; tualeh amau`n na asak jiak un alei uh a themthem in apetkiamta uhi, 
REV.16.11	anatnate uh leh a meimate uh jiakin van Pasian agensia ua, asilbawlte uh akisik tuankei uhi.
REV.16.12	Tuachi`n vantungmi gukna in a belhbu Euphrate luipi ah a sungbua a, tualeh suahlam kumpipate a ding lampi bawl ahihtheihna dingin atuipen a kangsiangta hi. 
REV.16.13	Tualeh ukeng tawh kibang khanin thum gulpi kam a kipan leh, Jawlnei taklou kam a kipan a hungpawt kamu a. 
REV.16.14	Amauh pen hattungnung Pasian nithupi a kidouna a kaikhawm ding a leitung kumpi leh leitung pumpi paikhia, sillamdang bawl dawite kha ahi uhi.
REV.16.15	“Ngaiin! Guta bangin kungpai hi! Kigingjing leh puan silhsa a om tuh a hampha hi, atuachih keileh guaktang in avak ding a ajumhuaina a mukha ding uhi!”
REV.16.16	Tualeh amau`n amauhte mun khat, Hebrai ham a Armageddon kichi ah apuikhawmta uhi.
REV.16.17	Tuachi`n vantungmi sagihna in a belhbu huihkhua ah asungbua a, tualeh van a tempul a pat leh, laltouna a kipanin aw ngaihtak ahung suakkhiata a, “Bawlzoh ahita!” achi hi. 
REV.16.18	Tualeh awte, sil gingte, vanpi gingte leh tunphete ahung om ua. Tualeh jin nasatak aling a, huachibang jinling nasia leh thupi leitung a mihing om a kipat a omkha naikei hi! 
REV.16.19	Tualeh khuapi thupi pen sehthum in kikhen a, tualeh namte khuapite pen achimta hi. Tualeh a thangpaihna nou pen akiang a piak dingin Babilon khuapi thupi tuh Pasian maiah theihkhiat in ahung omta hi. 
REV.16.20	Tuachi`n tuikulh gam jousiah a taimangta a, mualte zong muh in aom nawn takei hi. 
REV.16.21	Tualeh gial thupitak atang khat talent khat a gik van a pat in mite tungah akia a, tualeh miten hua gial a gawtna jiakin Pasian agensia uhi, ajiak pen hua gawtna pen ahuaisia mahmah hi.
REV.17.1	Tuachi`n belhbu sagih tawi vantungmi sagihte lak a khat hungpaiin ahung houpih a ka kiangah, “Hungpaiin, tui tampi tung a tou kijuaknu thupitak tung a vaihawmna kung ensak ding. 
REV.17.2	Leitung a kumpipate`n amahnu a angkawmpih ua, tualeh a angkawm hatna uain in leitung a tengte dawnkhamsak in a om uhi,” achi hi.
REV.17.3	Tuachi`n aman keipen kha in gamdaiah ahung puamangta hi. Tualeh numei khat Pasian gensiatna min a pumdim, lutang sagih leh kisawm nei gamsa sandup tung a tou kamu a. 
REV.17.4	Hua numeinu pen puan sandup leh sandaang in akijem a, kham leh suangmantam leh, tuikepsuang in akijem a, a angkawm hatna kihdak om leh buahna a dim kham nou pen akhut in atawi hi. 
REV.17.5	Tualeh a taltang ah min khat, Thuguk kiphual: “Babilon thupi, kijuakte leitung a kihdak huaite nu,” chi`n a kigelh hi. 
REV.17.6	Hua numeinu pen misiangthoute sisan leh Jesu martarte sisan dawnkham in kamu a.
REV.17.6	Tualeh amahnu ka muhtak in ken lamdang kasa a tualeh chijat-huai kasa mahmah hi. 
REV.17.7	Hinanleh vantungmi in ka kiangah, “Bang ding a lamdang sa nahia? Hua numei leh atuanna lutang sagih leh kisawm nei gamsa thugu`k kung hilh ding hi. 
REV.17.8	Hua na gamsa muh pen a omkhin a, aom kei a, tualeh kuakhuk tawbei a pat ahung pawtkhia ding a manthaina ah apai ding hi. Tualeh leitung siamchil a pat leitung a teng hinna laibu a amin uh kigelhlouten hua gamsa omkhin leh omnawnlou leh hung om ding pen amuh chiang un lamdang asa mahmah ding uhi.
REV.17.9	“Hihsan ah pilna lungsim aom hi. Lutang sagihte pen, numeinu touna mual sagihte ahi uhi: 
REV.17.10	kumpi sagih aom a, ngate apu`kta a, khat a om a, tualeh adang ahung omnai kei hi; tualeh a hungpai chiangin tomnoukhat sung aom ding hi. 
REV.17.11	Hua gamsa omkhin leh omlou pen amah mah zong agiatna ahi a, tualeh sagihte lak a ahi a, tualeh manthaina ah apai hi.
REV.17.12	“Hua kisawm namuhte pen kumpi lalgam neinailoute ahi uhi, hinanleh amau`n gamsa tawh dakkal khat sung kumpipate bang a thuneihna anei uhi. 
REV.17.13	Hihte lungsim khat in a om ua, tualeh gamsa kiangah a thuneihna uleh ahatna uh apia ding uhi. 
REV.17.14	Hihte`n Belamnou a kidoupih ding ua, tualeh Belamnou in amauh ajou ding hi, ajiak amah pen toupate Toupa leh kumpite Kumpipa ahi, tualeh amah tawh omte pen sapte, telte, tualeh gin-omte ahi uhi,” achi hi.
REV.17.15	Tuachi`n aman ka kiangah, Kijuaknu touna na tui muhte pen, mite leh, mipite leh namte leh, hamte ahi uhi. 
REV.17.16	Tualeh gamsa tung a kisawm namuhte, hihte`n kijuaknu ahua ding ua; hihsia leh saguak in abawl ding ua; asa ane ding ua tualeh meiin ahalmang ding uhi. 
REV.17.17	Ajiak pen Pasian thute suktangtung a aom masiah amah deihlam a bawltheihna ding uleh, lungsim khat aneihna ding uleh, alalgam uh gamsa kiang a a piaktheihna ding un Pasian in a lungtang uah akoihta hi.
REV.17.18	Tualeh, “Hua na numei muhnu pen hua khuapi thupi leitung a kumpipate tung a vaihawmtu pen ahi,” achi hi.
REV.18.1	Hih silte zoh in vantungmi dang khat silbawltheihna thupitak neia van a pat hung kumsuk kamu a, tualeh athupina in leitung ataan vaak a. 
REV.18.2	Tualeh amah aw ngaihtak in hahkou in akikou a: “Babilon thupi achimta hi! Achimta hi! Dawite tenna leh, kha buah chinteng kulh, vasa sianglou leh, kihdak om chinteng bawm ahung hita hi. 
REV.18.3	Ajiak nam jousiahin a angkawm hatna thangpaihna uain adawnta ua. Tualeh leitung a kumpipate`n amah a angkawmpih ua, amah noptatseng jiakin leitung a summet bawlte ahausa gawpta uhi,” achi hi.
REV.18.4	Tualeh van a pat aw dang khat kaja a,
REV.18.4	“Ka mite a khialhna a na jauhlouhna ding un leh!
REV.18.4	amahnu tawh agawtna na tankhawm louhna ding un;
REV.18.4	amah a pat hung pawtkhia un!
REV.18.5	Ajiak a khialhnate van atungta a,
REV.18.5	tualeh a gitlouhnate Pasian in atheigige hi.
REV.18.6	Aman ahung piak bangbang in amah pia unla;
REV.18.6	asilbawl bang jelin alehnih in thuk un.
REV.18.6	ahalna nou ah amah dingin
REV.18.6	alehnih in halsak un.
REV.18.7	A kithupisakna zah leh a noptatna zahzah in,
REV.18.7	amah bawlgim un.
REV.18.7	Ajiak aman a lungtang in,
REV.18.7	‘Kumpinu in katou a!
REV.18.7	meithai ka hikei a,
REV.18.7	ka lungkham ngaikei ding, achi hi.
REV.18.8	Tuajiakin nikhat thu in amah gawtna
REV.18.8	sihna leh kialna leh su`nna ahung tung ding a.
REV.18.8	amahnu pen huaisiatak in meiin akangtum ding hi,
REV.18.8	ajiak pen amah tung a vaihawmtu Toupa Pasian pen ahat ahi,”
REV.18.8	achi hi.
REV.18.9	Leitung a kumpipate, amah na angkawmpih a amah tawh nuamtak a na omten, amahnu kakna meikhu amuh chiang un akah ding uhi. 
REV.18.10	Amahnu kibawlgim jiak a lau a gamla pia dingin, “Tajang aw! Tajang aw! Babilon khuapi thupi, khuapi hat! Dakkal khat sung a natung a vaihawmna a hungtunta`k a maw!” achi ding uhi.
REV.18.11	Tualeh leitung a summet bawlte`n amahnu kah in asu`n ding uh, ajiak mi kuamah in asummet bawlna uh alei nawnlouh ding jiak in; 
REV.18.12	asummet bawlnate-uh pen kham leh dangka-eng, suangmantamte, tuikepsuangte, puan malngatte, puan sandupte, puan nemte, puan sandaangte, saiha a kibawl bel chituam tuamte, sing mantampente, daante, sikte leh suangkaang bel chituam tuamte; 
REV.18.13	tualeh singthakte, sil namtuite, sathau namtuite, begawte, uainte, annelte, gehute, gante tualeh mite hinnate bang ahi. 
REV.18.14	“Silgah na lunggulhte`n nang ahung nusiata ua, sil limtuak leh hoih jousiahin nang ahung paimangsanta hi, hihte pen na mungai nawnkei ding hi!” 
REV.18.15	Hih silte a summet bawl amahnu jiak a hung hausate pen amahnu ki bawlgimna laujiakin gamlapi a dingin. Kap in asu`n ding ua,
REV.18.16	tualeh, “Tajang aw! Tajang aw khuapi thupi! Puan malngat leh, puan sandup leh puan sandaang, kham leh suangmantam leh tuikepsuang a kijempi! 
REV.18.17	Dakkal khat sung maimai in hihbang a hauhsatna thupi bangmahlou ahung suakta`k mai!”
REV.18.17	chi in.
REV.18.17	Tualeh longpu jousiah leh long a tuangte jousiah leh long mite leh tuipi tung a summet bawl jousiahte gamlapi ah ading ua, 
REV.18.18	akakna meikhu amuh un a kikoukhia ua, “Hih khuapi thupi bang khoiah aom a!”
REV.18.18	achi uhi. 
REV.18.19	Amau`n a lutung ua leivui kitheh in a kikoukhia ua, kap leh mau pum in, “Tajang aw! tajang aw! Amah manphat jiak a tuipi a long neite hihhauhsat a omna khuapi thupi! Dakkal khat sungin suksiat ahung hita hi!”
REV.18.20	Nang van leh sawltak siangthoute leh Jawlneite! Amahnu tung ah nuam un! Ajiak Pasian in amahnu tungah na phuba uh ahung laksakta hi!
REV.18.21	Tuachi`n vantungmi hattak khat in buhgawina suang liantak hileh kilawm suang lian khat ala a tuipi ah apailut a, “Hichibang a nasatak in Babilon khuapi thupi pen paihkhiat in aom ding a, muhkik in a omngai nawn kei ding hi. 
REV.18.22	Kaihging tumte, lasiamte, theile mutte, leh pengkul mutte a pan ging kilawm nasung ah a kijangai nawn kei ding hi! Khutsiammi, banglampeuh a khutsiam mawng mawng nasung ah aki munawnkei ding a; tualeh buhgawina gin mawng mawng zong jaak in aom ngainawn kei ding hi! 
REV.18.23	Meivak vaak zong nasung ah ataang nawn kei ding a; mou leh mouneitu aw zong akijangai nawnkei ding. Ajiak na summet bawlte hih leitung miliante ahi ua, na bumsiamna-a nam jousiah khem a aom ta`k jiak in!”
REV.18.24	Tualeh amahnu sungah Jawlneite leh, misiangthoute leh, leitung a thah a omjousiahte sisan muh in a omta hi, achi hi. 
REV.19.1	Hih silte nungin van ah mi tampitak aw kaja a, “Halleluijah Hundamna leh thupina leh zah-omna leh thuneihna pen Toupa i Pasian uh a ahi! 
REV.19.2	Ajiak pen a vaihawmna athutak in adik hi! Ajiak aman kijuaknu thupitak a-angkawm hat jiak a leitung hihthanghuai nu pen vai ahawmkhum a. Tualeh asilate phuba pen atung ah a laksakta hi.” 
REV.19.3	Amau`n, “Halleluijah! achi kik ua. Amahnu halna meikhu tangtawn tangtawn in ajamtouta h!” 
REV.19.4	Tualeh upa sawmnih leh lite leh ganhing lite pen khupbok in, “Amen! Halleluijah!” chi in laltouna tung a tou-pa Pasian abiata uhi.
REV.19.5	Tuachi`n laltouna a pat aw khat ahung gingkhia a, “Nou a silate jousiah leh, nou amah lau, aneu alian in i Pasian pahtawi un!” 
REV.19.6	Tualeh mi tampite awging bang, tui tampite luan-ging bang, vanpi ging thupitak bangin kaja a. “Halleluijah! Toupa Pasian sil jousiah neipa in vai a hawm hi! 
REV.19.7	Kipak in i nuam ding uh tualeh akiang ah pahtawina ipia ding uhi. Ajiak pen Belamnou zineih hun a hungtungta a, azi zong kisakhinsa in a omta hi.” 
REV.19.8	Tualeh amahnu puan malngat leh puannem a kijep ding phal ahi a. (Hua puan malngat pen misiangthoute diktatna ahi,) chi in.
REV.19.9	Tuachi`n aman ka kiangah, “Gelh in: Belamnou ankuang umding a sapte ahampha uhi.” Tualeh aman ka kiangah, “Hihte pen Pasian thugen diktakte ahi,” achi hi.
REV.19.10	Tualeh amah bia-in akengbul ah ka khupbok a, hinanleh aman ka kiangah, “En in, huate bawlken! Kei pen na sila tanpih leh Jesu theihpihna thu nei na-unaute lak a khat ka hi. Pasian bia in!”
REV.19.10	Ajiak pen Jesu theihpihna pen thu genkholhhna kha ahi, achi hi.
REV.19.11	Tuachi`n van kihong kamu a, tualeh ngaiin, sakol ka`ng khat leh atung a tuangpa gin-om leh thutak kichi kamu a. Aman a diktatna in vai ahawm a, tualeh gal abawl hi. 
REV.19.12	Amitte pen meikuang bang ahi a, a lutung ah lallukhu tampi aom hi; tualeh amah loungal kuaman atheih theihlouh min anei hi. 
REV.19.13	Aman sisan a kidiah puan asilh a, amin pen “Pasian thu” a kichi hi. 
REV.19.14	Tualeh van a om galkap hon in, puan malngat, vaam leh siangthou a kivon in, sakol kang tung a tuang in amah ajui uhi. 
REV.19.15	Tualeh namte athahtheih na`ngin akam a pat namsau hiamtak apawt hi. Tualeh aman amauhte sikchiang in vai ahawmkhum ding a; hattungnung Pasian lauhhuaina leh thangpaihna uain hekna pen a tuanchil tading hi. 
REV.19.16	Tualeh aman apuantung leh amalpi tung ah, “Kumpite Kumpi toupate Toupa chia kigelh min anei hi.”
REV.19.17	Tuachi`n vantungmi khat Ni sung a ding ka mu a, tualeh amah aw ngaihtak a kikou in, vanlaijawl a leng vasate kiangah: “Hungpai unla, Pasian ankuang luina thupitak ah hung kikhawm khawm un! 
REV.19.18	Kumpipate sa, galkap sapte sa, mihatte sa, sakolte sa, leh atung a tuangte sa, tualeh mi jousiah zalen leh saltaang, aneu leh aliante sa, nanek theihna ding un!” achi hi.
REV.19.19	Tualeh hua gamsa leitung kumpipate leh a galkap honte uh, hua sakol tung a tuangpa leh a galkapte tawh kidou ding a a kikhop khawm uh kamu hi. 
REV.19.20	Tuachi`n gamsa pen mat in a omta a, tualeh Jawlnei taklou gamsa chiamtehna neite leh, alim biate akhemna a amai a sillamding bawltu zong amah tawh matkhawm in a omta hi. (Hih tegel pen kaat a kang meidil ah ahingtang san a pailut in a omta uhi.) 
REV.19.21	Tualeh avalteng pen sakol tung a tuangpa namsau, akam a hungpawtkhia pen in thah in aomta ua, tualeh amauh sa in tungleng vasa jousiah agilvahta uhi.
REV.20.1	Tuachi`n vantungmi khat van a kipan a hung kumsuk, akhut a kuakhuk tawbei chabi leh sikkhau lianpi tawi kamu hi. 
REV.20.2	Aman hua gulpi, gulpitek, dawi leh setan pen aman a, kum sangkhat sung dingin amah akanta hi. 
REV.20.3	Tualeh kum sangkhat achin masiah a namte akhemkik louhna dingin, kuakhuk tawbei ah apailut a, a khakkhum a, asindetta hi. Hinanleh hih silte zoh chiangin amah pen tomkhat khahkhiat ahi ding hi.
REV.20.4	Tualeh laltounate leh atung a toute kamu a, akiang uah vaihawmna piak ahi ua. Tuachi`n Jesu thu theihpihna leh Pasian thu jiak a alu uh tan a om gamsa leh alim biangailou a, atal uh hiam, akhut uh hiam a zong chiamtehna neingailoute khate kamu hi. Amauhte ahung hing ua, Krist tawh kum sangkhat vai ahawmta uhi. 
REV.20.5	(Hinanleh misidangte pen kum sangkhat abei masiah ahingkik kei ding uhi.) Hih pen thohkikna masa ahi. 
REV.20.6	Thohkikna masa a pangte a hampha uhi, a siangthou uhi. Huate tungah sihnihna in thu aneikei a, hinanleh amauh pen Pasian leh Krist siampute ahi ding ua, amah tawh kum sangkhat vai ahawm ding uhi.
REV.20.7	Tualeh kum sangkhat abeichiang in, setan pen khum a aomna a pan khahkhiat in aom ding a, 
REV.20.8	tualeh leitung lite a om namte leh, Gog leh Magog, khem a kidouna a puikhawm dingin apaikhia ding hi. A tamdan uh pen tuipi a sehnel bang ahi. 
REV.20.9	Amauh pen leitung vailam khaksuak in apaitou ua, misiangthoute giahphual khuapi deih-om pen a kualkhumta uhi. Tualeh Pasian a hung kipan van a panin mei ahung kiasuk a, amauh a kangmangta hi. 
REV.20.10	Amauh khemtu dawi pen gamsa leh Jawlnei taklou omna mei leh kaat dil ah paihlut in a omta a, tangtawn tangtawn in thuakgimsak in aom ding uhi.
REV.20.11	Tualeh laltouna kaang thupitak leh atung a toupa; amai a pat lei leh van taimangnapa kamu a, amauh a dingin mun mawng mawng muh in aom takei hi. 
REV.20.12	Tualeh misite alian aneu Pasian mai a ding kamu a. Tualeh laibute akihong a, tualeh laibu dang hinna laibu zong akihong hi. Tualeh misite pen hua laibu a akigelh bangin anasep uh dungjui un vaihawmsak in a omta uhi. 
REV.20.13	Tuipi in asung a misi omte ahung pawtkhiasakta a, tualeh sihna leh misikhua in asung a misi omte ahung puakhiata ua, tualeh amauh asilbawlte uh dungjui a vaihawmsak in a omta uhi. 
REV.20.14	Tuachi`n sihna leh misikhua pen meidil ah paihlut in a omta uhi. (Huapen sihnihna ahi.) 
REV.20.15	Tualeh kuapeuh hinna laibu a kigelh amuhlouh jousiah meidil ah paihlut in a omta uhi.
REV.21.1	Tualeh ken vanthak leh leithak kamu a. Ajiak van masa leh lei masa apaimangta a, tuipi zong a omnawn kei hi. 
REV.21.2	Tuachi`n kei Johan in khuapi siangthou, Jerusalem thak pen, mou apasal a ding a kijem bang a bawlzohsa-a Pasian a kipan a van a pat a hung kumsuk kamu hi. 
REV.21.3	Tualeh van a pat in aw ngaihtak khat in, “Ngaiin, Pasian biakbuk mihingte lak ah a omta hi! Amah pen alak uah ateng ding a; amauh pen amite ahi ding ua, Pasian amah mah akiang uah aom ding a, tualeh a Pasian uh ahi ding hi. 
REV.21.4	Tualeh Pasian in amit ua pat khitui jousiah a siaksiangsak ding hi. Sihna a omnawn kei ding a; lungkhamna leh kahna leh natna zong a omnawn kei ding hi, ajiak sil masa tengteng a paimangta hi,” achih kaja hi. 
REV.21.5	Tualeh laltouna tung a tou-pa in, “Ngaiin, sil jousiah ka siamthakta hi!” achi hi. Tualeh aman ka kiangah, “Gelh in, ajiak hih thute adik in agin-om ahi,” achi hi. 
REV.21.6	Tuachi`n aman ka kiangah, “Hih bawlkhit ahita! Kei Alpha leh Omega, abul leh atawp ka hi. Dangtak jousiah kiangah hinna tui luikhuk a om amawknan ka pia ding hi. 
REV.21.7	Kuahileh agualjoutu in sil jousiah aluah ding a: Tualeh a Pasian ka hi ding a, amah zong ka tapa ahi ding hi. 
REV.21.8	Hinanleh meipuahte, gingtaloute, kihdak omte, tualthatte, nu leh pa kal a thangtatte, bumsiamte, milim biate leh juau hatte jousiah tanding pen mei leh kaat a kang meidil ahi a, huapen sihnihna ahi.”
REV.21.9	Tuachi`n gawtna nunung sagihte a dim belhbu sagih nei vantungmi sagihte lak a khat ka kiangah hungpai in ahung houpih a, “Hungpaiin, Mou, Belamnou zi kung ensak ding hi,” achi a. 
REV.21.10	Tualeh aman Kha in mualsang leh liantak khat tungah ahung paipihta a, tualeh hua khuapi thupitak, Jerusalem siangthou, Pasian a kipan a van a pat a hung kumsuk ahung ensak hi. 
REV.21.11	Pasian thupina nei a avaak pen suangmantam pen bang, jasper suang bang ahi a, kristal suang bang a siang ahi. 
REV.21.12	Tualeh aman kulhbang thupitak leh sangtak zong anei a. Kong sawmlehnih anei a, tualeh hua kong sawmlehnihte ah vantungmi sawmlehnih aom hi, tualeh hua kongte tungah min kigelh a om a, huate pen Israel nam sawmlehnihte min ahi. 
REV.21.13	Suahlam ah kongpi thum, mallam ah kongpi thum: simlam ah kongpi thum tumlam ah kongpi thum aom hi. 
REV.21.14	Tualeh kulhbang in nuaiphah sawmlehnih anei a, tualeh huate tungah Belamnou sawltak sawmlehnihte min atuang hi. 
REV.21.15	Tualeh amah kei hunghoupihpa`n khuapi a kotte leh akulhbang tehna dingin tehna kham pumpeng chiang atawi hi. 
REV.21.16	Tualeh hih khuapi in ningli anei a, adunglam pen availam chia ahi a. Tualeh aman hua pumpeng chiangin hua khuapi pen ateh a: farlong sangsawm leh sangnih; adunglam leh availam leh asandan akibang hi. 
REV.21.17	Tuachi`n aman kulhbang ateh a, mihing tehna a teh in, (huapen vantungmi tehna ahi a) “tong jakhat leh tong sawmli leh li ahi.” 
REV.21.18	Kulhbang pen jasper suang a kibawl ahi a, akhuapi pen kham siang a kibawl limlang siang bang ahi. 
REV.21.19	Tualeh kulhbang nuaiphah pen suangmantam chiteng a kijem ahi. Nuaiphah masapen tuh jasper suang ahi a, anihna saphire suang ahi a, athumna kalsidonia suang ahi a, alina emerald suang ahi a, 
REV.21.20	a ngana sardonik suang ahi a, a gukna sardia suang ahi a, a sagihna krisolit suang ahi a, a giatna beril suang ahi a, a kuana topaz suang ahi a, a sawmna krisoprase suang ahi a, a sawm leh khatna jasinth suang ahi a, a sawm leh nihna amethist suang ahi. 
REV.21.21	A kot sawm le nihte pen tuikepsuang sawm leh nihte ahia, akotteng pen tuikepsuang khatchiat a bawl ahi a. Tualeh khuapi lamlian pen limlang etpailet theih bang kham siang set a kibawl ahi.
REV.21.22	Hinanleh huasan ah tempul kamu kei a, ajiak pen Toupa Pasian hattungnung leh Belamnou pen a tempul uh ahimai hi. 
REV.21.23	Hua khuapi in Ni apoimoh kei a, kha zong apoimoh kei hi. Pasian thupina in hih pen ataanvak a, Belamnou pen ameivak ahimai hi. 
REV.21.24	Tualeh hundam a om namte pen hua va`k ah ava`k ding ua, tualeh leitung kumpipate`n athupina uh leh azah omna uh apualut ding uhi. 
REV.21.25	A kotte pen sun in a kikhak ngaikei ding hi; ajiak pen huamun ah jan aom ngaikei ding hi. 
REV.21.26	Tualeh amau`n huasung ah namte thupina leh zah-omna ahung pualut ding uhi. 
REV.21.27	Hinanleh huasung ah bangchik mah in silsianglou, ahihkeileh kihdakhuai leh juaubawl mawng mawng alutkei ding a. Hinanleh Belamnou laibu a min kigelhte guak alut ding uhi. 
REV.22.1	Tualeh aman Hinna tui lui chimtak, kristal suang bang a siang, Pasian leh Belamnou laltouna a pat a hung luangkhia ahung ensak a 
REV.22.2	kongjing laijang leh luiningtuak ah agah chituam tuam sawm leh nih nei, tualeh khateng a gah hinna singkung a om a, tualeh hua singgah pen namte sukdamna ding ahi. 
REV.22.3	Tualeh huasan ah hamsia mawng mawng a om nawnkei ding a.
REV.22.3	Hinanleh Pasian leh Belamnou laltouna a omjawta ding hi, tualeh a silate`n a nna a sem ding uhi. 
REV.22.4	Amau`n amah a mu ding ua, amin pen atal uah atuang ding hi. 
REV.22.5	Huasan ah jan a om nawn kei ding a, meivak leh nivak zong a ngainawn kei ding uhi, ajiak Toupa Pasian in amauh a salhvak ding a, tualeh mau`n tangtawn tangtawn in vai ahawmta ding uhi. 
REV.22.6	Tuachi`n aman ka kiangah, “Hih thute agin-om in adik ahi, tualeh Jawlnei siangthou Toupa Pasian in sil hung ompai dingte a silate musak dingin a vantungmi asawlta hi.”
REV.22.7	“Ngaiin! Kung paipah ding hi! Hih laibu a genkholhna juitaphot ahampha uhi!”
REV.22.8	Tualeh kei, Johan in, hih silte ka mu a, kaja hi. Tualeh kaja`k a ka muhtak in, hih silte hung musaktu vantungmi kengbul ah bia dingin ka pukta hi. 
REV.22.9	Tuachi`n aman ka kiangah, “En in hihbang na bawlthei kei ding hi! Keipen nang leh na unau Jawlneite leh hih laibu a thu kigente juite na sila tanpih ka hi; Pasian bia in!” achi hi. 
REV.22.10	Tualeh aman ka kiangah, “Hih laibu a genkholhna thute khakkhum ken, ajiak ahun atung ding ahita hi. 
REV.22.11	Kuahileh midiklou pen diklou in omden hen, kuahileh abuah pen abuah in omden hen, kuahileh midiktat pen diktatjing hen, kuahileh a siangthou pen siangthou jing hen.” 
REV.22.12	Tualeh, “Ngaiin! Kung paipah ding hi! Tualeh michih a nasep bangbang ua piak ding ka nuamman ka kiangah a om hi. 
REV.22.13	Kei Alpha leh Omega, apatna leh atawp amasapen leh anunung pen ka hi.” 
REV.22.14	Hinna singkung a tan aneihtheihna ding uleh kot a khuapi sung a aluttheihna ding ua hih thupiak bawlte pen ahampha uhi. 
REV.22.15	Hinanleh apualam ah uite, bumhatte, nu leh pa kal a thangtatte, tualthatte, milim biate, tualeh kuapeuh juau ngaina leh bawlte a om uhi. 
REV.22.16	“Kei Jesu in Saptuamte ding a hih thute na kiang ua hungtheisak dingin ka vantungmi kungsawl hi. Kei David jungjam leh a suan; tualeh Jingsol aksi taang pen ka hi,” achi hi.
REV.22.17	Tualeh tua Kha leh tua Mou in, “Hungpai in!” achi uhi.
REV.22.17	Tualeh aja taphot in, “Hungpai in!” chi uhen.
REV.22.17	Tualeh Kuapeuh a dangtak tuh hungpai hen. Tualeh a ut taphot in hinna tui amawkna in la hen.
REV.22.18	Ajiak kuapeuh hih genkholhna laibu a thute ja taphot kiangah ka theisak ahi: mi kuapeuh in hih thute abehlap leh, Pasian in hi laibua kigelh gawtnate atung ah abehlap ding hi. 
REV.22.19	Tualeh mi kuapeuh in hih genkholhna laibu thute a pat alakmang leh hinna laibu leh khuapi siangthou, tualeh hih laibu a kigelh silte a pat atan ding pen Pasian in a lakmangsak ding hi.
REV.22.20	Hih thute theisaktu in, “Pellou in! Kung paipah ding!” achi hi.
REV.22.20	Amen. Hungpai in Toupa Jesu aw!
REV.22.21	I Toupa Jesu Krist hehpihna na kiang uah omta hen. Amen.
