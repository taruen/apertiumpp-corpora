MAT.1.1	Yʌ' totojaye's chamneŋeca'ŋba te' Jesucristo's 'ya'ŋucuta'm. Ñe'cʌte' te' Davijtis wyinboya, y te' Abraha'ŋis wyinboya. 
MAT.1.2	Abraha'ŋis 'yune Isaac, y te' Isaajquis 'yune Jacob, y te' Jacojpis 'yuneta'm Judá, y 'yatzi y pyotzota'm. 
MAT.1.3	Te' Juda's 'yuneta'm Fares y Zara, Tamarcʌsipʌ, y te' Farejsis 'yune Esrom, y te' Esro'mis 'yune Aram. 
MAT.1.4	Te' Ara'mis 'yune Aminadab, y te' Aminadajpis 'yune Naasón, y te' Naaso'ŋis 'yune Salmón. 
MAT.1.5	Te' Salmo'ŋis 'yune Booz, Rahabcʌsipʌ, y te' Boojsis 'yune Obed, Rutcʌsipʌ, y te' Obejtis 'yune Isaí. 
MAT.1.6	Te' Isai'is 'yune te' rey David, y te' rey Davijtis 'yune Salomón, te' Uriajsis inʌc yomocʌsipʌ.
MAT.1.7	Te' Salomo'ŋis 'yune Roboam, y te' Roboa'mis 'yune Abías, y te' Abiajsis 'yune Asa. 
MAT.1.8	Te' Asa's 'yune Josafat, y te' Josafajtis 'yune Joram, y te' Jora'mis 'yune Uzías. 
MAT.1.9	Te' Uziajsis 'yune Jotam, y te' Jota'mis 'yune Acaz, y te' Acajsis 'yune Ezequías. 
MAT.1.10	Te' Ezequiajsis 'yune Manasés, y te' Manasejsis 'yune Amón, y te' Amo'ŋis 'yune Josías. 
MAT.1.11	Te' Josiajsis 'yuneta'm Jeconías y pyotzota'm, ñʌmaŋyatʌju'c presošej Israel-pʌnda'm te' Babilonia-najsojmo. 
MAT.1.12	Y jʌsa'ca teyma' ijtyaju'c, pʌ'naju Salatiel, Jeconiajsis 'yune, y te' Salatie'lis 'yune Zorobabel. 
MAT.1.13	Te' Zorobabe'lis 'yune Abiud, y te' Abiujtis 'yune Eliaquim, y te' Eliaqui'mis 'yune Azor. 
MAT.1.14	Te' Azo'ris 'yune Sadoc, y te' Sadojquis 'yune Aquim, y te' Aqui'mis 'yune Eliud. 
MAT.1.15	Te' Eliujtis 'yune Eleazar, y te' Eleaza'ris 'yune Matán, y te' Mata'ŋis 'yune Jacob. 
MAT.1.16	Te' Jacojpis 'yune José, te' Maria's jyayaj. Y Maria's yajpʌ'naju Jesús, ñʌjayajpapʌ Cristo.
MAT.1.17	Te'šej jeque macmactascu'y neŋe'a'ŋucu cʌtʌjcu desde te' Abrahán hasta te' David. Y desde te' David hasta que ñʌmaŋyatʌju'c Israel-pʌnda'm te' Babilonia-najsojmo cʌtʌjque'tu macmactascu'y neŋe'a'ŋucu. Y desde que ñʌmaŋyatʌju'c te' Babilonia'ojmo hasta te' Cristo macmactascu'y neŋe'a'ŋucu'a cʌtʌjque'tu.
MAT.1.18	Y maŋba'cmaj pyʌ'naju te' Jesucristo, yʌ'šejte' tujcu: María, te' Jesujsis ñanaj, 'yemprendatzʌjcu Joseji'ŋ. Y antesquemaj tumʌtzʌquiajpa minu chejcʌyu te' Espíritu Santopit. 
MAT.1.19	Y te' José, te' jyayaj, como oyepʌ pʌnde' inʌc, jašunʌ cha'ajcuy chi'ʌ te' María. Sunu chactʌ'ʌ nu'mdij. 
MAT.1.20	Y yʌ'šej nʌ quipsu'c Jose'is, yajquenu wyin ʌwyo'mo tʌ Ngomi Diojsis 'yangelejsis, y ñʌjayu: José, Davijtis wyinboya, uy cotza'ay wa'mis nʌtʌjcʌyu ndʌjcaŋʌ te' María ñempe tzejcʌwya'a, porque te' 'yune maŋba ijtuwʌ Espíritu Santo'ste'ñe'. 
MAT.1.21	Maŋba ya'ijtu te' 'yune, y maŋbamis ŋgotjayu ñʌy JESUS, porque ñe'cʌ's maŋba yajcotzojcu te' pyʌnda'm quiowa'ojmoc. 
MAT.1.22	Cʌtʌjcu yʌ'šejta'mbʌ tiyʌ wa'y tyujcu chamušej tʌ Ngomi Diojsis te' tza'maŋwa'oyepit, nʌmu'c:
MAT.1.23	Musʌ que mu'šapʌ yomo maŋba chejcʌyu,
MAT.1.23	Y maŋba ijtu jyaya-une,
MAT.1.23	Y maŋba quiotjayaju ñʌy, Emanuel.
MAT.1.23	Te' ñʌy sunbate' ñʌmu: Tʌji'ŋ ijtu Dios. 
MAT.1.24	Y sa'u te' José ʌŋumʌy. Y maŋu chʌjcu 'yaŋgui'mušej tʌ Ngomi Diojsis 'yangelejsis. Y ñʌtʌjcʌyu tyʌjcaŋʌ te' María. 
MAT.1.25	Y jatyumʌ'ʌŋya hasta que pʌ'naju te' winbʌ jyaya-une. Y quiotjayu ñʌy JESUS.
MAT.2.1	Pʌ'naju Jesús te' Beleŋ-gumgu'yojmo te' Judea-najsojmo nʌ'c 'yaŋgui'mu te' rey Herodes. Pijche'c miñaju chojtaŋgʌsmʌc matza-mujsoyeta'm, y nu'quiaju Jerusaleŋ-gumgu'yojmo. 
MAT.2.2	Y quiʌ'aŋwa'quiaju: ¿Juta' ijtu te' judio'sta'm rey pʌ'najuwʌ? Porque ŋguenjawya'ndʌs te' myatza chojtaŋgʌsmʌc, y minutʌs ŋgujnayjayu. 
MAT.2.3	Myatoŋu'ctij yʌ'šej te' rey Herodejsis, jopi'tu quipsoquiuy y te'šejtijque' mumu Jerusale'ŋojmota'mbʌ. 
MAT.2.4	Y wyejtu'mʌyaju ñe'cʌ's mumu te' sacerdote-cowi'nata'm y te' Israel-pʌ'nista'm 'yaŋgui'mguy-tyayu, y quiʌ'aŋwa'quiaju: ¿Juta'nde' inʌc maŋba pyʌ'naju te' Cristo? 
MAT.2.5	'Yaŋdzoŋyaju: Te' Beleŋ-gumgu'yojmo, yʌ' Judea-najsis quiowindzʌmbapʌ, porque jya'yʌyu te' tza'maŋwa'oye's yʌ'šej:
MAT.2.6	Y mij, Belén, Juda-najsojmopʌ, ja'n yʌ' más quiʌmaŋda'm mis cowi'nata'm que ja'nde' eyata'mbʌ co'aŋgui'moye yʌpyʌ najsoyj,
MAT.2.6	Porque mi'ojmoc maŋba quieju te' aŋgui'mbapʌ.
MAT.2.6	Y yʌ'wʌ's maŋba quioquenjayu ʌs mbʌnda'm, y yʌ'ta'mbʌte' te' Israel-pʌnda'm.
MAT.2.7	Pijche'ca Herodejsis wyejyaju nu'mdij te' matza-mujsoyeta'm y yajtzamyaju jujche'cte' queju te' matza. 
MAT.2.8	Y quiʌ'wejyatʌju Beleŋ-gumgu'yojmo, y ñʌjayaju: Maŋdamʌ teymʌ y cʌ'aŋwa'cme'tztamʌ te' une. Y mba'ttamu'camis, yajmustamʌ'ʌj wa'yʌs maŋu ŋgujnayjaquie'tu.
MAT.2.9	Y quiʌmato'ŋʌyaju'ca ñe'cʌ'sta'm te' rey, maŋyaju. Pijche'ca wyi'najayaju te' matza's, te' quieñajupʌ chojtaŋgʌsmʌc, hasta que nu'cu y minu chʌ'yu te' une's ñʌwiyuŋgʌsi. 
MAT.2.10	Quieñaju'ctij te'šej te' matza ñʌ'o'maŋgʌtʌquiaju. 
MAT.2.11	Y tʌjcʌyaju'c te' tʌjcojmo, quieñaju te' une ñana Mariaji'ŋ, y cutcʌne'quiaju y quiʌna'tzʌyaju te' une. Ya'aŋwajyaju te' quiojtoquiuytya'm y chi'yaju oro, pomoj y mirra. 
MAT.2.12	Pero angelejsis yajmujšaju y yajqueñaju 'yʌwyo'mo u'ya wyitu'yaju Herodesaŋʌ. Te'cotoya pyʌquiaju eyapʌ tuŋ wa'y myaŋyaju ñe'ta'm ñajsojmo.
MAT.2.13	Y maŋyaju'ca te' matza-mujsoyeta'm, Diojsis 'yangelejsis yajquenu wyin ñapašo'mo te' José, y ñʌjayu: Tzu'cumʌ, y pʌcʌ te' une ñanaji'ŋ y nʌpoya, nʌmaŋya Egipto-najsojmo, y tey ma itʌ hasta que nyajmuspa'ʌsmij, porque te' Herodejsis maŋba mye'tzu te' une wa'y yajca'u. 
MAT.2.14	Y minu ša'u te' José, y pyʌjcu te' une ñanaji'ŋ tzu'cʌsi y maŋyaju Egipto-najsojmo. 
MAT.2.15	Teymʌ maŋu ijtyaju hasta que ca'u te' Herodes. Te'šej cʌtʌjcu wa'y tyujcu chamušej Diojsis te' tza'maŋwa'oyepit, nʌmu'c: Nwejminu'ʌs ʌs une Egipto'ojmoc.
MAT.2.16	Quienu'ca Herodejsis que jamyawa' chamjaya te' matza-mujsoye'sta'm, jene qui'šca'u. Pijche'c yajyajca'ʌtʌju jujche'ŋ jaya-une desde pʌ'najupʌmaj hasta metza amepʌ tey Bele'ŋojmo y quiojambaše'ŋ. Yʌ'šej chʌjcu porque te'še'ŋ ame'ande' chʌcpa'c chamjayaju te' matza-mujsoye'sta'm que queju te' matza. 
MAT.2.17	Pijche'c tujque'tu chamušej tza'maŋwa'opyapʌ Jeremiajsis te' nʌmupʌ:
MAT.2.18	Myatoŋyaju jene nʌ myaya'yaju,
MAT.2.18	Nʌ quiojʌyaju y tyoyapʌquiaju te' Rama-cumgu'yojmo.
MAT.2.18	Raque'lis inʌc nʌ quiojʌyaju te' 'yuneta'm,
MAT.2.18	Y jašunʌ wa'y chamdzocopyaquiaju, porque yajca'yatʌju.
MAT.2.19	Pero nu'cu te' aŋsʌŋ, minu quia'u te' Herodes. Pijche'ca Diojsis 'yangelejsis yajquengue'tu wyin ñapašo'mo te' José Egipto'ojmo, 
MAT.2.20	y ñʌjayu: Tzu'cumʌ, pʌcʌ te' une ñanaji'ŋ y nʌmaŋya Israel-najsojmo, porque ca'yajwa'a te' sunbapʌ's inʌc yajca'yaju te' une. 
MAT.2.21	Pijche'ca tzu'cumu ñe'cʌ y pyʌjcu te' une ñanaji'ŋ, y miñaju Israel-najsojmo. 
MAT.2.22	Pero myatoŋu Jose'is que Herodejsis 'yune, Arquelao, nʌ inʌc 'yaŋgui'moyu te' Judea-najsojmo, y na'tzu wa'y myaŋu teymʌ. Y como yajmujsu Diojsis ñapašo'mo, maŋu Galilea-najsojmo. 
MAT.2.23	Y nu'cu'ctij tey, maŋu ijtu Nazaret-cumgu'yojmo, wa'y tyujcu nʌmyajušej te' tza'maŋwa'oyajpapʌ: Maŋba'n inʌc ñʌjayaju nazareno.
MAT.3.1	Nu'cu'ca aŋsʌŋ, minu Juan Bautista. Minu chamgopu'ŋoyu ja'itʌnʌmʌmʌy. 
MAT.3.2	Y nʌmba inʌc: Quipswitu'tamʌ, porque jʌ'nʌ'a maŋba 'yaŋgui'moyu te' tzajpojmopʌ Dios. 
MAT.3.3	Yʌ' Juaŋde' chamupʌ te' tza'maŋwa'opyawʌ Isaiajsis, nʌmu'c:
MAT.3.3	Wejqui'mu'c nʌmu tumʌ te' pʌn ja'itʌnʌmʌmʌy:
MAT.3.3	Nimejcʌytyamʌ ndzocoy tʌ Ngomicotoya jujcha' pʌ'nista'm ñimejcʌyajpa tuŋ.
MAT.3.3	Wʌtzʌcjaytyamʌ te' wyiyuŋ-duŋ te' maŋba minumʌy.
MAT.3.4	Y yamba inʌc Jua'ŋis te' pyama camello-pʌcpʌ, y nacapʌ checwatcuy. Y te' quiu'tcuy awute' inʌc y yumij tzinuj. 
MAT.3.5	Pijche'c te' Jerusale'ŋojmota'mbʌ, y mumu te' Judea-najsojmota'mbʌ, y te'šejtijque' mumu te' Jordaŋ-nʌ'is 'yacapoyo'mota'mbʌ tzu'cumyajpa inʌc wa'y myaŋyaju ijtumʌy Juan. 
MAT.3.6	Y yajnʌ'yʌyajpa inʌc ñe'cʌ's te' Jordaŋ-nʌ'ojmo quiowʌ'aŋjamyaju'cande' quiowa.
MAT.3.7	Y quienu Jua'ŋis que nu'quiajpa inʌc wʌwʌ te' fariseota'm y saduceota'm wa'y ñe'cʌ's yajnʌ'yʌyaju, y ñʌjayaju: Njyoco'istotzanšejta'm mij. ¿Iwʌ'sayʌ' ñchamjaytyamu wa'mis mboyjaytyamu te' co'aŋgʌquiuy Diojsismij maŋba nyajnʌco'aŋgʌytyamupʌ? 
MAT.3.8	Yajquejtamʌ jeque mista'm ndzʌquipit que nʌmij ŋguipswitu'tamu. 
MAT.3.9	Y uy nʌcʌpo'tame wa'mij ñʌmdamu ndzoco'yojmo: Abrahaŋde' tʌs ndataj, porque ʌsmij ndzamjaytyamba que Diojsis muspa yajqueju uneta'm Abrahaŋgotoya ñempe yʌ' tza'pitta'm. 
MAT.3.10	Y te'ya ijtu mejwinbujtupʌ hacha. Jujche'ŋ cuy ja'n chʌquipʌ's oyepʌ tyʌm, tyʌŋyajpa y quiojtyajpa jucʌtʌjcojmo. 
MAT.3.11	Wiyuŋšej nʌ'ʌsmij nyajnʌ'yʌytyamu nʌ'pit wa'mij ŋguipswitu'tamu. Pero ʌs ucaŋgʌ'mʌc nʌ minu más mʌja'ŋbʌ que ja'n ʌj. Y myasa'najcupyit ja'n pyʌqui ni wa'yʌs nʌmaŋjayu wyacasnaca. Ñe'cʌ'smij maŋba nyajnʌ'yʌytyamu Espíritu Santopit wa'y pya'jayu mista'm ndzocoy. 
MAT.3.12	Quiʌ'ojmo ñʌ'ijtu te' trigo-cosu'oquiuy yajcowajpapʌpit ñe' yojsaŋ. Maŋba yajtu'mʌyu te' trigo ñe' troja'ojmo y maŋba pyoŋbʌ'jayu te' šo'c ja'n tyu'ipʌ jucʌtʌjcojmo.
MAT.3.13	Pijche'ca minu te' Jesús Galilea-najsojmoc y nu'cu ijtumʌy Juan te' Jordaŋ-nʌ'ojmo wa'y yajnʌ'yʌyu te' Jua'ŋis. 
MAT.3.14	Pero Jua'ŋis jašunʌ yajnʌ'yʌ, y ñʌjayu: Ʌj misʌjte' inʌc pyʌcpa nyajnʌ'yʌyu, ¿y misʌj wa'y ŋgʌ'minu? 
MAT.3.15	Pijche'ca Jesujsis 'yaŋdzoŋu: Yajnʌ'yʌ'ʌj. Yʌ'šej pyʌcpa wa'ytyʌ ndzʌcta'nu chamušej Diojsis. Pijche'ca yajnʌ'yʌyu Jua'ŋis. 
MAT.3.16	Y nʌ'yʌyu'ctij te' Jesús, qui'mbujtu te' nʌ'ojmo, y aŋwaju te' tzap y quienu te' Diojsis 'Yespiritu nʌ wyanajcu'c jujcha' wiyuŋšejpʌ paloma, y nu'cu ñe'cʌcʌsi. 
MAT.3.17	Pijche'ca minu tzajpojmocpʌ otowe, nʌmupʌ: Yʌ'wʌ te' ʌs Une sunbapʌ'ʌs, y yajtzocopyacpapʌ'sʌj.
MAT.4.1	Pijche'ca ñʌmaŋu Jesús te' Espíritu Santo's te' ja'itʌnʌmʌmʌy wa'y 'yoc'isu diablo's.
MAT.4.2	Wʌstʌjqui's tzu' y wʌstʌjqui's jama'a ja'n quiu'ti'c, yu'u. 
MAT.4.3	Y quiʌnu'cʌyu ñe'cʌ te' oc'isoye's y ñʌjayu: Juca Diojsismijte' 'Yune, aŋgui'mʌ yʌ' tza'ta'm wa'y pya'ŋajyaju. 
MAT.4.4	Pero 'yaŋdzoŋu Jesujsis y nʌmu: Yʌ'šej ja'yʌyu: Ja'n na' paŋbittij jyamacʌtʌqui te' pʌn, sino que mumu Diojsis chamupʌ tiyʌpit.
MAT.4.5	Pijche'ca ñʌmaŋu te' diablo's te' masanbʌ cumgu'yojmo y quiojtu templo's quio'pajcuquiʌsi, 
MAT.4.6	y ñʌjayu: Juca Diojsismijyʌ' 'Yune, tʌŋwanacʌ nwin cʌ'mʌ, porque yʌ'šej ja'yʌyu:
MAT.4.6	Maŋba 'yaŋgui'mu te' 'yangelesta'm wa'mij ŋguioqueñaju.
MAT.4.6	Quiʌ'ojmomij maŋba ñʌmaŋyaju umis mbajcu'ŋmʌjcʌ mis ne'ŋbac tza'cʌsi.
MAT.4.7	Jesujsis 'yaŋdzoŋu: Ja'yʌquie'tu emʌ: Uy oc'isi Dios mis Ngomi.
MAT.4.8	Pijche'ca ñʌmaŋu te' diablo's jene ye'ŋupʌ cotzʌjcʌsi, y ya'ocnʌque'nʌyu tey mumu najsacopajcʌsita'mbʌ aŋgui'mʌtʌjcuy y te' myʌja'ŋajcuy. 
MAT.4.9	Y ñʌjayu: Mumu yʌ'wʌ maŋba'ʌsmij ndzi'u juca cujnayu'cmisʌj ŋgʌna'tzʌpya. 
MAT.4.10	Pijche'ca Jesujsis ñʌjayu: Mawʌ, Satanás. Porque yʌ'šej ja'yʌyu: Mis Ngomi Dios cujnayja, y na' ñe'cʌ cʌna'tzʌ.
MAT.4.11	Pijche'ca chajcu te' diablo's. Y nu'quiaju angelesta'm y minu quiotzoŋyaju.
MAT.4.12	Myujsu'ca Jesujsis que šomyaju te' Juan, maŋwʌtzʌjcu Galilea-najsojmo. 
MAT.4.13	Y tzu'cumu te' Nazaret-cumgu'yojmo y maŋu ijtu Capernaum-gumgu'yojmo ma'ra'acapoyo'oyj ijtupʌ, Zabulón y Naftali-najsojmo. 
MAT.4.14	Te'šej chʌjcu wa'y tyujcu chamušej te' tza'maŋwa'opyawʌ Isaiajsis, nʌmu'c:
MAT.4.15	Te' Zabuloŋ-najsoyj, te' Naftali-najsoyj,
MAT.4.15	Te' ma'raŋipʌ tu'ŋojmo, te' Jorda'ŋis 'yocwinduc,
MAT.4.15	Y te' Galilea-nas ijtyajumʌy gentilta'm,
MAT.4.16	Entero teymʌ ijtyajupʌ pʌn, pi'tza'ŋajcu'yojmo ijtyajupʌ's chocoy,
MAT.4.16	Maya'aŋbʌ sʌ'ŋgʌ's minu šʌ'ŋgʌtzʌcjayaju.
MAT.4.16	Te'še'a inʌc maŋba quia'yajupʌ pi'tza'ŋajcu'yojmo,
MAT.4.16	Te' maya'aŋbʌ sʌ'ŋgʌ's minu šʌ'ŋjojpacjayaju.
MAT.4.17	Pijche'c chamgopuŋgʌ'yu Jesujsis y nʌmu: Quipswitu'tamʌ, porque jʌ'nʌ'a maŋba 'yaŋgui'moyu te' tzajpojmopʌ Dios.
MAT.4.18	Nʌ wyijtu'c Jesús Galilea-ma'raŋi quienu metzata'mbʌ atzi, Simón ñʌjayajpapʌ Pedro, y Andrés te' pyotzo. Yʌ'ta'mbʌ suyajpawʌte' inʌc, y nʌ inʌc quiojtyaju te' šuquiuy-ñuti ma'rojmo. 
MAT.4.19	Y ñʌjayaju Jesujsis: Mindamʌ ʌji'ŋ y maŋba'ʌsmij aŋmaytyamu jutzmis wa'y suytyamu pʌn. 
MAT.4.20	Pijche'ctij chaquiaju te' šuquiuy-ñutita'm, y maŋyaju ñe'cʌji'ŋ.
MAT.4.21	Te'ya cʌtʌjcu'c quiengue'tu metza eyata'mbʌ atzi, te' Jacobo y te' Juan, Zebedeo's 'yuneta'm, te' barco'ojmo tyata Zebedeoji'ŋ. Nʌ inʌc 'yoctʌpyaju šuquiuy-ñutita'm. Y wyejyajque'tu yʌ' Jacobo y Juan wa'y quio'ŋyaju. 
MAT.4.22	Pijche'ctij chaquiaju te' tyataj y te' barco, y maŋyaju Jesusji'ŋ.
MAT.4.23	Y wyitjojca'mu Jesujsis mumu te' Galilea-nas, y aŋma'yopya inʌc te' judio'sta'm wyindʌjcojmo. Chamgopuŋba inʌc te' evangelio chambapʌ's jutz aŋgui'mopya Dios. Y yajtzojcu mumu ca'eta'mbʌ y mumu toya'ojmota'mbʌ te' pʌ'nojmota'm. 
MAT.4.24	Y copuŋu te' ñe' chamʌtʌjcuy mumu te' Siria-najsojmo. Y ñʌminbʌ'jayaju jujche'ŋ ca'eta'mbʌ, wi'ni eyata'mbʌ ca'cu'yis nʌ inʌc yajtoyapʌquiajuwʌ, y ñʌc'ijtʌyajupʌ yatziwʌ's, tu'yajpapʌ y wocšijta'mbʌ, y yajtzoquiaju mumu Jesujsis. 
MAT.4.25	Y quio'ŋyaju wʌwʌ pʌ'nis te' Galilea y Decapolis-najsojmota'mbʌ's, Jerusaleŋ-gumgu'yojmota'mbʌ's, y Judea-najsojmota'mbʌ's y Jordaŋ-nʌ'is 'yocwinduc ijtyajupʌ's.
MAT.5.1	Quienu Jesujsis te' wʌwʌta'mbʌ pʌn, y qui'mu te' pu'mnacʌsi. Teymʌ pocsu'c quiʌnu'cʌyaju te' quiʌ'aŋmaye'sta'm. 
MAT.5.2	Y ñʌcʌtzo'tzu wa'y 'yaŋma'yoyu, y nʌmu:
MAT.5.3	Dichoso te' ñʌctʌ'yajpapʌ's que ja'ndiyʌ oyepʌ tiyʌ choco'yojmota'm, porque ñe'cʌcotoyata'mde' te' aŋgui'mbaše'ŋ te' tzajpojmopʌ Dios.
MAT.5.4	Dichoso te' jʌyajpapʌ, porque maŋba chamdzocopyaquiatʌju.
MAT.5.5	Dichoso te' yumijtzocoytya'mbʌ, porque maŋba ñʌtzʌ'yaju te' nas.
MAT.5.6	Dichoso te' quiʌñʌñajpapʌ's justo'ajcuy, porque Diojsis maŋba jyustocotzʌquiaju.
MAT.5.7	Dichoso te' to'ya'ŋʌ'oyajpapʌ, porque Diojsis maŋba tyo'ya'ŋʌyaju.
MAT.5.8	Dichoso te' ñʌ'ijtyajupʌ's cowajupʌ tzocoy, porque maŋba wyinʌque'nʌyaju Dios.
MAT.5.9	Dichoso te' tzamsujcʌ'oyajpapʌ, porque Diojsis maŋba ñʌjayaju, mijta'mde' ʌs uneta'm.
MAT.5.10	Dichoso te' yacsnutzʌquiatʌjpapʌ porque justota'ma, porque ñe'cʌcotoyata'mde' te' aŋgui'mbaše'ŋ te' tzajpojmopʌ Dios.
MAT.5.11	Dichoso mijta'm cuando ʌjcotoya nwyinʌcnʌ'mnʌ'mwʌytyambamij pʌ'nista'm, y nyacsnutzʌcʌtʌjtamba'cmij, y nyatzicotzamʌtʌjtamba'cmij sutzipit. 
MAT.5.12	Nʌ'omdamʌ y tzocopyactamʌ, porque wʌwʌ mista'm ŋgoyowa tzajpojmo. Te'šejtij yacsnutzʌquiajque'tu te' tza'maŋwa'oyeta'm wina ijtyajupʌ que ja'n mijta'm.
MAT.5.13	Canaše'ʌsmij nʌ ŋgottamu najsacopajcʌsi wa'y jana tyocoyaju mumu pʌn. Pero juca te' cana seque'ajpa, ¿jutza'ndʌ nyajcana'omwʌtzʌcpa? Ja'na yajtiyʌcotoya yose, sino que tyʌŋbujtyajpa, y maŋba myaŋdochʌquiaju pʌ'nista'm.
MAT.5.14	Miste' maŋba sʌ'ŋgʌtzʌcjaytyamu najsacopajcʌsita'mbʌ pʌn, porque pu'mnacʌsi ijtupʌ cumguy ja'ndʌ musi ŋgʌwʌ'nu. 
MAT.5.15	Ya'iwʌ's ja'n ño'e sʌ'ŋgʌ' wa'y ñimucsʌyu tzicapit, sino que quiotpa te' sʌ'ŋgʌ'-cotcuquiʌsi wa'y šʌ'ŋjojpajcu mumu te' tʌjcojmo. 
MAT.5.16	Te'šej mista'm, sʌ'ŋgʌtzʌcjaytyamʌ pʌ'nista'm chocoy, wa'y quienjayaju mista'm oyeta'mbʌ ndzʌqui, y wa'y myʌja'ŋwʌcotzamjayaju mista'm Ndataj tzajpojmowʌ.
MAT.5.17	Uy quipstame juca minu'ʌs nyajʌcʌ'u te' aŋgui'mguy o te' tza'maŋwa'oye'sta'm chame. Jaminʌ'ʌs nyajʌcʌ'ʌ, sino que minu'ʌs ŋgojamu Diojsis šunbašej. 
MAT.5.18	Porque wiyuŋše'ʌsmij ndzamjaytyamba, hasta que yajpa te' tzap y te' nas, ni tumʌc letra ni tumʌc paya'e ja'n maŋu yaju te' aŋgui'mgu'yisñe', hasta que tucpa mumutiyʌ. 
MAT.5.19	Te'cotoya iwʌ's tyʌŋjʌcʌ'pa yajtya' tumʌc yʌ' jene chicspʌ aŋgui'mguy, y te'šej 'yaŋmayajpa pʌnda'm wa'y chaquiaju, cʌmaŋbʌ tiyʌšej maŋba quiomʌ'yaju aŋgui'mbamʌy te' tzajpojmopʌ Dios. Pero iwʌ's quiojamba, y te'šej 'yaŋmayajpa pʌnda'm wa'y quiojamyaju, te'wʌ mʌja'ŋbʌ tiyʌšej maŋba quiomʌ'yaju aŋgui'mbamʌy te' tzajpojmopʌ Dios. 
MAT.5.20	Porque ʌsmij nʌjaytyamba que juca ja'nmij más njyustota'm que ja'nde' te' aŋgui'mguy-tyayu, y que ja'nde' fariseota'm, ja'nmij maŋu ñdyʌjcʌytyamu aŋgui'mbamʌy te' tzajpojmopʌ Dios.
MAT.5.21	Matoŋdamwa'mis que ñʌjayatʌju te' ya'acta'mbʌ pʌn: Uy yajca'oytyame, y iwʌ yajca'opya pyʌcpa wa'y quio'aŋgʌyu. 
MAT.5.22	Pero ʌsmij nʌjaytyamba que iwʌ's ja'n jyambʌ'i qui'šca'cuy 'yatziji'ŋ pyʌcpa wa'y quio'aŋgʌyu. Y iwʌ's quioraje-nʌjapya te' 'yatzi: Njyowimij, pyʌcpa wa'y yajnʌco'aŋgʌyaju aŋgui'myajpapʌ pʌ'nis. Y juca iwʌ's wyinʌcnʌ'mnʌ'mwʌpya, te'wʌ tomya' nʌ quienu wa'y quiojtyaju infiernopʌ jucʌtʌjcojmo.
MAT.5.23	Te'cotoya juca nʌminumis ndzi'oquiuy alta'raŋi, y tey mis njamwʌtzʌcpa que mis atzi's nʌmajmij ŋgui'nisu, 
MAT.5.24	tzacʌ tey mis ndzi'oquiuy te' alta'raŋi, y winac ma tzʌcʌ nayajyamʌtʌjcuy mis atziji'ŋ. Pijche'ca minʌ tzi'oquia'ʌ te' mis ndzi'oquiuy.
MAT.5.25	Tzamsujcʌ te' maŋbapʌ'smij ñiwa'cʌyu tu'ŋojmomajmij ittamu'cše'ŋoyj ñe'cʌji'ŋ, uytya'mij ñʌca'ŋnu'cu cʌme'tzopyawa'ŋʌ te' sunbapʌ'smij ñiwa'cʌyu. Y te' cʌme'tzopyapʌ's maŋbamij ñchi'oquia'u soldadocʌsi, y te' soldado's maŋbamij šomu. 
MAT.5.26	Wiyuŋše'ʌsmij ndzamjapya: Ja'nmij maŋu mbyujtu tey, hasta que ŋgoyojpʌ'pamis mumu mis nja'tzi.
MAT.5.27	Matoŋdamumis que nʌmyaju: Uy cʌtzʌjcʌ'oytyame. 
MAT.5.28	Pero ʌsmij nʌjaytyamba: Iwʌ pʌ'nis quienba eyapʌ yomo y 'yaŋsunba, cʌtzʌjcʌ'oyuwa'a ñe'cʌji'ŋ choco'yojmo.
MAT.5.29	Te'cotoya juca mis ndzʌ'na'ŋojmopʌ nwitʌ'mismij nyajcowapa'tpa, nʌputʌ y tʌŋbejpʌ'ʌ. Más oye wa'y tyocoyu tumʌc mis ŋgüerpo's tyiyʌ'iwʌ y ja'n wa'mij como'mapʌ ŋgüerpoji'ŋ ŋguiotjayaju infierno'ojmo. 
MAT.5.30	Y juca mis ndzʌ'na'ŋojmopʌ ŋgʌ'ismij nyajcowapa'tpa, tʌcspʌ'ʌ y tʌŋbejpʌ'ʌ. Más oye wa'y tyocoyu tumʌc mis ŋgüerpo's tyiyʌ'iwʌ y ja'n wa'mij como'mapʌ ŋgüerpoji'ŋ ŋguiotjayaju infierno'ojmo.
MAT.5.31	Chamyajque'tu: Iwʌ's chacpa yomo, yajtzi'ʌ divorcio-toto. 
MAT.5.32	Pero ʌsmij nʌjaytyamba: Iwʌ's chacpa yomo comeque'ctij y jaquiʌtzʌjcʌpʌ's, te'wʌ's maŋba yajcʌtzʌjcʌ'oyu te' yomo. Y iwʌ co'tʌjcajpa te' chaquiajupʌji'ŋ, cʌtzʌjcʌ'opya.
MAT.5.33	Matoŋdaŋgue'tumis que ñʌjayatʌju te' ya'acta'mbʌ: Uy pʌcjaytyame Diojsis ñʌy wa'mij ñʌmu que wiyuŋbʌ tiyʌte' nʌ'cmij šujtzu, sino que tzʌcʌ tiyʌmis ndzamdzi'oquia'u Diojsis ñʌquiʌsi. 
MAT.5.34	Pero ʌsmij nʌjaytyamba: Ndzamdzi'oquia'tamba'cmis tiyʌ'iwʌ, uy tzambʌctame yajtiyʌ, ni te' tzap porque Diojsiste' 'yaŋgui'mʌtʌjcuy-pyocscuy. 
MAT.5.35	Uy tzambʌctame ni te' najsacopac, porque Diojsiste' ñe'ŋbac-cotcuy. Ni te' Jerusalén, porque te' mʌja'ŋbʌ Rey Diojsiste' quiumguy. 
MAT.5.36	Uy tzambʌqui mis ŋgopac, porque ja'nmis musi nyajpopo'aju ni nyajyʌ'caju ni tumʌc mis nway. 
MAT.5.37	Pero tumʌnanʌmdamʌ jʌ'ʌ, o ja'ne. Juca más mis a'ŋʌytyamba, yatziwʌ'ste'ñe'.
MAT.5.38	Matoŋdamumis que ñʌjayatʌju te' ya'acta'mbʌ pʌn: Iwʌ yajto'ti'a'opya, pyʌcpa wa'y yajto'ti'ajyajque'tu. Iwʌ's pyu'ŋbutjapya tyʌwʌ's tyʌtz, pyʌcpa wa'y pyu'ŋbutjayajque'tu ñe' tyʌtz. 
MAT.5.39	Pero ʌsmij nʌjaytyamba: Uy nʌtu'mbajcajtame yatzitzocopyʌ. Y iwʌ'smij ñchaŋba tzʌ'naŋbʌ acapajcʌsi, tzi'taŋgue'ta mis aŋña'ojmopʌ acapac. 
MAT.5.40	Y iwʌ'smij sunba ñiwa'cʌyu wa'y yajʌcʌ'jayu mis niyam, tzacjaquie'ta te' mis mbacac pama. 
MAT.5.41	Y iwʌ'smij ñchi'pa pena wa'mis nʌmaŋjayu chʌmi media legua'ojmo, nʌmaŋja tumʌ legua'ojmo. 
MAT.5.42	Iwʌ'smij ñiwa'cpa, tzi'ʌ. Iwʌ'smij ñinu'cspa, uy nʌje'ŋjay.
MAT.5.43	Matoŋdaŋgue'tumis que ñʌjayatʌju: Sunʌ mis ndʌwʌ, y qui'nisʌ te' ŋgui'nišajpapʌ'smij. 
MAT.5.44	Pero ʌsmij nʌjaytyamba: Sundamʌ te' ŋgui'nišajpapʌ'smij, y oyecotzamdamʌ te' nyatzicotzamyajpapʌ'smij. Tzʌcjaytyamʌ bien te' ŋgui'nišajpapʌ'smij. Iwʌ'smij ñisujtzʌyajpa y nyacsnutzʌquiajpa, wa'coyjaytyamʌ Dioscʌsi ñe'cʌcotoyata'm. 
MAT.5.45	Te'šej tzʌctamʌ wa'y quieju que tzajpojmo ijtupʌ mista'm Ndata'smijte' 'yuneta'm. Porque ñe'cʌ'ste' yajtzotpa te' jama yatzita'mbʌ y oyeta'mbʌcotoya, y yajquejpa tuj justota'mbʌ y ja'n jyustota'mbʌcotoya. 
MAT.5.46	Juca suñajpamis na' te' šuñajpapʌ'smij ¿tiyʌ coyowa njo'ctamba? Te'šejtij chʌquiajque'tpa te' tze'coyajpawʌ's. 
MAT.5.47	Y juca na' atzitij mis ñdyujchi'tamba ¿tiya' más nʌ ndzʌctamu? Te'šejtij chʌquiajque'tpa ñempe'iwʌ's. 
MAT.5.48	Te'šej jeque cota'nbʌ'u'c ittamʌ, jujcha' mista'm Ndataj tzajpojmopʌ cota'nbʌ'upʌte'.
MAT.6.1	Ndzʌctamba'cmis oyeta'mbʌ tzʌqui pʌ'nista'm wyi'naŋdʌjqui, uy tzʌctame wa'y quieñaju pʌ'nista'm. Juca te'šej mis ndzʌctamba, uy njo'ctame que maŋbamij ñchi'tamu tiyʌ'iwʌ te' tzajpojmo ijtupʌ mista'm Ndata's.
MAT.6.2	Y ŋgotpa'c mis limosna, uy tzamgopuwi tiyʌ mis ndzʌcpa, chʌquiajpašej wʌ'aŋjamba chʌcpa'sta'm te' judio'sta'm wyindʌjcojmo y te' jojtu'ŋojmota'm. Te'šej chʌquiajpa wa'ytyij wyʌcotzamyatʌju pʌ'nista'm. Wiyuŋše'ʌsmij ndzamjaytyamba, que te'wa'nde' te' quioyowa. 
MAT.6.3	Pero ŋgotpa'c mis limosna Diojsistij yajmusʌ y mis ndzoco'yis tiyʌ mis nʌ saju. 
MAT.6.4	Te'šej jeque, nu'mdij sa'oya. Y mis Ndata Dios, te' quienbapʌ's ja'nmis ŋguenepʌ tiyʌ, te'wʌ'smij maŋba ŋguioyoju pʌ'nista'm wyi'naŋdʌjqui.
MAT.6.5	Y oto'ŋʌpya'cmis Dios uy tzʌqui chʌquiajpašej wʌ'aŋjamba chʌcpa'sta'm. Te'ta'mbʌ tenayajpa judio'sta'm wyindʌjcojmo y jojtuŋ-aŋguinʌcʌsi, y tey tenayu'c ñʌ'omyajpa wa'y quionucsoyaju. Te'šej chʌquiajpa wa'ytyij quieñaju pʌ'nista'm. Wiyuŋše'ʌsmij ndzamjaytyamba: Te'ta'mbʌ's ijtyajwa'a quioyowa. 
MAT.6.6	Pero mij, oto'ŋʌpya'cmis Dios, tʌjcʌ ŋguarto'ojmo, aŋgʌšo'mʌ nwin y oto'ŋʌ mis Ndata Dios ñaytyumʌ ijtupʌ miji'ŋ. Y mis Ndata Dios, te' quienbapʌ's ja'nmis ŋguenepʌ tiyʌ, te'wʌ'smij maŋba ŋguioyoju pʌ'nista'm wyi'naŋdʌjqui.
MAT.6.7	Y nʌ'cmis oto'ŋʌyu Dios uy comeque mone naca'c tzame tumʌpʌ tiyʌ chʌquiajpašej te' ja'n ispʌquiapyʌ's Dios. Yʌ'ta'mbʌ's quiomʌ'yajpa juca wʌwʌta'mbʌ chamepit Diojsis maŋba quiʌmato'ŋʌyaju. 
MAT.6.8	Uy tu'mbajcajtame jeque ñe'cʌji'ŋda'm, porque tʌ Ndata Diojsis myuspa ndiyʌta'm mis ja'ndiyʌ antes que mis nwa'cjaytyamba.
MAT.6.9	Oto'ŋʌytyamba'cmis Dios yʌ'šej nʌmdamʌ:
MAT.6.9	Tatay, tzajpojmomij ijtupʌ,
MAT.6.9	Yajcʌna'tzʌyjaya mis nʌy.
MAT.6.10	Minʌ aŋgui'moya.
MAT.6.10	Yajtucʌ mis sunbašej,
MAT.6.10	Jujcha' tzajpojmo, te'šejtijque' yʌy najsacopajcʌsi.
MAT.6.11	Tzi'ʌtʌj tumdumʌ jamapʌ tʌs njamacʌtʌjcuy.
MAT.6.12	Yajcotocoyja tʌs nyatzita'mbʌ ndzʌqui,
MAT.6.12	Jujcha' tʌs nyajcotocoquie'tpa tzʌcjayajpapʌ'stʌj yacha'cuy.
MAT.6.13	Uytyʌj yajtʌjcʌy oc'išajpamʌytyʌj,
MAT.6.13	Sino que yajcotzocatʌj yacha'cu'yojmoc.
MAT.6.13	Porque mijte' 'yaŋgui'mopyapʌ y te' mʌja'ŋbʌ y te' pyʌcpapʌ's wa'ytyʌ nwʌcotzamu mumu jamacotoya. Amén.
MAT.6.14	Juca nyajcotocoyajpamis pʌnda'm ñchʌcjayajpa'cmij yacha'cuy, te'šejmij maŋba nyajcotocoytyaŋgue'tu te' tzajpojmo ijtupʌ mis Ndata's. 
MAT.6.15	Pero juca ja'nmis nyajcotocoytyame pʌnda'm ñchʌcjayajpa'cmij yacha'cuy, te'šejtijque' mis Ndata Diojsis ja'n maŋu nyajcotocoyjayu mista'm nyacha'cuy.
MAT.6.16	Y 'yayunatzʌctamba'cmij, uy yajtriste'ajtame nwinnaca chʌquiajpašej te' wʌ'aŋjamba chʌcpa'sta'm, porque ñe'cʌ'sta'm yajquejyajpa wyinnacapit pʌ'nista'm wyi'naŋdʌjqui que nʌte' 'yayunatzʌquiaju. Wiyuŋše'ʌsmij ndzamjaytyamba que te'ta'mbʌ's ijtyajwa'a quioyowa. 
MAT.6.17	Pero 'yayunatzʌcpa'cmij jasʌ mis ŋgopac y tze'a mis nwinnaca. 
MAT.6.18	Te'šej umij ŋguie'nʌyaju pʌ'nis que nʌmij 'yayunatzʌjcu, pero maŋbamij ŋguie'nʌyu mis Ndata Diojsis porque ñe'cʌ's quienba mumutiyʌ. Ñe'cʌ'smij maŋba ŋguioyoju pʌ'nista'm wyi'naŋdʌjqui.
MAT.6.19	Uy jene tzʌctame itʌpa'tcuy ne'cʌcotoya yʌy najsacopajcʌsi, porque yʌy mo'tpʌ'pa y tinbo'pʌ'pa, y yʌy wijtyajpa te' nu'myajpapʌ wa'y ñu'myaju. 
MAT.6.20	Pero tzʌctamʌ tzajpojmopʌ itʌpa'tcuy, te' ja'n myo'temʌy ni ja'n tyinbo'emʌy, ni ja'n wyijtyamyʌy nu'mbawʌ wa'y ñu'myaju. 
MAT.6.21	Porque jutimʌy ijtu mista'm itʌpa'tcuy, teymʌ maŋba ijtu mista'm ndzocoy.
MAT.6.22	Tʌta'm nwitʌm tʌte' ŋgüerpo's šʌ'ŋgʌ'. Juca mis nwitʌm sʌ'ŋba oye, ŋguenda'nbamis ñempetiyʌ. 
MAT.6.23	Pero juca ja'n šʌ'ŋi oye mis nwitʌm, pi'tza'ŋajcu'yojmošejmij itpa. Pero juca te' mi'ojmo ijtupʌ sʌ'ŋgʌ' aŋbondu'pya, tu'yo'ctujcu'ca maya'aŋbʌ pi'tza'ŋajcʌte'.
MAT.6.24	Ni'iwʌ's ja'n musi yosjayu tumnacacʌsi metzapʌ comi, porque maŋba qui'nisu tumʌ y maŋba šunu te' eyapʌ, o maŋba myʌja'ŋgomʌ'yu tumʌ y te' eyapʌ ja'n myʌja'ŋgomʌ'i. Ja'nmis musi nyosjaytyamu Dios y nyosjaytyaŋgue'tu te' itʌpa'tcuy.
MAT.6.25	Te'cotoya'ʌsmij ndzamjaytyamba: Uy jene quipstame yʌpyʌ jamacʌtʌjcuy, tiyʌ mis maŋba ŋgu'ttamu o tiyʌ mis maŋba uctamu, ni mista'm ŋgüerpo, jutzmis maŋba mbama'ʌytyamu. ¿Ja'nsʌ'ŋde' maspʌ tʌ ŋguenguy que ja'n tʌ ŋgu'tcuy? y ¿Ja'nsʌ'ŋde' maspʌ tʌ ŋgüerpo que ja'nde' tʌ mbama? 
MAT.6.26	Quendamʌ sitityajpapʌ palomata'm, ja'n yajtiyʌ ñipyay, ni ja'n chiquiay, ni ja'n yajtu'mʌyay troja'ojmo. Y pyʌ'nʌyajpa tzajpojmo ijtupʌ mis Ndata's. ¿Ja'nsʌ'ŋmij más ŋguioyowa'ʌytyamu mij que ja'nde' palomata'm? 
MAT.6.27	¿Ijtusʌ'ŋ iwʌjutiwʌ mi'ojmota'm muspapʌ's 'ya'ŋʌyu tumʌ tzumi te' ye'ŋa'cʌ' ñempe jene quipsoya? 
MAT.6.28	¿Tiyʌcotoya jeque jene ŋguipstamba mbama? Quendamʌ te' lirio-jʌyʌ tza'mo'mo ijtyajpapʌ jutz tzoquiajpa. Ja'n yojšay ni ja'n jyu'tyay. 
MAT.6.29	Y, ʌsmij nʌjaytyamba que te' lirio-jʌyʌ jene suñita'm, más suñi que ja'nde' rey Salomón tzi'nmequia'pa'c. 
MAT.6.30	Juca te'šej suñi yajtzocpa Diojsis te' tza'mo'mota'mbʌ ta'nʌ que išo'oyj ijtu tey y jo'pit quiojtyatʌjpa jucʌtʌjcojmo, ¿ja'nsʌ'ŋmij más wyʌcomʌ'ytyame mijta'm wa'mij ñchi'tamu, ñempemij uša'ŋ nwyʌ'aŋja'moytyamba? 
MAT.6.31	Te'cotoya jeque, uy jene quipstame ni uy nʌmenetame: ¿Tiya'ndʌ maŋba ŋgu'ttamu, o tiya'ndʌ maŋba uctamu, o tiyʌpi'tandʌ maŋba mbama'ʌyu nwin? 
MAT.6.32	Porque yʌ'šejta'mbʌ tiyʌ mye'chajpa te' najsacopajcʌsita'mbʌ's. Pero myuspa tzajpojmopʌ tʌta'm Ndata's mumutiyʌta'm mis ja'ndiyʌ. 
MAT.6.33	Mejor me'tztamʌ winac wa'y 'yaŋgui'moyu Dios, y wa'y ijtu ñe' jyusticia mista'm ndzoco'yojmo, y te'šej Diojsismij maŋba ñchi'a'ŋʌtʌjtamu mumu yʌ'šejta'mbʌ tiyʌ. 
MAT.6.34	Te'cotoya jeque, uy jene quipstame jo'pitpʌ jama, porque te' jo'pitpʌ jama ŋguendaŋgue'tpamis tiyʌ mis ndzʌctamba. Tumdumʌ jamapʌ toya mba'ttambatijmis jutzmis wa'y ŋgʌtʌctamu.
MAT.7.1	Uy cʌme'tztame ya'iwʌ, uytya'mij Diojsis maŋu ŋguiʌme'tztaŋgue'tu. 
MAT.7.2	Porque ŋgʌme'tztambašejmis, te'šejtijmij maŋba ŋguiʌme'tztaŋgue'tu Diojsis. Y tiyʌ mis muctamba ne'cʌ, te'wʌtijmij maŋba myucjatʌjtaŋgue'tu. 
MAT.7.3	¿Tiyajca'nde' ŋguenme'tzjapya te' putzij te' ijtupʌ mis atzi's wyitʌ'mojmo, y ja'nmis ŋgue'nʌy te' sa'csʌj te' ijtupʌ misne' nwitʌ'mojmo? 
MAT.7.4	¿Tiyʌcotoya nʌjapya mis atzi: Atzi, jo'ca, maŋba'ʌs nyajʌcʌ'jayu te' putzij ijtupʌ mis nwitʌ'mojmo? Y ja'nmis ŋgue'nʌy que sa'csʌjte' ijtu mis nwitʌ'mojmo. 
MAT.7.5	Mij, chʌquichʌquipʌ 'yatzitijmijyʌ'. Yajʌcʌ'ʌ winac te' sa'csʌj ijtupʌ mis nwitʌ'mojmo, pijche'c mis maŋba ŋguenu oye wa'mis nyajʌcʌ'jayu mis atzi's wyitʌ'mojmo ijtupʌ putzij.
MAT.7.6	Te' tuwišejta'mbʌ pʌn uy jaque-nʌtzamdame ʌs masanbʌ ndzame, umij ñiwitu'ʌyaju, porque cʌ'soyeta'mde'. Te' yoyašejta'mbʌ pʌn uy jaque-tzi'jaytyame mista'm ndzoco'yojmo ijtupʌ ʌs ndzame, uy maŋu myaŋdochʌcjayaju.
MAT.7.7	Wa'ctamʌ, y ñchi'ʌtʌjtambamij. Me'tztamʌ, y mba'ttambamis. Wejwindzo'ŋoytyamʌ, y 'yaŋdzowatʌjtambamij. 
MAT.7.8	Porque iwʌ's wya'cpa tiyʌ'iwʌ, pyʌjcʌchoŋba. Y iwʌ's mye'tzpa, pya'tpa. Y iwʌ's wyejwindzo'ŋopya, 'yaŋdzoŋyajpa.
MAT.7.9	Mista'm jeque, ¿juca mis une's nʌ wya'cu pan, maŋbasʌ'ŋmis ndzi'tamu tza'? 
MAT.7.10	¿Y juca nʌ wya'cu coquej, maŋbasʌ'ŋmis ndzi'tamu tzan? 
MAT.7.11	Mijta'm, yatzita'mbʌ mbyʌnmijyʌ'. Y juca muspamis ndzi'tamu oyeta'mbʌ tiyʌ mista'm une, ¿cuantimastya'a tzajpojmo ijtupʌ mis Ndata Diojsis maŋba chi'u oyeta'mbʌ tiyʌ juca nwa'cjaytyambamis?
MAT.7.12	Te'šej jeque, jutz mis sundamba wa'y chʌquiaju pʌ'nis mijcotoyata'm, te'šej tzʌctaŋgue'ta mis, ñe'cʌcotoyata'm. Yʌ'šej chamba te' aŋgui'mgu'yis y te' tza'maŋwa'oyajpapʌ's.
MAT.7.13	Tʌjcʌytyamʌ te' penapittʌ tʌjcʌpyamʌy, porque pe'tziwʌte' te' tʌjcʌquiuy y woŋgonayupʌte' te' tuŋ wa'mij ñu'ctamu tocoquiu'yojmo, y wʌwʌ pʌn tu'ŋajpa te'wo'mo. 
MAT.7.14	Porque capyʌte' te' tʌjcʌquiuy y chics te' tuŋ wa'mis mba'ttamu iscuy-quenguy, y metza tuca'y te' pya'tyajpapʌ's.
MAT.7.15	Coquendamʌ cuenta porque ijtyaju sujchajpapʌ tza'maŋwa'oye minbapʌ'smij mye'tzatʌjtamu. Maŋba ñu'quiaju yumijta'mbʌ ñchowambešej, pero wiyuŋšej choco'yojmo yatzi cʌ'soyeta'mde'. 
MAT.7.16	Y chʌquicʌsimis maŋba ŋgue'nʌyaju. ¿Nducpasʌ'ŋdʌ uva te' apit-a'ŋucucʌsi, o te' higo te' canaŋ-apitcʌsi? 
MAT.7.17	Te'šej jeque, oyepʌ cu'yis chʌcpa oyeta'mbʌ tʌm, y te' ja'n 'yoyepʌ cu'yis chʌcpa ja'n 'yoyeta'mbʌ tʌm. 
MAT.7.18	Te'cotoya oyepʌ cu'yis ja'n chʌqui ja'n 'yoyeta'mbʌ tʌm, ni te' ja'n 'yoyepʌ cu'yis ja'n chʌqui oyeta'mbʌ tʌm. 
MAT.7.19	Mumu cuy ja'n chʌquipʌ's oyeta'mbʌ tʌm, tyʌŋyajpa y quiojtyajpa jucʌtʌjcojmo. 
MAT.7.20	Te'cotoya chʌquicʌsimis maŋba ŋgue'nʌyaju juca sujchajpapʌ tza'maŋwa'oyeta'mde'.
MAT.7.21	Wʌwʌta'mbʌ'sʌj nʌjayajpa: Señor, Señor. Pero ʌsmij nʌjaytyamba, ja'n mumu maŋu tyʌjcʌyaju aŋgui'mbamʌy tzajpojmopʌ Dios. Tʌjcʌyajpa te' chʌcjayajpapʌ's tzajpojmopʌ ʌs Ndata Diojsis šunbapʌ tiyʌ. 
MAT.7.22	Sone pʌ'nisʌj maŋba nʌjayaju te' pijche'cpʌ jamo'oyj: Señor, Señor, mis nʌquiʌsitʌ tza'maŋwa'oyu. Y mis nʌquiʌsi macpujtyajutʌs yatzita'mbʌ espíritu. Y mis nʌquiʌsi ndzʌjcutʌs wʌwʌ isaŋwʌ'ajcuy. 
MAT.7.23	Pijche'cʌs maŋba nʌjayaju: Nijujche'cʌsmij ja'ispʌctamʌ. Jʌcʌ'tamʌ tey, nyacha'cuy chʌcpata'm.
MAT.7.24	Te'cotoya iwʌ's myatoŋjapya ʌs ndzamyajupʌ tiyʌ y quiojamba, mujsopyapʌ pʌnše'ʌs utzpa, jujcha' yajtzu'cumupʌ's tyʌc mʌja tza'cʌsi. 
MAT.7.25	Y quejcu te' tuj, pʌmya'u nʌ', y poyu sawa. Y pyʌmi'ojmo wiyu'ŋaju te' nʌ' te' tʌjcʌsi, y jayajcunʌ porque mʌja tza'cʌsi inʌc ijtu cho'tzcuy. 
MAT.7.26	Y iwʌ's myatoŋjapya ʌs ndzamyajupʌ tiyʌ y ja'n quiojame, ja'n myujsopyʌ pʌnše'ʌs utzpa, jujcha' yajtzu'cumupʌ's tyʌc wa'na'ojmo. 
MAT.7.27	Y quejcu te' tuj, pʌmya'u nʌ', y poyu sawa. Y pyʌmi'ojmo wiyu'ŋaju te' nʌ' te' tʌjcʌsi, y yajcunu, y maya'aŋ tocoyu.
MAT.7.28	Y chamu'ca Jesujsis yʌ'šejta'mbʌ tiyʌ, ñʌmayajayajpa inʌc pʌ'nista'm te' ñe' 'yaŋma'yoquiuy, 
MAT.7.29	porque ñe'cʌ's 'yaŋmayajpa inʌc wʌpʌ aŋgui'mʌtʌjcupyit, y ja'nde' te' aŋgui'mguy-tyayu aŋma'yoyajpašej inʌc.
MAT.8.1	Y wanajcu'ca Jesús te' pu'mnacʌsi wʌwʌ pʌ'nis quiʌ'maŋyaju. 
MAT.8.2	Y quiʌ'minu Jesús tumʌ yatziputzi'ʌyupʌ pʌ'nis, y quiujnayjayu, y ñʌjayu: Señor, juca sunbamis, muspamisʌj nyajtzojcu wa'yʌj ŋgowaju. 
MAT.8.3	Y yajtʌyʌyu Jesujsis te' quiʌ' y pyi'quisu, y ñʌjayu: Sunba'ʌsmij nyajtzojcu wa'mij ŋguiowaju. Y jʌnʌjtij tzojcu te' yatziputzi. 
MAT.8.4	Pijche'ca ñʌjayu Jesujsis: Mawʌ, pero uy ya'iwʌ tzamjay. Ma yajquena nwin te' sacerdote que ñchocwa'mij. Y tzi'ʌ te' sacerdote tiyʌ'iwʌ copʌn Dioscotoya aŋgui'mušej te' Moisés. Te'šej maŋba myujšaju te' pʌ'nis que ŋguiowajumij.
MAT.8.5	Y tʌjcʌyu'ca Jesús Capernaum-gumgu'yojmo quiʌ'minu tumʌ capita'ŋis. Minu wya'cjayu, 
MAT.8.6	y nʌmu: Señor, tey ijtu ʌs ŋgoyospapʌ pʌn ʌŋgu'yojmo jene jenepʌ ʌs ndʌjcaŋʌ. Y wocšijca'cu'yʌyupʌte', y jene maya'aŋ nʌ tyoyapʌjcu. 
MAT.8.7	Jesujsis ñʌjayu: Maŋba'ʌj wa'yʌs nyajtzojcu. 
MAT.8.8	Aŋdzoŋu te' capitán: Señor, ja'nʌs merecetzʌqui wa'mij ŋguia'ŋdʌjcʌyu ʌs ndʌjcojmo. Con solomij ñʌmba wa'y chojcu y tzocpa ʌs ŋgoyospawʌ. 
MAT.8.9	Porque ʌj, cojtyajque'tu'ʌj wa'yʌj aŋgui'moyu, y aŋgui'myajpa'ʌs soldado. Nʌjapya'ʌs tumʌ Mawʌ, y maŋba. Nwejpa'ʌs eyawʌ y minba. Aŋgui'mba'ʌs ʌs ŋgoyosa: Tzʌcʌ yʌ'wʌ, y chʌcpa. 
MAT.8.10	Y myatoŋu'ca te'šej Jesujsis, ñʌmaya'u, y ñʌjayaju te' nʌ quio'ŋyajupʌ's: Wiyuŋše'ʌsmij ndzamjaytyamba, que ni te' Israel-pʌ'nojmota'm jambya'ttʌ'ma'ʌs yʌ'še'ŋ wʌ'aŋja'mopyapʌ.
MAT.8.11	Y ʌsmij nʌjaytyamba que jene maŋba miñaju pʌnda'm chojtaŋgʌsmʌc y tyʌ'paŋgʌsmʌc, y maŋba tyʌjcʌyaju aŋgui'mbamʌy te' tzajpojmopʌ, y oma'ojmo maŋba pyocšaju Abrahaŋji'ŋ, Isaacji'ŋ y te' Jacobji'ŋ. 
MAT.8.12	Pero te' nʌmyajpapʌ que Abraha'ŋiste' wyinboyata'm, y te'cotoya pyʌcpa wa'y tyʌjcʌyaju aŋgui'mbamʌy Dios, te'ta'mbʌ maŋba quiojtyatʌju fuera'ojmopʌ pi'tza'ŋajcu'yojmo. Tey maŋba jyʌyaju y toyapit maŋba quiʌ'tyaju tyʌtz.
MAT.8.13	Pijche'ca Jesujsis ñʌjayu te' capitán: Mawʌ y nwʌ'aŋjamušejmis te'šej maŋba tyujcu. Pijche'ctij tzojcu te' quioyosa.
MAT.8.14	Y minu te' Jesús te' Pedro's tyʌjcaŋʌ. Y quienjayu te' myo'ot pijcʌ'ojmo inʌc wi'mñayu ʌŋgu'yojmo. 
MAT.8.15	Y Jesujsis pyi'quisjayu quiʌ', y chajcu te' pijcʌ's. Y tzu'cumu te' yomo y chʌjcu cʌna'tzʌ'oquiuy ñe'cʌcotoyata'm.
MAT.8.16	Y nʌ chu'yanʌmu'c ñʌminjayaju Jesús wʌwʌ ñʌc'ijtʌyajupʌ yatzita'mbʌ espiritu's. Y 'yaŋgui'mu te' yatzita'mbʌ espíritu wa'y pyujtyaju, y pijche'ctij pujtyaju. Y yajtzojcu mumu ca'eta'mbʌ. 
MAT.8.17	Yʌ'šejta'mbʌ tiyʌcʌsi tujcu te' chamnitzajcušej tza'maŋwa'oye Isaiajsis, nʌmu'c: Ñe'cʌ's yajʌcʌ'jayu tʌta'm ŋga'cuy, y jyasjʌcʌ'jayu tʌta'm ndoya.
MAT.8.18	Y quienu'ca Jesujsis que wʌwʌ pʌ'nis ñe'ŋgʌwitu'u, aŋgui'mu wa'y jyaquiaju ma'ra'ocwinduc. 
MAT.8.19	Quiʌnu'cʌyu tumʌ aŋgui'mguy-tyayu's y ñʌjayu: Maestro, maŋba'ʌsmij ŋgo'ŋu jutʌtijmij myawʌ. 
MAT.8.20	Y Jesujsis ñʌjayu: Wetu'sta'm ijtyaju cha'tʌc, y te' sitityajpapʌ paloma's ijtyaju ño'se. Pero ʌj, te' Pʌ'nis 'Yune's, ja'ndiyʌ ni ʌs mbata tiyʌcʌsi wa'yʌj ʌŋu. 
MAT.8.21	Y tumʌ eyapʌ quiʌ'aŋmaye's ñʌjayu: Señor, tzacʌma'ʌj winac wa'yʌs maŋu nasnicotʌ'ŋʌyu ʌs ndataj. 
MAT.8.22	Pero Jesujsis ñʌjayu: Co'ŋa'ʌj. Tzaquia te' ca'yajupʌšej ijtyajupʌ quiowa'ojmo wa'y ñe'cʌ'sta'm ñasnicotʌ'ŋʌyaju ca'yajupʌ tyʌwʌ.
MAT.8.23	Y tʌjcʌyu Jesús te' barco'ojmo, y te' quiʌ'aŋmaye'sta'm quio'ŋyaju. 
MAT.8.24	Pijche'ca tepsmʌjtzʌ'quiʌ'yu te' mar, hasta ñicocu'mʌpya inʌc te' barco. Pero ñe'cʌ ʌŋu inʌc. 
MAT.8.25	Tyo'mʌyaju te' quiʌ'aŋmaye's y yajsa'yaju'ca, ñʌjayaju: Señor, yajcotzocatʌj, maŋbatʌ sucsca'tamu. 
MAT.8.26	Y ñe'cʌ's ñʌjayaju: ¿Tiyajca'nde' ña'tztamba? ¿Ja'nja nwyʌ'aŋja'moytyame? Pijche'ca tenaqui'mu y 'yotoŋjayu te' sawa y te' mar, y numumgʌñe'cʌnʌmu. 
MAT.8.27	Y te' pʌnda'm maya'yaju y nʌmyaju: ¿Iwa' jequeyʌ' yʌ' pʌn, hasta sawa's y ma'ris wa'y myato'ŋoyjayaju?
MAT.8.28	Y nu'cu ma'ra'ocwinduc te' Gadara-najsojmo. Tey ijtu'c, miñaju metza'ŋbʌn ñʌc'ijtʌyajupʌ yatzi-espiritu's. Yʌ'ta'mbʌ tzu'cumyaju ijtyajumʌy ca'uwʌ tza'tʌc. Jene yatzita'mbʌte' inʌc, hasta ja'n inʌc musi quiʌtʌjcu ya'iwʌ teymʌcpʌ tu'ŋojmo. 
MAT.8.29	Pijche'ca weju'c nʌmyaju: ¿Tiya' sunba tʌji'ŋ Jesús, Diojsis 'Yune? ¿Minuwa'jatʌjyʌ' nyajtoyapʌjcu jañu'cʌ'ctij hora? 
MAT.8.30	Y ya'amyʌc cutzunayaju inʌc wʌwʌta'mbʌ yoyaj, nʌ inʌc quiʌ'šajupʌ's mu'c. 
MAT.8.31	Y te' yatzita'mbʌ espiritu's wya'cjayaju y nʌmyaju: Juca macputpamistʌj, yajtʌjcʌtʌj ʌ' cutzunayupʌ yoya'ojmo. 
MAT.8.32	Y Jesujsis ñʌjayaju: Maŋdamʌ. Pijche'ca pujtyaju, y maŋyaju te' wʌwʌpʌ yoya'ojmota'm. Y mumu te' cutzunayupʌ yoyaj pochu'cumyaju y tyʌŋgomʌ'ñaju wyin ma'rojmo, y sucsca'pʌ'yaju.
MAT.8.33	Y te' yoyaj-coque'noyeta'm poyaju, y maŋyaju te' cumgu'yojmo. Maŋu quiʌ'ñʌtzambʌ'yaju tiyʌta'm tujcu, y tiyʌta'm quiʌtʌcjayaju te' pʌnda'm, te' ñʌc'ijtʌyajupʌ yatzita'mbʌ espiritu's. 
MAT.8.34	Pijche'ca mumu te' cumgupyʌ'nis maŋu choŋyaju te' Jesús. Y quieñaju'ctij wya'cjayaju wa'y chu'cumu y wa'y myaŋu emʌ.
MAT.9.1	Pijche'ca tʌjcʌyu Jesús te' barco'ojmo y jajcu ocwinduc. Y nu'cu ñe' quiumgu'yojmo.
MAT.9.2	Y tey ñʌminjayaju wocšijpʌ pʌn cape-ʌŋguquiʌsi. Quienu Jesujsis jutz wʌ'aŋja'moyajpa, ñʌjayu te' wocšijpʌ: Nʌ'oma' tʌwʌy, nyajcotocoyjapya'ʌs mis ŋgowa. 
MAT.9.3	Pijche'c ijtyaju inʌc aŋgui'mguy-tyayu, y metza tuca'y ñe'co'mota'm nʌmyaju choco'yojmo: Yʌ'wʌ's 'yotowewʌ'ajapya Dios. 
MAT.9.4	Pero ñʌctʌ'yjayaju Jesujsis te' ñe'ta'm quipsoquiuy, y nʌmu: ¿Tiya'sʌ'ŋde' yacha'cuy ŋguipstamba ndzoco'yojmo? 
MAT.9.5	¿Tiya'sʌ'ŋde' más fácil wa'ytyʌ ndzʌjcu wa'ytyʌ nʌmu: Nyajcotocoyjapya'ʌs mis ŋgowa, o wa'ytyʌ nʌmu: Tenaqui'mʌ y ca'ŋʌ? 
MAT.9.6	Te'še'ʌj nʌmu wa'mis mustamu que ʌj, te' Pʌ'nis 'Yune's, ijtu'ʌs aŋgui'mʌtʌjcuy najsacopajcʌsi wa'yʌs nyajcotocoyu cowa. Pijche'ca ñʌjayu Jesujsis te' wocšijpʌ: Tenaqui'mʌ, pʌcʌ mis ŋgape-ʌŋguy y mawʌ ndʌjcaŋʌ. 
MAT.9.7	Pijche'ctij tenaqui'mu, y maŋu tyʌjcaŋʌ. 
MAT.9.8	Y quieñaju te' wʌwʌta'mbʌ pʌ'nis y ñʌmaya'yaju. Y myʌja'ŋwʌcotzamyaju Dios, te' chi'upʌ's yʌ'šejpʌ aŋgui'mʌtʌjcuy te' pʌn.
MAT.9.9	Tzu'cumu tey Jesús, y quenu'ʌj pocsumʌ'yʌj mesa'ŋi che'quiajpamʌy inʌc te' cocoyo'oquiuy. Ʌjte' te' ñʌjayajpapʌ Mateo. Y Jesujsis nʌjayu'ʌj: Co'ŋa'ʌj. Y tzu'cumu'ʌj y maŋu'ʌs ŋgo'ŋu.
MAT.9.10	Ʌsa ndʌjcaŋʌ pocsu'c Jesús mesa'ŋi, yʌ'šej tujcu: Miñaju wʌwʌta'mbʌ tze'copyawʌ y eyata'mbʌ cowatzʌqui, y pocšajque'tu te' mesa'ojmo Jesusji'ŋ y te' quiʌ'aŋmayeji'ŋda'm. 
MAT.9.11	Y quieñaju'ca yʌ'šej fariseo'sta'm ñʌjayaju te' quiʌ'aŋmayeta'm: ¿Tiyajcu'ya cu'tpa mista'm Maestro tze'coyajpawʌji'ŋ y eyata'mbʌ cowatzʌquiji'ŋ? 
MAT.9.12	Y myatoŋu'ca Jesujsis, ñʌjayaju: Ca'eta'mbʌ'ste' šuñajpa tzo'yʌ'opyawʌ, y ja'nde' te' cosa'sata'mbʌ's. 
MAT.9.13	Ma aŋmaytyamʌ jutz sunba ñʌmu yʌ'šej: Sunba'ʌs wa'mij ñdyo'ya'ŋʌ'oytyamu, y ja'n copʌn-yajca'oquiupyʌ cʌna'tzʌ'oquiuy. Jaminʌ'ʌs me'cha justota'mbʌ sino que te' cowatzʌquita'mbʌ wa'y quipswitu'yaju.
MAT.9.14	Pijche'ca quiʌ'miñaju Jesús te' Jua'ŋis quiʌ'aŋmaye's y quiʌ'aŋwa'quiaju: ¿Tiyajca'sʌ'ŋ te' fariseota'm y tʌj ayunatzʌcpatʌj sone naca, y mis ŋgʌ'aŋmayeta'm ja'n 'yayunatzʌquiay? 
MAT.9.15	Jesujsis quiʌ'aŋwa'quiaju: ¿Pyʌcpasʌ'ŋ wa'y triste'ajyaju te' 'yaŋbʌquiatʌjupʌ co'tʌjcajcu'yojmo temyaj ijtu'c ñe'cʌji'ŋda'm te' nʌ quio'tʌjcajupʌ pʌn? Pero te' maŋba miñajupʌ jamo'oyj maŋba jyʌcʌ'u te' nʌ quio'tʌjcajupʌ pʌn, pijche'c maŋba 'yayunatzʌquiaju.
MAT.9.16	Ja'n pyʌqui wa'ytyʌ ŋgojtu pajna'cuy jomepamapʌ peca-pamacʌsi, porque te' jomepʌ pajna'cu'yis chitzpa te' pecawʌ y más mʌja'pa te' chitzi. 
MAT.9.17	Ni ja'n pyʌqui wa'ytyʌ ŋgojtu pecapʌ nacapojcojmo nʌ šejtzo'tzcʌ'yupʌ vino wa'ytyʌ ŋgoquenu. Juca te'šejtʌ ndzʌcpa maŋba chijtzu te' nacapoc, umbʌ'pa te' vino y tocopya te' nacapoc. Pero más oye wa'ytyʌ ŋgojtu te' nʌ šejtzo'tzcʌ'yupʌ vino jomepʌ nacapojcojmo. Y te'šej myejtzji'ŋ ja'n tyocoyay.
MAT.9.18	Yʌ'šejta'mbʌ tiyʌ nʌ ñʌtzamyaju'c Jesujsis te' pʌnda'm, minu tumʌ cowi'na y cutcʌne'cu wyi'naŋdʌjqui y ñʌjayu: Na' yʌmajmaj nʌ quia'u ʌs yomo-une. Señor minʌ, ma cotja ŋgʌ' ñe'cʌcʌsi y maŋba wyinsa'u. 
MAT.9.19	Tzu'cumu Jesús y quiʌ'maŋu, y maŋyajque'tu te' quiʌ'aŋmayeta'm.
MAT.9.20	Y ijtu inʌc tumʌ yomo macwʌstʌjca'y ame'a inʌc na'chaŋ quienmenepapʌ's pyoyaj-ca'cuy. Yʌ'wʌ's quiʌnu'cʌyu Jesús 'yucaŋgʌ'mʌc y pyi'quisjayu pyama's 'yacapoya. 
MAT.9.21	Porque nʌmu ñe' choco'yojmo: Juca na' mbi'quisjapya'ʌs te' pyama, tzocpa'ʌj. 
MAT.9.22	Pijche'cande' Jesús quenwitu'u y ñique'nʌyu'ca ñʌjayu: Nʌ'oma tʌwʌy, mis nwʌ'aŋjamgupyit ñchojcumij. Y pijche'ctij tzojcu te' yomo.
MAT.9.23	Y tʌjcʌyu Jesús te' cowi'na's tyʌjcojmo. Y tey quienu nʌ pyi'quiaju jʌšuscuy, y wʌwʌ nʌ 'ya'wiyajupʌ. 
MAT.9.24	Y ñʌjayaju Jesujsis: Jʌcʌ'tamʌ. Te' yomo-une jaquia'ʌpʌte', ʌŋupʌtijte'. Pijche'ca quiʌsijcʌyaju. 
MAT.9.25	Myacputpʌ'yatʌju'ca te' pʌnda'm, tʌjcʌyu y pyʌjcu te' yomo-une quiʌ'cʌsi, y tzu'cumu te' yomo-une. 
MAT.9.26	Y chamgopuŋyaju mumu tepyʌ najsojmo que Jesujsis yajwinsa'u te' yomo-une.
MAT.9.27	Tzu'cumu Jesús tey, y maŋu. Nʌ inʌc quio'ŋyaju metza to'tita'mbʌ's, y weju'c ñʌjayaju: Davijtis 'Yune to'ya'ŋʌtʌj. 
MAT.9.28	Y nu'cu'ca tʌjcoyj quiʌ'miñaju te' to'tita'mbʌ's. Y Jesujsis quiʌ'aŋwa'cu: ¿Nwʌ'aŋjamdambaja que muspa'ʌs nyajsʌ'ŋjaytyamu mis nwitʌm? Y nʌmyaju: Nwʌ'aŋjambatʌs, Señor. 
MAT.9.29	Pijche'ca pyi'quisjayatʌju te' wyitʌm y ñʌjayaju: Nwʌ'aŋjamdamušejmis, yajtucʌ te'šej. 
MAT.9.30	Pijche'c sʌ'ŋyaju te' wyitʌm. Y Jesujsis chijpana-aŋgui'myaju y ñʌjayaju: Coquendamʌ cuenta, uy ya'iwʌ's myujsu. 
MAT.9.31	Pero tzu'cumyaju tey, y maŋu chamgopuŋjayaju te' ñe' chamʌtʌjcuy mumu tepyʌ najsoyj.
MAT.9.32	Nʌ'cše'ŋoyj tyuŋgʌpʌjcu, ñʌnu'cjayaju Jesús umapʌ, yatzi-espiritu's ñʌc'ijtʌyupʌ. 
MAT.9.33	Y myacpujtu'ctij te' yatzi-espiritu tzamdzamnaquiʌ'yu te' umapʌ inʌc. Y ñʌmaya'yaju te' pʌ'nista'm, y nʌmyaju: Nuncamajtʌ jaŋguiendandʌ'ʌ yʌ'šejpʌ isaŋwʌ'ajcuy Israel-pʌ'nojmo. 
MAT.9.34	Pero te' fariseota'm nʌmgʌ'yaju: Yatzita'mbʌ espiritu's quiowi'napit myacputpa yatzita'mbʌ espíritu.
MAT.9.35	Y cumguñamaye y riberanamaye inʌc cʌtʌcpa Jesús. Y aŋma'yopya inʌc te' judio'sta'm wyindʌjcojmo, y chamgopuŋba inʌc te' evangelio chambapʌ's jutz aŋgui'mba Dios. Yajtzocpa inʌc ca'eta'mbʌ y jujche'ŋ toya'ojmota'mbʌ te' cumgu'yojmo. 
MAT.9.36	Quieñaju Jesujsis tey wʌwʌ pʌn yʌmʌc teymʌc titnayajupʌ. Tey inʌc ijtyaju jujcha' ñchowambe jyambʌ'yatʌjupʌ, ja'ndiyʌta'mbʌ's quioque'noye. Pijche'ca tyo'ya'ŋʌyaju. 
MAT.9.37	Pijche'ca nʌjayutʌj, tʌj te' quiʌ'aŋmayeta'm: Wiyuŋšej jene wʌwʌ ijtu cosecha pero uša'ŋde' yojšajpapʌ. 
MAT.9.38	Te'cotoya wa'ctamʌ te' cosecha-comicʌsi wa'y quiʌ'weju yojšajpawʌ ñe' quiosechacotoya, (pʌ'nʌste' nʌ ndzamyaju).
MAT.10.1	Pijche'ctʌj, te' macwʌstʌjca'ytya'mbʌ quiʌ'aŋmaye, wejtu'mʌyutʌj Jesujsis. Y tzi'utʌj aŋgui'mʌtʌjcuy wa'ytyʌs macpujtyaju yatzita'mbʌ espíritu, y wa'ytyʌs nyajtzoquiaju jujche'ŋ ca'eta'mbʌ o toya'ojmota'mbʌ.
MAT.10.2	Y te' macwʌstʌjca'ytya'mbʌ cʌ'aŋmaye yʌ'šejte' tʌs nʌy: Wina Simón te' ñʌjayajpapʌ Pedro, y Andrés te' ñe' pyotzo, te' Jacobo y te' ñe' pyotzo Juan, te' Zebedeo'sta'm 'yune. 
MAT.10.3	Te' Felipe y te' Bartolomé, te' Tomás, y ʌj Mateo te' tze'copyawʌ. Te' Jacobo te' Alfeo's 'yune, y te' Lebeo te' a'ŋʌyupʌ's ñʌy Tadeo. 
MAT.10.4	Simón te' Zelotista'sta'm inʌc tyʌwʌ, y te' Judas Iscariote te' chi'oquia'upʌ's Jesús.
MAT.10.5	Y macwʌstʌjca'pyʌnitʌj cʌ'weju Jesujsis, y nʌjayutʌj: Uy maŋdame te' genti'lojmota'm, ni uy tʌjcʌytyame te' Samaria-pʌ'nista'm quiumgu'yojmo. 
MAT.10.6	Pero maŋdamʌ te' Israel-pʌ'nojmo, porque yʌ'ta'mbʌ tocoyajupʌ ñchowambešej ijtyaju. 
MAT.10.7	Y nʌ'cmij myaŋdamu, tzamgopuŋdamʌ: Nʌwa' tyo'mʌyu te' aŋsʌŋ wa'y 'yaŋgui'moyu te' tzajpojmopʌ Dios. 
MAT.10.8	Yajtzoctamʌ ca'eta'mbʌ y yatziputzi'ʌyajuwʌ. Yajwinsa'tamʌ ca'yajuwʌ, y macputtamʌ yatzita'mbʌ espíritu. Coyowataca mis mbʌjcʌchoŋdamu isaŋwʌ'ajcuy, coyowatacatij yajyostaŋgue'ta.
MAT.10.9	Uy nʌmaŋdame tumin nijutzpʌ, ni oropʌ, ni platapʌ, ni cobrepʌ. 
MAT.10.10	Ni uy nʌmaŋdame nuti tu'ŋojmocotoya, ni yamwingʌšoj, ni cʌ'ac, ni cuytyacus, porque te' nʌ yojsupʌ pʌn pyʌ'nʌyajpa.
MAT.10.11	Pero jutʌpʌ cumgu'yojmo o ribera'ojmomij ñdyʌjcʌytyamba, cʌ'aŋwa'cme'tztamʌ wʌpʌ pʌn wa'mij mbyʌjcʌchoŋdamu. Y teymʌ ma cojejtamʌ hasta que ñchu'cumdambamij. 
MAT.10.12	Nʌ'cmij ñdyʌjcʌytyamu'c te' tʌjcojmo nʌmdamʌ: Diojsismij nyajnicoque'nʌytyamʌ. 
MAT.10.13	Juca te' tʌjcoyj mij mbyʌjcʌchowatʌjtamba, Diojsis maŋba chi'yaju sʌ'mnaquiuy mijpitta'm. Pero juca ja'nmij mbyʌjcʌchowatʌjtame, ja'n maŋu chi'yaju sʌ'mnaquiuy. 
MAT.10.14	Y iwʌ'smij ja'n mbyʌjcʌchoŋdame, y ja'n suni myatoŋjaytyamu mis ndzame, tzu'cumdamʌ te' tʌjcoyj o te' tepyʌ cumgu'yojmoc. Y copuptamʌ mista'm ne'ŋbajcʌsipʌ po'yo. 
MAT.10.15	Wiyuŋše'ʌsmij ndzamjaytyamba que más maŋba tyo'ya'ŋʌyatʌju te' Sodoma y te' Gomorra-cumgu'yojmota'mbʌ te' cʌme'tzoquiuy jamo'oyj que ja'nde' tepyʌ cumgu'yojmota'mbʌ.
MAT.10.16	Coquendamʌ cuenta, nʌ'ʌsmij ŋgʌ'wejtamu jujcha' ñchowambe wʌwʌta'mbʌ lobocucmʌ. Quengʌspʌcjaytyamʌ tza'nis myujsoquiuy, y te'šejtij quengʌspʌcjaytyamʌ paloma's yumi'ajcuy.
MAT.10.17	Coquendamʌ nwin, porque pʌ'nista'm maŋbamij ñchi'oquia'ʌtʌjtamu aŋgui'myajpapʌ's quiʌ'ojmo. Y te' judio'sta'm wyindʌjcojmo maŋbamij ñacstochʌquiatʌjtamu. 
MAT.10.18	Ngo'ŋdamba'ŋmʌjcʌmisʌj maŋbamij ñʌmawʌtʌjtamu re'yista'm y gobernado'rista'm wyi'naŋdʌjqui. Tey tzamdamʌ wiyuŋbʌ tiyʌ y te'šejmij maŋba ñdyestigosajtamu ñe'ta'm wyi'naŋdʌjqui y genti'lista'm wyi'naŋdʌjqui. 
MAT.10.19	Pero ñchi'oquia'ʌtʌjtamu'camij, uy jene quipstame jutzmij maŋba 'yaŋdzoŋdamu, ni tiyʌ mis maŋba ndzamdamu, porque pijche'c Diojsismij maŋba ñchi'ʌtʌjtamu jutzmij wa'y ñʌmdamu. 
MAT.10.20	Porque ja'nde' mij maŋu 'yotoŋdamu, sino que mista'm Ndata's 'Yespiritu'smijte' maŋba ya'aŋdzoŋdamu.
MAT.10.21	Maŋba ijtu atzita'm maŋba chi'oquia'yajupʌ's 'yatzi wa'y yajca'yaju. Y maŋba ijtu tatajta'm maŋba chi'oquia'yajupʌ's 'yune wa'y yajca'yaju. Y maŋba ijtu uneta'm maŋba ñʌquipyajupʌ's tyatajta'm hasta wa'y chi'oquia'yaju wa'y yajca'yatʌju. 
MAT.10.22	Y mumu pʌ'nismij maŋba ŋgui'nisʌtʌjtamu porque ŋgo'ŋdambamisʌj. Pero iwʌ'sʌj co'ŋjojcʌtʌcpa hasta que ca'pa, te'wʌ maŋba quiotzojcu. 
MAT.10.23	Nʌ'camij nyacsnutzʌcʌtʌjtamu tumʌco cumgu'yojmo, poytyamʌ y maŋdamʌ eyaco cumguy. Wiyuŋše'ʌsmij ndzamjaytyamba que ja'nmij maŋu ŋguiʌtʌcne'ŋbʌ'tamu mumupʌ Israe'lis quiumgu'yojmo antes que mingue'tpa te' Pʌ'nis 'Yune.
MAT.10.24	Ja'n maŋu más myʌja'ŋgomʌ'yaju te' cʌ'aŋmaye que ja'nde' te' 'yaŋmapyapʌ's. Ni ja'n maŋu más myʌja'ŋgomʌ'yaju te' coyospapʌ que ja'nde' te' quiomi. 
MAT.10.25	Oye'a juca tu'mbajcajpa te' cʌ'aŋmaye aŋma'yopyawʌji'ŋ, y te' coyospawʌ te' quiomiji'ŋ. Mijyʌ' Beelzebú, ñʌjayaju te' Maestro, y te'šejtij maŋba ñʌjayajque'tu te' quiʌ'aŋmayeta'm.
MAT.10.26	Te'šej jeque, uy na'tztame tiyʌmij maŋba ñchʌcjatʌjtamu. Ja'ndiyʌ yajtiyʌ nu'mdijpʌ ja'n maŋu quiejupʌ, ni tiyʌ'iwʌ quiʌwʌ'ñajupʌ ja'n maŋu myujšajupʌ. 
MAT.10.27	Tiyʌ'ʌsmij ndzamjaytyamba nu'mdij, tzamdamʌ jama's wyi'noyj. Y tiyʌ mis nu'matoŋdamba ŋgowipit, tzamgopuŋdamʌ tʌjcʌcopajcʌsi. 
MAT.10.28	Uy na'tztame yajca'jayajpapʌ's mista'm ŋgüerpo, pero mista'm ŋguenguy ja'n musi yajʌcʌ'jayaju. Pero na'tztamʌ muspapʌ'smij ñdyʌŋdʌjcʌytyamu infierno'ojmo maŋbamʌy tyocoyu mis ŋgüerpo y mis ŋguenguy.
MAT.10.29	¿Ja'nja mya'ʌyay metza nama paloma mosa'y centavocʌsi? Ni tumʌc ja'n quiuni nascʌsi juca ja'n šuni mis Ndata Diojsis. 
MAT.10.30	Te'šejmij ŋguioquendamba ñe'cʌ's. Hasta mista'm ŋgopajcojmopʌ nway mumu mayacʌsi ijtu. 
MAT.10.31	Te'cotoya, uy na'tztame. Masmij nwyʌwʌcoyowata'm Diojsis wyi'naŋdʌjqui que ja'n soneta'mbʌ nama paloma.
MAT.10.32	Iwʌ'sʌj cowʌ'aŋjamba pʌ'nista'm wyi'naŋdʌjqui, maŋba'ʌs ŋgowʌ'aŋjamgue'tu te' tzajpojmo ijtupʌ ʌs Ndata's wyi'naŋdʌjqui. 
MAT.10.33	Y iwʌ'sʌj ja'n cowʌ'aŋjame pʌ'nista'm wyi'naŋdʌjqui, te'šejti'ʌs ja'n maŋu ŋgowʌ'aŋjamu te' tzajpojmo ijtupʌ ʌs Ndata's wyi'naŋdʌjqui.
MAT.10.34	Uy quipstame juca minu'ʌs nyajsʌ'mnayaju pʌnda'm najsacopajcʌsi. Jaminʌ'ʌj wa'yʌs nyajsʌ'mnayaju, porque ʌjcotoya maŋba quipyaju. 
MAT.10.35	Porque ʌjcotoya maŋba ñʌquipotoŋu te' une's te' tyataj, y maŋba ñʌquipotoŋu te' yomo-une's te' ñanaj, y maŋba ñʌquipotoŋu te' saque's te' šaque-mama. 
MAT.10.36	Y te' mismopʌ tʌjcoyjtya'mbʌ'ste' maŋba qui'nišaju te' tyʌwʌ.
MAT.10.37	Iwʌ's wyi'naŋgotpa tyataj o ñanaj y ucatʌctzi'pa'ʌj ʌj, ja'ʌs nijame wa'yʌj co'ŋu. Y iwʌ's wyi'naŋgotpa 'yune y ucatʌctzi'pa'ʌj, ja'ʌs nijame wa'yʌj co'ŋu. 
MAT.10.38	Y iwʌ na'tzpa tyoyapʌjcu jujcha' ʌj maŋbaše'ʌj ndoyapʌjcu cruzcʌsi, ja'ʌs nijame wa'yʌj co'ŋu. 
MAT.10.39	Iwʌ's chijpana-coquenba wyin, maŋba tyocoyu. Y iwʌ's chi'oquia'pa wyin ʌjcotoya, te'wʌ's maŋba pya'tu quenguy.
MAT.10.40	Iwʌ'smij mbyʌjcʌchowatʌjtamba, ʌjte' pʌjcʌchoŋba, y iwʌ'sʌj pʌjcʌchoŋba ʌj, pyʌjcʌchoŋba te' cʌ'wejupʌ'sʌj. 
MAT.10.41	Iwʌ's pyʌjcʌchoŋba tza'maŋwa'opyawʌ porque Diojsiste' cha'maŋwa'oye, tza'maŋwa'opyawʌšej maŋba quioyoju Diojsis. Y iwʌ's pyʌjcʌchoŋba justopʌ pʌn porque justopʌte', justopʌ pʌnšej maŋba quioyoju. 
MAT.10.42	Wiyuŋše'ʌsmij ndzamjaytyamba: Iwʌ's tyectzi'japya yajtya' ušʌc pacacpʌ nʌ' ñempe jutz cʌmaŋbʌ ʌs ŋgʌ'aŋmaye porque ʌste' ŋgʌ'aŋmaye, ja'n maŋu tyocoyu quioyowa.
MAT.11.1	Yʌ'še'andʌj aŋmayu'c Jesujsis tʌj, macwʌstʌjca'pyʌ quiʌ'aŋmaye, tzu'cumu tey. Maŋu chamgopu'ŋoyu y 'yaŋma'yoyu tʌs ŋgumgu'yojmota'm.
MAT.11.2	Preso'mo inʌc ijtu Juan, y myujsu teymʌ tiyʌta'm inʌc nʌ chʌjcu Cristo's. Pijche'c quiʌ'weju Jua'ŋis metza quiʌ'aŋmayeta'm wa'y maŋu 
MAT.11.3	quiʌ'aŋwa'quiaju Jesús: ¿Mijate' te' Mesías, te' maŋba minuwʌ inʌc, o njo'cpamajtʌs eyapʌ? 
MAT.11.4	Aŋdzoŋu Jesús y ñʌjayaju: Ma tzamjaytyamʌ te' Juan tiyʌ mis nʌ matoŋdamu y tiyʌ mis nʌ ŋguendamu. 
MAT.11.5	Nʌ šʌ'ŋyaju te' to'tita'mbʌ's wyitʌm. Nʌ quia'ŋyaju oye te' mʌ'ŋyajpawʌ. Nʌ quiowajyaju te' yatziputzi'ʌyajupʌ. Nʌ 'yaŋwajyaju quiowi cowita'mbʌ'sñe'. Nʌ wyinsa'yaju te' ca'yajupʌ, y nʌ chamgopuŋjayatʌju te' evangelio te' yacsnu'ajcu'yojmo ijtyajupʌ. 
MAT.11.6	Y dichoso iwʌ ja'n myawʌqui'šca'e porque wʌ'aŋjamba'ʌj.
MAT.11.7	Tzu'cumyaju'ca te' Jua'ŋis quiʌ'wejta'm, chamgʌ'yu Jesujsis te' Juan te' wʌwʌpʌ pʌ'nista'm wyi'naŋdʌjqui, ñʌjayaju: ¿Tiya'nde' maŋu ŋguendamu te' ja'itʌnʌmʌmʌy? ¿Ja'nja te' cape nʌ yajmi'csupʌ sawa's? 
MAT.11.8	Pero ¿tiya'nde' maŋu ŋguendamu? ¿Ja'nja te' tzi'nmequia'upʌ pʌn? Te' re'yiste' pyalacio'ojmo ijtyajpa te' tzi'nmequia'yajpapʌ. 
MAT.11.9	Pero ¿tiya'nde' maŋu ŋguendamu? ¿Ja'nja te' tza'maŋwa'opyapʌ? Jʌ'ʌ, y ndzamjaytyaŋgue'tpa'ʌsmij tza'maŋwa'oyete' y itniqui'ma'ŋʌyupʌ. 
MAT.11.10	Porque yʌ' Juaŋde' te' chambapʌ te' Totojaye's, nʌmbamʌy:
MAT.11.10	Ʌj Dios, yʌ'yʌs ŋgʌ'wejpa ʌsne' ŋgʌ'wej mis nwi'naŋdʌjqui.
MAT.11.10	Yʌ'wʌ's maŋba ñimejcʌyjayaju pʌ'nista'm chocoy mijcotoya
MAT.11.10	Jujcha' pʌ'nista'm ñimejcʌyajpa tuŋ.
MAT.11.11	Ñʌjayajque'tu Jesujsis: Wiyuŋše'ʌsmij ndzamjaytyamba que japyʌ'najtʌ'ʌmaj pʌn najsacopajcʌsi más itniqui'ma'ŋʌyupʌ que ja'nde' Juan Bautista. Pero te' más cʌmaŋbʌ pʌn aŋgui'mbamʌy Dios, te'wʌte' más itniqui'ma'ŋa'ʌyu que ja'n Juan.
MAT.11.12	Desde que te' Juan Bautista yajnʌ'yʌ'oquiʌ'yu hasta yʌtij, nʌ myatztʌjcʌyatʌju pʌnda'm wa'y Diojsis 'yaŋgui'myaju. Y te' pʌmi'ʌyajupʌ's sunba myatztʌjcʌyaju wyin aŋgui'mbamʌy Dios. 
MAT.11.13	Porque mumu te' tza'maŋwa'oyeta'm tza'maŋwa'oyaju, y te' aŋgui'mguy yojsu hasta te' Jua'ŋis jyamo'oyjtya'm. 
MAT.11.14	Y juca sundambamis nwʌ'aŋjamdamu, yʌ' Juaŋde' te' Elías, te' chamyajupʌ que maŋba inʌc minupʌ. 
MAT.11.15	Iwʌ's ijtyaju quiowi wa'y myatoŋyaju, yajcʌmato'ŋʌya'ʌj.
MAT.11.16	Pero ¿jutza'mʌs utztʌ'pa jeque yʌ' yʌtijta'mbʌ pʌn? Yʌ'ta'mbʌ, plaza'ojmo pocšajpapʌ unešejta'm, tuptupnayajpapʌ ñe'co'mo, 
MAT.11.17	y nʌmyajpa: Mbi'cjaytyamutʌsmij flauta y ja'yetztamʌmij. Y nwanjayutʌsmij ca'uwʌ wane y janjyʌytyamʌmij. 
MAT.11.18	Minu'c Juan ja'n inʌc suni tyumʌcu'tu ni tyumʌ'ujcu pʌnji'ŋda'm, y nʌmyajpa inʌc pʌnda'm: Yatzipʌ espiritu'syʌ' ñʌc'ijtʌyu. 
MAT.11.19	Mingue'tu'ʌj ʌj, te' Pʌ'nis 'Yune, y tumʌcu'tpa'ʌj y tumʌ'ucpa'ʌj pʌnji'ŋda'm, y nʌmyajpa pʌnda'm: Yʌ'wʌ's tyʌwʌpa'tpa tze'coyajpapʌ y eyata'mbʌ cowatzʌqui. Pero 'yoyecocojtyajpa te' mujsoquiuy te' mujsoye'sta'm.
MAT.11.20	Pijche'ca chamgʌ'yu Jesujsis te' pʌnda'm jutʌta'mbʌ cumgu'yojmo chʌjcu isaŋwʌ'ajcuy, y nijutz jaquipswitu'ya. Y nʌmu: 
MAT.11.21	Ay mij, Corazin-itita'm. Ay mij, Betsaida-itita'm. Maŋbamis ŋguendamu toya porque soneta'mbʌ isaŋwʌ'ajcuy mis ŋguendamu mista'm ŋgumgu'yojmo, y jaŋguipswitu'tamʌmij. Juca inʌc quieñaju Tiro-iti'sta'm y Sidon-iti'sta'm mis ŋguendamupʌ isaŋwʌ'ajcuy, ñe'cʌta'm ya'ajca inʌc quipswitu'yaju. Yamyajwa' inʌc costal-pama y pocšajwa' inʌc cuyja'mojmo, wa'y yajquejayaju que nʌte' inʌc quipswitu'yaju. 
MAT.11.22	Te'cotoya nʌjaytyamba'ʌsmij Corazin-iti y Betsaida-itita'm, más maŋba tyo'ya'ŋʌyatʌju te' Tiro-itita'm y te' Sidon-itita'm que ja'n mijta'm te' cʌme'tzoquiuy jamo'oyj. 
MAT.11.23	Y mij, Capernaum-itita'm, ¿sunbaja ŋgʌpa'ttamu tzap? Hasta infierno'ojmomij maŋba nyajwanacʌtʌjtamu. Porque soneta'mbʌ isaŋwʌ'ajcuy mis ŋguendamu mis ŋgumgu'yojmo. Juca inʌc quieñaju Sodoma-iti'sta'm mis ŋguendamupʌ isaŋwʌ'ajcuy tzʌ'yu inʌc te' cumguy hasta yʌ' jamo'oyjtya'm. 
MAT.11.24	Te'cotoya'ʌsmij nʌjaytyamba Capernaum-itita'm, más maŋba tyo'ya'ŋʌyatʌju te' Sodoma-itita'm que ja'n mijta'm te' cʌme'tzoquiuy jamo'oyj.
MAT.11.25	Te' aŋsʌ'ŋoyjtyijque' 'yoto'ŋʌyu Jesujsis te' Dios, y nʌmu: Tatay, tzajpis y najsacopajquis Quiomi, mʌja'ŋwʌcotzamba'ʌsmij porque ŋgʌwʌ'numis yʌ'šejta'mbʌ tiyʌ wa'y jana ñʌctʌ'yaju te' mujsoye's y nʌctʌ'yoye's, y nyajnʌctʌ'yajumis te' ja'n myujsoyapyʌ. 
MAT.11.26	Te'šej jeque oye Tatay, porque te'šej mis nwʌcomʌ'yu wa'mis ndzʌjcu. 
MAT.11.27	Yʌ'šej cha'maŋwajcʌ'yu Jesujsis: Ʌs ŋgʌ'ojmo quiojtu ʌs Ndata Diojsis mumutiyʌ. Ya'iwʌ'sʌj ja'n ispʌqui ʌj, te' Diojsis 'Yune, juca ja'n ʌs Ndata's. Ni ʌs Ndataj ja'n ispʌcjay ya'iwʌ's juca ja'n ʌs, te' 'Yune's, y iwʌta'm te' 'Yune's sunba ya'ispʌquiaju. Te'ta'mbʌ maŋba ya'ispʌquiaju.
MAT.11.28	Cʌ'mindamʌ'ʌj jujche'ŋmij nʌ mbyuyupyʌ'tamupʌ yoscu'yis, y tzʌmicʌ'mʌmij ittamupʌ, y ʌsmij maŋba nyajsapʌctamu. 
MAT.11.29	Cotjaytyamʌ ʌs nyugo mista'm ʌjsʌcʌsi, y aŋmaytyamʌ ʌjcʌsi que ʌj, yo'catzoco'yʌj. Y te'šejmij maŋba šapʌctamu ndzoco'yojmo. 
MAT.11.30	Porque te' yugo ʌs nʌtu'ŋajpapʌ ja'n jyemetz, mawʌnʌtu'ŋajpapʌ tiyʌmiste'.
MAT.12.1	Tumnaca nʌ inʌc quiʌtʌjcu Jesús trigo-camo'mo, y sabado-jamate' inʌc. Teytyʌj nʌ ŋgʌtʌjcu'c ñe'cʌji'ŋ y te' eyata'mbʌ quiʌ'aŋmaye, nʌtʌj inʌc nyu'u. Y ŋguitpʌjcutʌs trigo-tʌm wa'ytyʌs ŋgʌ'su. 
MAT.12.2	Y queñajutʌj te' fariseo'sta'm, y ñʌjayaju Jesús: Quena, mis ŋgʌ'aŋmaye'sta'm nʌ chʌquiaju te' yajwinducpapʌ tiyʌ te' aŋgui'mgu'yis uytyʌ ndzʌjcupʌ sabado-jamo'oyj. 
MAT.12.3	Y Jesujsis 'yaŋdzoŋyaju: ¿Jañdyu'ndamʌtij tiyʌ chʌjcu Davijtis nʌ'c yu'u ñe'cʌ y ñe'cʌji'ŋ inʌc ijtyajuwʌ? 
MAT.12.4	Yu'pit tʌjcʌyu yʌ' David Diojsis tyʌjcojmo y wyi'cu te' pan Dios inʌc chamdzi'yajpapʌ. Yʌ' pan yajwinducpapʌte' inʌc aŋqui'mgu'yis uy wyi'quiaju Davijtis ni te' ñe'cʌji'ŋ inʌc ijtyajupʌ's, sino que sacerdote'stijte' wa'y wyi'quiaju. 
MAT.12.5	¿O jañdyu'ndamʌtija te' aŋgui'mgu'yojmo que te' sacerdoteta'm yojšajpa templo'ojmo, y te'šej myaŋgocʌtʌquiajpa te' sabado-jama, y te'wʌ ja'n ñʌcowapa'tyay? 
MAT.12.6	Pero ʌsmij nʌjaytyamba que ijtu yʌy más itniqui'ma'ŋʌyupʌ que ja'nde' templo. 
MAT.12.7	Juca inʌc mis mustamba jutzte' sunba ñʌmu yʌ'šej: Sunba'ʌs wa'mij ñdyo'ya'ŋʌ'oytyamu, y ja'n copʌn-yajca'oquiupyʌ cʌna'tzʌ'oquiuy. Juca te'šejmis inʌc mustamba, ja'nmis inʌc ndzʌcjaytyame quiowa ja'ndiyʌta'mbʌ's quiowa. 
MAT.12.8	Porque ʌj, te' Pʌ'nis 'Yune, sabado-jama'sʌjyʌ' quiomi.
MAT.12.9	Y te'ya tzu'cumu'c Jesús, maŋu te' judio'sta'm wyindʌjcojmo. 
MAT.12.10	Y tey inʌc ijtu tumʌ pʌn tʌtzpʌ's inʌc quiʌ'. Y wa'ytyij pya'tyaju tiyʌcʌsi ñiwa'cʌyajpa, minu quiʌ'aŋwa'quiaju Jesús te' fariseo'sta'm: ¿Yajwinducpasʌ'ŋ aŋgui'mgu'yis uytyʌ ndzo'yʌ'oyu sabado-jamo'oyj? 
MAT.12.11	Y Jesujsis ñʌjayaju: Juca mi'ojmota'mbʌ's ñʌ'ijtu tumʌ ñchowambe, y te'wʌ cunba wo'ojmo sabado-jamo'oyj, ¿ja'nja maŋu jyascʌtʌjcʌyu wa'y ñʌpujtu? 
MAT.12.12	¿Ja'nja mustame que más te' wʌwʌ coyowa te' pʌn que ja'n ñchowambe? Te'cotoya ja'ndʌ yajwinduqui aŋgui'mgu'yis wa'ytyʌ ndzʌjcu oyeta'mbʌ tiyʌ sabado-jamo'oyj. 
MAT.12.13	Pijche'ca ñʌjayu Jesujsis te' pʌn: Yajtʌyʌyʌ mis ŋgʌ'. Y yajtʌyʌyu, y tzojcu te' quiʌ' jujcha'nde' eyapʌ cosa'sapʌ quiʌ'. 
MAT.12.14	Te'ya tzu'cumyaju'c fariseota'm maŋu quipsaŋgospo'ʌyaju jutz wa'y yajca'yaju Jesús.
MAT.12.15	Myujsutya'a Jesujsis jutz inʌc maŋba quiʌquipsʌyaju, y tzu'cumu tey. Y wʌwʌ pʌ'nis quiʌ'maŋu 'yucaŋgʌ'y y yajtzocpʌ'u jujche'ŋ ca'eta'mbʌ. 
MAT.12.16	Y chamda'njayaju oye uy ya'iwʌ yajmujšaju. 
MAT.12.17	Yʌ'še'a chʌjcu'c, pijche'c tujcu jya'yʌyušej tza'maŋwa'opyawʌ Isaiajsis, te' Diojsis chamušej Jesús:
MAT.12.18	Yʌy ijtu ʌs ŋgoyospapʌ, te' ʌs ŋgopiŋupʌ,
MAT.12.18	Te' jene sunbapʌ'ʌs, porque yajtzocopyacjapya ʌs ndzocoy.
MAT.12.18	Maŋba'ʌs njo'ʌyu yʌ'wʌ ʌsne' Espiritupit,
MAT.12.18	Y maŋba chamgopuŋu genti'lojmota'm que te' Dios
MAT.12.18	Cʌme'tzopya wiyuŋbʌ tiyʌ'ojmo.
MAT.12.19	Ja'n maŋu quijpu, ni ja'n maŋu quipotoŋu,
MAT.12.19	Ni ya'iwʌ's ja'n maŋu myatoŋjayu jojtu'ŋojmo wyejwejnaquiʌ'.
MAT.12.20	Juca ijtu pʌn mochipʌ's wyʌ'aŋjamguy jujcha' mochi tzinindʌjcʌyupʌ cape, ñe'cʌ's maŋba pyʌmitzi'u.
MAT.12.20	Juca ijtu pʌn ja'nʌj yosjapyʌ's oye jujcha' candil-chi'mchi'mnapyapʌ ja'n yosepʌ oye, ñe'cʌ's maŋba quiotzoŋu.
MAT.12.20	Te'šej maŋba chʌjcu hasta que tucta'nbʌ'pa justopʌ tiyʌ.
MAT.12.21	Y mumu genti'lista'm ñe' ñʌy maŋba ñite'tzʌyjayaju.
MAT.12.22	Y ñʌmiñaju Jesujsis wyi'naŋdʌjqui tumʌ pʌn yatzi-espiritu's ñʌc'ijtʌyupʌ. Y te' pʌn to'tipʌte' y umapʌte' inʌc. Y yajtzojcu Jesujsis, cosaque'cše'ŋoyj te' to'tiwʌ y umapʌ inʌc otoŋu y quenu. 
MAT.12.23	Y maya'yaju mumu te' pʌnda'm, y nʌmyaju: ¿Yʌ'wʌsʌ'ŋde' te' Davijtis 'Yune, te' Mesías? 
MAT.12.24	Pero myujšaju'ca te' fariseo'sta'm, nʌmgʌ'yaju: Yʌ'wʌ's ja'n myacputi yatzita'mbʌ espíritu juca ja'n yatzita'mbʌ espiritu's quiowi'napit, te' ñʌjayajpapʌ Beelzebú.
MAT.12.25	Jesujsis ñʌctʌ'yjayaju te' ñe'ta'm quipsoquiuy, y ñʌjayaju: Juca tumʌco gobierno'ojmota'mbʌ quipyajpa ñe'co'mo, tyacsniyajyajpa. Y juca tumʌco cumgu'yojmota'mbʌ o tʌjcoyj ijtyajupʌ quipyajpa ñe'co'mo, ja'n maŋu itjojcʌtʌquiaju. 
MAT.12.26	Y juca myacputpa Satanajsis te' ñe' quio'aŋgui'moyeta'm, ñe' te' 'yaŋgui'mʌtʌjcuy nʌ wye'nbʌ'u. Te'šej ja'n maŋu itjojcʌtʌjcu 'yaŋgui'mʌtʌjcuy. 
MAT.12.27	Y juca ʌs, te' Beelzebupi'tʌs macputpa yatzita'mbʌ espíritu, mis ŋgʌ'aŋmaye'sta'm ¿iwʌpi'ta myacpujtyajpa yatzita'mbʌ espíritu? Te'cotoya mista'mne' ŋgʌ'aŋmaye'smij maŋba nyajmujšaju que te' nʌšejmij ñʌmdamu ja'nde' wiyuŋbʌ tiyʌ. 
MAT.12.28	Pero ʌs, macputpa'ʌs yatzita'mbʌ espíritu Diojsis 'Yespiritupit. Te'cotoya yʌtij Diojsis 'yaŋgui'mʌtʌjcuy yʌy ijtu mi'ojmota'm.
MAT.12.29	¿Iwa'sʌ'ŋ muspa tyʌjcʌyu pʌmi'ʌyupʌ pʌ'nis tyʌjcojmo wa'y maŋu ñinu'mu? Ijtupʌte' pyena wa'y myo'csu wina wa'y mujsu ñinu'mu.
MAT.12.30	Iwʌ ja'n suni wyijtu ʌji'ŋ, qui'nispapʌ'ʌjte'. Y iwʌ'sʌj ja'n nʌwoctu'mʌy, yajtitpʌ'pa.
MAT.12.31	Te'cotoya'ʌsmij nʌjaytyamba: Jujche'ŋ cowa y otowewʌ'ajcuy chʌquiajpapʌ pʌ'nis, maŋba yajcotocoyjayu Diojsis. Pero iwʌ's 'yotowewʌ'ajayajpa Espíritu Santo, nunca ja'n maŋu yajcotocoyu Diojsis. 
MAT.12.32	Y iwʌ'sʌj otowewʌ'ajapya ʌj, te' Pʌ'nis 'Yune, maŋba yajcotocoyu Diojsis. Pero juca iwʌ's 'yotowewʌ'ajapya te' Espíritu Santo, te'wʌ ja'n maŋu yajcotocoyu Diojsis, ni yʌtijpʌ itcu'yojmo ni yajujche'c.
MAT.12.33	Mustambatʌ que juca oye te' cuy chʌcpa oyepʌ tʌm, y juca ja'n 'yoye te' cuy ja'n chʌqui oyepʌ tʌm. Porque te' tyʌmgʌsi ispʌcpatʌ te' cuy. 
MAT.12.34	Njyoco'istotzanšejta'm mij. ¿Jutza'mis muspa ndzamdamu oyeta'mbʌ tiyʌ juca yatzitzocoytya'm mij? Porque tiyʌtʌ ŋguipspa ndzoco'yojmo, te'wʌ tʌ ndzamba aŋnacapit. 
MAT.12.35	Te' oyepʌ pʌ'nis ñʌputpa oyeta'mbʌ tiyʌ choco'yojmo quioquenbamʌy oyeta'mbʌ tiyʌ. Y te' yatzipʌ pʌ'nis ñʌputpa yatzita'mbʌ tiyʌ te' quioquenbamʌy.
MAT.12.36	Te'cotoya'ʌsmij nʌjaytyamba: Jujche'ŋ jecse tzame ja'n yosepʌ chamyajpapʌ pʌ'nista'm, te'wʌ maŋba cha'maŋguejyaju Diojsis wyi'naŋdʌjqui te' cʌme'tzoquiuy jamo'oyj. 
MAT.12.37	Porque mis ndzamupʌ tiyʌpit maŋbamij ŋguiotzojcu, juca ja'ne, mis ndzamupʌ tiyʌcotoya maŋbamij nyajnʌco'aŋgʌyaju.
MAT.12.38	Pijche'ca metza tuca'y aŋgui'mguy-tyayu's y te' fariseo'sta'm ñʌjayaju Jesús: Maestro, sunbatʌs wa'mistʌj nyajquenu isaŋwʌ'ajcuy jujcha' señal. 
MAT.12.39	Y ñe'cʌ aŋdzoŋu y ñʌjayaju: Yʌ' yʌtijta'mbʌ pʌn yatzita'mbʌyʌ' y cʌtzʌjcʌ'oyajpapʌ. Sunba quieñaju isaŋwʌ'ajcuy jujcha' señal, pero ja'ʌs maŋu nyajqueñaju isaŋwʌ'ajcuy jujcha' señal, sino que te' quiʌtʌcjayušej te' tza'maŋwa'opyawʌ Jonás. 
MAT.12.40	Tiju ijtu Jonás te' mʌja coque's chejcojmo tuca'y jama y tuca'ŋdzu'. Te'šej ʌj, te' Pʌ'nis 'Yune, maŋba'ʌj ijtu tza'tʌjcojmo tuca'y jama y tuca'ŋdzu'. 
MAT.12.41	Te' Ninive-cumgu'yojmota'mbʌ pʌ'nis myatoŋyaju tiyʌ chamgopuŋu Jonajsis, y quipswitu'yaju. Y te' cʌme'tzoquiuy jamo'oyj maŋba tyumʌ'aŋguejyaju yʌ' yʌtijta'mbʌ pʌnji'ŋ, y yʌ' Ninive-pʌ'nista'm maŋba wya'quiaju wa'y yajnʌco'aŋgʌyatʌju, porque yʌtij yʌy ijtu más mʌja'ŋbʌ que ja'nde' Jonás, y ja'n wyʌ'aŋjamyay. 
MAT.12.42	Ijtu inʌc reina tzu'cumbamʌy jama-sawa. Desde teymʌc ya'ay tzu'cumu wa'y minu myatoŋjayu Salomo'ŋis myujsoquiuy-chame. Y te' cʌme'tzoquiuy jamo'oyj maŋba tyumʌ'aŋguejyaju yʌ' reina yʌ' yʌtijta'mbʌ pʌnji'ŋ, y yʌ' reina's maŋba wya'cu wa'y yajnʌco'aŋgʌyatʌju, porque yʌtij yʌy ijtu más mujsopyawʌ que ja'nde' Salomón, y ja'n wyʌ'aŋjamyay.
MAT.12.43	Juca tumʌ yatzipʌ espiritu's chacpa te' pʌn, maŋba wyijtu cotʌtz-luga'rojmo wa'y mye'tzu cojejcuy, y ja'n pya'te. 
MAT.12.44	Pijche'ca nʌmba: Maŋgue'tpati'ʌj ndʌjcaŋʌ, te' pujtumʌ'yʌj. Y te'ya nu'cu'c, jojtaca pya'tpa. Tacspejtuwʌ y cowatzʌjcupa'a pya'tu te' tyʌc. 
MAT.12.45	Pijche'ca maŋba 'yaŋbʌjca'ŋʌyu cu'ya'y 'yespiritu-tʌwʌ más yatzita'mbʌ que ja'n ñe'cʌ. Y tʌjcʌyajpa wa'y ijtyaju te' pʌ'nojmo. Te' te'šejpʌ pʌ'nis jʌsa'capʌ itcuy más maŋba wyʌwa'u yacha'cuy que ja'n wina. Te'šej maŋba quiʌtʌcjayaju yʌ' yatzita'mbʌ pʌn.
MAT.12.46	Teytyij nʌ 'yoto'ŋʌyaju'c te' pʌnda'm Jesujsis, nu'quiaju fuera'ojmoc ñe' ñanaj y pyotzota'm. Sunba inʌc 'yoto'ŋʌyaju. 
MAT.12.47	Tuma'ŋbʌ'nis ñʌjayu: Tey ijtyaju mis nanaj y mis mbotzota'm fuera'ojmoc, sunbamij 'yoto'ŋʌyaju. 
MAT.12.48	'Yaŋdzoŋu ñe'cʌ's te' nʌ chamjayupʌ's: ¿Iwa' jeque te' ʌs nanaj, y iwa'nde' ʌs mbotzota'm? 
MAT.12.49	Pijche'ca ñe' quiʌ'pit winbʌ'jayutʌj te' wʌwʌta'mbʌ quiʌ'aŋmaye, y nʌmu: Yʌ'ta'mbʌte' ʌs nanaj y ʌs mbotzota'm. 
MAT.12.50	Porque iwʌ's chʌquiajpa tzajpojmo ijtupʌ ʌs Ndata Diojsis šu'noquiuy, te'wʌte' ʌs mbotzota'm y ʌs nanaj.
MAT.13.1	Y te' pijche'cpʌ jamo'oyj tzu'cumu Jesús tyʌjcoyj, y maŋu pyocsu ma'ra'acapoyo'mo. 
MAT.13.2	Y quiʌtu'mʌyaju aŋba'te pʌ'nis. Pijche'ca tʌjcʌyu Jesús te' barco'ojmo, y pocsu teymʌ. Y mumu te' pʌnda'm tzʌ'yaju tey ma'ra'acapoyo'mo. 
MAT.13.3	Y comparacioŋbit chamjayaju soneta'mbʌ tiyʌ. Yʌ'šej nʌmu: Ijtu inʌc tumʌ pʌn, tzu'cumupʌ wa'y maŋu pyuŋu tʌmbu tajyʌ'sumʌy nas.
MAT.13.4	Nʌ'c pyuŋu te' tʌmbu, wene cuñaju te' tuŋgʌsi, y paloma's minu jyu'quiaju. 
MAT.13.5	Y wene cuñaju ijtumʌy tzeya-nas tza'cʌsi. Y jʌnʌjtij nayu, porque ja'n inʌc tyiŋdiŋ te' nas. 
MAT.13.6	Pero piju'cande' jama, pyoŋga'u y tʌjtzu, porque jawyatzipʌquia oye. 
MAT.13.7	Y wene cuñaju apijtojmo, y ye'ŋu te' apitta'm, y yajsu'csca'pʌ'u. 
MAT.13.8	Y wene cuñajque'tu oyepʌ najsojmo. Y yʌ'ta'mbʌ tʌ'majyaju. Wenepʌ tʌmbu's chʌquiaju tyʌm mojsi's, y wenepʌ's chʌquiaju tuqui's, y wenepʌ's chʌquiaju ips-co-mac. 
MAT.13.9	Iwʌ's ijtyaju quiowi wa'y myatoŋyaju, yajcʌmato'ŋʌya'ʌj.
MAT.13.10	Pijche'ca ca'ŋnu'cutʌj, tʌj te' quiʌ'aŋmaye, y nʌjayutʌs: ¿Tiyajca'a comparacioŋbit oto'ŋʌyajpa? 
MAT.13.11	Y Jesujsis aŋdzoŋutʌj, y nʌmu: Porque Diojsismij nyajmustamba mij te' jayajqueyapʌ tiyʌta'm winata'mbʌ tiempo'ojmo, te' chambapʌ's jutz aŋgui'mba tzajpojmo ijtupʌ Dios. Pero te' eyata'mbʌ pʌn jayajmujša. 
MAT.13.12	Te' myuspapʌ'sa uša'ŋ, Diojsis maŋba yajmujsa'ŋʌyu wa'y myujsoyu más. Pero te' ja'n suni myujsupʌ's, te' uša'ŋ myuspapʌ tiyʌ maŋba yajʌcʌ'jayaju. 
MAT.13.13	Te'cotoya'ʌste' oto'ŋʌyajpa comparacioŋbit. Porque ñempe quieña ja'n quie'nʌyay, y ñempe myatoŋya ja'n myujšay ni ja'n ñʌctʌ'yay. 
MAT.13.14	Tey quiʌtʌcjayaju te' tza'maŋwa'opyawʌ Isaiajsis jya'yʌyušej, nʌmu'c:
MAT.13.14	Ne' ŋgowipit maŋbamis matoŋdamu, pero ja'nmis maŋu nʌctʌ'ytyamu.
MAT.13.14	Ne' nwitʌmbit maŋbamis ŋguendamu, pero ja'nmis maŋu ŋgue'nʌytyamu.
MAT.13.15	Porque jene nuyu'ajyajwa'a yʌ' pʌ'nista'm chocoy.
MAT.13.15	Y 'yʌwyo'mošej myatoŋyajpa quiowipit,
MAT.13.15	Y itzaŋga'myaju wyitʌm
MAT.13.15	Wa'ytyij jana quieñaju wyitʌmbit,
MAT.13.15	Y uy myatoŋyaju quiowipit,
MAT.13.15	Y uy ñʌctʌ'yaju choco'yojmo,
MAT.13.15	Wa'yʌj cʌwitu'ʌyaju ʌj
MAT.13.15	Wa'yʌs nyajcotzoquiaju.
MAT.13.16	Pero jene dichoso mijta'm, porque nʌ šʌ'ŋu mista'm nwitʌm, y nʌmis matoŋdamu ŋgowipit. 
MAT.13.17	Wiyuŋše'ʌsmij ndzamjaytyamba que sone ya'acta'mbʌ tza'maŋwa'oye's y wʌta'mbʌ pʌ'nis sunjo'yu quieñajtʌ'ʌ mis nʌ ŋguendamupʌ tiyʌ, pero jaquieña. Sunjo'yu myatoŋyajtʌ'ʌ mis nʌ matoŋdamupʌ tiyʌ, pero jamyatoŋya.
MAT.13.18	Yʌtij jeque matoŋdamʌ mista'm jutzte' sunba ñʌmu te' comparación, chambapʌ's te' tʌmbu-puŋbawʌ. 
MAT.13.19	Iwʌ's myatoŋba jutz aŋgui'mba te' tzajpojmo ijtupʌ, y ja'n ñʌctʌ'i, minba te' yatziwʌ y yajʌcʌ'japya te' Diojsis chame tʌjcʌyupa'a choco'yojmo. Yʌ'wʌte' te' tʌmbu cuñajuwʌ tuŋgʌsi. 
MAT.13.20	Y te' tʌmbu cuñajupʌ ijtumʌy tzeya-nas tza'cʌsi, yʌ'wʌte' te' pʌnda'm myatoŋyajpapʌ's te' tzame y jʌ'nʌjʌ'nʌ pyʌjcʌchoŋyajpa, y ñʌ'omyajpa. 
MAT.13.21	Pero te' choco'yojmo ja'n wyatzipʌqui te' tzame, uša'ŋ horacotoyatij wyʌ'aŋjamyajpa. Quiengʌ'yajpa'c toya o qui'nisoquiuy te' Diojsis chamecotoya, pijche'ctij ja'na šuñay, y chaquiajpa. 
MAT.13.22	Te' tʌmbu cuñajupʌ apijtojmo, yʌ'wʌte' te' pʌnda'm myatoŋyajpapʌ's te' tzame, pero quipšajpa najsacopajcʌsipʌ yosjojcʌtʌjcuy, y ñʌ'omyajpa itʌpa'tcuy. Y yʌ'šejta'mbʌ tiyʌ's yajambʌ'yajpa te' tzame choco'yojmo, y ja'na tyʌ'may. 
MAT.13.23	Pero te' tʌmbu cuñajupʌ oyepʌ najsojmo, yʌ'wʌte' te' pʌnda'm myatoŋyajpapʌ's te' tzame, y ñʌctʌ'yajpa. Yʌ'wʌte' te' chʌquiajpapʌ's tʌm. Wenepʌ's chʌquiajpa tʌm mojsi's, y wenepʌ's tuqui's, y wenepʌ's ips-co-mac.
MAT.13.24	Chamjayajque'tu Jesujsis eyapʌ comparación, y nʌmu: Yʌ'šejte' aŋgui'mba te' tzajpojmo ijtupʌ, jujcha'nde' pʌn tijupʌ's ñijpu trigo yojsa'ŋojmo. 
MAT.13.25	Pero ʌŋyaju'cše'ŋoyj te' pʌnda'm, minu te' qui'nispapʌ's te' yojsaŋ-gomi. Minu ñʌcnijpʌyjayu yatzi-tʌmbupit, y maŋu. 
MAT.13.26	Y nayu te' trigo. Y nʌ'ca quieju te' tyʌm minu quieju te' yatzi-pa'aj. 
MAT.13.27	Pijche'ca quiʌnu'cʌyaju te' quiomi te' quioyojšajpawʌ's, y quiʌ'aŋwa'quiaju: Señor, ¿jañipʌmis oyepʌ trigo mis nyojsa'ŋojmo? ¿Tiyajca'yʌ' naquie'tu yatzi-pa'aj? 
MAT.13.28	Y ñe'cʌ's ñʌjayaju: Qui'nispapʌ'sʌj te'wʌ'syʌ' yʌ'šej minu chʌjcu. Y te' quioyojšajpawʌ's quiʌ'aŋwa'quiaju: ¿Sunbaja wa'ytyʌs maŋu ocwispʌ'u? 
MAT.13.29	Y ñe'cʌ's ñʌjayaju: Ja'ne, porque juca maŋbamis nwistamu te' yatzi-pa'aj maŋbamis nʌcwisʌytyamu te' trigo. 
MAT.13.30	Tzactamʌ wa'y tyumʌtzoquiaju hasta tiyʌ jama'ʌs maŋba nyajactu'mʌtʌju te' trigo. Y nu'cu'ca te' pitpʌ jama, ndzamjayajpati'ʌs te' coyojšajpawʌ: Jactumʌtzʌctamʌ winac te' yatzi-pa'aj, y si'ndumʌtzʌctamʌ wa'mis mboŋbʌ'tamu. Y te' trigo cottamʌ ʌs ndrigo-cotcu'yojmo.
MAT.13.31	Chamjayajque'tu eyapʌ comparación, y nʌmu: Yʌ'šejpʌte' te' tzajpojmopʌ aŋgui'mʌtʌjcuy, jujcha' mostaza-tʌmbu pyʌjcupʌ te' pʌ'nis, y maŋu ñijpu yojsa'ŋojmo. 
MAT.13.32	Wiyuŋšej yʌ'wʌte' te' más chʌlʌcspʌ tʌmbu mumupo'mo. Pero tzocpa'ca más mʌja'pa que ja'nde' eyata'mbʌ nipi. Y mʌja cuyšej tucpa, y miñajpa sitityajpapʌ paloma y chʌquiajpa ño'se 'yaŋmaŋgʌsita'm.
MAT.13.33	Chamjayajque'tu Jesujsis eyapʌ comparación, y nʌmu: Yʌ'šejpʌte' te' tzajpojmopʌ aŋgui'mʌtʌjcuy, jujcha' levadura pyʌjcupʌ tumʌ yomo's, y myojtu tuca'y muquipʌ harina-waye'ojmo. Te'wʌ's yajpojqui'mbʌ'u.
MAT.13.34	Y mumu yʌ'šejta'mbʌ tiyʌ cha'maŋwajayaju Jesujsis te' wʌwʌta'mbʌ pʌn comparacioŋbit. Y mumutiyʌ inʌc comparacioŋbit chamjayajpa. 
MAT.13.35	Te'šejta'mbʌ tiyʌ chamu wa'y tyujcu chamnitzajcušej te' tza'maŋwa'opyapʌ's, nʌmu'c:
MAT.13.35	Maŋba'ʌs nya'aŋwaju aŋnaca wa'yʌs ndzamu comparación.
MAT.13.35	Maŋba'ʌs ndzamu aŋma'yoquiuy, pʌ'nista'm jañʌctʌ'yapyʌ desde que tujcu yʌ' najsacopac.
MAT.13.36	Pijche'ca yajtzu'cumyaju Jesujsis te' pʌnda'm, y tʌjcʌyu te' tʌjcojmo. Y ŋgʌnu'cʌyutʌs tey ŋgʌ'aŋmaye-tʌwʌji'ŋda'm, y nʌjayutʌs: Tza'maŋwajatʌj te' comparación, te' yojsa'ŋojmo wo'mbujtupʌ yatzi-pa'aj. 
MAT.13.37	Y aŋdzoŋu ñe'cʌ y nʌjayutʌj: Te' ñijpapʌ's oyeta'mbʌ tʌmbu, ʌste', te' Pʌ'nis 'Yune's. 
MAT.13.38	Y te' yojsaŋ, najsacopacte'. Y te' oyeta'mbʌ tʌmbu, te' Diojsis te' 'yuneta'm. Y te' yatzi-pa'aj, te' yatziwʌ'ste' 'yuneta'm. 
MAT.13.39	Y te' ñijpupʌ's te' yatzi-pa'aj, qui'nisopyapʌte', y te'wʌte' te' diablo. Y te' jactu'mʌquiuy, te'wʌte' te' yajpa'ca najsacopac. Y te' coyojšajpapʌ, te'wʌte' te' angelesta'm. 
MAT.13.40	Te'cotoya jujcha' wyoctu'mʌyajpašej yatzi-pa'aj, y pyoŋbʌ'yajpa jucʌtʌjcojmo, te'šejtij maŋba tyujque'tu yajpa'ca yʌ' najsacopac. 
MAT.13.41	Ʌs, te' Pʌ'nis 'Yune's, maŋba'ʌs ŋgʌ'weju ʌs angelesta'm mumupʌ ʌs aŋgui'mʌtʌjcu'yojmo wa'y maŋu wyoctu'mʌyaju mumu yajca'ŋdocoyajpapʌ's tyʌwʌ, y jujche'ŋ chʌquiajpapʌ's yacha'cuy. 
MAT.13.42	Y tey maŋba pyʌquiatʌju wa'y tyʌŋgomʌ'nbʌ'yatʌju jucʌtʌjcojmo. Teymʌ maŋba jyʌyaju y toyapit maŋba quiʌ'tyaju tyʌtz. 
MAT.13.43	Pijche'c te' jyustococojtyatʌjupʌ maŋba šʌ'ŋjojpaquiaju jujcha' jama ñe'ta'm Tyata Diojsis 'yaŋgui'mʌtʌjcu'yojmo. Iwʌ's ijtyaju quiowi wa'y myatoŋyaju, yajcʌmato'ŋʌya'ʌj.
MAT.13.44	Yʌ'šejpʌte' te' tzajpojmopʌ aŋgui'mʌtʌjcuy, jujcha' tumin najsacʌ'mʌ tajcʌwʌ'nupʌ. Y pya'tpa iwʌjutiwʌ's, y quiʌwʌ'nwʌtzʌjque'tpatij. Y omapit maŋba mya'ʌyu myumutiyʌ wa'ytij jyuyu te' nas.
MAT.13.45	Yʌ'šejque' te' tzajpojmopʌ aŋgui'mʌtʌjcuy, jujcha' perla-ma'ʌwitu'witu'opyawʌ mye'tzpapʌ's oyeta'mbʌ perlas. 
MAT.13.46	Y pya'tpa más sa'sapʌ, y maŋba mya'ʌyu myumutiyʌ wa'y jyuyu.
MAT.13.47	Yʌ'šejpʌte'que' te' tzajpojmopʌ aŋgui'mʌtʌjcuy, jujcha' suquiuy-ñuti quiojtyajupʌ ma'rojmo, ñujcupʌ's wi'ni eyata'mbʌ coquej. 
MAT.13.48	Y tajsu'ca ñʌpujtyaju acapoyo'mo. Y tey pocšaju'c quiopiŋyajpa te' oyeta'mbʌ y quiojtyajpa waco'mo, y te' ja'n 'yoyeta'mbʌ tyʌŋbutputwʌyajpa. 
MAT.13.49	Yʌ'šej maŋba chʌjcu Diojsis yajpa'ca najsacopac: Maŋba miñaju angelesta'm y maŋba pyiŋwe'ñaju te' yatzita'mbʌ pʌn te' oyeta'mbʌ'ojmoc. 
MAT.13.50	Y maŋba tyʌŋgomʌ'nbʌ'yatʌju jucʌtʌjcojmo te' ja'n 'yoyeta'mbʌ. Y tey maŋba jyʌyaju y toyapit maŋba quiʌ'tyaju tyʌtz.
MAT.13.51	Y cʌ'aŋwa'cutʌj Jesujsis: ¿Nʌja nʌctʌ'ytyamu mumu yʌ'šejta'mbʌ tiyʌ? Y aŋdzoŋutʌs: Jʌ'ʌ, Señor. Nʌctʌ'pyatʌs. 
MAT.13.52	Y ñe'cʌ'stʌj nʌjayu: Jene oye te'šej, porque iwʌ aŋmayu te' Totojaye'ojmo chambamʌy jutz aŋgui'mba te' tzajpojmo ijtupʌ Dios, te'wʌ tʌjcomišejpʌte' ijtupʌ's myumutiyʌ y te' ñe' tyʌjcojmoc ñʌputpa jometa'mbʌ y pecata'mbʌ tiyʌ.
MAT.13.53	Cha'maŋjeju'ca Jesujsis yʌ'šejta'mbʌ comparación, tzu'cumu tey. 
MAT.13.54	Minu te' ñe' quiumgu'yojmo, y aŋma'yoyu te' judio'sta'm wyindʌjcojmo. Y ñʌmayajayajpa inʌc 'yaŋma'yoquiuy, y nʌmyaju: ¿Juta' jequeyʌ' aŋmayu yʌ'wʌ wa'y minu yʌy 'yaŋma'yoyu y wa'y chʌjcu yʌ'šejta'mbʌ isaŋwʌ'ajcuy? 
MAT.13.55	¿Ja'njate' yʌ'wʌ te' cuytyayu's 'yune? ¿Ja'njate' yʌ'wʌ's ñanaj ñʌjayajpa María, y pyotzota'm Jacobo, José, Simón y Judas? 
MAT.13.56	¿Y ja'njate' yʌytya'mbʌ iti mumu te' yomojta'mbʌ pyotzo? ¿Juta' jequeyʌ' aŋmayu yʌ'wʌ wa'y minu chʌjcu y chamu mumu yʌ'šejta'mbʌ tiyʌ? 
MAT.13.57	Y japyʌjcʌchoŋya. Pero Jesujsis ñʌjayaju: Mumu tza'maŋwa'oye wyʌcotzamyajpa, pero ja'n ñe' ñajsojmo ni ñe' tyʌjcaŋʌ. 
MAT.13.58	Y Jesujsis jachʌcʌ tey wʌwʌ isaŋwʌ'ajcuy, porque jawyʌ'aŋjamya.
MAT.14.1	Ʌ'ta'mbʌ tiempo'ojmo tepyʌ najsoyj inʌc aŋgui'mba Herodes. Y myujsu jutz inʌc wyʌcotzamyajpa te' Jesús. 
MAT.14.2	Y ñʌjayaju te' quioyospawʌ: Yʌ'wʌ Juan Bautistayʌ' winsa'u ca'yajupʌ'ojmoc, te'cotoyate' nʌ chʌjcu isaŋwʌ'ajcuy.
MAT.14.3	Porque Herodejsis yajnucʌtʌju wina te' Juan y ši'ñaju cadenapit y quiojtyaju preso'mo. Herodejsiste' inʌc pyotzo te' Felipe, y yʌ' Felipe'ste' inʌc yomo te' Herodías. Yʌ' yomo'ste' te'šej wya'cu, 
MAT.14.4	porque ñʌjapya inʌc Herodes te' Jua'ŋis: Yajwinducpa te' aŋgui'mgu'yis wa'mis nʌ'itjayu mis mbotzo Felipe's yomo. 
MAT.14.5	Sunba inʌc yajca'u Herodejsis te' Juan, pero ña'tzpa inʌc te' wʌwʌta'mbʌ pʌn, porque mumu pʌ'nis wyʌ'aŋjamyaju que Diojsiste' cha'maŋwa'oye. 
MAT.14.6	Quiosʌ'ŋajayaju Herodejsis pyʌ'najcuy-jyama. Pijche'c Herodiajsis yomojpʌ 'yune maŋu 'yejtzu pʌ'nʌcucmʌ, y ñʌ'o'maŋgʌtʌjcu Herodejsis. 
MAT.14.7	Y chamdzi'u Diojsis ñʌquiʌsi que maŋba'n inʌc chi'u tiyʌtij wya'cja. 
MAT.14.8	Y 'yaŋgui'mu'ca ñana's te' papiñomo tiyʌ wa'y wya'cu, minu ñʌjayu te' Herodes: Tzi'ja'ʌj Juan Bautista's quiopac plato'mo. 
MAT.14.9	Pijche'cande' rey triste'aju. Pero quiojtu te' aŋgui'mguy wa'y chi'yaju, porque chamdzi'wa'a Diojsis ñʌquiʌsi, y myatoŋyajwa'a te' pocšajuwʌ's ñe'cʌji'ŋ mesa'ojmo. 
MAT.14.10	Te'cotoya jeque quiojtu te' aŋgui'mguy wa'y tyʌcspʌ'jayaju Jua'ŋis quiopac te' somumʌy. 
MAT.14.11	Y ñʌminjayaju te' quiopac te' plato'mo, y chi'yaju te' papiñomo. Y ñe'cʌ's ñʌmaŋjayu te' ñanaj. 
MAT.14.12	Pijche'ca nu'quiaju te' Jua'ŋis quiʌ'aŋmayeta'm. Ñʌtzu'cumjayaju te' Jua'ŋis cuerpo, y maŋu ñipjayaju. Y maŋu yajmujšaju Jesús.
MAT.14.13	Myujsu'ctij Jesujsis, tzu'cumu tey barco'ojmo, y maŋu emʌc ja'itʌnʌmʌmʌy. Y myujšaju'ctij cumgupyʌ'nis quiʌ'maŋyaju nasca'ŋu'c cumgu'yojmocta'mbʌ's. 
MAT.14.14	Y pujtu'ca Jesús te' barco'ojmoc quienu wʌwʌta'mbʌ pʌn, y tyo'ya'ŋʌyaju. Yajtzojcu jujche'ŋ ca'eta'mbʌ ñe'co'mota'm. 
MAT.14.15	Y tza'yanʌmu. Y ca'ŋnu'cutʌj ŋgʌ'aŋmaye-tʌwʌji'ŋda'm, y nʌjayutʌs: Ja'itʌnʌmʌpʌ lugaryʌ' y tza'apya'yʌ', yajmaŋyaytya'a yʌ' pʌnda'm wa'y maŋu jyuyaju quiu'tcuy chics cumgu'yojmota'm. 
MAT.14.16	Pero Jesujsis nʌjayutʌj: Ja'ndiyʌ pyena wa'y myaŋyaju. Pʌ'nʌytyamʌ mista'm. 
MAT.14.17	Y aŋdzoŋutʌj: Na' mosa'ytyʌs nʌ'ijtu pan y metza coquej. 
MAT.14.18	Y ñe'cʌ's nʌjayutʌj: Nʌmindamʌ yʌy. 
MAT.14.19	Y 'yaŋgui'myaju Jesujsis te' pʌnda'm wa'y pyocsquequiaju te' pe'chmu'cʌsi. Pyʌjcu'ca te' mosa'pyʌ pan y te' metzawʌ coquej, quengui'mu tzajpojmo y ñicomasa'nʌyu. Pijche'c wyenu te' pan, y tzi'utʌj, tʌj te' quiʌ'aŋmayeta'm. Tʌsa maŋutʌs sajne'ŋbʌ'u te' pʌ'nojmota'm. 
MAT.14.20	Y mumu cu'tyaju tyajša'ŋoyj. Y mbiŋdu'mʌyutʌs te' cʌchʌ'yaŋ, y njo'ʌquie'tumajtʌs macwʌstʌjca'y waca. 
MAT.14.21	Y te' cu'tyajuwʌ mosa'y mil pʌnše'ŋde' inʌc, y jañʌcma'yʌya yomota'm ni te' uneta'm.
MAT.14.22	Y tʌj, te' quiʌ'aŋmayeta'm, pijche'ctʌj nʌjayu Jesujsis wa'ytyʌj ndʌjcʌyu barco'ojmo. Te'šejtʌs wa'y nwi'najayu ñe'cʌ wa'ytyʌj maŋu nʌ'-ocwinduc, 'yoto'ŋʌchaquiajpa'cše'ŋoyj ñe'cʌ's te' pʌnda'm. 
MAT.14.23	Yajtzu'cumyaju'ctij te' wʌwʌta'mbʌ pʌn, qui'mu ñaytyumʌ te' pu'mnacʌsi. Maŋu 'yoto'ŋʌyu Dios. Tzu'yanʌmu'ca ñaytyumʌ tzʌ'yu tey. 
MAT.14.24	Y tʌs, te' cʌ'aŋmaye, ma'racucma'ndʌs nʌ'ijtu'c te' barco tepsnʌwitcʌ'yutʌj ma'ris, y sujwitu'utʌj sawa's. 
MAT.14.25	Y cucjama'ca marcʌsi ca'ŋu'c minu Jesús ijtumʌytyʌj. 
MAT.14.26	Y tʌs, te' cʌ'aŋmaye, ŋguenutʌs te'šej ca'ŋu'c nʌ minu marcʌsi, y jopi'tutʌj. Y nʌmutʌj: Animayʌ'. Y na'tziwejutʌj. 
MAT.14.27	Pijche'ctij Jesujsis oto'ŋʌyutʌj, y nʌmu: Uy tzocomyocha'tame. Ʌjyʌ', uy na'tztame.
MAT.14.28	Pijche'ca 'yaŋdzoŋu Pedro's, y nʌmu: Señor, juca mijte', aŋgui'mʌ'ʌj wa'yʌj ca'ŋu'c minu marcʌsi ijtumʌmyij. 
MAT.14.29	Y ñe'cʌ's ñʌjayu: Minʌ. Y wanajcu te' Pedro barco'ojmoc, y ca'ŋba maŋu marcʌsi ijtumʌy Jesús. 
MAT.14.30	Pero 'yaŋjamu pʌmipʌ sawa nʌ šujwindujcupʌ's, y na'tzu. Nʌwa' inʌc wyʌŋgʌ'yu'c weju y nʌmu: Señor, yajcotzoca'ʌj. 
MAT.14.31	Pijche'ctij Jesujsis jyascʌtʌjcʌyu quiʌ'cʌsi, y ñʌjayu: Ay Pedro, jene mochimis nwʌ'aŋja'moquiuy. ¿Tiyajca'nde' myetzatzoco'yaju? 
MAT.14.32	Y tʌjcʌyaju'ca te' barco'ojmo po'yaŋjeju te' sawa. 
MAT.14.33	Pijche'c jujche'ŋdʌj barco'ojmo inʌc ijtuwʌ ŋgujnayjayutʌs. Y nʌjayutʌs: Wiyuŋšej mijte' te' Diojsis 'Yune.
MAT.14.34	Jajcutʌj jeque te' ma'ra'ocwinduc, y nu'cutʌj Genesaret-najsojmo. 
MAT.14.35	Y como ispʌquiaju Jesús teytya'mbʌ pʌ'nis, quiʌ'wejyaju otowe mumu te' tometa'mbʌ luga'royj que nu'cu Jesús. Te'cotoya ñʌminjayaju tey mumu ca'eta'mbʌ, 
MAT.14.36	y ñʌjayaju: Señor, yajpi'quisʌtʌ yajtya' mis mbama-acapoya. Y jujche'ŋ pyi'quisjayajuwʌ's tzoquiaju.
MAT.15.1	Pijche'c miñaju Jerusale'ŋojmoc aŋgui'mguy-tyayu y te' fariseota'm. Quiʌnu'cʌyaju Jesús, y ñʌjayaju: 
MAT.15.2	¿Tiyajcu'ya ja'n chʌcjayay tʌ winata'mbʌ ndata'sta'm quiostumbre mis ŋgʌ'aŋmaye'sta'm? Ja'n che'yay quiʌ' pyʌcpašej te' judio'sta'm quiʌna'tzʌ'oquiu'yis. 
MAT.15.3	Y 'yaŋdzoŋyaju Jesujsis y nʌmu: ¿Y mista'm, tiyajca' ja'n ŋgojamjaytyame Diojsis chamupʌ tiyʌ wa'ytyijmis ndzʌctamu ne' ŋgostumbreta'm? 
MAT.15.4	Porque Dios aŋgui'mu yʌ'šej: Wʌcocottamʌ mista'm ndataj y mis nanaj. Y, iwʌ's yatzicocotpa tyataj o ñanaj pyʌcpa wa'y yajca'yaju. 
MAT.15.5	Pero mijta'm ñʌmdambamij que oyepʌ tiyʌte' juca iwʌjutiwʌ's ñʌjapya tyataj o ñanaj: Te' maŋbapʌpi'tʌsmij inʌc ŋgotzoŋu, ndzi'wa'mʌs Dios. 
MAT.15.6	Iwʌ's te'šej chʌcpa ja'ndiya' pyena wa'y wyʌcocojtu tyataj o ñanaj tiyʌ'iwʌpit. Oya' yʌ'šej, ñʌmdambamij. Te'šej nʌwa'mis maŋgocʌtʌctamu te' Diojsis chamupʌ tiyʌ wa'ytyijmis ndzʌctamu ne' ŋgostumbreta'm. 
MAT.15.7	Nwʌ'aŋjamba chʌcpata'm, mijte' ñchamdamu Diojsis te' tza'maŋwa'opyapʌ Isaiajsis jya'yʌyupʌ tiyʌpit:
MAT.15.8	Yʌ' pʌ'nista'm wʌcotzamyajpa'ʌj 'yaŋnacapit,
MAT.15.8	Pero choco'yojmo ja'nʌj wʌ'aŋjamyay.
MAT.15.9	Y comeque'ʌj cʌna'tzʌyajpa, y wʌ'aŋjamba chʌquiajpa,
MAT.15.9	Porque aŋma'yoyajpa pʌ'nista'm 'yaŋgui'mgupyit wʌcte' inʌc 'yaŋma'yoya wiyuŋšejpʌ aŋma'yoquiupyit.
MAT.15.10	Y Jesujsis wyejyaju te' pʌnda'm wa'y miñaju ñe'ca'ŋi, y ñʌjayaju: Matoŋdamʌ, y nʌctʌ'ytyamʌ: 
MAT.15.11	Te' tʌjcʌyajpapʌ tiyʌ mis aŋnaco'mo, te'wʌ's ja'nmij nyajyu'qui. Te' pujtyajpapʌ tiyʌ mis aŋnaco'moc, te'wʌ'smijte' nyajyu'cpa.
MAT.15.12	Pijche'ca ca'ŋnu'cutʌj ŋgʌ'aŋmaye-tʌwʌji'ŋ Jesusaŋi, y nʌjayutʌs: ¿Muspaja que qui'šca'yaju te' fariseota'm myatoŋyaju'c yʌ'šejta'mbʌ tzame? 
MAT.15.13	Pero ñe'cʌ's yʌ'šej 'yaŋdzoŋyaju: Te' tzajpojmo ijtupʌ ʌs Ndata Diojsis jañipʌpʌ tiyʌ, wispʌ'papʌ tiyʌte'. Yʌ' fariseota'm yatzi-pa'ajšejta'mbʌyʌ', y ʌs Ndata's maŋba yajyaju. 
MAT.15.14	Uy co'ŋyay yʌ'ta'mbʌ. To'tita'mbʌte', y sunba ñʌtu'ŋajayaju to'tita'mbʌ. Juca to'tiwʌ's ñʌtu'ŋajpa to'tiwʌ tyʌwʌ myejtzji'ŋ maŋba quiuñaju tza'tʌjcojmo.
MAT.15.15	'Yaŋdzoŋu Pedro's te' Jesús, y ñʌjayu: Tza'maŋwajatʌj te' comparación, jutzte' sunba ñʌmu. 
MAT.15.16	Y Jesús nʌmu: ¿Ñdye'šejta'mdijque' mij, ja'n ñʌctʌ'yoytyame? 
MAT.15.17	¿Ja'nja nʌctʌ'ytyame que tiyʌta'm tʌjcʌpya pʌ'nis 'yaŋnaco'mo maŋba te' chejcojmo, y teymʌjca putpa? 
MAT.15.18	Pero te' putpapʌ tiyʌ pʌ'nis 'yaŋnaco'moc, choco'yojmocte' putpa. Te'wʌpit yajyu'cpa ñe' wyin. 
MAT.15.19	Porque te' pʌ'nis choco'yojmoc putpa yatzita'mbʌ quipsoquiuy, yajca'oquiuy, cʌtzʌjcʌ'oquiuy, ispʌquitzʌjcuy, nu'mguy, nisujtzʌ'oquiuy y otowewʌ'ajcuy. 
MAT.15.20	Yʌ'šejta'mbʌ tiyʌ'ste' yajyu'cjapya pʌ'nista'm wyin. Ñempe jana quiʌ'coche'ya maŋba'c quiu'tyaju, yʌ'wʌ's ja'n yajyu'cjayay wyin.
MAT.15.21	Y tzu'cumu Jesús tey, y maŋu tomya' quienbamʌy Tiro y Sidoŋ-gumguytya'm. 
MAT.15.22	Y teytya'mbʌ najsojmo tzu'cumu tumʌ Canaan-najsojmopʌ yomo. Minu, y weju'c ñʌjayu Jesús: Señor, Davijtis 'Yune, to'ya'ŋʌ'ʌj. Ijtu ʌs nyomo-une jene nʌ yacsnutzʌcjayupʌ yatzi-espiritu's. 
MAT.15.23	Pero Jesujsis ja'yaŋdzowa. Pijche'ca tʌs ŋgʌ'aŋmaye-tʌwʌji'ŋda'm oto'ŋʌyutʌs Jesús, y nʌjayutʌs: Nʌja yʌ' yomo wa'y myaŋu porque weju'c minba tʌs ucaŋgʌ'y. 
MAT.15.24	Y ñe'cʌ'stʌj aŋdzoŋu y nʌmu: Ʌj, cʌ'weju'ʌj Ndata's nimeque'ctij wa'yʌs minu me'chaju tocoyupʌ ñchowambe. Te'ta'mbʌte' te' Israel-pʌnda'm. 
MAT.15.25	Ñempe te'šej ñʌjayu, te' yomo minu quiutcʌne'cu Jesujsis wyi'naŋdʌjqui, y ñʌjayu: Señor, cotzowa'ʌj. 
MAT.15.26	Y Jesujsis 'yaŋdzoŋu: Ja'n 'yoye wa'ytyʌ nyajʌcʌ'jayu tʌ une'sta'm quiu'tcuy wa'ytyʌ maŋu ndzi'yaju tuwi. 
MAT.15.27	Y ñe'cʌ nʌmu: Wiyuŋšej mis ndzamba Señor, pero te' tuwi's pyiŋyajpa wempemaj cʌtupu quiomi's myesa'ojmoc cunbawʌ. 
MAT.15.28	Pijche'ca aŋdzoŋu te' Jesús, y nʌmu: Tʌwʌy, jenemij nwyʌ'aŋja'mopya. Yajtucʌ mis sunbašej. Pijche'ctij tzojcu te' 'yune.
MAT.15.29	Y tzu'cumu tey te' Jesús, y pyʌjcu tuŋ Galilea-ma'ra'acapoyo'moc maŋupʌ. Y maŋu qui'mu pu'mnacʌsi, y teymʌ maŋu pyocsu. 
MAT.15.30	Y quiʌnu'cʌyaju wʌwʌ pʌ'nis ñʌmiñajupʌ's mʌ'ŋyajpawʌ, to'tita'mbʌ, umata'mbʌ, wi'cšajupʌ, y wʌwʌ eyata'mbʌ ca'cuyji'ŋbʌ. Y quiojtyatʌju Jesujsis ñe'ŋbajcaŋi, y yajtzocpʌ'yaju. 
MAT.15.31	Quieñaju'ctij te' pʌ'nista'm jutz otoŋyaju te' umata'mbʌ, tzoquiaju te' wi'cšajupʌ, ca'ŋyaju oye te' mʌ'ŋyajupʌ, y queñaju te' to'tita'mbʌ, te'cotoya myʌja'ŋwʌcotzamyaju te' Israel-pʌ'nista'm Dios.
MAT.15.32	Pijche'ca wejutʌj Jesujsis tʌj, te' quiʌ'aŋmayeta'm, y nʌjayutʌj: Ndo'ya'ŋʌyajpa'ʌs te' pʌnda'm, porque tuca'y jama chʌcpa yʌy ijtyajpa ʌji'ŋ y ja'ndiyʌ tiyʌ wa'y quiu'tyaju. Y ja'ʌs suni ŋgʌ'wejyaju checjojtaca, uy maŋu myʌyʌpyʌ'yaju tu'ŋojmo. 
MAT.15.33	Pijche'ca nʌjayutʌs: ¿Juta'ndʌs mba'tpa cu'tcuy yʌy ja'itʌnʌmʌmʌy wa'ytyʌs mbʌ'nʌyu aŋba'teta'mbʌ pʌn? 
MAT.15.34	Y Jesujsis nʌjayutʌj: ¿Jujche'ŋa nʌ'ittamu pan? Y tʌs nʌjayutʌs: Nʌ'ijtutʌs cu'ya'y pan y metza tuca'y nama coquej. 
MAT.15.35	Pijche'ca Jesujsis 'yaŋgui'myaju te' wʌwʌta'mbʌ pʌn wa'y pyocsquecpʌ'yaju te' nascʌsi. 
MAT.15.36	Y pyʌjcu te' cu'ya'pyʌ pan y te' nama coquejta'm y ñʌjayu Dios yʌscotoya. Y wyenbʌ'u, y tzi'utʌj, tʌj te' quiʌ'aŋmayeta'm, y maŋutʌs sajne'ŋbʌ'u te' wʌwʌpʌ pʌ'nojmota'm. 
MAT.15.37	Y mumu cu'tyaju tyajša'ŋoyj. Y mbiŋdu'mʌyutʌs te' cʌchʌ'yaŋ, y njo'ʌquie'tumajtʌs cu'ya'y waca. 
MAT.15.38	Y te' cu'tyajuwʌ macšcu'y mil pʌnda'mde' inʌc. Y jañʌcma'yʌya yomota'm ni te' uneta'm. 
MAT.15.39	Pijche'ca ñʌjayaju Jesujsis te' pʌnda'm: Te'ya jeque maŋdamʌ. Y qui'mu ñe'cʌ te' barco'ojmo, y maŋu te' Magdala-najsojmo.
MAT.16.1	Quiʌnu'cʌyaju Jesús te' fariseo's y te' saduceo'sta'm wa'ytyij 'yoc'išaju. Y wya'cjayaju wa'y yajqueñaju isaŋwʌ'ajcuy jujcha' señal que ñe'cʌ Diojsiste' quiʌ'wejupʌ tzajpojmoc. 
MAT.16.2	Pero ñe'cʌ's 'yaŋdzoŋyaju, y nʌmu: Nʌ'c tyʌ'pu jama ñʌmdambamij: Jomij maŋba wyi'nanʌmu porque ijtu tzapas o'na. 
MAT.16.3	Y namdzuwini ñʌmdambamij: Išo'oyj maŋba quiejcu tuj sawaji'ŋ porque ijtu tzapas o'na. Nwʌ'aŋjamba chʌcpata'm, muspamis ŋgue'nʌytyamu tiyʌ nʌ quiotzamu tzajpis, pero tiyʌ nʌ tyujcu yʌ'ta'mbʌ tiempo'ojmo ja'nmis ŋgue'nʌytyame. 
MAT.16.4	Yatzita'mbʌ y cʌtzʌjcʌ'oyajpapʌ pʌ'nista'm sunba quieñaju isaŋwʌ'ajcuy jujcha' señal. Pero ja'ʌs maŋu nyajqueñaju isaŋwʌ'ajcuy jujcha' señal, sino que te' quiʌtʌcjayušej te' tza'maŋwa'opyapʌ Jonás. Y chaquiaju Jesujsis, y maŋu.
MAT.16.5	Y nu'cutʌj ocwinduc ŋgʌ'aŋmaye-tʌwʌji'ŋda'm. Teytyʌs minu njamwʌtzʌjcu que njambʌ'utʌs te' pan. 
MAT.16.6	Y Jesujsis nʌjayutʌj: Coquendamʌ cuenta umis mbʌjcʌchoŋjaytyame fariseo's ni saduceo'sta'm lyevadura, porque ja'nde' 'yoyepʌ. 
MAT.16.7	Quipsoyutʌj ne' ndzoco'yojmo, y nʌmutʌj: Yʌ'šej nʌ chamu porque jañʌmindamʌtʌ mban. 
MAT.16.8	Y ñʌctʌ'yu jutztʌs nʌ ŋguipsu. Y cʌ'aŋwa'cutʌj: Ja pʌn, uša'ŋda'mbʌ's wyʌ'aŋja'moquiuy. ¿Tiyajca'nde' jene nʌ ŋguipstamu porque jañʌmindamʌmis pan? Jene mochita'maj mis nwʌ'aŋja'moquiuy. 
MAT.16.9	¿Ja'nja nʌctʌ'ytyame ni ja'nja njamdame que mosa'pyʌ paŋbit cu'tyaju mosa'y mil pʌn? ¿Ni ja'nja njamdame jujche'ŋ wacamajmis njo'ʌytyamu? 
MAT.16.10	¿Ni ja'nja njamdame te' cu'ya'pyʌ pan macšcu'y mil pʌ'nojmo, y jujche'ŋ wacamajmis njo'ʌytyaŋgue'tu? 
MAT.16.11	Ja'nmis nʌctʌ'ytyame que ʌs, ja'ʌs nʌ ndzamu te' pan mis njambʌ'tamupʌ. Nʌ'ʌsmijte' inʌc nyajmustamu que wa'mis ŋgoquendamu cuenta que te' fariseo'sta'm y saduceo'sta'm lyevadura ja'nde' 'yoyepʌ. 
MAT.16.12	Pijche'ca nʌctʌ'yutʌs que ja'nde' nʌ chamu wa'ytyʌs ŋgoquenu cuenta levadura paŋgotoya yospapʌ. Nʌtʌjte' inʌc nʌtzamu uytyʌs nwʌ'aŋjamjayaju fariseo'sta'm y saduceo'sta'm 'yaŋma'yoquiuy.
MAT.16.13	Y Jesusji'ŋ y ŋgʌ'aŋmaye-tʌwʌji'ŋ minutʌj te' najsoyj tome quienbamʌy Cesarea-Filipo-cumguy. Teytyʌj cʌ'aŋwa'cu Jesujsis: ¿Ʌj, te' Pʌ'nis 'Yune, iwʌše'amʌj comʌ'yajpa pʌ'nista'm? 
MAT.16.14	Y tʌs nʌjayutʌs: Ijtu nʌmyajpapʌ, Juan Bautistamijte'. Eyata'mbʌ nʌmyajpa, Eliasmijte'. Y eyata'mbʌ nʌmyajpa, Jeremiasmijte', o iwʌjutiwʌ tza'maŋwa'oye. 
MAT.16.15	Y ñe'cʌ's nʌjayutʌj: ¿Y mista'm, iwʌše'amʌj ŋgomʌ'ytyamba? 
MAT.16.16	Y 'yaŋdzoŋu te' Simón Pedro's, y nʌmu: Mijte' te' Cristo te' quenbapʌ Diojsis 'Yune. 
MAT.16.17	Pijche'ca aŋdzoŋu Jesús y ñʌjayu: Dichoso mij Simón, Jonajsis 'yune, porque jayajquenamij pʌ'nista'm yʌ'šej, sino que tzajpojmo ijtupʌ ʌs Ndata Diojsis. 
MAT.16.18	Ʌsmij nʌjapya: Mijte' te' Pedro, sunbate' ñʌmu, tza'. Y mij nyajquenupʌ tiyʌ Diojsis, te'wʌcʌsi'ʌs maŋba nya'a'ŋucupʌjcu mumu ʌs ndu'mʌquiuy. Y maŋba chu'cumyaju yatzita'mbʌ y pʌmi'ʌyajupʌ wa'y ñʌquipyaju, pero ja'n maŋu pyʌmicospa'tyaju wa'y wyʌyaju. 
MAT.16.19	Mi'ʌsmij maŋba ndzi'u aŋgui'mʌtʌjcuy wa'mis nyajtʌjcʌyaju pʌnda'm aŋgui'mbamʌy te' tzajpojmopʌ. Tiyʌ mis nyajwinducpa najsacopajcʌsi, windujcupʌ tiyʌte' tzajpojmo. Y tiyʌ mis ja'n nyajwinduqui najsacopajcʌsi, ja'nde' wyinduquipʌ tiyʌ tzajpojmo. 
MAT.16.20	Pijche'ca aŋgui'mutʌj, tʌj te' quiʌ'aŋmayeta'm, uytyʌs ya'iwʌ ndzamjayu que ñe'cʌte' te' Jesús, te' Cristo.
MAT.16.21	Pijche'ctʌj tza'maŋwajcʌ'yjayu Jesujsis, tʌj te' quiʌ'aŋmayeta'm. Nʌjayutʌj que ijtu inʌc pyena wa'y myaŋu Jerusale'ŋojmo wa'y maŋu yajtoyapʌquiaju te' tzamupʌndʌcwa'yista'm y te' sacerdote-cowi'na'sta'm y te' aŋgui'mguy-tyayu'sta'm. Pyʌcpa inʌc wa'y yajca'yaju y wa'y wyinsa'u tuca'y jamacʌsi. 
MAT.16.22	Pero Pedro's ñʌmaŋu emʌ y 'yotoŋwindujcu. Ñʌjayu: Señor, Diojsismij yajto'ya'ŋʌ wa'mij jana ŋguiʌtʌcjayu te'šej. 
MAT.16.23	Pijche'ca Jesujsis quiʌwitu'ʌyu y ñʌjayu te' Pedro: Jʌcʌ'ʌ ʌs nwi'na'ŋoyj Satanás. Sunbamisʌj nyajwindujcu u'yʌs ndzʌjcu Diojsis šunbašej, porque ja'nmis nʌ ŋguipsu šunbašej Diojsis, sino que quipšajpašej pʌ'nista'm.
MAT.16.24	Pijche'ca Jesujsis nʌjayutʌj, tʌj te' quiʌ'aŋmayeta'm: Juca iwʌ'sʌj sunba co'ŋu, yajʌ'ctzʌ'yʌ ñe' wyin, y ñempe yajtoyapʌquia jujcha' ʌj maŋba yajtoyapʌquiaju cruzcʌsi, yajco'ŋjojcʌtʌcʌ'ʌj. 
MAT.16.25	Porque juca iwʌ's sunba yajcotzojcu ñe' wyin, yajtocopya. Pero iwʌ's chi'oquia'yajpa ñe' wyin ʌjcotoya, yʌ'wʌ's maŋba pya'tu quenguy. 
MAT.16.26	¿Tiya'sʌ'ŋ ñʌwʌ'ajpa pʌ'nis juca mumutiyʌ quiʌpa'tpa najsacopajcʌsi, pero yajtocopya te' iscuy-quenguy? Porque te' pʌ'nis ja'n tiyʌpit quioyowe Dios wa'y chi'u iscuy-quenguy. 
MAT.16.27	Porque ʌj, te' Pʌ'nis 'Yune, maŋba'ʌj minu Ndata's chi'muŋgʌ'ojmo ñe' 'yangelesji'ŋda'm. Pijche'cʌs maŋba ŋgoyojayaju tumduma'ŋbʌ'nis yojsaŋ. 
MAT.16.28	Wiyuŋše'ʌsmij ndzamjaytyamba: Ijtu yʌy mi'ojmota'mbʌ ja'n maŋu quia'yajupʌ hasta que queñajpa'ʌj, ʌj te' Pʌ'nis 'Yune, nʌ'camʌj minu. Yʌ'ta'mbʌ's maŋba'ʌj queñaju tʌjcʌyu'camʌj re'yajcu'yojmo.
MAT.17.1	Y cʌtʌjcu'ca tujta'y jama, ñʌmaŋu Jesujsis te' Pedro, te' Jacobo y te' pyotzo Juan, te' ye'ŋupʌ pu'mnacʌsi. 
MAT.17.2	Y tey 'yeyacotzʌjcu te' wyin ñe'ta'm wyi'naŋdʌjqui. Tzi'muŋgʌpajcu wyinnaca jujcha' jama, y tzi'muŋu te' pyama jujcha' sʌ'ŋgʌ'. 
MAT.17.3	Pijche'ctij quejyaju Moisés y Elías. Tey inʌc nʌ chamdzamnayaju Jesusji'ŋ. 
MAT.17.4	Pijche'ca Pedro's ñʌjayu te' Jesús: Señor, oye wa'ytyʌ ndzʌ'ytyamu yʌy. Maŋbatʌs ndzʌjcu tuca'yʌc pechtʌc juca sunbamis, tumʌ mijcotoya, tumʌ Moisescotoya y eyapʌ Eliascotoya. 
MAT.17.5	Y te'šejtij nʌ chamu'c Pedro's wanajcu sʌ'ŋbawʌ o'na y quiʌmʌŋdzʌcjayaju. Pijche'ca myatoŋyaju otowe te' o'na'ojmoc nʌmupʌ: Yʌ'wʌte' te' ʌs sunbapʌ Une, yajtzocopyacpawʌ'sʌj. Cʌmato'ŋʌytyamʌ ñe'cʌ. 
MAT.17.6	Myatoŋyaju'ctij yʌ'šej te' cʌ'aŋmaye'sta'm japcʌñe'quiaju wyinnacapit, y jene na'chaju. 
MAT.17.7	Pijche'ca minu pyi'quišaju Jesujsis, y ñʌjayaju: Tzu'cumdamʌ. Uy na'tztame. 
MAT.17.8	Y quengui'myaju'ca, Jesustya'a quieñaju.
MAT.17.9	Pijche'ca wanaquiaju te' pu'mnacʌsi, y 'yaŋgui'myaju Jesujsis yʌ'šej: Uy ya'iwʌ tzamjaytyame te' ŋguendamušejmis hasta que ʌj, te' Pʌ'nis 'Yune, winsa'pa'ʌj ca'yajuwʌ'ojmoc. 
MAT.17.10	Pijche'ca ŋgʌ'aŋmaye-tʌwʌji'ŋ ŋgʌ'aŋwa'cutʌs Jesús: ¿Tiyajca'sʌ'ŋde' nʌmyajpa te' aŋgui'mguy-tyayuta'm que ijtupʌte' pyena wa'y minu wina Eliasšejpʌ pʌn que ja'nde' te' Pʌ'nis 'Yune? 
MAT.17.11	Aŋdzoŋu Jesús y nʌjayutʌj: Wiyuŋšej te' Eliasšejpʌ pʌn maŋbapʌte' inʌc wyinaminu wa'y quiowʌtzʌcpʌ'u mumutiyʌ, 
MAT.17.12	pero ndzamjaytyaŋgue'tpa'ʌsmij que tijwa'a, y ja'ispʌquia. Pero chʌcjayaju tiyʌta'm pʌ'nista'm šuñajušej. Te'šejtijque' te' pʌ'nista'm maŋba'ʌj yajtoyapʌquiajque'tu, ʌj te' Pʌ'nis 'Yune. 
MAT.17.13	Pijche'ctʌs ŋgʌ'aŋmaye-tʌwʌji'ŋ nʌctʌ'yutʌs que Juan Bautistate' inʌc nʌ chamu.
MAT.17.14	Y nu'cu'candʌj te' ijtyajumʌy wʌwʌ pʌn, quiʌ'minu Jesús tuma'ŋbʌ'nis, y cujnayu wyi'naŋdʌjqui, 
MAT.17.15	y ñʌjayu: Señor, to'ya'ŋʌyja ʌs njaya-une, jene tu'pyapʌte' y jene quienba toya. Sone naca' cunba jucʌtʌjcojmo, y te'šejtijque' nʌ'ʌcʌ'mʌ. 
MAT.17.16	Nʌtijtʌ'wa'mʌs ijtyajumʌy mis ŋgʌ'aŋmayeta'm, y jamusʌ yajtzoquia. 
MAT.17.17	Aŋdzoŋu Jesús y nʌmu: Ja pʌnda'm ja'ndejcamij nwyʌ'aŋja'moytyame y nyatziquipsoytyambamij. ¿Jujche'ŋdiempoma'ʌj maŋba ijtu miji'ŋda'm? ¿Hasta jujche'ŋdiempoma'ʌsmij nʌmaŋjaytyamba paciencia? Nʌmindamʌ yʌy te' ŋga'e. 
MAT.17.18	Y Jesujsis 'yotoŋjayu te' yatzipʌ espíritu, y pujtu te' ŋga'e'ojmoc. Y pijche'ctij tzojcu.
MAT.17.19	Jʌsa'ca ñaytyuma' ijtu'c Jesús, ŋgʌnu'cʌyutʌs ŋgʌ'aŋmaye-tʌwʌji'ŋ y ŋgʌ'aŋwa'cutʌs: ¿Tiyajca'sʌ'ŋdʌs jamyusʌ macputʌ tʌs te' yatzi-espiritu? 
MAT.17.20	Y Jesujsis aŋdzoŋutʌj: Porque jene mochita'maj mis nwʌ'aŋja'moquiuy. Wiyuŋše'ʌsmij ndzamjaytyamba: Juca inʌc mij nwyʌ'aŋja'moytyamba yajtya' mostaza tʌmbuše'ŋ, nʌjaytyambamis inʌc yʌ' cotzʌc: Jʌcʌ'ʌ tey, y mawʌ emʌ. Y maŋba. Y ja'namij mbyacpitica'tame wa'mis ndzʌctamu ñempetiyʌ. 
MAT.17.21	Pero yʌ'šejpʌ yatzi-espiritu ja'n suni pyujtu. Ijtu pyena wa'mis oto'ŋʌytyamu Dios, y wa'mij 'yayunatzʌctamu.
MAT.17.22	Y Galilea-najsojmo tʌj nʌ ndumʌwijtu'c Jesujsis nʌjayutʌj: Ʌj, te' Pʌ'nis 'Yune, maŋba'ʌj tzi'oquiu'yajyaju pʌ'nista'm quiʌ'ojmo. 
MAT.17.23	Y maŋba'ʌj yajca'yaju. Pero tuca'y jamacʌsi maŋba'ʌj nwinsa'u. Pijche'ca jene triste'ajutʌj.
MAT.17.24	Y nu'cu'candʌj Jesusji'ŋ Capernaum-gumgu'yojmo quiʌ'miñaju Pedro te' che'quiajpapʌ's cocoyo'oquiuy judio-templocotoya. Minu wya'quiaju metza dracma, quioyojyajpaše'ŋ tumduma'ŋbʌ'nis. Y quiʌ'aŋwa'quiaju te' Pedro: ¿Ja'nja quioyowe mista'm Maestro's te' metza dracma? 
MAT.17.25	Y Pedro's 'yaŋdzoŋyaju: Jʌ'ʌ, quioyojpa. Y tʌjcʌyu'ctij Pedro te' tʌjcojmo, Jesujsis wyina'oto'ŋʌyu, y ñʌjayu: ¿Tiya' ndzamba Simón, iwa'sʌ'ŋ wya'cjayajpa cocoyo'oquiuy te' najsacopajcʌsita'mbʌ re'yis? ¿Tze'copyasʌ'ŋ fyamilia'ojmo, o tze'copya eyata'mbʌ pʌ'nojmo? 
MAT.17.26	Aŋdzoŋu Pedro: Eyata'mbʌ pʌnde' che'quiatʌjpa. Y Jesús nʌmu: Fyamilia'ojmo jeque ja'n che'coyay. 
MAT.17.27	Pero wa'y jana ñʌmyaju que maŋgocʌtʌctambatʌ te' templo, mawʌ ma'rojmo, ma cota mis suquiuy. Y te' winbʌ coquej mis nu'cpawʌ, pʌcʌ y ya'aŋwaja 'yaŋnaca. Teymʌ maŋbamis mba'tu tumin macšcu'y dracma coyowapʌ. Ma cocoyowa ʌj, y cocoyowa ne' nwin.
MAT.18.1	Pijche'cta'm ŋgʌ'minutʌs Jesús ŋgʌ'aŋmaye-tʌwʌji'ŋ, y nʌjayutʌs: ¿Iwa'sʌ'ŋ más mʌja'ŋ te' aŋgui'mbamʌy te' tzajpojmopʌ Dios? 
MAT.18.2	Y Jesujsis wyeju tumʌ chics une, y minu yajtenayu tʌs ŋgucmʌ, 
MAT.18.3	y nʌmu: Wiyuŋše'ʌsmij ndzamjaytyamba: Pyʌcpa wa'y quiacpʌ'u mista'm ŋguipsoquiuy. Juca ja'ne, ja'nmij maŋu ñdyʌjcʌytyamu aŋgui'mbamʌy te' tzajpojmo ijtupʌ Dios. 
MAT.18.4	Te'šej jeque iwʌ yumi'ajpa jujcha' yʌ' une, te'wʌ's maŋba pya'tu mʌja'ŋajcuy aŋgui'mbamʌy te' tzajpojmo ijtupʌ Dios. 
MAT.18.5	Y iwʌ's pyʌjcʌchoŋba tumʌc yʌ'šejpʌ chics une ʌs nʌquiʌsi, ʌjte' pʌjcʌchoŋba.
MAT.18.6	Y iwʌ's yajcowapa'tpa tumʌc yʌ'šej chicsta'mbʌ, te' wʌ'aŋjambawʌ'sʌj, pyʌcpa wa'y ši'nʌyjayaju mʌja waquiuycha' quiʌnʌcʌ'y y te'šej wa'y tyʌŋdʌjcʌyaju ma'rojmo. 
MAT.18.7	Jene maŋba quieñaju toya najsacopac-pʌ'nista'm, porque jene ijtu yajcowapa'toyajpapʌ tiyʌ. Te'šejta'mbʌ tiyʌ's pyʌcpa wa'y ijtu, pero maŋba quienu toya te' yajcowapa'tpapʌ's tyʌwʌ.
MAT.18.8	Te'cotoya juca mis ŋgʌ' o mis ne'ŋbajquismij nyajcowapa'tpa, tʌcspʌ'ʌ, y tʌŋbʌ'ʌ. Más oye ne'ŋdyucu o cʌ'tyucu wa'mij ñdyʌjcʌyu iscuy-quengu'yojmo que ja'n como'mawʌ wa'mij ñdyʌŋdʌjcʌyaju ja'n yayepʌ jucʌtʌjcojmo. 
MAT.18.9	Y juca mis nwitʌ'mismij nyajcowapa'tpa, potztonbutʌ, y tʌŋbʌ'ʌ. Más oye wa'mij ñdyʌjcʌyu tu'maŋdo'tiwʌ te' iscuy-quengu'yojmo, que ja'nde' metzapʌ nwitʌmji'ŋ wa'mij ñdyʌŋdʌjcʌyaju infierno'ojmopʌ jucʌtʌjcojmo.
MAT.18.10	Coquendamʌ cuenta umis menoscocottamu ya'iwʌ wʌ'aŋjambapʌ'sʌj, ñempe chicspʌ. Porque ʌsmij nʌjaytyamba que ñe'ta'm 'yangelejsis quioqueñatʌjpa, y tzajpojmo ijtyaju. Y 'yoto'ŋʌyjayajpa tzajpojmo ijtupʌ ʌs Ndata Dios. 
MAT.18.11	Porque ʌs, te' Pʌ'nis 'Yune's, minu'ʌs nyajcotzoquiaju te' tocoyajupʌ.
MAT.18.12	Cʌmato'ŋʌytyamʌ'ʌj: Juca ijtu tuma'ŋbʌ'nis mojsi's ñchowambe, y tocopya tumʌ, ¿ja'nsʌ'ŋ chaque te' noventa y nuevepʌ wa'y maŋu mye'tzu tza'mo'mo te' tocoyupʌ? 
MAT.18.13	Y ʌsmij nʌjaytyamba: Juca pya'tpa, más ñʌ'omba te'wʌ que ja'nde' noventa y nueveta'mbʌ jatyocoyapʌ. 
MAT.18.14	Te'šej jequete', te' tzajpojmo ijtupʌ mista'm Ndata's ja'n šunjo'y wa'y tyocoyu ni tumʌc yʌ' chicsta'mbʌ.
MAT.18.15	Te'cotoya juca iwʌ'smij minba njyojtʌjcʌyu, cʌ'mawʌ ñaytyumʌ ijtu'c, y tzamnʌctʌ'yʌ que ijtu quiowa. Y juca wyʌmʌ'pya tiyʌmis ndzamjapya, sʌ'mnayu'camij maŋba ittamu mejtzji'ŋ. 
MAT.18.16	Pero juca ja'n wyʌmʌ'i tiyʌ mis nʌtzamu, nʌmawʌ tumʌ o metza eyata'mbʌ pʌn wa'mis nduca'pyʌni ndzamnʌctʌ'ytyamu que wiyuŋbʌ tiyʌte'. 
MAT.18.17	Y juca ni te'ta'mbʌ's chamyajpapʌ tiyʌ ja'n wyʌmʌ'i, tzamʌ wʌ'aŋja'moyajpapʌ's tyu'mʌquiu'yojmo. Y juca ni te' tu'mʌquiu'yis chambapʌ tiyʌta'm ja'n wyʌmʌ'i, jujcha' ja'n wyʌ'aŋjamepʌ's Dios, y jujcha' tze'coyajpawʌšej, te'šej comʌ'yʌ.
MAT.18.18	Wiyuŋše'ʌsmij ndzamjaytyamba que tiyʌ mis nyajwinductamba najsacopajcʌsi, windujcupʌ tiyʌte' tzajpojmo. Y tiyʌ mis ja'n nyajwinductame najsacopajcʌsi, ja'nde' wyinduquipʌ tiyʌ tzajpojmo.
MAT.18.19	Wiyuŋšej ndzamwʌtzʌcjaytyamba'ʌsmij: Juca metza'ŋbʌ'nis mi'ojmota'mbʌ's sunba wya'quiaju tiyʌ'iwʌ Dioscʌsi, y ndumʌtzocoy mis nwa'ctamba te' mismopʌ tiyʌ, te' tzajpojmo ijtupʌ ʌs Ndata's maŋba chʌjcu nwa'ctamušejmis. 
MAT.18.20	Porque jutimʌy tu'mʌyajpa metza o tuca'y ʌs nʌquiʌsi, te'yʌj maŋba ijtu ñe'cʌji'ŋda'm, nʌmu Jesús.
MAT.18.21	Pijche'ca Pedro's quiʌnu'cʌyu Jesús y ñʌjayu: Señor, ¿jujche'ŋ nacasʌ'ŋ oye wa'yʌs nyajcotocoyu te' minbapʌ'sʌj jojtʌjcʌyu? ¿Nyajcotocopyasʌ'ŋʌs cu'ya'y ñaca? 
MAT.18.22	Jesujsis 'yaŋdzoŋu: Ʌsmij nʌjapya que cu'ya'y ñaca jene uša'ŋde'. Más oye wa'mis nyajcotocoyu mone naca.
MAT.18.23	Te'cotoya te' tzajpojmopʌ aŋgui'mʌtʌjcuy yʌ'šejpʌte': Jujcha' rey piŋujmyayupʌ'sa jujche'ŋ jya'tzjayajpa quioyosa'sta'm. 
MAT.18.24	Y nu'ctzo'tzcʌ'yaju te' ja'chajpapʌ. Pijche'c minu 'yaŋgueju tumʌ pʌn jya'tzjapyapʌ's aŋba'te millón. 
MAT.18.25	Pero yʌ'wʌ's ja'na inʌc quiʌpa'te wa'y quioyoju. Te'cotoya aŋgui'mu te' jya'tzi-comi wa'y mya'ʌyaju te' pʌn yomoji'ŋ y 'yuneji'ŋda'm, y tyiyʌta'm ijtu, te'šej wa'y quioyoju te' jya'tzi. 
MAT.18.26	Pijche'ca cutcʌne'cu te' coyospapʌ te' jya'tzi-comi's wyi'naŋdʌjqui, y jʌyu'c ñʌjayu: Señor, to'ya'ŋʌ'ʌj, y maŋba'ʌsmij ŋgoyojpʌ'u. 
MAT.18.27	Y te' quiomi's tyo'ya'ŋʌyu te' quioyospawʌ. Chʌcʌpʌ'u, y yajcotocoyjayu te' jya'tzi. 
MAT.18.28	Y tzu'cumu'ctij tey te' coyospapʌ, pya'tu te' coyospapʌ tyʌwʌ, jya'tzjapyawʌ's mojsi's denario. Jyascʌtʌjcʌyu quiʌnʌcʌ'y y nʌwa' inʌc pyenga'u, y ñʌjayu: Coyowa'ʌj te' nja'tzjapyapʌmisʌj. 
MAT.18.29	Pijche'ca te' coyospapʌ tyʌwʌ's quiutcʌne'cjayu te' quioyosa-tʌwʌ, y jʌyu'c ñʌjayu: To'ya'ŋʌ'ʌj, y maŋba'ʌsmij ŋgoyojpʌ'u. 
MAT.18.30	Pero ñe'cʌ's jatyo'ya'ŋʌ, sino que maŋu quiojtu preso'mo hasta que quioyojpʌ'pa te' jya'tzi. 
MAT.18.31	Y quieñaju'ca te' coyojšajpapʌ tyʌwʌ's tiyʌ nʌ chʌcjayu, jene ñʌqui'šca'yaju. Y maŋu ñicotza'mʌyaju te' quiomicʌsi, jutz chʌjcu te' tyʌwʌ. 
MAT.18.32	Pijche'ca wyeju te' quiomi's y ñʌjayu: Yatzitzocopyʌ ŋguioyosamij. Ʌs nyajcotocopyʌ'jayu'ʌs mis nja'tzi porque jʌyu'c misʌj nwa'cjayu. 
MAT.18.33	Te'šej inʌc pyʌcpa wa'mis nyajcotocoquie'tu coyospawʌ ndʌwʌ jujcha' ʌsmij nyajcotocoyu mij. 
MAT.18.34	Te'cotoya jene qui'šca'u te' quiomi, y chi'oquia'u yacsnutzʌjcoyajpapʌcʌsi wa'y te'ta'mbʌ's yajcoyojyaju mumu te' jya'tzi. 
MAT.18.35	Te'šejmij maŋba ñchʌctamu tzajpojmo ijtupʌ ʌs Ndata's, juca ja'nmis nyajcotocoytyame ndumʌtzocoy eyata'mbʌ pʌn.
MAT.19.1	Yʌ'šejta'mbʌ tiyʌ cha'maŋwaju'c Jesujsis tzu'cumu Galilea-najsojmoc. Y maŋu Judea-najsojmo, te' Jordaŋ-nʌ'ocwindujca ijtupʌ. 
MAT.19.2	Y quio'ŋyaju Jesús wʌwʌ pʌ'nis, y tey yajtzocpʌ'yaju ca'eta'mbʌ.
MAT.19.3	Pijche'ca quiʌnu'cʌyajque'tu Jesús metza tuca'y fariseo'sta'm wa'ytyij 'yoc'išaju, y quiʌ'aŋwa'quiaju: ¿Yajwinducpasʌ'ŋ te' aŋgui'mgu'yis wa'y chajcu co'tʌjquis te' ñe' yomo ñempetiyʌcotoyatij? 
MAT.19.4	Y ñe'cʌ's 'yaŋdzoŋyaju: ¿Jañdyu'ndamʌytya' te' Diojsis Tyotojaye'ojmo jutz tzo'tzcu'yojmo tumʌtij chʌjcu pʌn, y tumʌtij yomo? 
MAT.19.5	Y ijtu ja'yʌquie'tumʌy yʌ'šej: Te'cotoya co'tʌjcajyajpa'ca te' pʌnda'm, maŋba chaquiaju tyataj y ñanaj, y tumʌtzʌcpa yomoji'ŋ. Y te' metzata'mbʌ inʌc tumʌ'ajyajpa. 
MAT.19.6	Te'šej jeque, ja'nande' metzata'mbʌ sino que tumʌ'ajyajpa. Te'cotoya Diojsis tyumʌtzʌquiajupʌ, uy yajwe'ne pʌ'nis. 
MAT.19.7	Fariseo'sta'm ñʌjayaju: ¿Tiyajca' jeque quiojtu aŋgui'mguy te' Moisejsis que juca iwʌ's chacpa yomo, yajtzi'ʌ divorcio-toto? 
MAT.19.8	Pero Jesujsis 'yaŋdzoŋyaju: Porque nuyu mista'm ndzocoy, te'cotoya quiojtu aŋgui'mguy Moisejsis que muspamis ndzi'tamu toto nyomo que ndzactamwa'miste'. Pero cho'tzcu'yojmo ja'nde' inʌc tye'šej. 
MAT.19.9	Pero ʌs nʌjaytyamba'ʌsmij: Iwʌ's chacpa te' yomo juca jaquiʌtzʌjcʌ, y co'tʌjcajpa eyapʌji'ŋ, nʌte' quiʌtzʌjcʌ'oyu. Y iwʌ co'tʌjcajpa te' chaquiajupʌji'ŋ, cʌtzʌjcʌ'opya.
MAT.19.10	Y tʌsa ŋgʌ'aŋmaye-tʌwʌji'ŋda'm nʌjayutʌs Jesús: Juca te'šej te' co'tʌc pʌ'najcuy, más oye wa'y jana quio'tʌjcaju ya'iwʌ. 
MAT.19.11	Pijche'ca ñe'cʌ's nʌjayutʌj: Ijtu ja'n musi pyʌ'mgopajcʌyajupʌ's wa'y ijtyaju nʌšejmis ndzamdamu. Maŋba pyʌ'mgopajcʌyaju te' ijtyajupʌ's te'šejpʌ chi'ʌtʌjcuy. 
MAT.19.12	Porque ijtu ja'n yoma'ŋ-suñapyʌ porque te'šejtya'a pʌ'najyaju. Y ijtu ja'n yoma'ŋ-suñapyʌ porque caputzʌquiatʌju. Y ijtu ja'n yoma'ŋ-suñapyʌ porque ñe'cʌ's jyʌ'ctzʌ'yajpa wyin wa'ytyij yosjayaju te' tzajpojmo aŋgui'mbapʌ. Iwʌ's muspa pyʌ'mgopajcʌyu, yajpʌ'mgopajcʌ.
MAT.19.13	Pijche'ca ñʌnu'quiaju uneta'm wa'y Jesujsis quiojtu quiʌ' ñe'cʌcʌsita'm, y wa'y 'yoto'ŋʌyu Dios. Pero tʌs, te' quiʌ'aŋmaye'sta'm, otoŋjayajutʌs te' ñʌmiñajupʌ's te' uneta'm. 
MAT.19.14	Y Jesujsis nʌjayutʌj: Tzactamʌ te' uneta'm wa'y miñaju ʌ'aŋi. Uy yajwinductame porque yʌ'šejta'mbʌte' maŋba tyʌjcʌyaju aŋgui'mopyamʌy te' tzajpojmopʌ Dios. 
MAT.19.15	Y quiojtu ñe'cʌcʌsita'm te' quiʌ', y tzu'cumu tey.
MAT.19.16	Pijche'ca nu'cu tuma'ŋbʌn, y ñʌjayu Jesús: Oyepʌ Maestro, ¿tiya'sʌ'ŋ oye wa'yʌs ndzʌjcu wa'yʌs mba'tu ja'n yayepʌ quenguy? 
MAT.19.17	Pero Jesujsis ñʌjayu: ¿Tiyʌcotoya'mʌjte' nʌjapya: Oyepʌ Maestro? Ja'ndiyʌ ya'iwʌ oyepʌ, juca ja'n Dios tumʌpʌ. Juca sunbamis mba'tu ja'n yayepʌ quenguy, cojamʌ te' aŋgui'mguytya'm. 
MAT.19.18	Ñʌjayu: ¿Jutita'mbʌ? Y Jesús nʌmu: Uy yajca'oy, uy cʌtzʌjcʌ'oy, uy nu'mi, uy cotestigosay sutzi. 
MAT.19.19	Wʌcocottamʌ mis ndataj y mis nanaj. Y sunʌ ndʌwʌ jujcha' mis sunba ne' nwin. 
MAT.19.20	Ñʌjayu te' jaya-une's: Mumu yʌ'šejta'mbʌ tiyʌ ŋgojamu'ʌs desde ʌs une'ajcu'yojmo. ¿Tiya'sʌ'ŋ pyʌcpamaj wa'yʌs ndzʌjcu? 
MAT.19.21	Ñʌjayu Jesujsis: Juca sunbamis ndzʌcta'nu Diojsis šunbašej, ma ma'ʌpyʌ'ʌ ndiyʌta'm mis ijtu y tzi'ya te' tumin te' yacsnuwijtyajpapʌ. Te'šej maŋbamij itʌpa'tu tzajpojmo. Y minʌ co'ŋa'ʌj. 
MAT.19.22	Myatoŋu'ctij te' jaya-une's yʌ'šej, triste tzu'cumu porque jene itʌpa'tupʌte' inʌc.
MAT.19.23	Pijche'ca tʌj, te' quiʌ'aŋmaye, nʌjayutʌj Jesujsis: Wiyuŋse'ʌsmij ndzamjaytyamba que penapit maŋba tyʌjcʌyaju te' itʌpa'tyajupʌ te' aŋgui'mbamʌy tzajpojmopʌ Dios. 
MAT.19.24	Ʌsmij nʌjaytyamba que más mawʌcʌtʌcpa te' camello acuša-wo'ojmo que ja'n wa'y tyʌjcʌyaju itʌpa'tyajupʌ aŋgui'mbamʌy Dios. 
MAT.19.25	Y tʌs, te' quiʌ'aŋmaye's, matoŋu'ctijtʌs yʌ'šej jene maya'utʌs, y nʌmutʌj: ¿Iwa'sʌ'ŋ jeque muspa quiotzojcu? 
MAT.19.26	Nique'nʌyutʌj Jesujsis y nʌjayutʌj: Te' pʌ'nista'm ja'n musi yajcotzoquiaju wyin, pero Diojsis muspa yajcotzoquiaju, porque muspa chʌjcu mumutiyʌ.
MAT.19.27	Pijche'ca aŋdzoŋu Pedro, y ñʌjayu: Tʌs ndzacwa'ndʌs mumutiyʌ, y nʌtʌsmij ŋgo'ŋu. ¿Tiya'ndʌs maŋba nʌwʌ'aju? 
MAT.19.28	Jesús aŋdzoŋu y nʌmu: Wiyuŋše'ʌsmij ndzamjaytyamba tiyʌmij maŋba ñchi'ʌtʌjtamu porque nʌmisʌj ŋgo'ŋdamu: Ʌ'ta'mbʌ aŋsʌ'ŋoyj, jomecotzʌjcu'ca mumutiyʌ, ʌj, te' Pʌ'nis 'Yune, maŋba'ʌj mbocspajcu ʌs tzi'muŋbapʌ aŋgui'mʌtʌjcuy-pyocscu'yojmo. Pijche'c mis maŋba mbʌjcʌchoŋdamu aŋgui'mʌtʌjcuy, y maŋbamij mbyocspactamu macwʌstʌjca'pyʌ aŋgui'mʌtʌjcuy-pyocscu'yojmo wa'mis ŋgʌme'tztamu te' macwʌstʌjca'pyʌ Israe'lis 'yune-winboyata'm. 
MAT.19.29	Y iwʌ's chacpa tyʌc, 'yatzi, quiose, pyotzo, tyataj, ñanaj, yomo, 'yuneta'm, o ñas wa'y yojsu ʌs nʌquiʌsi, te'wʌ's maŋba pyʌjcʌchoŋu mojsi's naca te'še'ŋ, y te'šejtijque' te' ja'n yayepʌ quenguy. 
MAT.19.30	Pero wʌwʌ te' yʌtijta'mbʌ cowi'na maŋba quiʌma'ŋajyaju. Y te' yʌtij cʌmaŋda'mbʌ maŋba quiowi'najyaju.
MAT.20.1	Yʌ'šejte' te' tzajpojmopʌ aŋgui'mʌtʌjcuy, jujcha' nas-comi tzu'cumupʌ namdzuwini wa'y maŋu mye'tzu coyojšajpawʌ wa'y yosjayaju 'yuva-nipi'ojmo. 
MAT.20.2	Y pya'tu'ca te' coyojšajpapʌ, ñʌjayaju: Maŋba'ʌsmij ŋgoyojtamu tumʌ denario tumduma'ŋbʌn tumdumʌ jama. Y quiʌ'wejyaju te' uva-nipi'ojmo. 
MAT.20.3	Y las nueveše'ŋoyj maŋgue'tu te' nas-comi plaza'ojmo. Teymʌ quienu coyojšajpapʌ, ja'ndiyʌta'mbʌ's yoscuy, 
MAT.20.4	y ñʌjayaju: ¿Ja'nja suni maŋu nyostamu ʌs uva-nipi'ojmo? Maŋba'ʌsmij ŋgoyojtamu pyʌcpaše'ŋ. Y maŋyaju. 
MAT.20.5	Y te'šejtij chʌjque'tu paŋguc-jamaše'ŋoyj, y te'šejtij chʌjque'tu las tresše'ŋoyj. 
MAT.20.6	Y maŋwʌtzʌjque'tu plaza'ojmo las cincoše'ŋoyj. Teymʌ pya'tque'tu eyata'mbʌ ja'ndiyʌta'mbʌ's yoscuy, y ñʌjayaju: ¿Tiyajca'yʌ' tumʌ jama njyaraganittamba? 
MAT.20.7	'Yaŋdzoŋyaju: Porque ya'iwʌ'stʌj jachi'ʌ yoscuy. Te' nas-comi's ñʌjayaju: ¿Ja'nja suni maŋu nyostamu ʌs uva-nipi'ojmo? Maŋba'ʌsmij ŋgoyojtamu pyʌcpaše'ŋ. 
MAT.20.8	Y maŋba'ca tyʌ'pu jama, te' yojsaŋ-gomi's ñʌjayu te' quio'aŋgui'moye: Wejya te' yojšajpapʌ y coyojaya. Winac coyojya te' yʌmajtya' yostʌjcʌyajupʌ. Y último coyojya te' wina yostʌjcʌyajupʌ. 
MAT.20.9	Y minu pyʌjcʌchoŋyaju quioyowa te' las cinco-tya'a yostʌjcʌyajupʌ's. Y tumduma'ŋbʌn quioyojyatʌju tumʌ denario. 
MAT.20.10	Y miñajque'tu te' namdzuwini yostʌjcʌyajuwʌ. Ñe'cʌ's quiomʌ'yaju juca maŋba quioyo'a'ŋʌyatʌju. Pero te'šejtij quioyojyatʌjque'tu tumduma'ŋbʌn tumʌ denario. 
MAT.20.11	Y pyʌjcʌchoŋyaju'ca quioyowa, ñʌpojpojnaquiʌ'yaju te' quiomi, 
MAT.20.12	y nʌmyaju: Yʌ' ultimotya'a yostʌjcʌyajupʌ na' tumʌ horatijque' yojšaju, y tu'mbacmistʌj nʌ ŋgoyoju. Tʌj, tumʌ jama'ndʌj yojsu y jamapʌjcu. 
MAT.20.13	Y te' comi aŋdzoŋu, y ñʌjayu tuma'ŋbʌn: Tʌwʌy, ja'nʌsmij nʌ ninu'mu. ¿Ja'nja'ʌsmij nʌtzamwa'a que tumʌ denario'ʌsmij maŋba ŋgoyoju? 
MAT.20.14	Pʌcʌ te' mis ŋgoyowa, y mawʌ. Ʌs sunba'ʌs ndzi'yaju quioyowa yʌ' último yostʌjcʌyajupʌ jujcha'ʌsmij mij nʌ ŋgoyoju. 
MAT.20.15	¿Ja'nsʌ'ŋʌs musi nyajyojsu ne' ndumin ne'cʌ'ʌs sunbašej? ¿Misja ndzocoy ni'aŋsu'nopya porque ʌs nyajyamba ndʌwʌ? 
MAT.20.16	Te'šej jeque te' winata'mbʌ maŋba 'yucaŋgʌ'mʌ'ajyaju. Y te' ucaŋgʌ'mʌcta'mbʌ maŋba wyi'najyaju. Porque wʌwʌ pʌn nʌ 'yaŋbʌquiatʌju, pero uša'ŋde' te' copiŋyajupʌ.
MAT.20.17	Nʌ inʌc myaŋu Jesús wa'y ñu'cu Jerusale'ŋojmo. Y wejutʌj, tʌj te' macwʌstʌjca'pyʌ quiʌ'aŋmaye, wa'ytyʌj ŋga'ŋdʌjcʌyu tu'ŋu'acapoyo'oyj, y nʌjayutʌj: 
MAT.20.18	Yʌtij nʌtʌ ŋgui'mdamu Jerusale'ŋojmo. Ʌj, te' Pʌ'nis 'Yune, maŋba'ʌj tzi'oquia'yaju sacerdote-cowi'na'sta'm y aŋgui'mguy-tyayu'sta'm quiʌ'ojmo. Yʌ'ta'mbʌ'sʌj maŋba ni'aŋba'tyaju wa'yʌj jacpʌtij ŋga'u. 
MAT.20.19	Y maŋba'ʌj tzi'oquia'yaju te' genti'lista'm quiʌ'ojmo wa'yʌj qui'tzcu'yajyaju, y nacstochʌquiaju, y wa'yʌj ma'mʌyaju cruzcʌsi. Pero tuca'y jamacʌsi maŋba'ʌj nwinsa'u.
MAT.20.20	Zebedeo's 'yune'sta'm ñana's quiʌnu'cʌyu Jesús yʌ' metzapʌ 'yuneji'ŋ. Minu quiutcʌne'cu Jesujsis wyi'naŋdʌjqui wa'y wya'cu tiyʌ'iwʌ. 
MAT.20.21	Y Jesujsis ñʌjayu: ¿Tiya' sunba? Y ñe'cʌ's ñʌjayu: Sunba'ʌs wa'mis nyajpocsjayaju yʌ' metzata'mbʌ ʌs une, tumʌ mis ndzʌ'na'ŋojmo y eyawʌ mis aŋña'ojmo mbyocspacpa'cmij maŋbamʌmyij 'yaŋgui'moyu. 
MAT.20.22	Pijche'ca Jesujsis 'yaŋdzoŋyaju yʌ' metzata'mbʌ: Ja'nmis mustame tiyʌ miste' nʌ nwa'ctamu. ¿Aŋjamdambaja que muspamis mbʌ'mgopajcʌytyamu ʌs maŋba ŋguenupʌ toya? ¿Aŋjamdambaja que muspamis mbʌ'mgopajcʌytyamu ñempemij nyacsnutzʌcʌtʌjtamʌ jujcha' ʌj maŋba yacsnutzʌquiaju? Y ñe'cʌ'sta'm ñʌjayaju: Mbʌ'mgopajcʌpyatʌs. 
MAT.20.23	Y Jesujsis ñʌjayaju: Wiyuŋšej maŋbamis ŋguendamu toya jujcha' ʌs maŋba ŋguenu toya. Y maŋbamij nyacsnutzʌcʌtʌjtamu jujcha' ʌj maŋba yacsnutzʌquiaju. Pero ja'ndiyʌ ʌs aŋgui'mʌtʌjcuy wa'yʌsmij nyajpocstamu ʌs ndzʌ'na'ŋojmoc ni ʌs aŋña'ojmoc. Pero ʌs Ndata Diojsis maŋba yajpocšaju iwʌcotoyata'm ñe'cʌ's ñimejcʌyu.
MAT.20.24	Y matoŋu'ctijtʌs yʌ'šej, tʌs majca'pyʌni, ŋgui'šca'jayajutʌs te' metzata'mbʌ tʌ atzi. 
MAT.20.25	Pijche'ca Jesujsis wejutʌj y nʌjayutʌj: Mustambamis que te' najsacopac-cowi'nata'm ñe'cʌytya' aŋgui'myajpa tyʌwʌcʌsita'm. Y mʌja'ŋajcu'yojmo ijtyajupʌ's wyejwituwituwʌyajpa ñempe'iwʌ. 
MAT.20.26	Pero mi'ojmota'm ja'n maŋu tye'še'aju. Iwʌ sunba myʌja'ŋaju mi'ojmota'm coyospawʌšej yajtzʌcʌ wyin. 
MAT.20.27	Y iwʌ sunba quiowi'na'u mi'ojmota'm coyospawʌšej yajtzʌcʌ wyin. 
MAT.20.28	Jujcha' ʌj, te' Pʌ'nis 'Yune, jaminʌ'ʌj wa'yʌj yosjayaju, sino que minu'ʌj wa'yʌs coyospawʌšej ndzʌjcu nwin. Y minu'ʌs ndzi'oquia'u nwin wa'yʌs njupyujtyaju wʌwʌ pʌn.
MAT.20.29	Nʌ'ctʌj ndzu'cumu Jesusji'ŋ te' Jerico-cumgu'yojmoc wʌwʌ pʌ'nis minu quio'ŋu ñe'cʌ. 
MAT.20.30	Y tey inʌc pocšaju metza to'tita'mbʌ pʌn te' tu'ŋaŋi. Y myatoŋyaju'ctij que nʌ quiʌtʌjcu Jesús, weju'c nʌmyaju: Señor, Davijtis 'Yune, to'ya'ŋʌtʌj. 
MAT.20.31	Y te' pʌ'nista'm 'yotoŋjayaju uy wyejyaju. Pero ñe'cʌta'm más inʌc wejqui'myajpa y nʌmyaju: Señor, Davijtis 'Yune, to'ya'ŋʌtʌj. 
MAT.20.32	Y tenachʌ'yu Jesús y wyejyaju y nʌmu: ¿Tiya' sundamba wa'yʌs ndzʌjcu mijcotoyata'm? 
MAT.20.33	Ñe'cʌ nʌmyaju: Señor, yajsʌ'ŋja tʌs nwitʌm. 
MAT.20.34	Pijche'ca Jesujsis tyo'ya'ŋʌyaju. Pyi'quisjayaju te' wyitʌm, y pijche'ctij sʌ'ŋyaju te' wyitʌm, y quio'ŋyaju Jesús.
MAT.21.1	Tomya'ndʌs nʌ inʌc ŋguenu Jerusaleŋ-gumguy Jesusji'ŋ, nu'cutʌj Betfage-cumgu'yoyj. Te' cumgu'yis tome inʌc quienba Olivo-tʌc pu'mna. Te'ya quiʌ'weju metza quiʌ'aŋmaye Jesujsis, 
MAT.21.2	y ñʌjayaju: Maŋdamʌ ʌ' ʌy tome ijtupʌ ribera'ojmo. Y tey maŋbamis mba'ttamu si'nuwʌ burra 'yuneji'ŋbʌ. Pu'pʌ'tamʌ y nʌmiña yʌy. 
MAT.21.3	Y juca iwʌ'smij tiyʌ'iwʌ ñchamjaytyamba, nʌjaytyamʌ: Maŋbapʌte' yajyojšaju tʌ Ngomi's. Y yʌti'ca quiʌ'wejyajque'tpa. 
MAT.21.4	Mumu yʌ'wʌ cʌtʌjcu wa'ytyij tyujcu te' tza'maŋwa'oye's jya'yʌyušej:
MAT.21.5	Nʌjaya yʌ'šej te' Sioŋ-gumguy itita'm:
MAT.21.5	Minʌ quendamʌ, mista'm Rey yʌy nʌ minu,
MAT.21.5	Ja'n myʌja'ŋdzʌquipʌ's wyin, burrapocsu'c nʌ minu,
MAT.21.5	Y te'wʌ tzʌmi-copʌ'niste' 'yune.
MAT.21.6	Y maŋyaju te' cʌ'aŋmayeta'm, y chʌquiaju 'yaŋgui'myajušej Jesujsis. 
MAT.21.7	Y ñʌmiñaju te' burra 'yuneji'ŋ, y tyo'cʌyjayaju te' ñiyam te' burrocʌsi. Y te'wʌcʌsi pocsu Jesús. 
MAT.21.8	Y wʌwʌta'mbʌ pʌ'nis tyo'cjayajpa inʌc ñiyamda'm tu'ŋojmo. Y eyata'mbʌ's quijtyajpa inʌc cu'yu'aŋmaŋ y jyi'ŋʌyjayajque'tu te' tu'ŋojmo. 
MAT.21.9	Y te' wyi'na'ŋojmo nʌ myaŋyajupʌ's, y 'yucaŋgʌ'mʌc nʌ quio'ŋyajupʌ's weju'c inʌc nʌmyajpa: Viva yʌ' Davijtis 'Yune. Wʌcotzamda'mitʌy yʌ'wʌ yʌy nʌ minupʌ Diojsis ñʌquiʌsi. Viva. Yajwʌcotzamya yʌ'wʌ hasta tzajpojmo ijtyajupʌ's.
MAT.21.10	Y tʌjcʌyu'c te' Jerusale'ŋojmo mi'csu cumguy y naquiʌ'aŋwa'quiatʌjpa inʌc: ¿Iwa' jequeyʌ' yʌ' pʌn? 
MAT.21.11	Y te' Jesusji'ŋ ijtyajupʌ aŋdzoŋyajpa inʌc: Yʌ'wʌte' te' Jesús, te' tza'maŋwa'opyapʌ, Nazaret-pʌn, Galilea-najsis quiowindzʌmbapʌ.
MAT.21.12	Y tʌjcʌyu Jesús Diojsis tyemplo'ojmo y myacputpʌ'u jujche'ŋ ma'ajpawʌ y ju'yopyapʌ te' templo'ojmo. Y myucswitu'pʌ'jayaju te' myesata'm nʌmʌy inʌc quiacpʌ'yaju tumin, y te' pocscuytya'm nʌmʌy inʌc mya'ʌyaju palomata'm. 
MAT.21.13	Y ñʌjayaju: Yʌ'šej ja'yʌyu: Ʌs ndʌc, Dios-oto'ŋʌquiuy tyʌcte'. Pero mista'm nu'mbawʌ's cha'tʌcše'a mis ndzʌcjaytyamu.
MAT.21.14	Pijche'ca quiʌ'miñaju Jesús te' templo'ojmo to'tita'mbʌ's y mʌ'ŋyajpapʌ's, y yajtzoquiaju ñe'cʌ's. 
MAT.21.15	Pero te' sacerdote-cowi'na'sta'm y te' aŋgui'mguy-tyayu'sta'm quieñaju te' isaŋwʌ'ajcuytya'm Jesujsis nʌ chʌjcupʌ inʌc, y myatoŋyaju te' uneta'm te' templo'ojmo jutz weju'c nʌmyaju: Viva Davijtis 'Yune. Pijche'ca jene qui'šca'yaju, 
MAT.21.16	y ñʌjayaju Jesús: ¿Nʌja matoŋu tiyʌ nʌ chamyaju yʌ'ta'mbʌ's? Y Jesujsis 'yaŋdzoŋyaju: Jʌ'ʌ, nʌ'ʌs matoŋu. ¿Jañdyu'ndamʌtij Totojaye'ojmo yʌ'šejpʌ tiyʌ?
MAT.21.16	Mij, Tatay, ndzʌjcumis wa'mij nwyanjayaju une'sta'm y tzu'chajpapʌ'smaj.
MAT.21.17	Y Jesujsis chaquiaju y tzu'cumu te' cumgu'yoyj, y maŋu Betania-cumgu'yojmo, y teymʌ maŋu 'yʌŋu.
MAT.21.18	Y jo'pit namdzuti nʌ inʌc wyitu'u te' Jerusale'ŋojmo, y tu'ŋojmo yu'u. 
MAT.21.19	Y quienu higo-cuy tey tu'ŋaŋi tome ijtuwʌ. Maŋu mye'tzjayu tyʌm, pero ja'ndiyʌ inʌc tyʌm, saŋ aytyij pya'tjayu, y ñʌjayu: Nunca uy tʌ'majque'temaj. Pijche'ctij tʌjtzu te' higo-cuy. 
MAT.21.20	Y tʌs, te' quiʌ'aŋmaye's, ŋguenutʌs jutz tʌjtzu, y maya'utʌj y nʌmutʌj: Quendʌ'ʌ jutz jʌnʌjtij tʌjtzu yʌ' higo-cuy. 
MAT.21.21	Y 'yaŋdzoŋyaju Jesujsis: Wiyuŋše'ʌsmij ndzamjaytyamba juca tumʌtzocoy mij nwyʌ'aŋja'moytyamba, y ja'nmij myetzatzoco'yajtame ja'n na' higo-cuytyij mis maŋu mujsu nyajtʌjtztamu. Juca yʌ' cotzʌc mis aŋgui'mdamba wa'y jyʌcʌ'u tey y wa'y myaŋu ma'rojmo, maŋba jyʌcʌ'u. 
MAT.21.22	Oto'ŋʌytyamba'cmis Dios, pyʌcpa wa'mij tumʌtzocoy nwyʌ'aŋja'moyu. Juca te'šej mij nwya'coytyamba maŋbamis mbʌjcʌchoŋdamu.
MAT.21.23	Tʌjcʌyu Jesús te' templo'ojmo wa'y 'yaŋma'yoyu, y quiʌnu'cʌyaju te' sacerdote-cowi'na'sta'm y tzamupʌndʌcwa'yista'm, y quiʌ'aŋwa'quiaju: ¿Jutzpʌ aŋgui'mʌtʌjcupyi'tayʌ' ndzʌcpa yʌ'šejta'mbʌ tiyʌ? ¿Y iwʌ'sayʌ' ñchi'u yʌ'šejpʌ aŋgui'mʌtʌjcuy? 
MAT.21.24	Y Jesús aŋdzoŋu: Ʌs maŋba'ʌsmij ŋgʌ'aŋwa'ctaŋgue'tu mijta'm. Y juca aŋdzoŋdambamisʌj oye, maŋba'ʌsmij ndzamjaytyaŋgue'tu ʌs iwʌ'sʌjyʌ' tzi'u aŋgui'mʌtʌjcuy wa'yʌs ndzʌjcu yʌ'šejta'mbʌ tiyʌ. 
MAT.21.25	¿Iwʌ'sa chi'u Juan aŋgui'mʌtʌjcuy wa'y yajnʌ'yʌ'oyu? ¿Diojsisʌ'ŋde' chi'u o pʌ'nista'm? Pijche'ca quipsoyaju y nʌmyaju ñe'co'mo: Juca nʌmbatʌj: Diojsiste' chi'u aŋgui'mʌtʌjcuy, maŋbatʌj nʌjayu: ¿Y tiyajca'nde' janwyʌ'aŋjamdamʌ? 
MAT.21.26	Y juca nʌmbatʌj: Pʌ'nista'mde' chi'u, na'tzpatʌ pʌnda'm. Porque myuma'ŋgʌ'y wyʌ'aŋjamyajpa inʌc que te' Juan tza'maŋwa'oyete' inʌc. 
MAT.21.27	Te'cotoya 'yaŋdzoŋyaju Jesús, y nʌmyaju: Ja'ndʌs musi. Y Jesujsis ñʌjayajque'tu: Ni ʌs ja'nʌsmij ndzamjaytyame jutzpʌ aŋgui'mʌtʌjcupyi'tʌs ndzʌcpa yʌ'šejta'mbʌ tiyʌ.
MAT.21.28	Pero cʌmato'ŋʌytyamʌ'ʌj yʌtij. Ijtu inʌc tumʌ pʌn, ijtupʌ's inʌc metza 'yune. Quiʌ'maŋu tumʌ y ñʌjayu: Tʌwʌy, išo'oyj ma yosa ʌs uva-nipi'ojmo. 
MAT.21.29	Aŋdzoŋu y nʌmu: Ja'nʌj suni maŋu. Pero jʌsa'ca quipswitu'u, y maŋu. 
MAT.21.30	Y quiʌ'maŋgue'tu te' eyapʌ y te'šejtij ñʌjaquie'tu: Aŋdzoŋgue'tu te'wʌ y nʌmu: Jʌ'ʌ tatay, maŋba'ʌj, pero jamyawʌ. 
MAT.21.31	¿Tiya' ndzamdamba, jutiwʌ'sasʌ'ŋ chʌcjayu tyata's šunušej? Te' fariseo-cowi'na'sta'm y tzamupʌndʌcwa'yis 'yaŋdzoŋyaju: Te' wyina'aŋgui'mupʌ 'yune. Ñʌjayaju Jesujsis: Wiyuŋše'ʌsmij ndzamjaytyamba que te' tze'coyajpapʌ y malejyomota'm nʌ wyinatʌjcʌyaju aŋgui'mbamʌy Dios que ja'n mijta'm. 
MAT.21.32	Porque minu te' Juan Bautista mi'ojmota'm wa'mij 'yaŋmaytyamu jutiwʌte' te' wiyuŋbʌ tuŋ, y janwyʌ'aŋjamdamʌmis. Pero te' tze'coyajpapʌ's, y te' malejyomo'sta'm wyʌ'aŋjamyaju. Y mista'm, ñempemis te'šej ŋguendamu, jaŋguipswitu'tamʌmij ni janwyʌ'aŋjamdamʌmis.
MAT.21.33	Matoŋdamʌ eyapʌ comparación: Ijtu inʌc tumʌ nas-comi chʌjcupʌ's uva-nipi, y 'yaŋgowe'cʌyu. Tyajwoju tza' tanquešej, tey wa'y quiomi'tzu te' uva, y yajtzu'cumu torre wa'y teymʌc quiengomʌ'ñaju. Y chi'oquia'u yojšajpapʌcʌsi wa'y quiowe'nduquiaju. Pijche'ca maŋu ya'aquiumguy. 
MAT.21.34	Nu'cu'cande' uva-aŋsʌŋ, quiʌ'weju te' quioyosata'm ijtyajumʌy te' cowe'nducʌta'm wa'y minu pyʌjcʌchoŋyaju ñe'cʌ's quiowindzʌmbapʌ tʌm. 
MAT.21.35	Pero te' cowe'nducʌ'sta'm ñuquiaju te' coyosata'm: Y tumʌ ñacšaju, y eyapʌ yajca'yaju, y te' eyapʌ tyʌŋga'yaju tza'pit. 
MAT.21.36	Pero te' uva-comi's quiʌ'wejque'tu eyata'mbʌ quioyosa, más wʌwʌ que ja'nde' winata'mbʌ. Te'šejtij chʌquiatʌjque'tu. 
MAT.21.37	Jʌsa'ca quiʌ'wejayatʌju te' uva-comi's ñe' 'yune, y nʌmu: Yʌ'wʌ maŋba quiʌna'tzʌyaju, porque ʌsyʌ' une. 
MAT.21.38	Pero te' cowe'nducʌ'sta'm quienjayaju te' 'yune, y nʌmyaju ñe'co'mo: Yʌ'wʌ'syʌ' maŋba ñʌtzʌ'yu yʌ' uva-nipi. Ma'ndʌ nyajca'tamu wa'ytyʌ nijuptamu. 
MAT.21.39	Y ñuquiaju, y ñʌpujtyaju te' ñe' 'yuva-nipi'ojmoc. Y yajca'yaju. 
MAT.21.40	Maŋba wyitu'u te' uva-nipi's quiomi. ¿Tiya'sʌ'ŋ maŋba chʌcjayatʌju yʌ' cowe'nducʌta'm? 
MAT.21.41	Ja'n maŋu tyo'ya'ŋʌyatʌju yʌ' yatzi-pa'ajta'm. Mumu maŋba yajca'pʌ'yatʌju. Y maŋba chi'oquia'u te' uva-nipi eyata'mbʌ cowe'nducʌcʌsita'm, pumñayu'c chi'oquia'yajpapʌ's te' uva-tʌm tʌ'majque'tu'ca. 
MAT.21.42	Ñʌjayaju Jesujsis: ¿Jañdyu'ndamʌytya' te' Totojaye'ojmo nʌmbamʌy yʌ'šej?
MAT.21.42	Te' tza' jašuñapʌ te' tʌctzʌquiajpapʌ's,
MAT.21.42	Yʌ'wʌ minu yojsu aŋguinʌ tzo'tzcuquiotoya.
MAT.21.42	Yʌ'wʌ tʌyʌ' Ngomi Diojsis quiojtu,
MAT.21.42	Nguenba'ctʌ yʌ' maya'aŋbʌ tiyʌ, nʌmaya'patʌ.
MAT.21.43	Te'cotoya'ʌsmij ndzamjaytyamba mijta'm: Ja'nmij maŋu nyajtʌjcʌtʌjtamu aŋgui'mbamʌy Dios. Pero maŋba tyʌjcʌyaju aŋgui'mbamʌy ñe'cʌ eyata'mbʌ pʌn, quiʌna'tzʌyajpapʌ's ñe'cʌ's šunbašej. 
MAT.21.44	Iwʌ cunba te' tza'cʌsi, te' tza'is maŋba wyenu. Y iwʌ te' tza'is ñicu'nʌpya, maŋba ñamatu'pu'u.
MAT.21.45	Sacerdote-cowi'na'sta'm y fariseo'sta'm myatoŋyaju yʌ'šejta'mbʌ comparación Jesujsis chamupʌ, y ñʌctʌ'yaju que ñe'cʌte' nʌ chamyatʌju. 
MAT.21.46	Te'cotoya sunu ñuquiajtʌ'ʌ, pero ña'chaju te' wʌwʌta'mbʌ pʌn porque te' wʌwʌta'mbʌ pʌ'nis wyʌ'aŋjamyajpa inʌc que yʌ' Jesús, Diojsiste' cha'maŋwa'oye.
MAT.22.1	Pijche'ca Jesujsis ñʌtzamyajque'tu eyapʌ comparación, y nʌmu: 
MAT.22.2	Yʌ'šejpʌte' te' tzajpojmopʌ aŋgui'mʌtʌjcuy, jujcha' rey yajco'tʌjcajupʌ's 'yune, y chʌcjayu sʌŋ. 
MAT.22.3	Y quiʌ'weju te' quioyosata'm wa'y maŋu wyejtu'mʌyaju te' 'yaŋbʌquiatʌjuwa'a te' co'tʌjcajcuquiotoya, pero jašunʌ miña. 
MAT.22.4	Quiʌ'wejque'tu te' eyata'mbʌ quioyosa, y nʌmu: Tzamjaytyamʌ te' aŋbʌquiajupʌ'ʌs: Nyajca'wa'mʌs ʌs ŋgopʌn y nwacas tzaŋga'ta'mbʌ, y nimejcʌwya'mʌs mumutiyʌ co'tʌjcajcuquiotoya. Mindama'a. Yʌ'ya ijtu te' sʌŋ-gu'tcuy, tucwa'a. 
MAT.22.5	Pero ñe'cʌ'sta'm jachʌcjaya cuenta. Tumduma'ŋbʌ'nis quipsu ñe' yoscuy. Tumʌ maŋu quia'mo'mo, y eyapʌ maŋu mya'aju. 
MAT.22.6	Y eyata'mbʌ's ñucjayaju te' re'yis quioyosata'm y yacsnutzʌquiatʌju'ca yajca'yatʌju. 
MAT.22.7	Y myujsu'ctij yʌ'šej te' re'yis, jene qui'šca'u. Quiʌ'weju soldadota'm wa'y maŋu yajca'yaju te' yajca'oyajupʌ, y wa'y pyoŋbʌ'jayaju quiumguy. 
MAT.22.8	Pijche'ca te' re'yis ñʌjayu te' quioyosata'm: Yʌ' co'tʌjcajcuy wiyuŋšej nimejcʌyupa'yʌ', pero te' aŋbʌquiajupʌ's ja'n myerecetzʌquiay. 
MAT.22.9	Maŋdamʌ jeque, jene witʌnʌmbamʌy wa'mis aŋbʌctamu yʌ' co'tʌjcajcuquiotoya iwʌtijmis mba'ttamʌ. 
MAT.22.10	Y maŋyaju te' coyosa jene witʌnʌmbamʌy. Y wyejtu'mʌyaju mumu jujche'ŋ pya'tyajupʌ, oyeta'mbʌ y yatzita'mbʌ. Y wʌwʌ pʌnbit yajtajšaju te' tʌc nimejcʌyupʌ co'tʌjcajcuquiotoya.
MAT.22.11	Tʌjcʌyu te' rey wa'y dyujchi'u te' miñajupʌ. Y quienu tey tuma'ŋbʌn jamyequia'ʌpʌ co'tʌjcajcuquiotoya. 
MAT.22.12	Y te' re'yis ñʌjayu: Tʌwʌy, ¿jutzayʌ' ñdyʌjcʌyu yʌy, y janyamʌmis co'tʌjcajcupyama? Y ñe'cʌ mʌtʌtcʌne'cu. 
MAT.22.13	Pijche'ca te' re'yis ñʌjayu te' coyosata'm: Mo'csjaytyamʌ ñe'ŋbac y quiʌ'. Pʌctamʌ y tʌŋbuttamʌ te' fuera'ojmopʌ pi'tza'ŋajcu'yojmo. Tey maŋba jyʌyu y toyapit maŋba quiʌ'tu tyʌtz. 
MAT.22.14	Porque wʌwʌ pʌn nʌ 'yaŋbʌquiatʌju, pero uša'ŋde' te' copiŋyajupʌ.
MAT.22.15	Pijche'ca maŋyaju te' fariseota'm. Maŋu quipsaŋgospo'ʌyaju jutz wa'y yajcuñaju Jesús chamdzamnaquiuquiʌsi. 
MAT.22.16	Yʌ'ta'mbʌ's quiʌ'wejyaju ñe' quiʌ'aŋmayeta'm Herodistaji'ŋda'm y minu ñʌjayaju: Maestro, muspatʌs que ndzambamis wiyuŋda'mbʌ tiyʌ. Y wiyuŋšej nyajqueñajpamis te' tuŋ Diojsisñe'. Ja'nmis ŋgʌjamʌ'ʌy ni'iwʌ pʌn, ni ja'nmis ndzame sa'sata'mbʌ tiyʌ wa'ytyijmij šuñaju. 
MAT.22.17	Tzamjatʌj jeque: ¿Tiyʌ ŋguipspa mis? ¿Yajwinducpasʌ'ŋdʌ aŋgui'mgu'yis uytyʌ ŋgocoyo'oyu rey Cesarcʌsi, o ja'ne? 
MAT.22.18	Pero Jesujsis ñʌctʌ'yu que yatzitzocoytya'mbʌte', y ñʌjayaju: ¿Tiyajca'mʌjte' sunba oc'istamu, nwʌ'aŋjamba chʌcpata'm? 
MAT.22.19	Yajquendamʌ'ʌj te' tumin ŋguioyo'oytyambapʌpitmij. Y ñe'cʌ'sta'm yajqueñaju tumʌ denario-tumin. 
MAT.22.20	Pijche'ca ñʌjayaju Jesujsis: ¿Iwʌ'sjayʌ' wyinnaca-chʌqui, y yʌ' ja'yʌyupʌ tiyʌ cʌsmʌc? 
MAT.22.21	Ñe'cʌ'sta'm ñʌjayaju: Te' rey Cesa'riste'ñe'. Ñʌjayaju Jesujsis: Tzi'tamʌ jeque te' César ñe'cʌ's quiowindzʌmbaše'ŋ, y tzi'taŋgue'ta Dios ñe'cʌ's quiowindzʌmbaše'ŋ. 
MAT.22.22	Myatoŋyaju'ctij yʌ'šej ñʌmaya'yaju. Chaquiaju, y maŋyaju.
MAT.22.23	Y te' jamo'oyjtyijque' quiʌ'miñaju Jesús te' saduceo'sta'm. Yʌ'ta'mbʌte' nʌmyajpa que ja'n maŋu wyinsa'ʌnʌmu. Minu wa'y quiʌ'aŋwa'quiaju, 
MAT.22.24	y nʌmyaju: Maestro, Moisejsis jya'yʌyu yʌ'šej: Juca iwʌjutiwʌ ca'pa y ja'itʌ 'yune, te' pyotzo's yajnʌco'tʌjcaja te' yomo wa'y ijtyaju 'yune, te'šej wa'y yajwingʌyojayu 'yatzi's ñʌy. 
MAT.22.25	Ijtu inʌc jeque tʌ'ojmo cu'ya'ytya'mbʌ atzi. Co'tʌjcaju te' winbʌ, pero ca'u, y ja'itʌ 'yune. Y te' pyotzo's ñʌco'tʌjcajayu te' yomo. 
MAT.22.26	Te'šejtij ca'que'tu te'wʌ. Y te'šejtij te' tyuca'yojmopʌ, y hasta te' quiu'ya'yojmopʌ. 
MAT.22.27	Y último ca'que'tu te' yomo. 
MAT.22.28	Como quiu'ya'pyʌni tiju ñʌ'itne'ŋbʌ'yaju, ¿jutiwʌ'sasʌ'ŋde' yomo winsa'yajpa'ca ca'yajupʌ? 
MAT.22.29	Pijche'ca aŋdzoŋu Jesús, y ñʌjayaju: Njyopi'ttambamij porque ja'nmis nʌctʌ'ytyame te' Totojaye, ni te' Diojsis myujsoquiuy. 
MAT.22.30	Porque te' winsa'yajpa'ca ca'yajupʌ, ja'na maŋu quio'tʌjcajyaju, ni ja'na maŋu šajyaju 'yune. Pero maŋba ijtyaju jujcha' Diojsis 'yangelesta'm tzajpojmo.
MAT.22.31	Juca ndzambatʌ que wiyuŋšej maŋba wyinsa'yaju ca'yajupʌ, pyʌcpa wa'mis ndu'ndamu te' Totojaye Diojsis chamušej, nʌmu'c yʌ'šej: 
MAT.22.32	Ʌjte' te' Abraha'ŋis Dios, te' Isaajquis Dios, y te' Jacojpis Dios. Y juca ñe'cʌ te' ñe'ta'm Dios, queñajpamaj ñempe ca'yaju ñe'ta'm cuerpo. 
MAT.22.33	Myatoŋyaju'ctij yʌ'šej te' pʌ'nista'm, maya'yaju te' 'yaŋma'yoquiupyit.
MAT.22.34	Myatoŋyaju fariseo'sta'm jutz ya'aŋga'mjayaju Jesujsis saduceo'sta'm 'yaŋnaca. Pijche'c tu'mʌyaju fariseota'm, 
MAT.22.35	y tʌŋbujtu ñe'co'mocta'mbʌ aŋgui'mguy-myujsoye, minu 'yoc'isupʌ's Jesús. Yʌ'wʌ's quiʌ'aŋwa'cu: 
MAT.22.36	Maestro, ¿jutiwa'sʌ'ŋde' te' más mʌja'ŋbʌ aŋgui'mguy mumuta'mbʌ aŋgui'mgu'yojmo? 
MAT.22.37	Y Jesujsis ñʌjayu: Sunʌ mis Ngomi Dios ndumʌtzocoy, ndumʌ sis y ndumʌ nʌ'pin, y mumu mis nʌctʌ'yoquiupyit. 
MAT.22.38	Yʌ'wʌte' te' aŋgui'mguy-quiowi'na más mʌja'ŋbʌ. 
MAT.22.39	Y te' myetzo'mopʌ aŋgui'mguy-quiowi'na te'šej tomepʌtijte'que': Sunʌ ndʌwʌ jujcha' mis sunba ne' nwin. 
MAT.22.40	Yʌ' metzata'mbʌ aŋgui'mguy-quiowi'na's 'yaŋgui'mba mumuta'mbʌ aŋgui'mguy, y mumu tza'maŋwa'oye'sta'm chame.
MAT.22.41	Teytyij tu'mʌyaju'cše'ŋoyj yʌ' fariseota'm, Jesujsis quiʌ'aŋwa'quiaju, 
MAT.22.42	y ñʌjayaju: Mista'm, ¿jutza' ŋgomʌ'ytyamba te' Cristo? ¿Iwʌ'sasʌ'ŋde' 'yune? Ñʌjayaju: Davijtis te' 'yune. 
MAT.22.43	Ñe'cʌ's quiʌ'aŋwa'quiaju: Davijtis chamu'c Espíritu Santopit te' Cristo, ¿tiyajca'sʌ'ŋ quiomišej quiojtu te' jya'yʌyumʌy?
MAT.22.44	'Yoto'ŋʌyjayu ʌs Ngomi te' Tata Diojsis, y ñʌjayu:
MAT.22.44	Pocsa yʌy ʌs ndzʌ'na'ŋoyj mʌja'ŋajcu'yojmo,
MAT.22.44	Nyajmaŋgopajcʌyajpa'cše'ŋo'yʌsmij te' ŋgui'nišajpapʌ'smij.
MAT.22.45	Juca David jequete' te' tataj, ¿tiyajca' ñʌjayu te' Cristo, ʌs Ngomi, juca 'yunete'? 
MAT.22.46	Y ya'iwʌ's jamusʌ 'yaŋdzowa. Y desde pijche'c ya'iwʌ'sa ja'itʌ pyaquitzoco'yajcuy wa'y quiʌ'aŋwa'que'tumaj tiyʌ'iwʌ.
MAT.23.1	Pijche'ca Jesujsis oto'ŋʌyutʌj, tʌj te' quiʌ'aŋmaye, y mumu tey ijtyajupʌ pʌn. Y nʌmu: 
MAT.23.2	Te' aŋgui'mguy-tyayu'sta'm y fariseo'sta'm ijtyaju 'yaŋgui'mʌtʌjcuy wa'y cha'maŋwajyaju te' Moisejsis 'yaŋgui'mguy. 
MAT.23.3	Te'cotoya mumu tiyʌta'm mij ñchamjatʌjtamu, mato'ŋoytyamʌ y cojamdamʌ. Pero uy tzʌctame ñe'cʌ's chʌquiajpapʌ tiyʌ, porque ñe'cʌ'sta'm na' chamyajpatij y ja'n chʌquiay. 
MAT.23.4	Tzʌctamʌ cuenta chʌquiajpa jemetzta'mbʌ tzʌmi ja'n musi ñʌtu'ŋajyajupʌ, y ñicu'ŋʌyajpa pʌnda'm. Pero ñe'cʌta'm ni ušʌc ja'n suni pyʌmitzʌquiaju wa'y quiotzo'ŋoyaju. 
MAT.23.5	Pero tiyʌta'm chʌquiajpa, wa'ytyijte' quieñatʌju pʌ'nista'm chʌquiajpa. Yajmʌja'ŋajpa te' ja'yʌyupʌ tiyʌcʌsi Diojsis chame yamyajpapʌ wyinbactza'cʌsi y quiʌ'cʌsi, y yajpʌ'yajyajpa pyama'sta'm šospoj-tzʌqui. 
MAT.23.6	Y quiʌñʌñajpa te' wi'naŋ-bocscuytya'm te' sʌŋ-gu'tcu'yojmo, y te' wi'naŋ-bocscuytya'm judio-windʌjcojmopʌ. 
MAT.23.7	Y quiʌñʌñajpa wa'y myʌja'ŋdyujchi'ʌtʌju plaza'ojmo, y wa'y ñʌjayatʌju te' pʌ'nista'm: Maestro, maestro.
MAT.23.8	Pero mijta'm, uy sundame wa'mij ñʌjatʌjtamu, maestro, porque tumʌtijte' mista'm Maestro, ʌj, te' Cristo, y mumu mijta'm 'yatzita'm mij. 
MAT.23.9	Y uy ya'iwʌ nʌjaytyame, padre, najsacopajcʌsi, porque tumʌ te' mista'm Mbadre, te' tzajpojmo ijtuwʌ. 
MAT.23.10	Uy sundame wa'mij ñʌjatʌjtamu, maestro, porque tumʌtijte' mista'm Maestro, ʌj, te' Cristo. 
MAT.23.11	Y te' mʌja'ŋbʌ mi'ojmota'm, te'wʌte' mista'm ŋgoyosa. 
MAT.23.12	Porque iwʌ's myʌja'ŋgomʌ'pya wyin, te'wʌ maŋba yajcʌma'ŋajyaju. Y iwʌ's quiʌmaŋdzʌcpa wyin, te'wʌ maŋba yajmʌja'ŋajyaju.
MAT.23.13	Pero, ay mijta'm, aŋgui'mguy-tyayu y fariseo, nwʌ'aŋjamba chʌcpata'm. Porque nya'aŋga'mdambamis tuŋ uy tyʌjcʌyaju pʌnda'm aŋgui'mbamʌy tzajpojmopʌ Dios. Ja'nmij ñdyʌjcʌytyame, ni ja'nmis ndzi'yay lugar wa'y tyʌjcʌyaju te' sunba tyʌjcʌyajupʌ. 
MAT.23.14	Ay mijta'm, aŋgui'mguy-tyayu y fariseo, nwʌ'aŋjamba chʌcpata'm. Porque nicu'tpʌ'tambamis se'aŋ-yomota'm. Y ndzʌctambamis pʌytya'mbʌ conucsoquiuy wa'mis ndza'maŋjamdamu. Te'cotoya más wʌwʌ mis maŋba ŋgo'aŋgʌytyamu.
MAT.23.15	Ay mijta'm, aŋgui'mguy-tyayu y fariseo, nwʌ'aŋjamba chʌcpata'm. Porque ŋgʌwitu'tambamis te' mar y te' nas wa'ytyijmis me'tztamu iwʌmis nyajtʌjcʌytyamba mista'm nwʌ'aŋjamgu'yojmo. Y nyajtʌjcʌytyamu'camis, más mis nyajyacha'tamba que ja'n mijta'm, y maŋbamij ñdyumʌtʌjcʌytyamu infierno'ojmo.
MAT.23.16	Ay mijta'm, ñdyo'tita'm mij y sunbamis nʌtu'ŋajtamu ndo'ti-tʌwʌ. Ñʌmdambamij: Juca iwʌ's chambʌcpa templo tiyʌ'iwʌcʌsi, ja'ndiyʌ pyena wa'y jene ñʌmaya'u. Pero juca chambʌcpa te' templo'ojmopʌ oro, tey jʌ'ʌ, tiene que wa'y chʌjcu. 
MAT.23.17	Jenemij njyowita'm y ñdyo'tita'm. ¿Jutiwa'sʌ'ŋ más mʌja'ŋ, te' oro o te' templo, yajmasa'najpapʌ's te' oro? 
MAT.23.18	Y ñʌmdaŋgue'tpamij: Juca iwʌ's chambʌcpa te' altar tiyʌ'iwʌcʌsi, ja'ndiyʌ pyena wa'y jene ñʌmaya'u. Pero iwʌ's chambʌcpa altarcʌsi quiojtyajupʌ tiyʌ Dioscotoya, tey jʌ'ʌ, tiene que wa'y chʌjcu. 
MAT.23.19	Jenemij njyowita'm y ñdyo'tita'm. ¿Jutiwa'sʌ'ŋ más mʌja'ŋ, te' Dioscotoya quiojtyajupʌ tiyʌ altarcʌsi, o te' altar yajmasa'najpawʌ's te' quiojtyajupʌ tiyʌ? 
MAT.23.20	Porque iwʌ's chambʌcpa te' altar ja'n nʌ chambʌjcu na' te' altartij, tey nʌctʌjcʌpyʌ'que'tpa tiyʌta'm ijtu altarcʌsi. 
MAT.23.21	Y iwʌ's chambʌcpa te' templo ja'n nʌ chambʌjcu na' te' templotij, tey nʌctʌjcʌquie'tpa Dios, te' templo-Comi. 
MAT.23.22	Y iwʌ's chambʌcpa tzap, nʌ chambʌjcu Dios y te' 'yaŋgui'mʌtʌjcuy-pyocscuy.
MAT.23.23	Ay mijta'm, aŋgui'mguy-tyayu y fariseo, nwʌ'aŋjamba chʌcpata'm. Ngoyojaytyambamis yerba buena's, eneldo's y cominojsis myajca'yajcuy Diojsis ñʌquiʌsi. Pero ja'nmis ŋgojamdame te' más mʌja'ŋda'mbʌ aŋgui'mguy, porque ja'nmij ŋguiʌme'tzoytyame justopʌ tiyʌpit. Ni ja'nmis ndo'ya'ŋʌytyame eyata'mbʌ, ni ja'ndiyʌ mista'm ndzoco'yojmo wʌ'aŋja'moquiuy. Yʌ'šejta'mbʌ tiyʌ inʌc oye wa'mis ŋgojamdamu, y umis inʌc ndzactamu te' eyata'mbʌ. 
MAT.23.24	Mista'm to'tiwʌšejmis nʌtu'ŋajtamba eyata'mbʌ. Aŋnama'ŋda'mbʌ tiyʌ mis ndzʌctamba, pero te' mʌja'ŋda'mbʌ tiyʌ ja'nmis ndzʌctame.
MAT.23.25	Ay mijta'm, aŋgui'mguy-tyayu y fariseo, nwʌ'aŋjamba chʌcpata'm. Nitze'tambamis cʌsmʌc te' tzima y te' plato, pero jojmoc, mista'm ndzocoy, jaquiotze'a, jo'ʌyupʌ nu'mguquipsoquiu'yis y yacha'cu'yis. 
MAT.23.26	Ñdyo'tita'm mij fariseota'm, winac yajcowajtamʌ ndzocoy ŋgotze'tambašej mis ndzima y mis mblato. Te'šej mis maŋba ñdyacscowajtamu jujcha'nde' tzima y te' plato tacscotze'upʌ.
MAT.23.27	Ay mijta'm, aŋgui'mguy-tyayu y fariseo, nwʌ'aŋjamba chʌcpata'm. Jamninacsupʌ ca'uwʌ tza'tʌcšejta'm mij. Wiyuŋšej jamninacsupʌ ca'uwʌ tza'tʌc sa'sa popo cʌsmʌ, pero jojmoc na' ca'upʌ pacte' ijtu y wʌyʌnʌmgʌ'. 
MAT.23.28	Ñdye'šejta'm mij pʌ'nista'm wyi'naŋdʌjqui. Wiyuŋšej sa'sa mis nwʌcotzʌctamba nwin, pero mista'm ndzoco'yojmo ja'ndiyʌ justopʌ tiyʌ, sino que aŋgoma'cʌ'oquiuy y yacha'cuy.
MAT.23.29	Ay mijta'm, aŋgui'mguy-tyayu y fariseo, nwʌ'aŋjamba chʌcpata'm. Mista'm mbiŋwʌtzʌcjaytyambamis cha'tʌc ñipyatʌjumʌy tza'maŋwa'oyeta'm, y nimeque'ʌyjaytyambamis tyʌc te' ñipyatʌjumʌy te' justota'mbʌ pʌn. 
MAT.23.30	Y ñʌmdambamij: Juca inʌc tʌj ijtu'ctya'a ya'acta'mbʌ tʌs ndata's 'yaŋsʌ'ŋoyj jaŋguiotzoŋyatʌs inʌc te' yajca'yajupʌ's Diojsis cha'maŋwa'oyeta'm. 
MAT.23.31	Nʌšejmis ndzamdamu ne'cʌtijmis nyajquejtamba que mijta'mde' te' quiʌwo'ma te' yajca'yajupʌ's te' tza'maŋwa'oyeta'm. 
MAT.23.32	Yajcoputtamʌ jeque mista'm ndata's ñʌcʌtzo'chajupʌ tiyʌ.
MAT.23.33	Nyatzi-tzumbata'm, njyoco'istotzanšejta'm mij. Ja'nmij maŋu ŋguiotzoctamu. Tiene que wa'mis ŋgo'aŋgʌytyamu infierno'ojmo. 
MAT.23.34	Te'cotoya maŋba'ʌsmij ŋgʌ'wejaytyamu tza'maŋwa'oyeta'm y mujsoye y aŋgui'mguy-tyayuta'm. Pero mista'm maŋbamis nyajca'tamu wene pʌn ñe'co'mocta'mbʌ, y eyata'mbʌ maŋbamis ma'mʌytyamu cruzcʌsi. Y eyata'mbʌ maŋbamis nacstochʌquiaju mista'm nwindʌjcojmo. Y maŋbamis macnʌwijtyaju cumguyñamaye. 
MAT.23.35	Mis ittamu ŋgowa desde que yajca'yaju te' justopʌ Abel y mumu justota'mbʌ pʌn najsacopajcʌsi hasta te' yajca'yaju'c Zacarías, te' Berequiajsis 'yune. Yʌ'wʌ nyajca'tamumis Diojsis tyemplo'ojmo alta'raŋi. 
MAT.23.36	Wiyuŋše'ʌsmij ndzamjaytyamba que mijta'm, yʌtijta'mbʌ pʌn, maŋbamis ŋgo'aŋgʌytyamu yʌ'šejta'mbʌ tiyʌ.
MAT.23.37	Jerusaleŋ-bʌnda'm, ñu'ŋʌytyamwa'mij wa'mis nyajca'tamu tza'maŋwa'oyeta'm. Y ndʌŋga'tambamis tza'pit Diojsismij ŋguiʌ'wejaytyambapʌ pʌnda'm. Sone naca'mʌsmij sunu nyajtu'mʌytyamu jujcha' te' cajši's yajtu'mʌpya te' 'yune ša'acʌ'mʌ, y jašundamʌmis. 
MAT.23.38	Uša'ŋ aŋsʌŋgʌsi maŋba chʌ'yiwʌ'aju mista'm ŋgumguy. 
MAT.23.39	Porque ʌsmij nʌmjaytyamba que desde yʌtij ja'namisʌj ŋguendaŋgue'temaj hasta que nu'cpa te' aŋsʌŋ ñʌmdamba'camij: Wʌcotzamda'mitʌy yʌ'wʌ yʌy nʌ minupʌ te' Diojsis ñʌquiʌsi.
MAT.24.1	Tzu'cumu Jesús te' templo'ojmo, y nʌwa' inʌc myaŋu. Y tʌs, te' quiʌ'aŋmaye's, ŋgʌnu'cʌyutʌs wa'ytyʌs nyajquenu jutz sa'sa chʌquiaju te' templo. 
MAT.24.2	Pijche'ca Jesujsis aŋdzoŋutʌj: ¿Nʌja nʌmaya'tamu yʌ' templo? Wiyuŋše'ʌsmij ndzamjaytyamba que ja'n maŋu chʌ'yu yʌy necsco'mupʌ tza' cha'tʌwʌcʌsi. Mumu yʌ' maŋba jyu'mbʌ'yaju.
MAT.24.3	Y teymʌ pocscu'c Jesús Olivo-tʌc pu'mnacʌsi ŋgʌnu'cʌyutʌs, tʌs te' quiʌ'aŋmaye's, wa'ytyʌs nʌnu'mdzamu, y ŋgʌ'aŋwa'cutʌs: Tzamjaytyʌ'ʌtʌj, ¿jujche'casʌ'ŋde' maŋba tyujcu yʌ'šejta'mbʌ tiyʌ? y ¿tiyʌ'sasʌ'ŋ maŋba quiotzamu maŋba'camij minu, y maŋba'ca yaju yʌ' najsacopac?
MAT.24.4	Y aŋdzoŋu te' Jesús y nʌjayutʌj: Coquendamʌ cuenta umij 'yaŋgoma'cʌytyamu ya'iwʌ's. 
MAT.24.5	Porque maŋba miñaju wʌwʌ pʌn ʌs nʌquiʌsi sujchajpawʌ, y maŋba ñʌmyaju: Ʌjte' te' Cristo. Y wʌwʌ pʌn maŋba 'yaŋgoma'cʌyaju. 
MAT.24.6	Maŋbamis mustamu que nʌ quipʌnʌmu, y que nʌ chamyaju quipcuy emʌ. Pero uy na'tztame porque te'šejte' pyʌcpa wa'y tyujcu, pero ja'nmajte' maŋu yaju najsacopac. 
MAT.24.7	Porque maŋba ñʌquijpu nacio'ŋis te' eyapʌ ñacion-dʌwʌ, y gobierno's te' eyapʌ gobierno-tʌwʌ. Y maŋba ijtu yatzi-ca'cuytya'm, yu' y mi'cscʌ' yʌmʌc teymʌc. 
MAT.24.8	Yʌ'šejta'mbʌ tiyʌ tzo'tzcumyajte'. Maŋbamaj quieñaju maya'aŋda'mbʌ toya pʌ'nista'm.
MAT.24.9	Te'ta'mbʌ jamo'oyj maŋbamij ŋgui'nisʌtʌjtamu mumu pʌ'nis, y maŋbamij nyacsnutzʌcʌtʌjtamu y nyajca'ʌtʌjtamu porque ŋgo'ŋdambamisʌj. 
MAT.24.10	Pijche'ctijque' soneta'mbʌ'sʌj maŋba wʌ'aŋja'maŋjejyaju. Y maŋba ñachi'oquia'ʌtʌjyaju y ñaqui'nisʌtʌjyaju. 
MAT.24.11	Y jene maŋba ijtu chʌquichʌquita'mbʌ tza'maŋwa'oye, y wʌwʌ pʌn maŋba 'yaŋgoma'cʌyaju. 
MAT.24.12	Y como jene maŋba ñʌcʌpo'yaju te' yacha'cuy, uša'ŋbʌndya'a maŋba ñašunʌtʌjyaju. 
MAT.24.13	Pero iwʌ'sʌj co'ŋjojcʌtʌcpa hasta que ca'pa, yʌ'wʌte' cotzocpa. 
MAT.24.14	Y naswindumʌ maŋba chamgopuŋyaju te' evangelio chambapʌ's jutz aŋgui'mba Dios, wa'y myujšaju mumu najsacopajcʌsita'mbʌ pʌ'nis. Pijche'cte' maŋba yaju najsacopac.
MAT.24.15	Te' tza'maŋwa'opyapʌ Danie'lis jya'yʌyu que maŋba myaŋgocʌtʌquiaju te' masanbʌ lugar, y chʌctocoyaju. Iwʌ's tyu'nba yʌ'šej chambamʌy, yajnʌctʌ'yʌ. Nguendamba'camis yʌ'še'a nʌ tyujcu, 
MAT.24.16	pijche'c te' Judea-najsojmo ijtyajuwʌ yajpoya wa'y myaŋyaju tza'mo'mo. 
MAT.24.17	Y iwʌ tʌjcʌcopajcʌsi ijtu, wanajcu'ca, u'ya maŋu ñʌpujtu yajtiyʌ tyʌjcojmoc. 
MAT.24.18	Y te' ca'mo'mo nʌ yojsupʌ u'ya wyitu'u tyʌjcaŋʌ wa'y maŋu pyʌjcu te' ñu'soquiuy. 
MAT.24.19	Pero te'ta'mbʌ jamo'oyj jene maŋba tyoyapʌquiaju checji'ŋda'mbʌ yomo, y te' ijtyajupʌ's tzu'chajpapʌ 'yune. 
MAT.24.20	Wa'ctamʌ jeque Dioscʌsi umij pacac aŋsʌ'ŋoyj o sabado-jamo'oyj maŋu mbyoytyamu. 
MAT.24.21	Porque te'ta'mbʌ jamo'oyj maŋba ijtu maya'aŋbʌ toyapʌjcuy yajujche'cmaj ja'itʌpʌ desde que tzo'tzu yʌ' najsacopac hasta pijche'c, ni ja'na maŋu itque'tumaj te'šejpʌ toyapʌjcuy. 
MAT.24.22	Y juca Diojsis ja'n yajco'nʌy te' toyapʌjcuy-'yaŋsʌŋ, ya'iwʌ inʌc ja'n quiotzoque. Pero ñe'cʌ's maŋba yajco'nʌyu te' toyapʌjcuy-'yaŋsʌŋ wa'y quiotzoquiaju ñe'cʌ's quiopiŋyajupʌ pʌn.
MAT.24.23	Pijche'ca juca iwʌjutiwʌ'smij ñʌjaytyamba: Quena, yʌy ijtu te' Cristo, o juca ñʌjaytyambamij: Teymʌ ijtu. Uy wʌ'aŋjamdame. 
MAT.24.24	Porque maŋba chu'cumyaju chʌquichʌquita'mbʌ Cristo y tza'maŋwa'oyeta'm. Y maŋba chʌquiaju maya'aŋda'mbʌ tiyʌ y isaŋwʌ'ajcuy wa'y 'yaŋgoma'cʌyaju hasta te' Diojsis quiopiwita'm, juca inʌc pya'tyajpa jutz. 
MAT.24.25	Yʌtij nʌytya'mʌsmij ndzamjaytyamu maŋbamaj tyuquiajupʌ tiyʌ. 
MAT.24.26	Te'šej jeque juca ñʌjatʌjtambamij: Ʌmʌ ijtu te' Cristo ja'itʌnʌmʌmʌy, ʌsmij nʌjaytyamba: Uy maŋdame. Y juca nʌmyajpa: Tey ijtu tʌjcojmo, ʌsmij nʌjaytyamba: Uy wʌ'aŋjamdame. 
MAT.24.27	Porque maŋba'camʌj mingue'tu, ʌj te' Pʌ'nis 'Yune, ja'nʌj maŋu minu nu'mdij. Mumu pʌ'nisʌj maŋba queñaju jujcha' quieñajpa ne'mgʌ' sʌ'ŋjojpacpapʌ chojtaŋgʌsmʌc y hasta tyʌ'paŋgʌsmʌc.
MAT.24.28	Jutʌ ijtu ca'uwʌ tiyʌ tey maŋba tyu'mʌyaju te' ju'qui.
MAT.24.29	Y cʌtʌjcu'ca pijche'cta'mbʌ toyapʌjcuy, maŋba pyi'tza'u te' jama, y te' poyaj ja'na maŋu šʌ'ŋu. Te' matzata'm maŋba quiuñaju tzajpojmoc, y te' tzajpojmo ijtyajupʌ tiyʌ maŋba myi'cspʌ'yaju. 
MAT.24.30	Pijche'ca mumu najsacopajcʌsita'mbʌ pʌn maŋba jyʌyaju y tyoyapʌquiaju nʌ'ca quieju tiyʌ'iwʌ tzajpojmo quiotzambapʌ's que nʌwa'mʌj minu, ʌj te' Pʌ'nis 'Yune. Maŋba'ʌj queñaju ʌj, nʌ'camʌj minu tzajpojmopʌ o'na'ojmo ʌs mʌja'ŋajcu'yojmo, y ʌs wʌwʌpʌ ndzi'muŋgʌ'ojmo. 
MAT.24.31	Y paqui maŋba myu'sonoñaju. Pijche'cʌs maŋba ŋgʌ'weju ʌs angelesta'm wa'y yajtu'mʌyjayaju te' ʌs ŋgopiwi-pʌnda'm mumu naswindumʌ desde chojtaŋgʌsmʌc hasta tyʌ'paŋgʌsmʌc.
MAT.24.32	Nʌctʌ'ytyamʌ yʌ' comparación te' higo-cu'yisñe': Yawaye'ŋu'cande' te' 'yaŋmaŋ, y nʌwa' wyo'mbujtu te' 'yay, mustambamis que nʌ tyo'mʌyu te' tu'aŋsʌŋ. 
MAT.24.33	Te'šejtijque' ŋguendamba'camis mumu yʌ'šejta'mbʌ tiyʌ, nʌctʌ'ytyamʌ que nʌwa'nde' ñu'cu te' hora wa'yʌj mingue'tu. 
MAT.24.34	Wiyuŋše'ʌsmij ndzamjaytyamba que ja'n maŋu quia'yaju yʌ' yʌtijta'mbʌ pʌn hasta que tucpa mumu yʌ'šejta'mbʌ tiyʌ. 
MAT.24.35	Maŋba yaju te' tzap y te' najsacopac, pero ʌs ndzame ja'n maŋu yaju.
MAT.24.36	Pero jujche'c y tiyʌ jama'ʌj maŋba minu ya'iwʌ's ja'n myusi, ni te' angelejsis tzajpojmo ijtyajupʌ's, sino que ʌs Ndata'stij myuspa.
MAT.24.37	Nʌ inʌc chʌquiajušej pʌ'nista'm Noe'is 'yaŋsʌ'ŋoyj, te'še'ʌs maŋba mba'tyaju minba'camʌj, ʌj te' Pʌ'nis 'Yune. 
MAT.24.38	Maŋba'cmaj quiejcu te' mʌja tuj nʌ inʌc quiu'tyaju, y 'yuquiaju. Nʌ inʌc quio'tʌjcajyaju y šajyaju 'yune wa'y quio'tʌjcajyaju. Te'šej inʌc nʌ chʌquiaju hasta que tʌjcʌyu Noé te' arca'ojmo. 
MAT.24.39	Jawyʌ'aŋjamya tiyʌte' maŋba tyujcu hasta que quejcu te' mʌja tuj, y sucsca'pʌ'yaju. Te'šejtij maŋba tyujque'tu minba'camʌj, ʌj te' Pʌ'nis 'Yune. 
MAT.24.40	Pijche'c maŋba ijtyaju metza'ŋbʌn nʌ yojšajupʌ ca'mo'mo. Tumʌ maŋba ñʌmaŋyaju, y te' eyapʌ tey maŋba chaquiaju. 
MAT.24.41	Y maŋba ijtyajque'tu metza yomo nʌ wyayajupʌ tumʌpʌ waquiuycha'cʌsi. Tumʌ maŋba ñʌmaŋyaju, y te' eyapʌ tey maŋba chaquiaju.
MAT.24.42	Nimejcʌyu'c jeque jo'ctamʌ, porque ja'nmis mustame tiyʌ hora'ʌj maŋba minu, ʌj mista'm Ngomi. 
MAT.24.43	Cottamʌ ŋguipsoquiu'yojmo que juca inʌc myuspa te' tʌjcomi's tiyʌ hora minba te' nu'mbawʌ, quioquenba inʌc tyʌc y ja'n inʌc chaque wa'y ñinu'myaju. 
MAT.24.44	Te'cotoya nimejcʌyu'c coquendamʌ nwin, porque ja'nmis tiyʌ nʌ ŋguipstamu'c maŋba'ʌj minu, ʌj te' Pʌ'nis 'Yune.
MAT.24.45	¿Iwa'sʌ'ŋde' te' ñijamyajpapʌ y nʌctʌ'yopyapʌ coyosa, te' quiomi's quiojtupʌ te' ñe' quioyosacʌsita'm wa'y pyʌ'nʌyaju nu'cpa'ca hora? 
MAT.24.46	Dichosopʌte' te' coyosa juca te'šej nʌ chʌjcu'c minba'ca te' quiomi, y te'šej pya'tpa. 
MAT.24.47	Wiyuŋše'ʌsmij ndzamjaytyamba que te' quiomi's maŋba quiojtu te'wʌ mumupʌ ñe' itʌpa'tcuquiʌsi jujcha' co'aŋgui'moye. 
MAT.24.48	Pero juca yatzipʌte' te' coyosa, y nʌmba choco'yojmo: Ʌs ŋgomi maŋbamaj ya'yu wa'y minu. 
MAT.24.49	Pijche'ca tzo'tzcʌ'pya wa'y tyochʌquiaju quioyosa-tʌwʌ, y maŋba quiu'tu y 'yujcu ño'tpawʌji'ŋda'm. 
MAT.24.50	Maŋba minu te'wʌ's quiomi ja'n nʌ ñijamupʌ jamo'oyj ni ja'n myusipʌ hora'oyj. 
MAT.24.51	Y maya'aŋ maŋba yajnʌco'aŋgʌyu te'wʌ te' quiomi's. Y maŋba tyumʌcojtu wʌ'aŋjamba chʌcpaji'ŋda'm. Tey maŋba jyʌyaju y toyapit maŋba quiʌ'tyaju tyʌtz.
MAT.25.1	Nu'cpa'cande' jama yʌ'šejpʌte' te' tzajpojmopʌ aŋgui'mʌtʌjcuy, jujcha' majca'pyʌ mu'ša-yomo, pyʌquiajupʌ's quiandil-tzica, y maŋu choŋyaju te' nʌ quio'tʌjcajupʌ pʌn. 
MAT.25.2	Y mosa'y ñe'co'mota'mbʌ nʌctʌ'yoyajpapʌ, y mosa'y jowita'mbʌ. 
MAT.25.3	Y te' jowita'mbʌ's ñʌmaŋyaju te' quiandil-tzica pero jañʌma'ŋa'ŋʌya aceite. 
MAT.25.4	Pero te' nʌctʌ'yoyajpawʌ's ñʌmaŋyaju te' quiandil-tzica y ñʌma'ŋa'ŋʌyaju aceite. 
MAT.25.5	Y como jene ya'yu wa'y minu te' nʌ quio'tʌjcajupʌ pʌn, pe'ŋyaju y ʌŋbaquiaju myuma'ŋgʌ'y. 
MAT.25.6	Y paŋguc-tzu'še'ŋoyj weju te' coque'nopyapʌ: Sa'tamʌ, yʌy nʌ minu te' nʌ quio'tʌjcajupʌ pʌn. Tzu'cumdamʌ, ma pʌjcʌchoŋdamʌ. 
MAT.25.7	Pijche'ca sa'yaju te' mu'šata'mbʌ yomo, y wyʌtzʌquiaju te' quiandil-tzica. 
MAT.25.8	Y te' jowita'mbʌ's ñʌjayaju te' nʌctʌ'yoyajpapʌ: Nʌwe'ndamʌtʌj mista'm aceite, porque maŋbapa'yʌ' tyu'yu tʌsyʌ' ŋgandilta'm. 
MAT.25.9	Pero te' nʌctʌ'yoyajpawʌ's 'yaŋdzoŋyaju: Uytyʌj maŋu'ʌŋcʌ ŋgoya'ʌyu tʌj, ma juytyamʌ mista'm aceite mya'ʌyajpamʌy. 
MAT.25.10	Y maŋu'cše'ŋoyj jyuyaju 'yaceite te' jowita'mbʌ's, minu te' nʌ quio'tʌjcajupʌ pʌn. Tʌjcʌyaju te' ñimejcʌyajupʌ's quiandil-tzica ñe'cʌji'ŋ te' co'tʌjcajcu'yojmo. Y 'yaŋgʌyaju te' tʌc. 
MAT.25.11	Jʌsa'ca miñajque'tu te' jowita'mbʌ mu'ša-yomo, y nʌmyaju: Señor, Señor, yajtʌjcʌtʌj. 
MAT.25.12	Pero ñe'cʌ aŋdzoŋu: Wiyuŋše'ʌsmij ndzamjaytyamba: Ja'ʌsmij ispʌctame. 
MAT.25.13	Pijche'ca Jesús nʌ'ma'ŋʌyu: Coquendamʌ cuenta porque ja'nmis mustame tiyʌ jama ni tiyʌ hora'ʌj maŋba minu, ʌj te' Pʌ'nis 'Yune.
MAT.25.14	Porque yʌ'šejpʌte' te' tzajpojmopʌ aŋgui'mʌtʌjcuy, jujcha'nde' pʌn nʌ myaŋupʌ ya'aquiumguy. Wyejtu'mʌyu te' ñe'ta'm quioyosa y chi'ne'ŋbʌ'yaju ñe' tyumin wa'y ñʌyosjayaju. 
MAT.25.15	Y tuma'ŋbʌn chi'u mosa'y talento-tumin, y eyapʌ metza, y te' eyawʌ'que' tumʌ, 'yaŋjamu'cše'ŋoyj ñe'cʌ's jutipʌ's jujche'ŋ muspa ñʌyojsu. Y maŋu te' ya'aquiumguy. 
MAT.25.16	Y te' pyʌjcʌchoŋupʌ's mosa'y talento-tumin maŋu ñʌyoscʌ'yu, y chʌjcaŋwaju, y ta'nu majca'y talento. 
MAT.25.17	Y te' pyʌjcʌchoŋupʌ's metza talento, chʌjcaŋwajque'tu, y ta'nu macšcu'y talento. 
MAT.25.18	Pero te' pyʌjcʌchoŋupʌ's na' tumʌtij, maŋu ñipcʌwʌ'njayu te' quiomi's tyumin najsojmo. 
MAT.25.19	Y cʌtʌjcu'ca sone aŋsʌŋ, minu te' coyosa'sta'm quiomi wa'y minu pyiŋujmyayu jujche'ŋa yajpucšajwa'a te' tumin. 
MAT.25.20	Pijche'ca nu'cu te' pyʌjcʌchoŋupʌ's mosa'y talento. Ñʌmi'na'ŋʌyu otros mosa'y talento, y nʌmu: Señor, mosa'y talento misʌj ndzacjayu. Yʌy ijtu te'wʌ, y mosa'y talento'a'mʌs a'ŋʌyjayu. 
MAT.25.21	Y te' quiomi's ñʌjayu: Oye'aŋgʌtʌqui, nijamba'ʌsmij porque oyepʌ ŋguioyosamij. Nijambaše'ʌsmij uša'ŋbʌ tiyʌcʌsi, más wʌwʌpʌ tiyʌcʌsi maŋba'ʌsmij ŋgojtu. Tʌjcʌ, y mejtzji'ŋdʌ maŋba omdzocopyactamu. 
MAT.25.22	Y nu'que'tu te' pyʌjcʌchoŋupʌ's metza talento, y nʌmu: Señor, metza talento misʌj ndzacjayu. Yʌy ijtu te'wʌ, y metza talento'a'mʌs a'ŋʌyjayu. 
MAT.25.23	Y te' quiomi's ñʌjayu: Oye'aŋgʌtʌqui, nijamba'ʌsmij porque oyepʌ ŋguioyosamij. Nijambaše'ʌsmij uša'ŋbʌ tiyʌcʌsi, más wʌwʌpʌ tiyʌcʌsi maŋba'ʌsmij ŋgojtu. Tʌjcʌ, y mejtzji'ŋdʌ maŋba omdzocopyactamu. 
MAT.25.24	Y nu'que'tu te' pyʌjcʌchoŋupʌ's tumʌ talento, y nʌmu: Señor, nʌctʌ'yu'ʌs que jene paquitzocopyʌ mbyʌnmij. Nyajcosechatzʌcʌtʌjpamis ne'cʌ mis jañipʌmʌy, y ŋgotpamis ne' ŋgojtoquiu'yojmo jaŋguiosuyʌpʌ tiyʌmis. 
MAT.25.25	Te'cotoya na'tzu'ʌj, y maŋu'ʌs nipcʌwʌ'njayu mis ndumin najsacʌ'mʌ. Yʌtij yʌ'yʌs nʌminu ndzi'uše'ŋmisʌj. 
MAT.25.26	Y aŋdzoŋu te' quiomi, y ñʌjayu: Jene yatzitzocopyʌ y cʌway chʌcpapʌ ŋguioyosamij. Muspamis inʌc que nyajcosechatzʌcʌtʌjpa'ʌs ne'cʌ's jañipʌmʌy y ŋgotpa'ʌs ne' ŋgojtoquiu'yojmo ʌs jaŋguiosuyʌpʌ tiyʌ. 
MAT.25.27	Te'cotoya más inʌc oye wa'mis ŋgotjayu ʌs ndumin te' quioyojyajpamʌy tumin-une, y witu'u'camʌj wa'yʌs inʌc mbʌjcʌchoŋu ʌs ndumin 'yuneji'ŋba'a. 
MAT.25.28	'Yaŋgui'mu eyata'mbʌ quioyosa: Yajʌcʌ'jaytyamʌ te' talento-tumin, y tzi'tamʌ ñʌ'ijtupʌ's majca'y. 
MAT.25.29	Porque te' ijtupʌ'sñe' maŋba chi'a'ŋʌyaju, y maŋba ñʌ'ijtu jana yaye. Y iwʌ'sñe' uša'ŋ te'ša'ŋ ijtu, te' ijtuše'ŋbʌ maŋba yajʌcʌ'jayaju. 
MAT.25.30	Y tʌŋdʌjcʌytyamʌ pi'tza'ŋajcu'yojmo yʌ' cʌway chʌcpapʌ coyosa. Tey maŋba jyʌyu y toyapit maŋba quiʌ'tu tyʌtz.
MAT.25.31	Minba'camʌj, ʌj te' Pʌ'nis 'Yune, ʌs ndzi'muŋgʌ'ojmo, maŋba miñaju mumu te' masanda'mbʌ ángeles ʌji'ŋ. Pijche'c ʌs mʌja'ŋajcupyit maŋba'ʌj mbocsu ʌs aŋgui'mʌtʌjcuy-pyocscu'yojmo. 
MAT.25.32	Y maŋba'ʌs nyajtu'mʌyatʌju ʌs nwi'naŋdʌjqui mumu naswindumʌ ijtyajupʌ pʌn. Y maŋba'ʌs mbiŋwe'ñaju oyeta'mbʌ, jujcha' coque'noye's pyiŋwe'nba quiopʌnda'm. 
MAT.25.33	Y quiotpa te' ñchowambeta'm chʌ'na'ŋojmoc y te' chiwuta'm 'yaŋña'ojmoc. 
MAT.25.34	Como ʌjte' te' Rey, mbiŋwe'ñaju'camʌs te'šej, maŋba'ʌs nʌjayaju te' ʌs ndzʌ'na'ŋojmoc ijtyajupʌ: Mindamʌ mijta'm, ʌs Ndata Diojsismij nyajdichoso'ajtamupʌ. Tʌjcʌytyamʌ, minʌ aŋgui'mdamʌ, porque te'šej ñimejcʌyu ʌs Ndata's chʌjcu'c yʌ' najsacopac. 
MAT.25.35	Porque nʌ'cʌj nyu'u, mbʌ'nʌytyamumisʌj. Y nʌ'cʌj nyoctʌjtzu, ndzi'tamumisʌj nʌ'. Tiju'ʌj ŋgojeju y mbʌjcʌchoŋdamumisʌj. 
MAT.25.36	Pamdyucutyucu'cʌj misʌj nyajmequia'tamu. Ca'epa'tu'cʌj tijumisʌj ndu'nistamu. Somyaju'cʌj preso'mo tijumisʌj ndu'nistamu. 
MAT.25.37	Pijche'ca te' justota'mbʌ's maŋba 'yaŋdzoŋyaju: Señor, ¿jujche'candʌsmij ŋguenu nʌ'cmij nyu'u y mbʌ'nʌyutʌsmij? ¿O nʌ'cmij nyoctʌjtzu y ndzi'utʌsmij nʌ'? 
MAT.25.38	¿Y jujche'ca tiju ŋguiojeju y mbʌjcʌchoŋutʌsmij? ¿O pamdyucutyucu'c y nyajmequia'utʌsmij? 
MAT.25.39	¿O jujche'ca ŋguia'epa'tu o ñdyiju preso'mo y tijutʌsmij ndu'nisu? 
MAT.25.40	Y maŋba 'yaŋdzoŋyaju te' Re'yis: Wiyuŋše'ʌsmij ndzamjaytyamba te' ndo'ya'ŋʌyjaytyamu'cmis iwʌjutiwʌ ʌs cʌmaŋda'mbʌ atzita'm, misʌjte' ndo'ya'ŋʌytyamu. 
MAT.25.41	Pijche'ca ñe'cʌ's maŋba ñʌjayaju te' aŋña'ojmoc ijtyajupʌ: Jʌcʌ'tamʌ ʌs nwi'naŋdʌjqui tocoyupʌ mbyʌnda'm mijyʌ'. Maŋdamʌ ja'n yayepʌ jucʌtʌjcojmo, nimejcʌyupʌ diablocotoya y ñe' 'yangelescotoyata'm. 
MAT.25.42	Porque nʌ'cʌj nyu'u, jambyʌ'nʌytyamʌmisʌj. Y nʌ'cʌj nyoctʌjtzu, jañchi'tamʌmisʌj nʌ'. 
MAT.25.43	Tiju'ʌj ŋgojejtʌ'ʌ y jambyʌjcʌchoŋdamʌmisʌj. Pamdyucutyucu'cʌj janyajmequia'tamʌmisʌj. Ca'epa'tu'cʌj y somyaju'cʌj preso'mo, jatyiyʌmisʌj ndu'nistamʌ. 
MAT.25.44	Pijche'ca ñe'cʌ'sta'm maŋba 'yaŋdzoŋyaju: Señor, ¿jujche'candʌsmij ŋguenu nʌ'cmij nyu'u y nyoctʌjtzu, jujche'ca me'tzu cojejcuy, y jujche'candʌsmij ŋguenu pamdyucutyucu o ŋguia'e'cmij o preso'mo y jañdyo'ya'ŋʌtʌsmij? 
MAT.25.45	Pijche'ca maŋba 'yaŋdzoŋyaju te' Re'yis: Wiyuŋše'ʌsmij ndzamjaytyamba te' jañdyo'ya'ŋʌytyamʌ'cmis iwʌjutiwʌ ʌs cʌmaŋda'mbʌ atzita'm, ʌj misʌjte' jañdyo'ya'ŋʌytyamʌ. 
MAT.25.46	Yʌ'ta'mbʌ maŋba tyʌjcʌyaju ja'n yayepʌ toya'ojmo. Pero te' justota'mbʌ maŋba tyʌjcʌyaju ja'n yayepʌ quengu'yojmo.
MAT.26.1	Cha'maŋjeju'ca Jesujsis mumu yʌ'šejta'mbʌ tiyʌ, nʌjayutʌj, tʌj te' quiʌ'aŋmayeta'm. 
MAT.26.2	Mustambamis que metza jamacʌsi maŋba cho'tzu te' pascua-sʌŋ. Pijche'cʌj maŋba tzi'oquia'yaju ʌj, te' Pʌ'nis 'Yune, wa'yʌj ma'mʌyaju cruzcʌsi.
MAT.26.3	Pijche'cande' te' sacerdote-cowi'nata'm y te' aŋgui'mguy-tyayuta'm y te' judio'sta'm chamupʌndʌcway tu'mʌyaju te' más mʌja'ŋbʌ sacerdote's 'yaŋgo'oyj. Y te' sacerdote's ñʌy Caifaste' inʌc. 
MAT.26.4	Y aŋdzamyaju ñe'co'mota'm wa'y 'yaŋgoma'cʌyaju te' Jesús, y te'šej wa'y ñuquiaju, y wa'y yajca'yaju. 
MAT.26.5	Y nʌmyajpa inʌc: Ja'n 'yoye sʌŋ-jamo'oyj wa'ytyʌ nujcu uy maŋu šo'nwitu'yaju pʌnda'm.
MAT.26.6	Y Betania-cumgu'yojmo inʌc ijtu te' Jesús te' yatziputzi'ʌyupʌ Simo'ŋis tyʌjcaŋʌ. 
MAT.26.7	Tey quiʌ'minu Jesús tumʌ yomo's. Ñʌminu tumʌ alabastropʌ cojtoquiuy ijtuwo'mo omoma jajsoquiuy wʌwʌ coyowapʌ. Y te' yomo's minu 'yumbʌ'jayu te' Jesujsis quiopajcʌsi te' mesa'ŋi pocsumʌy. 
MAT.26.8	Y tʌs, te' quiʌ'aŋmaye's, ŋguenutʌs te'šej y nʌqui'šca'utʌs, y nʌmutʌj: ¿Tiyajca' yʌ'šej 'yumbʌ'tochʌcpa? 
MAT.26.9	Porque yʌ'wʌ muspa inʌc mya'ʌyaju wʌwʌ tumingʌsi wa'y chi'yatʌju te' pobreta'm. 
MAT.26.10	Cʌmato'ŋʌyutʌj Jesujsis, y nʌjayutʌj: ¿Tiyajca' ndochʌctamba yʌ' yomo? Oyepʌ tiyʌ'ʌjyʌ' tzʌcjayu. 
MAT.26.11	Te' pobreta'm mumu jama ijtyajpa miji'ŋda'm. Pero ʌj, ja'nʌj mumu jama maŋu ijtu miji'ŋda'm. 
MAT.26.12	Porque 'yumbʌ'ušej ʌs ŋgüerpocʌsi, ñimejcʌwya'a te' ñipyajpa'camʌj. 
MAT.26.13	Wiyuŋše'ʌsmij ndzamjaytyamba, que mumujutʌta'm chamgopuŋyajpa te' evangelio najsacopajcʌsi, te'šejtijque' maŋba chamyajque'tu yʌ' yomo's chʌjcupʌ tiyʌ wa'y jyamwʌtzʌquiaju ñe'cʌ.
MAT.26.14	Pijche'ca tumʌ tʌs macwʌstʌjca'pyʌ ndʌwʌ'ojmoc ñʌjayajpapʌ Judas Iscariote, maŋu ijtyajumʌy te' sacerdote-cowi'nata'm. 
MAT.26.15	Maŋu ñʌjayaju: ¿Jujche'ŋamʌj ŋgoyojtamba wa'yʌs ndzi'oquia'u Jesús mijcʌsita'm? Y ñe'cʌ'sta'm quioyojyaju ips-co-mac tumin. 
MAT.26.16	Pijche'ca chʌcme'tzcʌ'yu Judajsis jutz wa'y chi'oquia'u ñe'cʌcʌsita'm.
MAT.26.17	Y te' winbʌ jama te' sʌ'ŋoyj nwi'cpatʌs inʌc pan ja'ndiyʌpʌ's lyevadura. Pijche'c tʌj, te' Jesujsis quiʌ'aŋmayeta'm, minutʌj ijtumʌy ñe'cʌ, y nʌjayutʌs: ¿Juta' sunba wa'ytyʌs nimejcʌyu te' pascua-ñchowambe wa'ytyʌ ŋgʌ'stamu? 
MAT.26.18	Y ñe'cʌ's nʌjayutʌj: Maŋdamʌ te' cumgu'yojmo pit ʌ'wʌpʌ pʌ'naŋʌ, y nʌjaytyamʌ: Tʌs Ngowi'na nʌmu: Nʌwa' tyo'mʌyu te' aŋsʌŋ wa'yʌj ŋga'u. Mis ndʌjcojmo'ʌs maŋba ŋgotzʌjcu te' pascua te' ʌs ŋgʌ'aŋmayeji'ŋda'm. 
MAT.26.19	Y te' cʌ'aŋmaye'sta'm chʌquiaju 'yaŋgui'myajušej Jesujsis. Y te'šej ñimejcʌyaju tey te' pascua-sʌŋgotoya.
MAT.26.20	Y tzu'yanʌmu'ca maŋutʌj ndumʌpocsu mesa'ojmo Jesusji'ŋ, macwʌstʌjca'pyʌni. 
MAT.26.21	Y nʌ'candʌj ŋgu'tu nʌjayutʌj Jesujsis: Wiyuŋše'ʌsmij ndzamjaytyamba que tuma'ŋbʌn mi'ojmocta'mbʌ'sʌj maŋba tzi'oquia'u. 
MAT.26.22	Y maya'aŋdʌj triste'aju. Y tumdumʌtʌs ŋgʌ'aŋwa'cʌ'yu: ¿Señor, ja'nsʌ'ŋde' ʌs? 
MAT.26.23	Pijche'ca ñe'cʌ aŋdzoŋu y nʌmu: Iwʌ's tyumʌto'spa te' pan ʌji'ŋ tumʌpʌ plato'mo, te'wʌ'sʌjte' maŋba tzi'oquia'u. 
MAT.26.24	Wiyuŋšej, ʌj te' Pʌ'nis 'Yune, maŋba'mʌj nduŋgʌpʌjcu, ja'yʌyajuše'ʌj Totojaye'ojmo. Pero ay te' pʌn maŋbapʌ'sʌj tzi'oquia'u, ʌj te' Pʌ'nis 'Yune. Más inʌc oye te' pʌngotoya juca inʌc japyʌ'na. 
MAT.26.25	Pijche'ca aŋdzoŋu Judas, te' chi'oquia'papʌ's, y nʌmu: ¿Maestro, ja'nsʌ'ŋde' ʌs? Jesujsis ñʌjayu: Jʌ'ʌ miste', ne'cʌtijmis nʌ ndzamu.
MAT.26.26	Y te'yandʌj nʌ ŋgu'tu'c, pyʌjcu Jesujsis te' pan y ñicomasa'nʌyu, y wyenu y tzi'utʌj, tʌj te' quiʌ'aŋmaye, y nʌmu: Pʌctamʌ y wi'ctamʌ, yʌ'wʌ ʌsyʌ' ŋgüerpo. 
MAT.26.27	Y pyʌjcu te' vaso, y ñʌjayu Dios yʌscotoya. Y tzi'que'tutʌj, y nʌmu: To'ŋne'ŋbʌ'tamʌ. 
MAT.26.28	Porque yʌ' vino ʌsyʌ' nʌ'pin maŋba 'yumbʌ'jayajupʌ. Y maŋba pyaquitzi'u te' jomepʌ trato, y maŋba yajcotocoyjayu wʌwʌ pʌ'nista'm quiowa. 
MAT.26.29	Y nʌjaytyamba'ʌsmij que desde yʌtij ja'na'mʌs ndo'ŋgue'temaj te' uva-tʌ'mis ñʌ' hasta ʌ' jamo'oyj ndo'ŋwʌtzʌcpa'camʌs jomewʌ miji'ŋda'm aŋgui'mbamʌy ʌs Ndata Dios.
MAT.26.30	Y nwanu'candʌs tumʌ te' himno tzu'cumutʌj, y maŋutʌj te' Olivo-tʌc pu'mnacʌsi. 
MAT.26.31	Pijche'ca Jesujsis nʌjayutʌj: Mumu mijta'm maŋbamij ñchʌcna'tzʌtʌjtamu y maŋbamisʌj mbochactamu yʌ' tzu'oyj. Porque yʌ'šej ja'yʌyu Totojaye'ojmo: Maŋba'ʌs ndzajcu wa'y yajca'yaju te' coque'nopyawʌ. Pijche'ca maŋba pyuŋdijtitnayaju te' ñchowambeta'm. 
MAT.26.32	Pero winsa'u'camʌj ʌsmij maŋba nwi'najaytyamu wa'yʌj maŋu Galilea-najsojmo. 
MAT.26.33	Y yʌ'šej aŋdzoŋu Pedro: Wempe mumu chʌcna'chatʌ y mbyochaquiajpamij, pero ʌs ja'ne. 
MAT.26.34	Y ñʌjayu Jesujsis: Wiyuŋše'ʌsmij ndzamjapya, antes que wejpa gallo, tuca'y ñacamij maŋba ñʌmu yʌ' tzu'oyj que ja'nmisʌj ŋgo'ispʌqui. 
MAT.26.35	Y ñʌjayu Pedro's: Wempe'ʌj yajca'ya miji'ŋ, ja'nʌj maŋu nʌmu que ja'ʌsmij ŋgo'ispʌqui. Y te'šejtijtʌj nʌmgue'tu muma'ŋgʌ'y.
MAT.26.36	Pijche'ctʌj nʌnu'cu Jesujsis te' luga'royj ñʌjayajpamʌy Getsemaní. Y nʌjayutʌj, tʌj te' quiʌ'aŋmayeta'm: Pocstamʌ yʌy maŋba'cše'ŋo'yʌs oto'ŋʌyu Dios ʌmʌ. 
MAT.26.37	Y pyʌjcu Jesujsis te' Pedro y te' metza Zebedeo's 'yuneta'm y ma'ŋa'ŋʌyaju. Y ñitzʌjcu wa'y tyuyu'yoyu y wa'y jene tyoyapʌjcu choco'yojmo. 
MAT.26.38	Pijche'ca Jesujsis ñʌjayu te' tuca'ytya'mbʌ: Jene triste ʌs ndzocoy jujcha' maŋba quia'upʌ. Tzʌ'ytyamʌ yʌy y nʌ'oto'ŋʌytyamʌ'ʌj Dios. 
MAT.26.39	Y ma'ŋa'ŋʌyu uša'ŋ y mucscʌne'cu wyinnacapit. 'Yoto'ŋʌyu Tyata Dios y nʌmu: Tatay, yʌ' toya maŋbapʌ'ʌs nʌcʌtʌjcupʌ, juca oye wa'yʌs jana nʌcʌtʌjcu, yajʌcʌ'ja. Pero uy tzʌqui ʌs sunbašej, sino que mis sunbašej.
MAT.26.40	Y witu'u ijtyajumʌy te' quiʌ'aŋmaye, y ʌŋu'c pya'tyaju. Y ñʌjayu te' Pedro: ¿Y jamusʌmisʌj nʌ'oto'ŋʌytyamʌ Dios yajtya' tumʌ hora? 
MAT.26.41	Uy ʌŋdame, sino que oto'ŋʌytyamʌ Dios umij nwyʌytyamu oc'isoye's. Wiyuŋšej mista'm ndzoco'yismij sunba ŋguiotzoŋdamu, pero mista'm ŋgüerpo mochipʌte'.
MAT.26.42	Maŋgue'tu myetza naco'mo y 'yoto'ŋʌyu Dios, y yʌ'šej ñʌjayu: Tatay, juca ja'n 'yoye wa'mis nyajʌcʌ'jayu yʌ' ʌs maŋba nʌcʌtʌjcupʌ toya, juca pyʌcpa wa'yʌs nʌcʌtʌjcu, tzʌcʌ mis sunbašej. 
MAT.26.43	Y witu'que'tu, y ʌŋu'ctij pya'tyajque'tu, porque jene nʌ inʌc 'yʌŋdyo'yaju. 
MAT.26.44	Y chaquiaju, y maŋwʌtzʌjque'tu. Y te'šejtij 'yoto'ŋʌquie'tu Dios tyuca'y ñaco'mo.
MAT.26.45	Pijche'ca quiʌ'miñajque'tu Jesujsis te' quiʌ'aŋmayeta'm, y ñʌjayaju: Ʌŋdama'a, y sapʌctamʌ. Yʌtij nu'cwa'nde' hora wa'yʌj tzi'oquia'yaju ʌj, te' Pʌ'nis 'Yune, cowatzʌquita'mbʌ's quiʌ'ojmo. 
MAT.26.46	Tzu'cumdamʌ, ma'nta'm. Quendamʌ yʌ'ya nʌ ñu'cu te' minbapʌ'sʌj tzi'oquia'u.
MAT.26.47	Y yʌ'šejmaj nʌ ñʌmu'c Jesús, nu'cu Judas, tumʌ te' macwʌstʌjca'pyo'moc. Y miñajque'tu ñe'cʌji'ŋ wʌwʌ pʌn ñʌmiñajupʌ's 'yespada y cuytya'm, quiʌ'wejyajupʌ te' sacerdote-cowi'na'sta'm y te' judio'sta'm chamupʌndʌcwa'yis. 
MAT.26.48	Y te' Judajsis chamjayaju'ctya'nde' inʌc te'ta'mbʌ jutz inʌc maŋba chi'oquia'u. Yʌ'šej ñʌjayaju'c: Jutiwʌ'ʌs su'cpa, te'wʌte', nuctamʌ. 
MAT.26.49	Y jʌnʌjtij quiʌnu'cʌyu Jesús, y ñʌjayu: Ša'satij, Maestro. Y šu'cu. 
MAT.26.50	Y Jesujsis ñʌjayu: Tʌwʌy, ¿tiya' ŋgʌ'minu? Pijche'ca ca'ŋnu'quiaju te' pʌnda'm, y ñuquiaju Jesús wa'y ñʌmaŋyaju.
MAT.26.51	Teytyʌj inʌc ijtu Jesusji'ŋ, y tumʌ tʌs ndʌwʌ's ñʌpujtu 'yespada, chetzjayu te' mʌja'ŋbʌ sacerdote's quioyosa, y te'šej yajʌcʌ'jayu tyatzʌc. 
MAT.26.52	Pijche'ca Jesujsis ñʌjayu: Cota te' mis espada ñaco'mo, porque mumu'iwʌ espadapit quijpa, espadapit maŋba quia'u. 
MAT.26.53	¿Ngomʌ'pyaja que ja'ʌs musi nwa'cjayu yʌtij ʌs Ndata Dios wa'yʌj cʌ'wejayu aŋba'te mil angelesta'm wa'yʌj cotzoŋyaju? 
MAT.26.54	Juca yʌ'še'ʌs nwa'cpa, ¿jutza' inʌc maŋba tyujcu te' chambašej te' Totojaye's que te'šejte' pyʌcpa wa'y tyujcu?
MAT.26.55	Pijche'ctij ñʌjayaju Jesujsis te' pʌnda'm: ¿Tiyajca'yʌ' nʌmindamba espada y cuy wa'misʌj nuctamu jujcha' nu'mbawʌ? Tumdumʌ jama inʌjcʌj pocspa miji'ŋda'm te' templo'ojmo, y aŋma'yopya inʌjcʌj, y jañuctamʌmisʌj. 
MAT.26.56	Pero mumu yʌ'wʌ nʌ quiʌtʌjcu wa'ytye' tyujcu chambašej Totojaye's, ja'yʌyajušej te' tza'maŋwa'oye'sta'm. Pijche'ctij jujche'ŋdʌj ñe' quiʌ'aŋmaye, ndzajcutʌs ñaytyumʌ Jesús, y poyutʌj.
MAT.26.57	Te' ñuquiajupʌ's Jesús ñʌmaŋyaju te' mʌja'ŋbʌ sacerdote Caifajsis wyi'naŋdʌjqui. Teymʌ inʌc tu'mʌyaju te' aŋgui'mguy-tyayuta'm y te' tzamupʌndʌcwaytya'm. 
MAT.26.58	Pero ya'amyʌctij inʌc nʌ quio'ŋu Jesús te' Pedro's, hasta que nu'cu te' mʌja'ŋbʌ sacerdote's 'yaŋgo'oyj. Tʌjcʌyu jojmo, y maŋu pyocsu te' coyosaji'ŋda'm wa'y quienu tiyʌ inʌc chʌcjayajpa Jesús.
MAT.26.59	Y te' sacerdote-cowi'na'sta'm y tzamupʌndʌcwa'yista'm, y mumu te' aŋgui'myajpawʌ's mye'chajpa inʌc jutz wa'y ñisujtzʌyaju Jesús porque nʌ inʌc wya'quiaju wa'y yajca'yaju. 
MAT.26.60	Pero nijutzpʌ quiowa japya'tjaya, ñempe nu'quiaju wʌwʌ ñisujtzʌyajupʌ's. Pero jʌsa'ca nu'quiaju metza minu ñisujtzʌyajupʌ's 
MAT.26.61	y nʌmyaju: Yʌ'wʌ yʌ'šej nʌmu: Muspa'ʌs nju'mbʌ'u yʌ' Diojsis tyemplo, y tuca'y jamapit nyajtzu'cumwʌtzʌcpa'ʌs. 
MAT.26.62	Pijche'ca tenaqui'mu te' mʌja'ŋbʌ sacerdote, y ñʌjayu Jesús: ¿Y nijutz ja'n 'yaŋdzowe? ¿Ja'nja nʌ matoŋu jujche'ŋda'mbʌ tiyʌcʌsimij nʌ ñicotza'mʌyaju? 
MAT.26.63	Pero Jesús nijutz ja'yaŋdzowa. Y te' mʌja'ŋbʌ sacerdote's ñʌjayu: Yʌtij aŋgui'mba'ʌsmij Diojsis ñʌquiʌsi wa'mistʌj ndzamjayu juca wiyuŋšej mijte' te' Cristo, te' Diojsis quiopiŋupʌ. 
MAT.26.64	Jesujsis 'yaŋdzoŋu: Pijtʌjyʌ', mis nʌ ndzamušej. Y nyajmustaŋgue'tpa'ʌsmij que jʌsa'ca maŋbamisʌj ŋguendamu ʌj, te' Pʌ'nis 'Yune, pocsu'camʌj te' mʌja'ŋbʌ Diojsis chʌ'na'ŋojmoc te' ñe'cʌ aŋgui'mbamʌy. Y maŋbamisʌj ŋguendaŋgue'tu nʌ'cʌj minu tzajpojmopʌ o'na'ojmo. 
MAT.26.65	Pijche'cande' te' mʌja'ŋbʌ sacerdote's, myatoŋu'ctij te'šej, chijtzu pyama y nʌmu: Nʌ 'yotowewʌ'ajayu Dios, porque Diosšej chʌcpa wyin. ¿Tiyajcandʌ me'tztaŋgue'tpamaj testigos? Yʌtij ne'cʌ mis matoŋdamwa'a jutz 'yotowewʌ'ajayu Dios. 
MAT.26.66	¿Tiya' ndzamdamba? Y aŋdzoŋyaju: Ijtu quiowa y pyʌcpa wa'y yajca'yaju.
MAT.26.67	Pijche'ca ñitzu'ʌyaju wyinnaco'mo, y chaŋyaju, y eyata'mbʌ's nʌ inʌc pyu'ŋyaju. 
MAT.26.68	Y ñʌjayajpa inʌc: Juca mijte' te' Cristo, tzamjatʌj ¿iwʌ'sasʌ'ŋmijte' nʌ mbyu'ŋu?
MAT.26.69	Te'pa'ŋoyj tey inʌc pocsu Pedro aŋgo'oyj. Y tey quiʌnu'cʌyu tumʌ coyomo's, y ñʌjayu: Te'šejtijque' mij Galilea'ojmopʌ Jesusji'ŋmijyʌ' inʌc nʌ nwyijtu. 
MAT.26.70	Pero Pedro nʌmu mumu pʌ'nis wyi'naŋdʌjqui: Ja'ʌs ŋgo'ispʌqui. Ja'ʌs musi tiyʌ miste' nʌ ndzamu. 
MAT.26.71	Maŋu Pedro te' puerta'ŋi. Y tey quiengue'tu eyapʌ coyomo's, y yʌ'wʌ's ñʌjayaju te' tey inʌc ijtyajupʌ: Te'šejtijque' yʌ' pʌn Nazarejtojmopʌ Jesusji'ŋ yʌ' inʌc nʌ nwyijtuwʌ. 
MAT.26.72	Y pijche'c Pedro's myetza naco'mo chambʌcjayu Diojsis ñʌy wa'ytyij ñʌmu: Ja'ʌs ŋgo'ispʌqui te' pʌn. 
MAT.26.73	Y jʌsa'ca te' tey ijtyajupʌ's ca'ŋnu'quiaju Pedro'aŋi y ñʌjayaju: Wiyuŋšej mijte' ñe'ta'm tyʌwʌ porque mis ndzamdzamnaquiu'yis yajquejpa. 
MAT.26.74	Pijche'ca otowewʌ'ajcʌ'yu y hasta chambʌcjaquie'tu Diojsis ñʌy, y nʌmu: Ja'ʌs ŋgo'ispʌqui te' pʌn. Pijche'ctij weju te' gallo. 
MAT.26.75	Y jyamwʌtzʌcjayu Pedro's te' Jesujsis chame, te' ñʌjayu'c: Antes que wejpa te' gallo, maŋbamij ñʌmu tuca'y ñaca que ja'nmisʌj ŋgo'ispʌqui. Y ca'ŋbujtu Pedro fuera'ojmo, y sininba jʌyu.
MAT.27.1	Y taŋbʌ'nʌmu'ctij quipsaŋgospo'ʌyaju jutz wa'y yajca'yaju Jesús te' sacerdote-cowi'na'sta'm y te' judio'sta'm chamupʌndʌcwa'yis. 
MAT.27.2	Y ši'nʌmaŋyaju wa'y chi'oquia'yaju Poncio Pilatocʌsi, porque gobernadorte' inʌc ñe'cʌ.
MAT.27.3	Y Judajsis, te' chi'oquia'upʌ's, myatoŋu jutz jyajcʌyjayaju Jesús wa'y yajca'yaju. Pijche'c quipswitu'u, y maŋu ijtyajumʌy te' sacerdote-cowi'nata'm y te' tzamupʌndʌcwaytya'm wa'y maŋu chacwitu'u te' ips-co-mac plata-tumin. 
MAT.27.4	Y ñʌjayaju: Cowapa'tu'ʌj porque ndzi'oquia'u'ʌs jaquiowapa'tʌpʌ wa'y quia'u. Pero ñe'cʌ nʌmyaju: ¿Tiyʌ maya'cu'yandʌs mbʌcpa tʌs? Te'ya quena ne'cʌ tiyʌmis ndzʌcpa. 
MAT.27.5	Y tyʌŋga'mbʌ'u te' tumin tey te' templo'ojmo. Tzu'cumu tey y maŋu jyʌ'mga'u wyin.
MAT.27.6	Y te' sacerdote-cowi'na'sta'm wyoctu'mʌyaju te' tumin, y nʌmyaju: Ja'n pyʌqui wa'ytyʌ ndumʌcojtu yʌ' tumin Dioscotoya quiojtyajupʌ tuminji'ŋ, porque pʌ'nisyʌ' ñʌ'pin ŋgoyowa. 
MAT.27.7	Te'cotoya quipsaŋgospo'ʌyaju wa'y jyuyjayaju ñas tzicatzʌcpapʌ'sñe', tey wa'y ñipyajumʌy witita'm. 
MAT.27.8	Te'cotoya quiotjayaju ñʌy tey, nʌ'pin nas-juyi. Y te'šej te' ñʌy hasta yʌ' jamo'oyjtya'm. 
MAT.27.9	Pijche'c tujcu chamušej te' tza'maŋwa'opyapʌ Jeremiajsis, nʌmu'c: Y pyʌquiaju te' ips-co-mac plata-tumin. Porque te'še'ŋde' chamyaju que maŋba inʌc quioyojyaju metza tuca'y Israel-pʌ'nista'm. 
MAT.27.10	Te' tuminbit jyuyjayaju tzicatzʌcpapʌ pʌ'nis ñas, aŋgui'muše'ʌj tʌ Ngomi Diojsis.
MAT.27.11	Y tey inʌc tenayu Jesús te' gobernado'ris wyi'naŋdʌjqui. Y te'wʌ's quiʌ'aŋwa'cu: ¿Mijate' te' judio'sta'm Rey? Y Jesujsis 'yaŋdzoŋu yʌ'šej: Pijtʌjyʌ', mis nʌ ndzamušej. 
MAT.27.12	Y nʌ'c ñicotza'mʌyaju Jesús te' sacerdote-cowi'na's y te' tzamupʌndʌcwa'yista'm, nijutz ja'yaŋdzowa. 
MAT.27.13	Pijche'ca ñʌjayu Pilato's: ¿Ja'nja matowe jujche'ŋda'mbʌ tiyʌpitmij ñicotza'mʌyajpa? 
MAT.27.14	Pero nijutz ja'yaŋdzowa Jesús. Te'cotoya jene ñʌmaya'u te' gobernado'ris.
MAT.27.15	Pero tumdumʌ pascua-sʌ'ŋoyj chʌcʌpʌ'jayatʌjpa inʌc tumʌ preso te' gobernado'ris te' cumgu'yoyj. Y jutiwʌ inʌc wya'quiajpa pʌ'nista'm, te'wʌ inʌc chʌcʌpʌ'pa. 
MAT.27.16	Pijche'c ijtu inʌc tumʌ pʌn preso'mo ñʌjayajpapʌ Barrabás, jene chamyajpapʌ inʌc. 
MAT.27.17	Y tey tu'mʌyaju'c quiʌ'aŋwa'quiaju Pilato's: ¿Jutiwa' sundamba wa'yʌsmij ndzʌcʌpʌ'jaytyamu, te' Barrabás o te' Jesús, ñʌjayajpapʌ Cristo? 
MAT.27.18	Porque Pilato's ñʌctʌ'yu que ni'aŋsu'noquiupyitte' chi'oquia'yaju Jesús.
MAT.27.19	Y teymʌ pocsu'c te' cʌme'tzopyamʌy, te' ñe' yomo's quiʌ'weju tuma'ŋbʌn wa'y yʌ'šej minu ñʌjayu: Uytyejcamis nyacsnutzʌjcu te' justopʌ pʌn, porque tzu'uc na'cha'ŋʌj yajnapašʌyu ñe'cʌ's.
MAT.27.20	Pero te' sacerdote-cowi'na'sta'm y te' tzamupʌndʌcwa'yista'm chamnʌctʌ'yaju te' wʌwʌta'mbʌ pʌn wa'y wya'quiaju wa'y chʌcʌpʌ'u te' Barrabás, y wa'y yajyajca'ʌtʌju te' Jesús. 
MAT.27.21	Y te' gobernado'ris ñʌjayaju te' pʌnda'm: ¿Jutiwa' sundamba wa'yʌsmij ndzʌcʌpʌ'jaytyamu yʌ' metzapʌ preso'ojmoc? Y nʌmyaju: Tzʌcʌpʌ'ʌ te' Barrabás. 
MAT.27.22	Pilato's ñʌjayaju: Y yʌ' Jesús, ñʌjayajpapʌ Cristo, ¿tiya'mʌs jeque nʌtzʌcpa? Y aŋdzoŋyaju myuma'ŋgʌ'y: Yajma'mʌtʌ cruzcʌsi. 
MAT.27.23	Y te' gobernado'ris ñʌjayaju: ¿Tiyʌ yacha'cu'ya jeque chʌjcu? Pero ñe'cʌta'm más wejqui'mwʌtzʌquiaju: Yajma'mʌtʌ cruzcʌsi.
MAT.27.24	Quienu Pilato's que ja'n inʌc ñʌctʌ'yay, sino que más wocwitu'yaju. Pijche'ca pyʌjcu nʌ' y che'u quiʌ' te' pʌ'nista'm wyi'naŋdʌjqui, y nʌmu: Yʌ'wʌ ja'nyʌ' ʌs ŋgowa juca nyajca'tambamis yʌ' justopʌ pʌn. Te'ya quendamʌ ne'cʌ tiyʌmis ndzʌctamba. 
MAT.27.25	Aŋdzoŋyaju mumu te' pʌnda'm y nʌmyaju: Jʌ'ʌ, tʌs y tʌs une'sta'm maŋbatʌs ŋgowindzʌmu te' cowa juca nyajca'patʌs yʌ' pʌn. 
MAT.27.26	Pijche'ca Pilato's chʌcʌpʌ'jayatʌju Barrabás, y yajnacstochʌcʌtʌju Jesús, y chi'oquia'u wa'y mya'mʌyaju cruzcʌsi.
MAT.27.27	Pijche'ca te' gobernado'ris šoldado's ñʌmaŋyaju Jesús te' gobernado'ris quiʌme'tzoquiuy-pyalacio'ojmo. Wyejtu'mʌyu mumu soldado, te' cumgu'yoyj ijtyajupʌ, y quiojtyaju cucmʌ Jesús. 
MAT.27.28	Y ñicowojyaju, y ya'aŋyo'tʌyaju tzapaspʌ pama. 
MAT.27.29	Y pye'tyaju apitpʌ corona y yajyamyaju quiopajcʌsi. Y chʌ'naŋbʌ quiʌ'ojmo quiotjayaju cuytyacus. Y quiujnayjayaju wyi'naŋdʌjqui wa'ytyij qui'tzcu'yajyaju. Y wejsijcu'c inʌc ñʌjayajpa: Viva yʌ' judio'sta'm Rey. 
MAT.27.30	Y ñitzu'ʌyajpa inʌc, y pyʌcjayaju te' quiuytyacus y te'wʌpit inʌc quio'tzpʌ'pʌ'wʌyajpa quiopajcʌsi. 
MAT.27.31	Y te'še'a qui'tzcu'yajyaju'c Jesús, yajʌcʌ'jayaju te' tzapaspʌ pama y yajyamwʌtzʌquiaju te' ñe' pyama. Y te'ya ñʌtzu'cumyaju wa'y maŋu mya'mʌyaju cruzcʌsi.
MAT.27.32	Y cumguy 'yacapoyo'ma'a pya'tyaju Cirene'ojmopʌ pʌn, ñʌjayajpapʌ Simón. Te'wʌ chi'yaju pena wa'y ñʌmaŋjayu te' Jesujsis cruz.
MAT.27.33	Y nu'quiaju te' ñʌjayajumʌy Gólgota, nʌmba'cšejtʌ: Ca'uwʌ coy'awa pac lugar. 
MAT.27.34	Tey chi'yaju Jesús vinagre mojtuwʌ tzusniwiji'ŋ wa'y tyo'ŋu. Y tyo'ŋisu'ctij jašunʌ tyo'ŋa.
MAT.27.35	Y soldado'sta'm mya'mʌyaju Jesús cruzcʌsi. Pijche'ca quiosijayaju te' pyama wa'y wye'nbʌ'yaju ñe'co'mota'm. Te'šej chʌquiaju'c tujcu chamušej te' tza'maŋwa'oye's, nʌmu'c:
MAT.27.35	Wye'nbʌ'jayaju ʌs mbama ñe'co'mota'm,
MAT.27.35	Y quiosijayaju ʌs niyam.
MAT.27.36	Y tey pocsu'c quioqueñaju soldado'sta'm. 
MAT.27.37	Mya'mʌyaju tabla cruzcʌsi Jesujsis quiopajcaŋi jya'yʌyjayajumʌy quiowa, yʌ'šej nʌmbamʌy: YɅWɅTE' TE' JESUS, TE' JUDIO'STA'M REY.
MAT.27.38	Tey mya'mʌyajque'tu eyata'mbʌ cruzcʌsi metza nu'myajpapʌ, tumʌ chʌ'na'ŋojmoc y eyapʌ 'yaŋña'ojmoc.
MAT.27.39	Y te' tey cʌtʌquiajpapʌ's inʌc qui'tzcu'yajyaju quiopacpit y wyinʌcnʌ'mnʌ'mwʌyaju. 
MAT.27.40	Y nʌmyajpa inʌc: Conque misunde' nju'mbʌ'u te' templo, y tuca'y jamapittij ndzʌcwʌtzʌcpamis. Yʌtij nyajcotzoca ne' nwin. Juca wiyuŋšejmijte' Diojsis 'Yune, wanacʌ te' cruzcʌsi. 
MAT.27.41	Te'šejtij qui'tzcu'yajyajque'tu Jesús te' sacerdote-cowi'na'sta'm, te' aŋgui'mguy-tyayu y te' fariseo y te' tzamupʌndʌcwa'yista'm. Y nʌ inʌc ñʌmyaju: 
MAT.27.42	Eyata'mbʌ yajcotzojcu y ñe' wyin ja'n musi yajcotzojcu. Juca tʌsʌ' Rey, Israel-pʌ'nista'mñe', yajwanacʌ yʌtij te' cruzcʌsi, y maŋbatʌs nwʌ'aŋjamu ñe'cʌ. 
MAT.27.43	Quiojtušej chocoy Dioscʌsi, juca jene šunbapʌte' te' Diojsis, minʌ yajcotzoca yʌtij, porque nʌmu: Diojsisʌjyʌ' 'Yune. 
MAT.27.44	Te'šejtij wyinʌcnʌ'mnʌ'mwʌyajque'tu te' nu'mbawʌ's, ñe'cʌji'ŋ inʌc ma'mʌyajuwʌ eyata'mbʌ cruzcʌsi.
MAT.27.45	Paŋguc-jamaše'ŋoyj pi'tzanʌmu naswindumʌ. Y menu-jamaše'ŋoyj minu šʌ'ŋbʌ'nʌmu. 
MAT.27.46	Y te' menu-jamaše'ŋoyj maya'aŋ weju Jesús, y nʌmu: Elí, Elí, ¿lama sabactani? Nʌte' inʌc ñʌmu: Tata Dios, Tata Dios, ¿tiyajca'mʌjyʌ' ndzacjambʌ'u? 
MAT.27.47	Y metza tuca'y pʌn tey inʌc tenayajupʌ's myatoŋyaju te'šej, y nʌmyaju: Yʌ'wʌ's nʌ wyeju Elías. 
MAT.27.48	Pijche'ctij pochu'cumu tuma'ŋbʌn y pyʌjcu tzowa. Maŋu yajmuju vinagrecʌ'mʌ, y quiojtu capecʌsi wa'y quiʌpa'tjayu Jesujsis 'yaŋnaca wa'y myu'cu. 
MAT.27.49	Pero eyata'mbʌ nʌmyaju: Tzacʌ, ma'ndʌ ŋguenu juca minba Elías wa'y yajcotzojcu.
MAT.27.50	Pero Jesús wejqui'mwʌtzʌjcu y chi'oquia'u te' 'yespiritu Dioscʌsi, y ca'u. 
MAT.27.51	Pijche'ctij cuctaŋu desde cʌsmʌ hasta cʌ'mʌ te' templo'ojmopʌ pama-aŋgʌyʌ. Y cʌtʌjcu mi'cscʌ', y weñaju pamdza'ta'm. 
MAT.27.52	Y aŋwajyaju te' ca'uwʌ tza'tʌcta'm, y winsa'yaju wʌwʌ wʌ'aŋja'moyeta'm ca'yajupʌ inʌc. 
MAT.27.53	Y winsa'u'c Jesús, pujtyaju te' cha'tʌjcojmocta'm. Y tʌjcʌyaju te' masanbʌ Jerusale'ŋojmo, y sone pʌ'nis quieñaju. 
MAT.27.54	Y nʌ inʌc quioqueñaju Jesús te' capita'ŋis y ñe'cʌji'ŋ inʌc ijtyajupʌ's. Aŋjamyaju te' mi'cscʌ' y quieñaju tiyʌta'm tuquiaju, y jene na'chaju. Y nʌmyaju: Wiyuŋšej yʌ' pʌn Diojsisyʌ' 'Yune.
MAT.27.55	Y tey inʌc ijtyaju sone yomota'm ya'amyʌctij nʌ 'yocnʌque'nʌyajupʌ's. Yʌ'ta'mbʌ's quio'ŋyaju Jesús desde Galilea'ojmoc, y pyi'coyjayajpa inʌc. 
MAT.27.56	Y ñe'co'mota'm tey inʌc ijtu María Magdala-cumgu'yojmopʌ, y María te' Jacobo y Jose'is ñanaj, y te' Zebedeo's 'yune'sta'm ñanaj.
MAT.27.57	Y tza'yʌ'ca minu tumʌ ricopʌ pʌn. Yʌ'wʌ Arimatea-cumgu'yojmopʌte' inʌc, ñʌjayajpapʌ José, Jesujsiste' inʌc quiʌ'aŋmaye. 
MAT.27.58	Yʌ'wʌ's quiʌnu'cʌyu Pilato y wya'cjayu Jesujsis cuerpo. Pijche'ca Pilato's quiojtu aŋgui'mguy wa'y chi'yaju te' cuerpo. 
MAT.27.59	Jose'is jeque, maŋu pyʌjcu te' cuerpo, y myonu popopʌ sabana'ojmo. 
MAT.27.60	Y quiojtu te' ñe' jomepʌ cha'tʌjcojmo, ñe'cʌ's yajnojtaŋwatʌjupʌ tza'ojmo. Y cheŋenʌminu mʌjapʌ tza' wa'y pyajtzaŋga'mu te' tza'tʌc, y maŋu. 
MAT.27.61	Y tey inʌc pocšaju María Magdala-cumgu'yojmowʌ, y te' eyapʌ María te' tza'tʌjcaŋi.
MAT.27.62	Y jo'pit, cʌtʌjcu'ctij tʌs nimejcʌ'oquiuy jama, tu'mʌyaju sacerdote-cowi'nata'm y fariseota'm, y maŋyaju ijtumʌy Pilato. 
MAT.27.63	Y nʌmyaju: Señor, muspatʌs que te' aŋgoma'cʌ'opyapʌ Jesús, quenba'cmaj, nʌmu: Tuca'y jamacʌsi maŋba'ʌj nwinsa'u. 
MAT.27.64	Te'cotoya cota aŋgui'mguy wa'y quioqueñaju te' tza'tʌc ñipyajumʌy, ta'nba'cše'ŋoyj tuca'y jama, uy maŋu ñu'myaju tzu'cʌsi te' quiʌ'aŋmaye'sta'm. Y jʌsa'ca maŋba ñʌjayaju te' pʌnda'm: Winsa'wa'a te' ca'yajupʌ'ojmoc. Juca te'šej tucpa te' yʌtijpʌ sutzi mastʌj maŋba nʌtocoytyamu que ja'nde' winapʌ sutzi. 
MAT.27.65	Pilato's ñʌjayaju: Maŋba'ʌs ŋgʌ'weju coque'noyajpapʌ. Maŋdamʌ, ma cottamʌ te' coque'noyajpapʌ wa'y chijpana-coqueñaju. 
MAT.27.66	Y te' sacerdote-cowi'na'sta'm y fariseo'sta'm maŋu chajayaju Jesujsis cha'tʌc. Y quiotjayaju sello. Y tey chaquiaju te' coque'noyajpapʌ.
MAT.28.1	Y cʌtʌjcu te' sabado-jama, y nʌwa' inʌc tyaŋbʌ'nʌmu te' winbʌ jama semana'sñe'. Pijche'ca maŋu quieñaju te' Jesujsis cha'tʌc te' María Magdala-cumgu'yojmowʌ's y te' eyapʌ Maria's. 
MAT.28.2	Y cʌtʌjcu maya'aŋbʌ mi'cscʌ' porque wanajcu tzajpojmoc tʌ Ngomi Diojsis 'yangeles. Y minu pyajtzaŋwajayu Jesujsis cha'tʌc, y pocsu te' tza'cʌsi. 
MAT.28.3	Y ne'mgʌšej inʌc tzi'muŋba, y popo inʌc pyama jujcha' tzowa. 
MAT.28.4	Y na'tzipit sʌtʌjtyaju te' coque'noyajpapʌ, y ca'upʌšej cuñaju najsojmo.
MAT.28.5	Y te' angelejsis ñʌjayaju te' yomota'm: Uy na'tztame, porque muspa'ʌs que nʌmis me'tztamu Jesús, te' mya'mʌyajupʌ cruzcʌsi. 
MAT.28.6	Ja'ndiya' yʌy, winsa'wa'a chamušej. Minʌ quendamʌ quiotjayajumʌy tʌ Ngomi's cuerpo. 
MAT.28.7	Y maŋdamʌ yʌtic, ma tzamjaytyamʌ te' quiʌ'aŋmayeta'm que winsa'wa'a te' ca'yajupʌ'ojmoc. Y ñe'cʌ'smij maŋba nwyi'najaytyamu te' Galilea-najsojmo, y tey mis maŋba ŋguendamu. Nʌtejca'ʌsmij ndzamjaytyamu.
MAT.28.8	Pijche'ca ñe'cʌta'm na'tzipit tzu'cumyaju te' tza'tʌjcaŋi. Y omapit popyatʌj minu tzamjayaju, tʌj te' cʌ'aŋmayeta'm. Y nʌ miñaju'c tu'ŋojmo wa'ytyʌj minu yajmujšaju te' jomepʌ tiyʌ, 
MAT.28.9	pijche'c Jesujsis minu choŋyaju, y ñʌjayaju: Ša'sata'mdij. Y te' yomo'sta'm quiujnayjayaju y jyotzpʌcjayaju ñe'ŋbac. 
MAT.28.10	Y Jesujsis ñʌjayaju: Uy na'tztame. Maŋdamʌ, ma tzamjaytyamʌ ʌs atzita'm wa'y myaŋyaju te' Galilea'ojmo. Teymʌ'ʌj maŋba queñaju.
MAT.28.11	Y nʌ'c myaŋyaju'c te' yomota'm, maŋyajque'tu Jerusale'ŋojmo metza tuca'y te' tza'tʌjcoque'noye. Minu chamjayaju te' sacerdote-cowi'nata'm mumu te' tuquiajupʌ tiyʌ. 
MAT.28.12	Y tu'mʌyaju yʌ' sacerdote-cowi'nata'm te' tzamupʌndʌcwayji'ŋda'm. Y tey quioquipšaju jutz wa'y chʌquiaju. Pijche'c chi'yaju wʌwʌ tumin te' coque'noyajupʌ soldadota'm, 
MAT.28.13	y ñʌjayaju: Yʌ'šej nʌmdamʌ: Miñaju te' quiʌ'aŋmayeta'm tzu'cʌsi y ñu'mnʌmaŋjayaju te' cuerpo, ʌŋu'cše'ŋoyjtyʌj. 
MAT.28.14	Y juca myuspa te' gobernado'ris, tʌs maŋba ndzamsujcʌyu wa'mij jana nyajnʌco'aŋgʌytyamu. 
MAT.28.15	Pijche'ca te' soldado'sta'm pyʌjcʌchoŋyaju te' tumin y chamyaju te' 'yaŋgui'myatʌjušej. Y yʌ'šejpʌ sutzi myujšaju mumu judio'sta'm. Y te'šej wyʌ'aŋjamyajpa hasta yʌ'ta'mbʌ jamo'oyj.
MAT.28.16	Pero tʌj te' mactuma'ytya'mbʌ cʌ'aŋmaye maŋutʌj Galilea'ojmo. Y nu'cutʌj te' pu'mnacʌsi Jesujsis chamumʌy, teytyʌj wa'y napya'tʌtʌju. 
MAT.28.17	Y ŋguenu'ctijtʌs ñe'cʌ cutcʌne'cutʌj. Pero ijtyaju inʌc tʌ'ojmo metzatzoco'yajyajupʌ. 
MAT.28.18	Y ca'ŋmi'ŋa'ŋʌyu Jesús wa'ytyʌj oto'ŋʌyu y nʌjayutʌj: Ʌs Ndata Diojsis tzi'u'ʌj aŋgui'mʌtʌjcuy wa'yʌj aŋgui'moyu tzajpojmo y najsacopajcʌsi. 
MAT.28.19	Te'cotoya maŋdamʌ, ma aŋmaytyamʌ mumu nacio'ŋojmota'mbʌ pʌn wa'yʌj co'ŋyaju jujcha' Maestro. Yajnʌ'yʌ'oytyamʌ te' Tata Diojsis ñʌquiʌsi, y ʌj, te' 'Yune's ñʌquiʌsi, y te' Espíritu Santo's ñʌquiʌsi. 
MAT.28.20	Y aŋmaytyamʌ te' pʌnda'm wa'y quiojamyaju mumu ʌsmij aŋgui'mdamušej. Y mustamʌ que ʌj, maŋba'ʌj itjojcʌtʌjcu miji'ŋda'm hasta que yajpa najsacopac. Amén.
MRK.1.1	Yʌ'šej tzo'tzu te' evangelio chambapʌ's te' Jesucristo. Ñe'cʌte' te' Diojsis 'Yune. 
MRK.1.2	Te' tza'maŋwa'opyapʌ Isaiajsis jya'yʌyjayu te' Diojsis chame chamu'c te' 'Yune. Nʌmu yʌ'šej:
MRK.1.2	Ʌj Dios, yʌ'yʌs ŋgʌ'wejpa Juan ʌsne' ŋgʌ'wej, mis nwi'naŋdʌjqui.
MRK.1.2	Yʌ'wʌ's maŋba ñimejcʌyjayaju pʌ'nista'm chocoy mijcotoya jujcha' pʌ'nista'm ñimejcʌyajpa tuŋ.
MRK.1.3	Yʌ' Juaŋde' chamgue'tpa Totojaye's nʌmbamʌy:
MRK.1.3	Y wejqui'mu'c nʌmu tumʌ te' pʌn ja'itʌnʌmʌmʌy:
MRK.1.3	Nimejcʌytyamʌ ndzocoy tʌ Ngomicotoya
MRK.1.3	Jujcha' pʌ'nista'm ñimejcʌyajpa tuŋ.
MRK.1.3	Wʌtzʌcjaytyamʌ te' wyiyuŋ-duŋ te' maŋba minumʌy.
MRK.1.4	Te' ja'yʌyušej inʌc, minu te' Juan, y nʌ inʌc yajnʌ'yʌ'oyu te' ja'itʌnʌmʌmʌy. Chamgopuŋba inʌc wa'y quipswitu'yaju te' pʌnda'm y wa'y ñʌ'yʌyaju, te'šej wa'y yajcotocoyjayaju Diojsis te' ñe'ta'm quiowa. 
MRK.1.5	Judea-nas y Jerusaleŋ-gumgu'yojmošej inʌc tzu'cumyajpa pʌnda'm wa'y myaŋyaju ijtumʌy Juan. Y ñe'cʌ's mumu inʌc yajnʌ'yʌyajpa te' Jordaŋ-nʌ'ojmo quiowʌ'aŋjamyaju'cande' quiowa.
MRK.1.6	Y yamba inʌc Jua'ŋis te' pyama camello-pʌcpʌ, y nacapʌ checwatcuy. Y te' quiu'tcuy awute' inʌc y yumij tzinuj. 
MRK.1.7	Y te' chamgopuŋgu'yojmo nʌmba inʌc: Ʌs ucaŋgʌ'mʌc nʌ minu más mʌja'ŋbʌ que ja'n ʌj. Y myasa'najcupyit ja'n pyʌqui ni wa'yʌs ndo'mʌyu ni mbu'pʌ'jayu wyacasnaca tzay. 
MRK.1.8	Ʌs, wiyuŋšej nyajnʌ'yʌytyamu'ʌsmij nʌ'pit. Pero ñe'cʌ'smij maŋba nyajnʌ'yʌytyamu te' Espíritu Santopit.
MRK.1.9	Te'ta'mbʌ jamo'oyj tzu'cumu Jesús te' Nazaret-cumgu'yojmoc, te' Galilea-najsis quiowindzʌmbapʌ, y nu'cu ijtumʌy Juan. Y tey yajnʌ'yʌyu Jua'ŋis te' Jordaŋ-nʌ'ojmo. 
MRK.1.10	Nʌ'cmaj qui'mbujtu te' nʌ'ojmo, pijche'ctij quienu Jesujsis nʌ 'yaŋwaju te' tzap. Queju te' Espíritu Santo jujcha' paloma y wanajcu ñe'cʌcʌsi. 
MRK.1.11	Pijche'ca pujtu tzajpojmocpʌ otowe nʌmupʌ: Mijte' ʌs Une sunbapʌ'ʌs. Mijpi'tʌj tzocopyacpa.
MRK.1.12	Pijche'ca te' Espíritu Santo's chʌcje'csu wa'y myaŋu Jesús ja'itʌnʌmʌmʌy. 
MRK.1.13	Tey tzʌ'yu wʌstʌjqui's jama ja'itʌnʌmʌmʌy y nʌ inʌc 'yoc'isu Satanajsis. Tey inʌc ijtyajque'tu Jesusji'ŋ cʌ'soyajpapʌ copʌn. Y te' angelejsista'm tey inʌc nʌ quiotzoŋyaju Jesús.
MRK.1.14	Šomyaju'ca Juan, maŋgue'tutij Jesús te' Galilea-najsojmo. Nʌ inʌc chamgopuŋu te' evangelio chambapʌ's jutz aŋgui'mopya Dios. 
MRK.1.15	Y nʌmba inʌc: Ta'nwa'nde' te' aŋsʌŋ. Jʌ'nʌ'a maŋba 'yaŋgui'moyu Dios. Quipswitu'tamʌ, wʌ'aŋjamdamʌ te' evangelio.
MRK.1.16	Nʌ inʌc quiʌtʌjcu'c Jesús te' Galilea-ma'raŋi, quienu te' Simón y pyotzo Andrés. Yʌ'ta'mbʌ suyajpawʌte' inʌc y nʌ inʌc quiojtyaju te' šuquiuy-ñuti te' ma'rojmo. 
MRK.1.17	Y ñʌjayaju Jesujsis: Mindamʌ ʌji'ŋ y maŋba'ʌsmij aŋmaytyamu jutzmis wa'y suytyamu pʌn. 
MRK.1.18	Pijche'ctij chaquiaju te' šuquiuy-ñutita'm y quio'ŋyaju.
MRK.1.19	Cʌtʌjcu tey, tu'ŋa'a'ŋʌyu uša'ŋ Jesús, y quiengue'tu Jacobo y pyotzo Juan, te' Zebedeo's 'yuneta'm. Te'ta'mbʌ's barco'ojmo inʌc nʌ 'yoctʌpyaju te' šuquiuy-ñutita'm. 
MRK.1.20	Pijche'ctij Jesujsis wyejyaju wa'y quio'ŋyaju. Y chaquiaju te' tyata Zebedeo barco'ojmo te' quioyosaji'ŋda'm, y maŋyaju Jesusji'ŋ.
MRK.1.21	Pijche'ca nu'quiaju y tʌjcʌyaju te' Capernaum-gumgu'yoyj. Y sabado-jamo'oyjtya'm aŋma'yopya inʌc Jesús te' judio'sta'm wyindʌjcojmo. 
MRK.1.22	Y te' pʌ'nista'm ñʌmayajayajpa inʌc ñe' 'yaŋma'yoquiuy porque ñe'cʌ's 'yaŋmayajpa wʌpʌ aŋgui'mʌtʌjcupyit y ja'nde' te' aŋgui'mguy-tyayušej. 
MRK.1.23	Pijche'c nu'cu te' ñe'ta'm wyindʌjcojmo tumʌ te' pʌn ñʌc'ijtʌyupʌ yatzi-espiritu's, y weju'c nʌmu: 
MRK.1.24	Ej mij, Jesús, Nazaret-pʌn, ¿tiya' sunba tʌji'ŋ? ¿Minujatʌjyʌ' nyajca'u? Ʌs ispʌcpa'ʌsmij. Mijte' te' Masanbʌ Pʌn Diojsisñe'. 
MRK.1.25	Pero Jesujsis 'yotoŋwindujcu y ñʌjayu: Numumña y putʌ ñe'co'moc. 
MRK.1.26	Pijche'ca te' yatzipʌ espiritu's yajpitiwijtu te' pʌn. Y maya'aŋ weju'c pujtu ñe'co'moc. 
MRK.1.27	Y mumu pʌn maya'yaju y naquiʌ'aŋwa'quiatʌju ñe'co'mo: ¿Y tiya'sʌ'ŋyʌ' yʌ'šej? ¿Jomepʌ aŋma'yoquiuysʌ'ŋyʌ' yʌ'wʌ? Porque yʌ' pʌ'nis aŋgui'mbapʌšej 'yaŋgui'mba yatzi-espirituta'm y myato'ŋoyjayajpa. 
MRK.1.28	Y jʌnʌjtij copuŋu te' ñe' chamʌtʌjcuy te' Galilea-najsis quiowindzʌmbaše'ŋ.
MRK.1.29	Pijche'ctij tzu'cumu Jesús te' judio'sta'm wyindʌjcojmoc y maŋu Jacobo y Juaŋji'ŋ te' Simo'ŋis y Andrejsis tyʌjcaŋʌ. 
MRK.1.30	Y te' Simo'ŋis myo'ot pijcʌ'ojmo inʌc wi'mñayu ʌŋgu'yojmo. Pijche'ctij chamjayaju Jesús que ca'epʌte'. 
MRK.1.31	Pijche'ca nu'cu tey Jesús y pyʌjcu quiʌ'cʌsi y yajtzu'cumu. Y jʌnʌjtij chajcu te' pijcʌ's y te' yomo's maŋu chʌjcu cʌna'tzʌ'oquiuy ñe'cʌcotoyata'm.
MRK.1.32	Tza'yʌ'ca, tʌ'pu'cande' jama, ñʌminjayaju Jesús mumu jujche'ŋ ca'eta'mbʌ, y te'šejtijque' ñʌc'ijtʌyupʌ yatzipʌ espiritu's. 
MRK.1.33	Pijche'ca mumu te' cumgupyʌn tu'mʌyaju tey puerta'ŋi. 
MRK.1.34	Y yajtzojcu Jesujsis wʌwʌ te' ca'eta'mbʌ, wi'ni eya ca'cu'yʌyajupʌ. Y myacpujtu wʌwʌ yatzita'mbʌ espíritu. Jachi'ya lugar te' yatzi-espirituta'm wa'y ñʌmyaju: Ispʌcpatʌsmij.
MRK.1.35	Y tzu'sa'u Jesús pichpi'chʌcmaj. Tzu'cumu y maŋu ja'itʌnʌmʌmʌy, y tey 'yoto'ŋʌyu Dios. 
MRK.1.36	Y maŋu mye'chaju Simo'ŋis y te' ñe'cʌji'ŋ ijtyajupʌ's. 
MRK.1.37	De que pya'tyaju, ñʌjayaju: Mumu pʌ'nismij nʌ mye'chaju. 
MRK.1.38	Jesujsis ñʌjayaju: Ma'nta'm aŋdometa'mbʌ cumgu'yoyj wa'yʌj ndzamgopu'ŋoquie'tu tey. Porque te'wʌcotoya'ʌjte' minu. 
MRK.1.39	Y tzamgopu'ŋopya inʌc Jesús jujche'ŋ ñe'ta'm wyindʌjcojmo ijtupʌ Galilea-najsojmo. Y myacputpa inʌc te' yatzi-espirituta'm.
MRK.1.40	Pijche'ca quiʌ'minu Jesús tumʌ yatziputzi'ʌyupʌ pʌ'nis. Minu quiujnayu y wya'cjayu y nʌmu: Juca sunbamis, muspamisʌj nyajtzojcu wa'yʌj ŋgowaju. 
MRK.1.41	Y tyo'ya'ŋʌyu Jesujsis te'wʌ. Yajtʌyʌyu te' quiʌ' y pyi'quisu, y ñʌjayu: Sunba'ʌsmij nyajtzojcu wa'mij ŋguiowaju. 
MRK.1.42	Y te'šejtij ñʌjayu y jʌnʌjtij tzojcu te' yatziputzi y cowaju te' pʌn. 
MRK.1.43	Pijche'ctij ñʌjayu Jesujsis: Muspa'mij myaŋu. Y chamna'tzque'tu 
MRK.1.44	y ñʌjayu: Uy ya'iwʌ tzamjay. Pero mawʌ, ma yajquena nwin te' sacerdote que ñchocwa'mij. Y tzi'ʌ te' sacerdote tiyʌ'iwʌ copʌn Dioscotoya aŋgui'mušej Moisés. Te'šej maŋba myujšaju te' pʌ'nis que ŋguiowajumij. 
MRK.1.45	Pero tzu'cumu te' pʌn y yʌmʌc teymʌc chamgopuŋu, y yʌ'wʌ te'wʌ inʌc chamjapya jutz tzojcu. Te'wʌcotoyate' Jesús ja'na inʌc musi tyʌjcʌyu quejuqueju'c te' cumgu'yojmo. Itcʌwʌ'nu wyin ja'itʌnʌmʌmʌy. Y teymʌ inʌc maŋba mye'chaju yʌmʌc teymʌcta'mbʌ pʌ'nis.
MRK.2.1	Y cʌtʌjcu'ca sone jama, tʌjcʌwyʌtzʌjcu Jesús te' Capernaum-gumgu'yojmo, y myujšaju que te'ya ijtu tyʌjcaŋʌ. 
MRK.2.2	Pijche'ctij quiʌtu'mʌyaju wʌwʌta'mbʌ pʌ'nis cosaque'cše'ŋoyj e'tzeyaju inʌc te' puerta'ŋi. Y tey cha'maŋwajayajpa inʌc te' Diojsis chame. 
MRK.2.3	Pijche'ca miñaju pʌnda'm nʌ ñʌmiñajupʌ's tumʌ wocšijpʌ pʌn, macšcu'ŋbʌngʌsi chʌmnʌmiñajupʌ. 
MRK.2.4	Y ja'n inʌc musi ñu'quiaju ijtumʌy Jesús, porque jene e'tzeyaju inʌc. Te'cotoya pyiŋjejtyaju te' tʌjcʌcopac y chʌcjayaju wyo'. Y teymʌc jyʌ'mwanaquiaju te' cape-ʌŋguy ñʌmiñajupʌcʌsi te' wocšijpʌ. 
MRK.2.5	Quienu Jesujsis jutz wʌ'aŋja'moyajpa y ñʌjayu te' wocšijpʌ: Tʌwʌy, nyajcotocoyjapya'ʌs mis ŋgowa.
MRK.2.6	Y tey inʌc pocšaju metza tuca'y aŋgui'mguy-tyayu. Yʌ'ta'mbʌ's nʌ inʌc quipšaju choco'yojmo: 
MRK.2.7	¿Tiyʌcotoyayʌ' yʌ'šej nʌmba yʌ' pʌn? 'Yotowewʌ'ajapya Dios. Ya'iwʌ's ja'n musi yajcotocoyu cowa, juca ja'n Diojsis. 
MRK.2.8	Pijche'ctij ñʌctʌ'yu Jesujsis ñe' choco'yojmo jutz nʌ quipsoyaju ñe'co'mota'm, y ñʌjayaju: ¿Tiyajca'nde' te'šej ŋguipsoytyamba ndzoco'yojmo? 
MRK.2.9	¿Tiya'sʌ'ŋde' más fácil wa'ytyʌ ndzʌjcu, wa'ytyʌ nʌjayu te' wocšijpʌ: Nyajcotocoyjapya'ʌs mis ŋgowa, o wa'ytyʌ nʌjayu: Tenaqui'mʌ, pʌcʌ mis ŋgape-ʌŋguy y ca'ŋʌ? 
MRK.2.10	Te'še'ʌj nʌmu wa'mis mustamu que ʌj, te' Pʌ'nis 'Yune's ijtu'ʌs aŋgui'mʌtʌjcuy najsacopajcʌsi wa'yʌs nyajcotocoyu cowa. Quenwitu'u Jesús y ñʌjayu te' wocšijpʌ: 
MRK.2.11	Ʌsmij nʌjapya: Tenaqui'mʌ, pʌcʌ mis ŋgape-ʌŋguy y mawʌ ndʌjcaŋʌ. 
MRK.2.12	Pijche'ctij tenaqui'mu, pyʌjcu te' quiape-ʌŋguy y tzu'cumu te' wʌwʌta'mbʌ pʌ'nis wyi'naŋdʌjqui. Pijche'ca pa'ŋna ñʌmaya'yaju y myʌja'ŋwʌcotzamyajpa inʌc Dios y nʌmyaju: Nuncamajtʌs jaŋguiendʌ'ʌ yʌ'šej.
MRK.2.13	Y tzu'cumgue'tu Jesús wa'y myaŋu te' ma'ra'acapoyo'mo. Teyma'a wʌwʌta'mbʌ pʌ'nis quiʌ'maŋyaju y tey inʌc 'yaŋmayajpa. 
MRK.2.14	Quiʌtʌcpawini quienu te' Leví, te' Alfeo's 'yune. Tey inʌc pocsu te' mesa'ŋi che'quiajpamʌy inʌc te' cocoyo'oquiuy. Y Jesujsis ñʌjayu: Co'ŋa'ʌj. Tzu'cumu Leví y quio'ŋu.
MRK.2.15	Teymʌ pocsu'c Jesús wa'y quiu'tu te' Levi'is tyʌjcaŋʌ, yʌ'šej tujcu: Sone inʌc ijtyaju tze'coyajpawʌ y eyata'mbʌ cowatzʌqui tumʌpocšajupʌ mesa'ojmo Jesusji'ŋ y te' quiʌ'aŋmayeji'ŋda'm. Y wʌwʌta'mbʌte' inʌc te' quio'ŋyajupʌ's. 
MRK.2.16	Quieñaju'ca te' aŋgui'mguy-tyayu'sta'm y te' fariseo-pʌ'nista'm que nʌ quiu'tu Jesús te' tze'copyawʌji'ŋda'm y eyata'mbʌ cowatzʌquiji'ŋ, quiʌ'aŋwa'cjayaju te' quiʌ'aŋmayeta'm: ¿Tiyajca'nde' cu'tpa y ucpa tze'coyajpawʌji'ŋ y eyata'mbʌ cowatzʌquiji'ŋ? 
MRK.2.17	Te'še'a myatoŋu'c Jesujsis, ñʌjayaju: Ca'eta'mbʌ's šuñajpa tzo'yʌ'opyapʌ y ja'nde' cosa'sata'mbʌ's. Jaminʌ'ʌs me'cha justota'mbʌ, sino que te' cowatzʌquita'mbʌ.
MRK.2.18	Te' Jua'ŋis quiʌ'aŋmayeta'm y te' fariseo'sta'mñe' nʌ inʌc 'yayunatzʌquiaju. Miñaju pʌnda'm y quiʌ'aŋwa'quiaju Jesús: ¿Tiyajca'sʌ'ŋde' ayunatzʌquiajpa te' Jua'ŋis quiʌ'aŋmayeta'm y te'šejtijque' fariseo'sta'mñe', y mis ŋgʌ'aŋmaye ja'n 'yayunatzʌquiay? 
MRK.2.19	Y Jesujsis quiʌ'aŋwa'quiajque'tu: ¿Pyʌcpasʌ'ŋ wa'y 'yayunatzʌquiaju te' 'yaŋbʌquiatʌjupʌ co'tʌjcajcu'yojmo temyaj ijtu'c ñe'cʌji'ŋda'm te' nʌ quio'tʌjcajupʌ pʌn? Temyaj ijtu'c te' nʌ quio'tʌjcajupʌ pʌn, ja'n pyʌqui wa'y 'yayunatzʌquiaju. 
MRK.2.20	Pero te' maŋba miñajupʌ jamo'oyj maŋba jyʌcʌ'u te' nʌ quio'tʌjcajupʌ pʌn, pijche'c maŋba 'yayunatzʌquiaju.
MRK.2.21	Ja'n pyʌqui wa'ytyʌ ŋgojtu pajna'cuy jomepamapʌ peca-pamacʌsi, porque te' jomepʌ pajna'cu'yis chitzpa te' pecawʌ y más mʌja'pa te' chitzi. 
MRK.2.22	Ja'n pyʌqui wa'ytyʌ ŋgojtu pecapʌ nacapojcojmo nʌ šejtzo'tzcʌ'yupʌ vino wa'ytyʌ ŋgoquenu. Juca te'šejtʌ ndzʌcpa, te' nʌ šejtzo'tzcʌ'yupʌ vino's yajpʌŋʌŋba y tzitzpa te' nacapoc. Umbʌ'pa te' vino y tocopya te' nacapoc. Pero más oye wa'ytyʌ ŋgojtu te' nʌ šejtzo'tzcʌ'yupʌ vino jomepʌ nacapojcojmo.
MRK.2.23	Yʌ'šej jeque tujcu cuando nʌ inʌc quiʌtʌjcu Jesús te' trigo-camo'mo sabado-jamo'oyj: Te' quiʌ'aŋmaye'sta'm nʌmʌytyij tyu'ŋajyaju, quitpʌjcʌ'yaju te' trigo-tʌm. 
MRK.2.24	Pijche'ca quiʌ'aŋwa'quiaju te' Jesús te' fariseo'sta'm: ¿Tiyajca' chʌquiajpa sabado-jamo'oyj yajwinducpapʌ tiyʌ te' aŋgui'mgu'yis? 
MRK.2.25	Y Jesujsis 'yaŋdzoŋyaju: ¿Jañdyu'ndamʌtija tiyʌ chʌjcu Davijtis ja'n nʌ pya'tu'c tiyʌ wa'y quiu'tu y nʌ'c yu'u ñe'cʌ y te' ñe'cʌji'ŋ inʌc ijtyajuwʌ? 
MRK.2.26	Tʌjcʌyu David te' Diojsis tyʌjcojmo pijche'c cuando Abiatar inʌc mʌja'ŋbʌ sacerdotete'. Wyi'cu te' pan, Dios inʌc chamdzi'yajpapʌ, y chi'yajque'tu te' ñe'cʌji'ŋ inʌc ijtyajuwʌ. Yajwinducpapʌ tiyʌte' inʌc aŋgui'mgu'yis uy wyi'quiaju yempe'iwʌ's te' pan, porque te'wʌ sacerdote'stijte' inʌc wyi'quiajpa.
MRK.2.27	Y ñʌjayajque'tu Jesujsis te' fariseota'm: Te' sabado-jama pʌngotoyate' quiojtu Diojsis pero jachʌcʌ te' pʌn sabado-jamacotoya. 
MRK.2.28	Te'cotoya ʌj, te' Pʌ'nis 'Yune, sabado-jama'sʌjyʌ' quiomi.
MRK.3.1	Y eyaco naco'oyj tʌjcʌyu Jesús te' judio'sta'm wyindʌjcojmo. Tey inʌc ijtu tumʌ pʌn tʌtzpʌ's inʌc quiʌ'. 
MRK.3.2	Y quiʌ'isʌyajpa inʌc juca yajtzocpa te' sabado-jamo'oyj wa'ytyij ñiwa'cʌyaju. 
MRK.3.3	Pijche'ca Jesujsis ñʌjayu te' pʌn, te' tʌtzpʌ's quiʌ': Tzu'cumʌ y tenaqui'mʌ ñe'ta'm wyi'naŋdʌjqui. 
MRK.3.4	Y ñʌjayaju Jesujsis: ¿Yajwinducpasʌ'ŋ aŋgui'mgu'yis sabado-jamo'oyj wa'ytyʌ ndzʌjcu bien o wa'ytyʌ ndzʌjcu mal? ¿Yajwinducpasʌ'ŋ wa'ytyʌ nyajcotzojcoyu o wa'ytyʌ nyajca'oyu? Yʌ'še'a quiʌ'aŋwa'quiaju'c uma'pʌ'yaju. 
MRK.3.5	Y Jesujsis qui'šca'u'c ñique'nʌpyʌ'yaju te' quiʌne'ŋyajupʌ's, y triste'aju porque nuyuta'mbʌte' choco'yojmo. Pijche'ca ñʌjayu te' pʌn: Yajtʌyʌyʌ mis ŋgʌ'. Y yajtʌyʌyu, y tzojcu te' quiʌ'. 
MRK.3.6	Te'ya tzu'cumyaju'c fariseota'm, maŋu quipsaŋgospo'ʌyaju te' Herodistaji'ŋda'm jutz wa'y yajca'yaju Jesús.
MRK.3.7	Pijche'ca Jesús tzu'cumu, maŋu ma'raŋi te' quiʌ'aŋmayeji'ŋda'm. Y cutzuca'ŋu'c maŋyaju ñe' 'yucaŋgʌ'y te' Galilea-najsojmota'mbʌ y te' Judea-najsojmowʌ. 
MRK.3.8	Y maŋyajque'tu te' Jerusale'ŋojmocta'mbʌ y te' Idumea-najsojmocpʌ y te' Jordaŋ-nʌ'is 'yocwinducta'mbʌ y te' Tiro y Sidoŋ-gumgu'yis quiojambapʌ pʌnda'm. Myatoŋyaju'ca te' mʌja'ŋda'mbʌ tiyʌ chʌjcuwʌ Jesujsis, quiʌ'maŋyaju wʌwʌta'mbʌ pʌ'nis. 
MRK.3.9	Jesujsis ñʌjayaju te' quiʌ'aŋmayeta'm: Wa'yʌj jana me'ctochʌquiaju wʌwʌta'mbʌ pʌ'nis, tomec nimejcʌyupʌ ya'itʌ te' barco. 
MRK.3.10	Y tzoquiaju'ca wʌwʌ pʌn, mumu inʌc ñe'cʌ ñite'tzʌyajpa jujche'ŋ ca'cu'yʌyajupʌ's y pyi'qui'šajpa inʌc. 
MRK.3.11	Cuando quieñajpa inʌc yatzi-espiritu'sta'm te' Jesús, cutcʌne'quiaju ñe' wyi'na'ŋoyj. Y weju'c inʌc nʌmyajpa: Mijte' te' Diojsis 'Yune. 
MRK.3.12	Pero ñe'cʌ's 'yotoŋjayajpa inʌc y 'yaŋgui'myajpa inʌc uy quiotzamyaju ñe'cʌ.
MRK.3.13	Pijche'ca qui'mu Jesús te' pu'mnacʌsi, y wyejtu'mʌyaju iwʌta'm sunu quiopiwʌ y quiʌ'miñaju ñe'cʌ'sta'm. 
MRK.3.14	Y quiojtu Jesujsis macwʌstʌjca'y pʌn wa'y ijtyaju ñe'cʌji'ŋ, y wa'y quiʌ'wejyaju wa'y chamgopu'ŋoyaju. 
MRK.3.15	Chi'yaju aŋgui'mʌtʌjcuy wa'y yajtzoquiaju te' ca'eta'mbʌ, y wa'y myacpujtyaju te' yatzita'mbʌ espíritu. 
MRK.3.16	Yʌ'ta'mbʌte' te' macwʌstʌjca'pyʌ pʌn: Simón, te' quiotjaquie'tupʌ's ñʌy Pedro, 
MRK.3.17	te' Jacobo y te' pyotzoji'ŋ Juan, Zebedeo's 'yuneta'm. Yʌ'ta'mbʌ Jesujsis quiotjayajque'tu ñʌy Boanerges, sunbate' ñʌmu, quiwaŋda'mbʌ's itcuy jujcha' aŋjʌquiʌ'. 
MRK.3.18	Y te' eyata'mbʌ's ñʌy: Te' Andrés y te' Felipe, te' Bartolomé y te' Mateo, te' Tomás y te' Jacobo, Alfeo's 'yune, y te' Tadeo, y Simón te' Zelotista'sta'm tyʌwʌ, 
MRK.3.19	y Judas Iscariote, te' chi'oquia'upʌ's Jesús. Y maŋyaju tyʌjcoyj.
MRK.3.20	Tumnacacʌsi wʌwʌ pʌn miñajque'tu hasta ja'na inʌc chi'yay lugar wa'y quiu'tyaju Jesús y ñe'cʌji'ŋ ijtyajuwʌ. 
MRK.3.21	Pijche'ca myatoŋyaju te' Jesujsis 'yamigo'sta'm que tey inʌc ijtu Jesús. Maŋyaju wa'y ñuctzʌ'yaju porque nʌ inʌc ñʌmyaju pʌnda'm que co'sawapʌte'.
MRK.3.22	Te' Jerusale'ŋojmoc wanaquiajuwʌ aŋgui'mguy-tyayuta'm nʌmyajpa inʌc: Yʌ' Jesús ñʌc'ijtʌyupʌyʌ' Beelzebu'is y myacputpa yatzita'mbʌ espíritu te' yatzita'mbʌ espiritu's quiowi'napit, te' ñʌjayajpapʌ Beelzebú. 
MRK.3.23	Pijche'ca Jesujsis wyejyaju te' pʌnda'm y 'yoto'ŋʌyaju comparacioŋbit. Nʌmu: ¿Jutza' muspa Satanajsis myacpujtu te' ñe' quio'aŋgui'moyeta'm? 
MRK.3.24	Y juca tumʌco gobierno'ojmota'mbʌ quipyajpa ñe'co'mo, ja'n musi itjojcʌtʌjcu ʌ' gobierno. 
MRK.3.25	Y juca tumʌco tʌjcoyj ijtyajupʌ quipyajpa ñe'co'mo, ja'n musi itjojcʌtʌquiaju. 
MRK.3.26	Y juca inʌc te' Satanajsis ñʌquijpa te' ñe' quio'aŋgui'moyeta'm, ñe'te' 'yaŋgui'mʌtʌjcuy nʌ wye'nbʌ'u. Te'šej ja'n musi itjojcʌtʌjcu sino yajpa.
MRK.3.27	Juca iwʌ sunba tyʌjcʌyu te' pʌmi'ʌyupʌ pʌ'nis tyʌjcojmo wa'y maŋu ñinu'mu, ijtupʌte' pyena wa'y myo'csu wina wa'y mujsu ñinu'mu.
MRK.3.28	Wiyuŋše'ʌsmij ndzamjaytyamba: Diojsis yajcotocopya mumu cowa pʌ'nista'mñe', y te'šejtijque' mumu otowewʌ'ajcuy yempejutzpʌ. 
MRK.3.29	Pero iwʌ's 'yotowewʌ'ajayajpa te' Espíritu Santo, nunca ja'n maŋu yajcotocoyjayu Diojsis, porque te'šejpʌ cowapa'tcuy ja'na yajujche'c jyʌcʌ'i. 
MRK.3.30	Yʌ'šej chamu Jesujsis porque nʌ inʌc ñʌmyaju: Yʌ'wʌ ñʌc'ijtʌyupʌyʌ' yatzipʌ espiritu's.
MRK.3.31	Pijche'ca miñaju te' Jesujsis pyotzota'm y te' ñanaj, y fuera'ojmoc ijtyaju'c, quiʌ'wejyaju iwʌ's wa'y wyeju Jesús. 
MRK.3.32	Y te' wʌwʌta'mbʌ pʌ'nis ñe'ca'ŋi pocšajuwʌ's ñʌjayaju: Fuera'ojmoc ijtu mis nanaj y mis mbotzota'm. Nʌmij mye'chaju. 
MRK.3.33	Aŋdzoŋu ñe'cʌ y ñʌjayaju te' pʌnda'm: ¿Iwa'nde' ʌs nanaj y ʌs mbotzota'm? 
MRK.3.34	Y ñique'nʌyaju Jesujsis te' tey pocšajuwʌ ñe'ca'ŋi y nʌmu: Yʌ'ta'mbʌyʌ' ʌs nanaj y ʌs mbotzota'm. 
MRK.3.35	Porque iwʌ's chʌquiajpa te' Diojsis šu'noquiuy, te'wʌte' ʌs mbotzota'm y ʌs nanaj.
MRK.4.1	Eyaco naco'oyj aŋma'yoquiʌ'yu Jesús te' ma'ra'acapoyo'mo. Y quiʌtu'mʌyaju ñe'cʌ wʌwʌta'mbʌ pʌ'nis cosaque'cše'ŋoyj ñe'cʌ tʌjcʌyu te' barco'ojmo te' ma'rojmo ijtuwʌ y tey maŋu pyocsu. Y te' pʌ'nʌputzi tzʌ'yaju te' ma'ra'acapoyo'mo. 
MRK.4.2	Soneta'mbʌ tiyʌ 'yaŋmayaju Jesujsis comparacioŋbit y te' 'yaŋma'yoquiu'yojmo ñʌjayaju:
MRK.4.3	Matoŋdamʌ. Ijtu inʌc tumʌ pʌn. Tzu'cumu wa'y maŋu pyuŋu tʌmbu tajyʌ'sumʌy nas. 
MRK.4.4	Y nʌ'c pyuŋu te' tʌmbu, wene cuñaju tuŋgʌsi y paloma's minu jyu'quiaju. 
MRK.4.5	Y wene cuñaju ijtumʌy tzeya-nas tza'cʌsi. Jʌnʌjtij nayu, porque ja'n inʌc tyiŋdiŋ te' nas. 
MRK.4.6	Pero piju'cande' jama, pyoŋga'u y tʌjtzu porque jawyatzipʌquia oye. 
MRK.4.7	Y wene cuñaju apijtojmo y ye'ŋu te' apitta'm y yajsu'csca'pʌ'u y jatyʌ'ma. 
MRK.4.8	Y te' cuñajque'tupʌ oyepʌ najsojmo, yʌ'ta'mbʌ tzoquiaju y ye'ŋyaju y chʌquiaju tʌm. Wenepʌ's chʌquiaju tʌm ips-co-mac, y wenepʌ's chʌquiaju tuqui's y wenepʌ's chʌquiaju mojsi's. 
MRK.4.9	Pijche'ca ñʌjayaju Jesujsis: Iwʌ's ijtu quiowita'm wa'y myatoŋyaju, yajcʌmato'ŋʌya'ʌj.
MRK.4.10	Maŋu'ca te' pʌ'nʌputzi, quiʌ'aŋwa'quiaju te' Jesusji'ŋ ijtyajuwʌ's y te' macwʌstʌjcʌ'pyʌ quiʌ'aŋmaye's: ¿Jutzasʌ'ŋde' sunba ñʌmu te' comparación? 
MRK.4.11	Y Jesujsis ñʌjayaju: Diojsismij nyajmustamba te' jayajqueyapʌ tiyʌta'm winata'mbʌ tiempo'ojmo, te' chambapʌ's jutz aŋgui'mba ñe'cʌ. Pero te' eyata'mbʌ pʌngotoya mumu ʌs ndzamba comparacioŋbit. 
MRK.4.12	Te'cotoya ñempe quieña, ja'n quie'nʌyay y ñempe myatoŋya, ja'n ñʌctʌ'yay wa'y quiacpʌ'yaju chocoy wa'y quiotocoyaju quiowa.
MRK.4.13	Y ñʌjayaju Jesujsis: ¿Juca ja'nmis nʌctʌ'ytyame yʌ' comparación, jutza' mis maŋba nʌctʌ'ytyamu mumuta'mbʌ comparación? 
MRK.4.14	Te' pyuŋbapʌ's tʌmbu, te'wʌte' te' chamgopuŋbapʌ's te' tzame. 
MRK.4.15	Te' tʌmbu cuñajuwʌ tuŋgʌsi, yʌ'wʌte' te' pʌnda'm iwʌ'sta'mis choco'yojmo nu'cu te' tzame myatoŋyaju'c. Y jʌnʌjtij minba Satanás, yajʌcʌ'pa te' tzame tʌjcʌyupʌ choco'yojmo. 
MRK.4.16	Te' tʌmbu cuñajuwʌ ijtumʌy tzeya-nas tza'cʌsi, yʌ'wʌte' te' pʌnda'm myatoŋyajpapʌ's te' tzame y jʌ'nʌjʌ'nʌ pyʌjcʌchoŋyajpa y ñʌ'omyajpa. 
MRK.4.17	Pero te' choco'yojmota'm ja'n wyatzipʌqui te' tzame, te'cotoya uša'ŋ horacotoyatij wyʌ'aŋjamyajpa. Quiengʌ'yajpa'c toya o qui'nisoquiuy te' Diojsis chamecotoya, pijche'ctij ja'na šuñay, y chaquiajpa. 
MRK.4.18	Te' tʌmbu cuñajuwʌ apijtojmo, yʌ'wʌte' te' pʌnda'm myatoŋyajpapʌ's te' tzame, 
MRK.4.19	pero quipšajpa najsacopajcʌsipʌ yosjojcʌtʌjcuy, y ñʌ'omyajpa itʌpa'tcuy y ñi'aŋsuñajpa sone eyata'mbʌ tiyʌ. Y yʌ'šejta'mbʌ tiyʌ's yajambʌ'yajpa te' tzame choco'yojmo y ja'na tyʌ'may. 
MRK.4.20	Te' tʌmbu cuñajuwʌ oyepʌ najsojmo, yʌ'wʌte' te' pʌnda'm myatoŋyajpapʌ's te' tzame y tyumʌtzocoy pyʌjcʌchoŋyajpa. Watzipʌcpa te' tzame y wenepʌ's chʌquiajpa ips-co-mac, y wenepʌ's tuqui's y wenepʌ's mojsi's.
MRK.4.21	Quiʌ'aŋwa'quiajque'tu Jesujsis: ¿Ijtusʌ'ŋ ño'papʌ's sʌ'ŋgʌ' wa'y ñimucsʌyu tzicapit o wa'y quiojtu ʌŋguquiʌ'mʌ? ¿Ja'nsʌ'ŋde' wa'y quiojtu sʌ'ŋgʌ'-cotcuquiʌsi? 
MRK.4.22	Mumu nu'mdijpʌ tiyʌ maŋba quieju y tiyʌta'm cʌwʌ'nu maŋba myujšaju. 
MRK.4.23	Iwʌ's ijtu quiowita'm wa'y myatoŋyaju, yajcʌmato'ŋʌya'ʌj.
MRK.4.24	Nʌjayajque'tu: Coquendamʌ cuenta tiyʌ mis matoŋdamba. Tiyʌ mis mu'ctamba ne'cʌ, te'wʌtijmij maŋba myu'cjatʌtaŋgue'tu. Y iwʌ's myatoŋba te' tzame ʌs ndzambapʌ, Diojsis maŋba myu'ctzi'a'ŋʌyu. 
MRK.4.25	Iwʌ's myatoŋba te' tzame y pyʌjcʌchoŋba, maŋba 'yaŋmaya'ŋʌyu, y iwʌ's myatoŋba te' tzame y ja'n šʌ'mjay chocoy, maŋba jyambʌ'u myatoŋuše'ŋ.
MRK.4.26	Nʌmgue'tu Jesús: Te' Diojsis 'yaŋgui'mʌtʌjcuy yʌšejpʌte': Tʌmbuše'ʌs utzpa, pʌ'nis pyuŋupʌ tajyʌ'supʌ najsojmo. 
MRK.4.27	Y te' pʌn maŋba 'yʌŋu tzu'cʌsi, y jo'pit sa'pa, y te' tʌmbu napya y ye'ŋba y ñe'cʌ's ja'n myusi jutz. 
MRK.4.28	Te' nas ñe'cʌtij yospa wa'y chʌjcu tʌm, wina yajwo'mbutpa te' tʌmbu, pijche'ca yajpo'pa y jʌsa'ca sinanba te' pyuj pyuŋgujcʌsi. 
MRK.4.29	Cʌŋu'ca te' tʌm, pijche'ca quiʌ'weyatʌjyajpa coyosa wa'y jyactu'mʌyaju porque nu'cwa'nde' te' cosecha.
MRK.4.30	Y nʌmgue'tu Jesús: ¿Tiyʌpi'tandʌ utztʌ'pa te' Diojsis 'yaŋgui'mʌtʌjcuy? ¿Jutipʌ comparacioŋbi'tandʌ utztʌ'pa? 
MRK.4.31	Y'ʌ'šejpʌte' jujcha' mostaza-tʌmbu ñijpupʌ te' pʌ'nis te' tajyʌ'supʌ najsojmo. Y yʌ'wʌte' te' tʌmbu más chʌlʌcspʌ mumupo'mo najsacopajcʌsi. 
MRK.4.32	Y nayu'ca, ye'ŋba y más mʌja'pa que ja'nde' eyata'mbʌ nipi. Mʌja'pa te' 'yaŋmaŋ muspa'cše'ŋoyj chʌquiaju ño'se te' sitityajpapʌ paloma's te' 'yaŋmaŋgʌsita'm.
MRK.4.33	Te' šejtijque' wʌwʌta'mbʌ comparacioŋbit cha'maŋwajayajpa inʌc Jesujsis te' Diojsis chame hasta muspaše'ŋ ñʌctʌ'yaju. 
MRK.4.34	Mumutiyʌ inʌc comparacioŋbit chamjayajpa. Y ñaytyumʌ ijtu'c te' quiʌ'aŋmayeji'ŋda'm cha'maŋwajpʌ'jayaju te' comparación.
MRK.4.35	Tza'yʌ'ca te' pijche'cpʌ jama, ñʌjayaju te' quiʌ'aŋmaye: Jacta'mitʌy te' ma'ra'ocwinduc. 
MRK.4.36	Y te' quiʌ'aŋmaye'sta'm 'yoto'ŋʌchaquiaju te' wʌwʌ pʌn. Y te' ijtumʌytyij te' barco'ojmo ñʌtzu'cumyaju Jesús. Y te'šejtijque' maŋyajque'tu eyata'mbʌ barco. 
MRK.4.37	Pijche'ca minu pyoyu te' sawa na'chaŋbʌ. Nʌ inʌc tyepstʌjcʌyu te' nʌ' te' barco'ojmo hasta nʌwa' inʌc jyo'ʌyu nʌ'pit. 
MRK.4.38	Y Jesús ʌŋu inʌc tʌŋgʌscʌsi te' barco's tuy'tzojmo. Pijche'ca yajsa'yaju quiʌ'aŋmaye'sta'm y ñʌjayaju: ¿Maestro, ja'nja mbʌcjay maya'cuy que matʌ sucsca'tamu? 
MRK.4.39	Pijche'ca sa'u, 'yotoŋjayu te' sawa y ñʌjayu te' mar: Numumña. Y sʌ'mgʌne'cu te' sawa y numumgʌñe'cʌnʌmu. 
MRK.4.40	Y ñʌjayaju te' quiʌ'aŋmaye: ¿Tiyajca'nde' ña'tztamba? ¿Ja'nja nwyʌ'aŋja'moytyame? 
MRK.4.41	Y jene nʌ inʌc ña'chaju. Nañʌmjayatʌju: ¿Iwa' jequeyʌ' yʌ'wa, hasta wa'y sawa's y ma'ris wa'y myato'ŋoyjayaju?
MRK.5.1	Y nu'quiaju te' Gadara-najsojmo, te' ma'ra'ocwinduc ijtupʌ. 
MRK.5.2	Pujtu Jesús te' barco'ojmoc y pijche'ctij quiʌ'minu tumʌ te' pʌ'nis ñʌc'ijtʌyupʌ yatzipʌ espiritu's. Yʌ' pʌn tzu'cumu ijtyajumʌy ca'uwʌ tza'tʌc. 
MRK.5.3	Teymʌte' inʌc itcuy ijtyajumʌy ca'uwʌ tza'tʌc. Y pʌ'nista'm ja'na inʌc musi ši'ñaju cadenapit. 
MRK.5.4	Sone naca'nde' ši'njayajtʌ'u ñe'ŋbac tʌ'ŋgupyit y te' quiʌ' cadenapit, pero te' cadena y tʌ'ŋguy tyucjacjacwʌyu yʌ' pʌ'nis. Ya'iwʌ's inʌc ja'n pyʌmicospa'tʌy. 
MRK.5.5	Y tzu'ji'ŋ y jamaji'ŋ inʌc witpa. Paqui inʌc nʌ wyeju pu'mnacʌsi y ijtyajumʌy ca'uwʌ tza'tʌc. Teymʌ inʌc jyactochʌcpa wyin tza'pit. 
MRK.5.6	Quienu'ctij Jesús ya'amyʌctij, quiʌ'minu y minu quiujnayu ñe' wyi'na'ŋoyj. 
MRK.5.7	Y weju'c nʌmu: ¿Tiya' sunba ʌji'ŋ, Jesús, te' tzajpojmo ijtupʌ Diojsis 'Yune? Nwa'cjapya'ʌsmij Diojsis ñʌquiʌsi: U'yʌj yajtoyapʌqui. 
MRK.5.8	Te'šej nʌmu porque 'yaŋgui'mu Jesujsis ñʌjayu'c: Yatzi-espiritu, putʌ yʌ' pʌ'nojmoc. 
MRK.5.9	Y quiʌ'aŋwa'cu Jesujsis y ñʌjayu: ¿Iwa' mis nʌy? Pijche'ca ñe'cʌ aŋdzoŋu: Legio'ŋʌsyʌ' nʌy, porque wʌwʌpʌ tʌjyʌ'. 
MRK.5.10	Y te' pʌ'nis wya'cjapya inʌc Jesús y nʌmu: Uy cʌ'wejyay te' yatzi-espirituta'm eyaco luga'rojmo.
MRK.5.11	Tey inʌc cutzunayaju te' pu'mnacʌsi wʌwʌta'mbʌ yoyaj nʌ quiʌ'šajupʌ's mu'c. 
MRK.5.12	Wya'cjayaju Jesús te' yatzita'mbʌ espiritu's y nʌmyaju: Cʌ'weyatʌj wa'ytyʌj maŋu ijtyajumʌy te' yoyaj y tzi'ʌtʌj lugar wa'ytyʌj ndʌjcʌyu te'ta'mbʌ'ojmo. 
MRK.5.13	Pijche'ctij Jesujsis chi'yaju lugar. Pujtyaju te' yatzita'mbʌ espíritu te' pʌ'nojmoc y tʌjcʌyaju te' yoya'ojmota'm. Y te' cutzunayajupʌ yoyaj pochu'cumyaju y tyʌŋgomʌ'ñaju wyin ma'rojmo, y tey sucsca'pʌ'yaju. Metza milše'ŋoyjtya'mbʌte' inʌc te' yoyaj.
MRK.5.14	Y te' yoyaj-coque'noyeta'm poyaju, y maŋu chamyaju te' cumgu'yojmo y te' ribera'ojmo. Pijche'ca tzu'cumyaju te' cumgupyʌn wa'y maŋu quieñaju tiyʌte' tujcu. 
MRK.5.15	Quiʌ'miñaju te' Jesús y quieñaju te' pʌn. Yʌ' pʌn ñʌc'ijtʌyupʌ inʌc aŋba'te yatzi-espiritu's, te' yajtoyapʌcpapʌ inʌc te' oc'isoye's. Te'ya inʌc pocsu y yamwa'nde' pyama, y oya'nde' quipsoquiuy. Y mumu na'chaju. 
MRK.5.16	Y te' quieñajupʌ's tiyʌ te' quiʌtʌcjayu te' pʌn ñʌc'ijtʌyupʌ inʌc te' yatzi-espiritu's, y jutz tyʌŋgomʌ'ñaju wyin ma'rojmo te' yoya'sta'm, maŋu chamjayaju te' eyata'mbʌ pʌn. 
MRK.5.17	Pijche'ca te' pʌ'nista'm ñʌmgʌ'yjayaju Jesús wa'y chu'cumu tey ñe'ta'm ñajsoyj.
MRK.5.18	Nʌ'c tyʌjcʌyu Jesús barco'ojmo, minu te' pʌn te' ñʌc'ijtʌyupʌ inʌc yatzi-espiritu's. Minu ñʌjayu Jesús: Sunba'ʌj maŋu miji'ŋ. 
MRK.5.19	Pero Jesujsis jachi'ʌ lugar, y ñʌjayu: Mawʌ ndʌjcaŋʌ y ma nʌtzamya amigota'm jutz maya'aŋda'mbʌ tiyʌ chʌjcu Ngomi Diojsis mijcotoya y jutzmij ñdyo'ya'ŋʌyu wa'mij nyajtzojcu. 
MRK.5.20	Maŋu te' pʌn y chamgopuŋgʌ'yu te' maya'aŋda'mbʌ tiyʌ chʌjcupʌ Jesujsis ñe'cʌcʌsi. Yʌ'šej chʌjcu te' pʌ'nis te' tepyʌ najsoyj ijtyajumʌy Decapolijsojmopʌ cumguytya'm. Y mumu maya'yaju.
MRK.5.21	Jajque'tu Jesús te' ma'ra'ocwinduc te' barco'ojmo. Y tey quiʌtu'mʌyaju ñe'cʌ wʌwʌ pʌ'nis te' ma'ra'acapoyo'mo. 
MRK.5.22	Y minu tumʌ te' judio'sta'm wyindʌc-cowi'na, ñʌjayajpapʌ Jairo. Quienu'ca Jesús, minu quiutcʌne'cu ñe' ñe'ŋbajcʌ'y. 
MRK.5.23	Y wya'cu Jesuscʌsi y nʌmu: Nʌwa' quia'u ʌs nyomo-une. Señor, minʌ cota ŋgʌ' ñe'cʌcʌsi wa'y chojcu y wa'y quiengue'tumaj. 
MRK.5.24	Pijche'ca maŋu Jesús ñe'cʌji'ŋ, y wʌwʌ pʌngucmʌ inʌc nʌ myaŋu. Te'cotoya mye'quiajpa inʌc.
MRK.5.25	Y tey inʌc nʌ myaŋu tumʌ yomo macwʌstʌjca'y ame'a inʌc na'chaŋ quienmenepapʌ's pyoyaj-ca'cuy. 
MRK.5.26	Y jene quienu'cande' toya soneta'mbʌ tzo'yʌ'oyajpapʌcʌsi y tyacsnima'ʌpyʌ'u'cande' wyin wa'ytyij chʌjcu tumin, ja'yoya'ʌ sino que nʌ inʌc jyʌ'mʌyu te' quia'cuy. 
MRK.5.27	Myatoŋu te' yomo's te' Jesujsis chamʌtʌjcuy y quiʌnu'cʌyu 'yucaŋgʌ'mʌc te' wʌwʌta'mbʌ pʌ'nojmo y pyi'quisjayu te' pyama. 
MRK.5.28	Porque nʌmu choco'yojmo: Juca na' mbi'quisjapyati'ʌs te' pyama, tzocpa'ʌj. 
MRK.5.29	Pyi'quisu, y jʌnʌjtij cowanajcaŋjeju te' ñʌ'pinbit, y 'yaŋjamu te' yomo's que tzocwa'nde' quia'cuy yacsnutzʌcpapʌ's. 
MRK.5.30	Pijche'ctij 'yaŋjamu Jesujsis que pujtu isaŋwʌ'ajcuy ñe'co'moc. Quenwitu'u te' wʌwʌ pʌ'nojmo y nʌmu: ¿Iwʌ'sja jequeyʌ' pyi'quisjayu ʌs mbama? 
MRK.5.31	Ñʌjayaju te' quiʌ'aŋmaye'sta'm: Wʌwʌ pʌ'nismij nʌ mye'quiaju y mij ñʌmbamij: ¿Iwʌ'sa'mʌjte' pi'quisu? 
MRK.5.32	Y ñe'cʌ's quienme'tzu iwʌ'ste' pyi'quisu. 
MRK.5.33	Como te' yomo's myuspa inʌc que pyi'quisu'c tzojcu te' quia'cuy, na'tzisʌtʌjtu'c maŋu quiutcʌne'cu Jesujsis wyi'na'ŋoyj y chamu mumu te' quiʌtʌcjayupʌ tiyʌ. 
MRK.5.34	Y ñe'cʌ's ñʌjayu: Tʌwʌy, mis nwʌ'aŋjamgupyit ñchojcumij. Sʌ'mnayu'c mawʌ. Jʌcʌwa'a mis ŋga'cuy.
MRK.5.35	Teytyij nʌ 'yoto'ŋʌyu'c Jesujsis te' yomo, miñaju pʌnda'm te' Jairo's tyʌjcaŋʌc. Minu ñʌjayaju te' Jairo, te' windʌc-cowi'na: Ca'uwa'nde' mis nyomo-une. ¿Tiyʌcotoyʌ molestatzʌcpamaj te' Maestro? 
MRK.5.36	Jesujsis myatoŋu tiyʌ nʌ chamjayaju te' Jairo, y ñʌjayu: Uy pʌcjay maya'cuy, más que wʌ'aŋja'moya'. 
MRK.5.37	Y jachi'ʌ lugar Jesujsis uy myaŋu ya'iwʌ ñe'cʌji'ŋ sino que te' Pedro, y Jacobo y te' Jacobo's pyotzo Juan. 
MRK.5.38	Y minu Jesús te' windʌc-cowi'na's tyʌjcaŋʌ. Quienu jutz nʌ 'ya'wiyaju, nʌ inʌc quiojʌyaju y jene wejyajpa inʌc. 
MRK.5.39	Tʌjcʌyu y ñʌjayaju: ¿Tiyʌcotoya'yʌ' jene 'ya'witamba y njyʌytyamba? Yʌ' yomo-une jaquia'ʌpʌyʌ' sino que ʌŋupʌtijyʌ'. 
MRK.5.40	Y quiʌsijcʌyaju Jesús. Pero ñe'cʌ's myacputpʌ'yaju fuera'ojmoc. Pijche'ca pyʌjcu Jesujsis te' yomo-une's tyataj y ñanaj, y te' ñe'cʌji'ŋ ijtyajuwʌ, y tʌjcʌyu ijtumʌy te' ca'upʌ yomo-une. 
MRK.5.41	Pyʌjcu te' yomo-une quiʌ'cʌsi y ñʌjayu: Talita cumi, nʌte' ñʌjayu: Yomo-une, ʌsmij nʌjapya, tzu'cumʌ. 
MRK.5.42	Pijche'ctij te' yomo-une tzu'cumu y ca'ŋu. Y macwʌstʌjca'y amepʌte' inʌc. Y jene maya'yaju. 
MRK.5.43	Pero Jesujsis 'yaŋgui'myaju uy ya'iwʌ chamjayaju tiyʌte' tujcu. Y ñʌjayajque'tu wa'y chi'yaju cu'tcuy te' yomo-une.
MRK.6.1	Tzu'cumu tey te' Jesús y minu ñe' ñajsojmo y te' quiʌ'aŋmaye maŋyajque'tu ñe'cʌji'ŋ. 
MRK.6.2	Nu'cu'ca te' sabado-jama, aŋma'yoquiʌ'yu te' judio'sta'm wyindʌjcojmo. Y myatoŋyaju te' wʌwʌta'mbʌ pʌ'nis y ñʌmaya'yaju. Y nʌmyaju: ¿Juta' jeque 'yaŋmayu yʌ'wʌ's yʌ'šejpʌ quipsoquiuy? ¿Y juta' jeque pyʌjcu yʌ'šejpʌ mujsoquiuy? ¿Y jutzayʌ' yʌ' isaŋwʌ'ajcuy ñe' quiʌ'pit tujcupʌ? 
MRK.6.3	¿Ja'njate' yʌ'wʌ te' cuytyayu, te' Maria's 'yune? ¿Ja'njate' yʌ'wʌ's pyotzota'm Jacobo, José, Judas y Simón? ¿Y ja'njate' yʌytya'mbʌ iti mumu te' yomojta'mbʌ pyotzo? Y japyʌjcʌchoŋya. 
MRK.6.4	Pero Jesujsis ñʌjayaju: Mumu tza'maŋwa'oye wyʌcotzamyajpa, pero ja'n ñe' ñajsojmo, ni tyʌwʌ'ojmo ni tyʌjcaŋʌ. 
MRK.6.5	Y Jesujsis jachʌcʌ tey te' isaŋwʌ'ajcuy. Metza tuca'y ca'eta'mbʌcʌsitij quiojtu te' quiʌ' y yajtzoquiaju. 
MRK.6.6	Y maya'u Jesús porque jawyʌ'aŋjamya tey. Y wittʌjcʌyu te' chics cumgu'yojmo, y teymʌ maŋu 'yaŋma'yoyu.
MRK.6.7	Y wyejtu'mʌyaju Jesujsis te' macwʌstʌjca'ytya'mbʌ quiʌ'aŋmaye y yajmaŋyaju metza metza. Y chi'yaju aŋgui'mʌtʌjcuy wa'y myacpujtyaju te' yatzita'mbʌ espíritu. 
MRK.6.8	'Yaŋgui'myaju Jesujsis wa'y ñʌmaŋyaju na' cuytyacustij, y uy ñʌmaŋyaju tu'ŋojmocotoya ni nuti, ni ane, ni tumin chuño'mo. 
MRK.6.9	Pero wa'y yamyaju wyacasnaca, y uy ñʌmaŋyaju yamwingʌšoj. 
MRK.6.10	Ñʌjayajque'tu: Jutipʌ tʌjcojmomij ñdyʌjcʌytyamba, tey tzʌ'ytyamʌ, uy cacpʌ'tame ŋgojejcuy hasta que ñchu'cumdambamij tey. 
MRK.6.11	Y jutʌpʌ cumgu'yojmomij ja'n mbyʌjcʌchowatʌjtame ni ja'nmij ŋguiʌmato'ŋʌtʌjtame, nʌ'camij ñchu'cumdamu, copuptamʌ mis ne'ŋbajcʌsipʌ po'yo. Te'šej mis nyajqueñajpa que ñe'cʌ's ijtyaju quiowa porque ja'n pyʌjcʌchoŋyay te' Diojsis chame. Wiyuŋše'ʌsmij ndzamjaytyamba que más maŋba tyo'ya'ŋʌyatʌju te' cʌme'tzoquiuy jamo'oyj te' Sodoma y Gomorra-cumgu'yojmota'mbʌ que ja'nde' tepyʌ cumgu'yoyj te' jambyʌjcʌchowatʌjtamʌmij. 
MRK.6.12	Tzu'cumyaju te' cʌ'aŋmayeta'm, maŋu chamgopuŋyaju wa'y quipswitu'yaju te' pʌnda'm. 
MRK.6.13	Y myacpujtyaju wʌwʌ te' yatzita'mbʌ espíritu, y jyajšaju te' ca'eta'mbʌ pʌn aceitepit y yajtzoquiaju.
MRK.6.14	Y myujsu rey Herodejsis jutz inʌc wyʌcotzamyajpa te' Jesús porque yʌmʌc teymʌc inʌc chamjayajpa ñe' ñʌy. Y nʌmu Herodes: Yʌ'wʌ Juan Bautistayʌ' winsa'u ca'yajupʌ'ojmoc y te'cotoyate' nʌ chʌjcu isaŋwʌ'ajcuy. 
MRK.6.15	Ijtu inʌc nʌmyajpapʌ: Eliaste'. Y eyata'mbʌ nʌmyaju: Iwʌjutipʌ tza'maŋwa'oyete', te' winata'mbʌšej. 
MRK.6.16	Myujsu Herodejsis yʌ'šej, y nʌmu: Yʌ'wʌte' te' Juan, te' nyajcopajcotʌcsʌtʌjupʌ'ʌs, te'wʌyʌ' winsa'u te' ca'yajupʌ'ojmoc.
MRK.6.17	Porque ñe'cʌ rey Herodejsis yajnucʌtʌju wina te' Juan y quiojtyaju preso'mo. Herodejsiste' inʌc pyotzo te' Felipe, y yʌ' Felipe'ste' inʌc yomo te' Herodías. Yʌ' yomo'ste' te'šej wya'cu, 
MRK.6.18	porque ñʌjapya inʌc Herodes te' Jua'ŋis: Yajwinducpa te' aŋgui'mgu'yis wa'mis nʌ'itjayu mis mbotzo's yomo. 
MRK.6.19	Y Herodiajsis nʌ inʌc qui'nisu Juan y sunba inʌc yajyajca'ʌtʌju, pero japya'tʌ jutz wa'y chʌjcu. 
MRK.6.20	Porque te' rey Herodejsis respetatzʌcpa inʌc te' Juan porque myuspa inʌc que justo y masanbʌ pʌnde' inʌc. Te'cotoya quioquenu uy inʌc yacsnutzʌquiaju. Sa'sa inʌc quiʌmato'ŋʌpya Juan te' Herodejsis, pero metza'u quipsoquiuy.
MRK.6.21	Tzʌquišej tujcu Herodiascotoya pijche'cta'm quiosʌ'ŋajayaju rey Herodejsis pyʌ'najcuy-jyama. Te' sʌ'ŋoyj nʌ tyumʌcu'tyaju'c Herodejsis quiowi'nata'm, y te' mʌja'ŋda'mbʌ capitán y te' aŋgui'myajpapʌ Galilea-najsojmo, 
MRK.6.22	pijche'ca tey tʌjcʌyu te' Herodiajsis yomojpʌ 'yune, maŋu 'yejtzu. Y ñʌ'o'maŋgʌtʌjcu Herodejsis y te' tey inʌc ijtyajupʌ's ñe'cʌji'ŋ te' mesa'ojmo. Y te' re'yis ñʌjayu te' papiñomo: Wa'cja'ʌj tiyʌ mis sunba, y ndzi'pa'ʌsmij. 
MRK.6.23	Y chamdzi'u Diojsis ñʌquiʌsi: Tiyʌtij misʌj nwa'cja, ndzi'pa'ʌsmij, hasta cucwene aŋgui'mbaše'ŋʌj. 
MRK.6.24	Pijche'ca tzu'cumu te' papiñomo, maŋu chamjayu ñanaj: ¿Tiya'mʌs nwa'cpa? Y te' ñana's 'yaŋgui'mu: Wa'cja te' Juan Bautista's quiopac. 
MRK.6.25	Pijche'cande' papiñomo jʌnʌjtij tʌjcʌyu ijtumʌy te' rey y ñʌjayu: Sunba'ʌs wa'misʌj ndzi'u yʌtij te' Juan Bautista's quiopac plato'mo. 
MRK.6.26	Pijche'cande' rey jene triste'aju. Jašunʌ šutzja te' papiñomo porque chamdzi'wa'a Diojsis ñʌquiʌsi y myatoŋyajwa'a te' pocšajuwʌ's ñe'cʌji'ŋ te' mesa'ŋi. 
MRK.6.27	Te'cotoya te' re'yis 'yaŋgui'mu tumʌ te' policía wa'y maŋu ñʌminjayu Jua'ŋis quiopac. 
MRK.6.28	Y te'wʌ maŋu, maŋu quiopajcotʌcsu te' Juan te' preso'mo, y ñʌminjayu te' quiopac plato'mo. Chi'u te' papiñomo y te' papiñomo's chi'u te' ñanaj.
MRK.6.29	Y yʌ'šejta'mbʌ tiyʌ myatoŋyaju te' Jua'ŋis quiʌ'aŋmaye'sta'm. Maŋu ñʌtzu'cumjayaju te' Jua'ŋis cuerpo y maŋu ñipjayaju.
MRK.6.30	Pijche'ca quiʌtu'mʌyaju Jesús te' quiʌ'we'ista'm y chamjayaju tiyʌta'm chʌquiaju y jutzta'm aŋma'yoyaju. 
MRK.6.31	Y ñe'cʌ's ñʌjayaju: Ma'nta'm emʌc ja'itʌnʌmʌmʌy. Ma sapʌctamʌ ušʌc. Yʌ'šej ñʌjayaju porque jene tʌpiŋyajpa inʌc wʌwʌ pʌn Jesusaŋi y ja'n inʌc chi'yatʌy lugar wa'y maŋu quiu'tyaju. 
MRK.6.32	Pijche'ca tzu'cumu Jesús ñe' quiʌ'weji'ŋda'm barco'ojmo wa'y ñu'quiaju te' ja'itʌnʌmʌmʌy. 
MRK.6.33	Y wʌwʌ pʌ'nis quiengʌtzu'cumyaju y ispʌquiaju que Jesuste'. Pijche'ca tzu'cumyaju te' cumgu'yojmocta'mbʌ y popya maŋyaju nasca'ŋu'c, y más winanu'quiaju que ja'n Jesús quiʌ'aŋmayeji'ŋda'm. Y tey inʌc nʌ jyo'quiaju. 
MRK.6.34	Pujtu'ca Jesús te' barco'ojmo, quienu te' wʌwʌta'mbʌ pʌn y tyo'ya'ŋʌyaju, porque tey inʌc cutzunayaju jujcha' ñchowambe ja'ndiyʌta'mbʌ's quioque'noye. Y 'yaŋmayaju soneta'mbʌ tiyʌpit. 
MRK.6.35	Y como jene tza'pya'nde' inʌc, ca'ŋnu'quiaju te' quiʌ'aŋmayeta'm ijtumʌy ñe'cʌ y ñʌjayaju: Ja'itʌnʌmʌpʌ lugaryʌ' y tza'apya'yʌ'. 
MRK.6.36	Yajmaŋyaytya'a yʌ' pʌnda'm wa'y maŋu jyuyaju pan tometa'mbʌ ribera'ojmo y cumgu'yojmo porque ja'ndiyʌ tiyʌ wa'y quiu'tyaju. 
MRK.6.37	Pijche'ca aŋdzoŋu Jesús: Pʌ'nʌytyamʌ mista'm. Y 'yaŋdzoŋyaju Jesús: Ja'n tya'ne ni majqui's denario'ojpyʌ pan wa'ytyʌs mbʌ'nʌpyʌ'yaju. 
MRK.6.38	Y Jesujsis quiʌ'aŋwa'cu: ¿Jujche'ŋa nʌ'ittamu pan? Ma me'tztamʌ mista'm ndʌwʌ'ojmo. Pya'tyaju'ca nʌmyaju: Ijtu mosa'y pan y metza coquej. 
MRK.6.39	Pijche'ca 'yaŋgui'myaju Jesujsis wa'y mumu yajpocsquequiatʌju yu'mchiŋnayu'c te' pe'chmu'cʌsi. 
MRK.6.40	Y pocsquequiaju, y tumʌ yu'mchiŋna'ojmo mojsi's pʌn y eyapʌ yu'mchiŋna'ojmo wʌstʌjqui's-co-mac pʌn, y te'šej pocsquecpʌ'yaju tumdumʌ niwoya. 
MRK.6.41	Y pyʌjcu Jesujsis te' mosa'pyʌ pan y te' metzapʌ coquej, quengui'mu tzajpojmo y ñicomasa'nʌyu. Wyenu te' pan y chi'yaju te' quiʌ'aŋmayeta'm wa'y maŋu šajne'ŋbʌ'yaju te' pʌ'nojmo. Y te' metzapʌ coquej wye'nbʌ'que'tu mumucotoyata'm. 
MRK.6.42	Y mumu cu'tyaju tyajša'ŋoyj. 
MRK.6.43	Y pyiŋdu'mʌyajque'tumaj te' cu'tcʌchʌ'yʌ y jyo'ʌyaju macwʌstʌjca'y waca. Te'šejtijque' pyiŋdu'mʌyajque'tu te' coquej cʌchʌ'yaŋ. 
MRK.6.44	Y te' cu'tyajupo'moc na' pʌn myayaju mojsa'y mil.
MRK.6.45	Pijche'ctij ñʌjayaju Jesujsis te' quiʌ'aŋmaye: Tʌjcʌytyamʌ te' barco'ojmo wa'misʌj nwi'najaytyamu. Maŋdamʌ Betsaida-cumgu'yojmo te' nʌ'-ocwinduc. Y Jesujsis yajtzu'cumyaju te' wʌwʌta'mbʌ pʌn. 
MRK.6.46	Yajtzu'cumyaju'ca, qui'mu Jesús te' pu'mnacʌsi. Maŋu 'yoto'ŋʌyu Dios. 
MRK.6.47	Tzu'yanʌmu'ca, ma'racucma'nde' ñʌ'ijtyaju te' barco te' quiʌ'aŋmaye'sta'm, y Jesús ñaytyumʌ inʌc ijtu ma'ra'acapoyo'oyj. 
MRK.6.48	Y Jesujsis quieñaju nʌ inʌc pyacpitica'yaju porque te' sawa's šujwituwituwʌpya inʌc te' barco. Y cucjama'ca marcʌsi ca'ŋu'c minu Jesús ijtyajumʌy te' quiʌ'aŋmaye. Y nʌ inʌc quiʌcʌtʌquiaju. 
MRK.6.49	Y te'ta'mbʌ's quieñaju que ca'ŋu'c nʌ minu marcʌsi. Quiomʌ'yaju juca animate', y wejyaju. 
MRK.6.50	Tumnacacʌsi quienduma'yaju y jopi'tyaju. Pero pijche'ctij 'yoto'ŋʌyaju Jesujsis y ñʌjayaju: Uy tzocomyocha'tame. Ʌjyʌ', uy na'tztame. 
MRK.6.51	Pijche'ca qui'mdʌjcʌyu barco'ojmo ijtyajumʌy te' quiʌ'aŋmayeta'm y po'yaŋjeju te' sawa. Y ñe'cʌta'm quentu'yaju y jene maya'yaju, 
MRK.6.52	porque jañʌctʌ'yjaya te' isaŋwʌ'ajcuy chʌjcupʌ Jesujsis wyenu'c te' pan. Jene nuyuta'maj inʌc chocoy.
MRK.6.53	Jaquiaju'ca te' ma'ra'ocwinduc, nu'quiaju te' Genesaret-najsojmo. Y tey ma'ra'acapoyo'oyj ši'nʌtzaquiaju te' barco. 
MRK.6.54	Nʌ'c pyujtyaju te' barco'ojmo, pijche'ctij ispʌquiaju Jesús te' pʌ'nista'm. 
MRK.6.55	Y te' pʌnda'm cʌtʌcne'ŋbʌ'yaju te'ta'mbʌ luga'royj. Y myujšaju'ctij tumdumʌ cumgu'yoyj jutimʌy inʌc ijtu te' Jesús, chʌmnʌmaŋjayaju tey ca'eta'mbʌ cape-ʌŋguquiʌsi. 
MRK.6.56	Y jutʌta'm inʌc nu'cpa ribera'ojmo, y cumgu'yojmo y rancho'mota'm, jojtuŋgʌsi inʌc quiojtyajpa te' ca'eta'mbʌ. Y wya'quiajpa inʌc wa'ytyij pyi'quisjayaju yajtya' pyama-acapoya. Y jujche'ŋ pyi'quisjayajuwʌ's, tzoquiaju.
MRK.7.1	Y quiʌtu'mʌyaju Jesús te' fariseo'sta'm y metza tuca'y aŋgui'mguy-tyayu'sta'm te' miñajupʌ Jerusale'ŋojmoc. 
MRK.7.2	Te'ta'mbʌ's quieñaju te' Jesujsis quiʌ'aŋmayeta'm nʌ quiu'tyajupʌ, y ja'n che'yay quiʌ' pyʌcpašej te' judio'sta'm quiʌna'tzʌ'oquiu'yis. Y ja'n che'ya'yʌŋmʌjcʌ quiʌ' quiowatzʌcjayatʌju. 
MRK.7.3	Porque mumu te' judio-pʌ'nista'm, y te'šejtijque' te' fariseo'sta'm, cʌna'tzʌ'oquiušej inʌc quiojamyajpa te' winata'mbʌ tyata's quiostumbre, que juca ja'n che'yay quiʌ' sone naca, ja'n quiu'tyay. 
MRK.7.4	Witu'yajpa'ca te' mercado'moc, juca ja'n che'yay wyin, ja'n quiu'tyay. Y quiojamyajpa wi'ni eyata'mbʌ quiostumbre winata'mbʌ tyata'sñe'. Che'yajpa vaso, y te' šalu, y te' traste tʌ'ŋgupyʌ, y te' 'yʌŋguytya'm. 
MRK.7.5	Pijche'ca quiʌ'aŋwa'quiaju Jesús te' fariseo'sta'm y te' aŋgui'mguy-tyayu'sta'm: ¿Tiyajcu'ya mis ŋgʌ'aŋmaye'sta'm ja'n chʌquiay winata'mbʌ tyata's quiostumbre? ¿Tiyʌcotoya'sʌ'ŋde' ja'n che'yay quiʌ' pyʌcpašej te' cu'tyajpa'c? 
MRK.7.6	Y 'yaŋdzoŋyaju Jesujsis y nʌmu: Nwʌ'aŋjamba chʌcpata'm, mijte' ñchamdamu Isaiajsis jya'yʌyu'c yʌ'šej:
MRK.7.6	Yʌ' pʌ'nista'm wʌcotzamyajpa'ʌj 'yaŋnacapit,
MRK.7.6	Pero choco'yojmo ja'nʌj wʌ'aŋjamyay.
MRK.7.7	Y comeque'ʌj cʌna'tzʌyajpa, y wʌ'aŋjamba-tzʌquiajpa.
MRK.7.7	Porque aŋma'yoyajpa pʌ'nista'm 'yaŋgui'mgupyit wʌcte' inʌc 'yaŋma'yoya wiyuŋšejpʌ aŋma'yoquiupyit.
MRK.7.8	Ñʌjayu Jesujsis: Ndzacjaytyambamis te' Diojsis chamupʌ tiyʌ wa'ytyijmis ŋgojamdamu te' winata'mbʌ pʌ'nis quiostumbre. Ndze'tambamis te' šalu y te' vaso, y ndzʌctambamis sone eyata'mbʌ tiyʌ te'šej.
MRK.7.9	Ñʌjayajque'tu: Sa'sa mis maŋgocʌtʌctamba te' Diojsis chamupʌ tiyʌ wa'ytyijmis ŋgojamdamu te' ne'ta'm ŋgostumbre. 
MRK.7.10	Porque yʌ'šej chamnitzajcu Moisejsis: Wʌcocottamʌ mis ndataj y mis nanaj. Iwʌ's yatzicocotpa tyataj o ñanaj, pyʌcpa wa'y yajca'yaju. 
MRK.7.11	Pero mijta'm ñʌmdambamij: Muspa ñʌjayu pʌ'nis te' tyataj o ñanaj tiyʌ'iwʌcʌsi: Ndzamdzi'upa'mʌsyʌ' Dios (yʌ'wʌte' chamba Corbán). Yʌtij ja'na'ʌsmij musi ndzi'u mij. 
MRK.7.12	Y juca yʌ'šej mij 'yaŋma'yoytyamba, ja'namis ndzi'tame lugar yʌ'šejpʌ pʌn wa'y quiotzoŋu tyataj o ñanaj ñempetiyʌcʌsi. 
MRK.7.13	Yʌ'šej mis maŋgocʌtʌctamba te' Diojsis chamupʌ tiyʌ wa'ytyijmis ndzʌctamu ne' ŋgostumbreta'm y ŋgue'naŋgʌschi'ʌytyambamis uneta'm. Y sone yʌ'šejta'mbʌ tiyʌ mis ndzʌctamba.
MRK.7.14	Jesujsis wyejyaju te' pʌnda'm wa'y miñaju ñe'ca'ŋi y ñʌjayaju: Cʌmato'ŋʌytyamʌ'ʌj mumu mijta'm y nʌctʌ'ytyamʌ tiyʌta'mʌs ndzamba. 
MRK.7.15	Te' tʌjcʌpyapʌ tiyʌ mis aŋnaco'mo, te'wʌ's ja'nmij nyajyu'qui. Te' putpapʌ tiyʌ mis ndzoco'yojmoc, te'wʌ'smijte' nyajyu'cpa. 
MRK.7.16	Juca iwʌ's ijtu quiowita'm wa'y myatoŋyaju, yajcʌmato'ŋʌya'ʌj.
MRK.7.17	Chajcu Jesujsis te' wʌwʌta'mbʌ pʌn, y maŋu tyʌjcaŋʌ. Pijche'ca te' quiʌ'aŋmaye'sta'm quiʌ'aŋwa'quiaju: ¿Jutza' sunba ñʌmu te'šejpʌ comparación? 
MRK.7.18	Pijche'ca ñʌjayaju: ¿Ñdye'šejta'mdijque' mij, ja'n ñʌctʌ'yoytyame? ¿Ja'nja nʌctʌ'ytyame que tiyʌta'm tʌjcʌpya pʌ'nis 'yaŋnaco'mo, te'wʌpit ja'n yajyu'qui wyin, 
MRK.7.19	porque te' cu'tcuy ja'n tyʌjcʌy te' choco'yojmo sino que te' chejcojmo y teymʌjca putpa? Te'šej cha'maŋwaju Jesujsis que oye mumu cu'tcuy. 
MRK.7.20	Pero nʌmgue'tu: Te' pʌ'nis choco'yojmoc putpapʌ tiyʌ, te'wʌpitte' yajyu'cpa ñe' wyin. 
MRK.7.21	Porque te' jojmoc, te' pʌ'nis choco'yojmoc, putpa yatzita'mbʌ quipsoquiuy, cʌtzʌjcʌ'oquiuy, ispʌquitzʌjcuy y yajca'oquiuy. 
MRK.7.22	Putque'tpa te' nu'mguy, te' itʌpa'tcuy-sunguy, te' yacha'cuy, te' aŋgoma'cʌ'oquiuy, te' jana tza'ajcuy, te' ni'aŋsu'noquiuy, te' nisujtzʌ'oquiuy, te' te'ngui'mguy y te' jana nʌctʌ'yoquiuy. 
MRK.7.23	Te' pʌ'nista'm choco'yojmoc putpa mumu yʌ'šejta'mbʌ yacha'cuy, y yʌ'wʌ'ste' yajyu'cjapya te' wyin.
MRK.7.24	Y tzu'cumu Jesús tey y maŋu tomya' quienbamʌy Tiro y Sidoŋ-gumguytya'm. Y tey ijtu'c tzʌ'yu tumʌ tʌjcoyj y ja'n inʌc šuni wa'y myujsu ya'iwʌ's, pero jamusʌ quiumʌ. 
MRK.7.25	Pijche'ctij myujsu tumʌ yomo's que tey inʌc ijtu Jesús. Maŋu mye'tzu y cutcʌne'cu ñe' ñe'ŋbajcʌ'y. Y yʌ' yomo's ijtu inʌc yomo-une ñʌc'ijtʌyupʌ yatzi-espiritu's. 
MRK.7.26	Y te' yomo's chamba inʌc griego-otowe, y te' raza ti'yʌcte' sirofenisa. Wya'cu Jesuscʌsi wa'y myacputjayu te' yatzipʌ espíritu te' 'yune's cuerpo'ojmoc. 
MRK.7.27	Pero ñʌjayu Jesujsis: Winac pyʌcpa wa'ytyʌ mbʌ'nʌyaju te' uneta'm, porque ja'n 'yoye wa'ytyʌ nyajʌcʌ'jayu une'sta'm quiu'tcuy wa'ytyʌ maŋu ndzi'yaju tuwi. 
MRK.7.28	Y te' yomo's 'yaŋdzoŋu: Wiyuŋšej mis ndzamu, Señor, pero te' mesacʌ'mʌ ijtupʌ tuwi's pyiŋyajpa te' cʌtupu te' une's chaquiajupʌ. 
MRK.7.29	Pijche'ca ñʌjayu Jesujsis: Porque oye mij 'yaŋdzoŋu, mawʌ yʌtij. Te' yatzi-espiritu putwa'nde' mis une'ojmoc. 
MRK.7.30	Maŋu tyʌjcaŋʌ y pya'tu te' 'yune 'yʌŋgu'yojmo y myujsu que putwa'nde' yatzipʌ espíritu.
MRK.7.31	Tzu'cumgue'tu Jesús te' Tiro's quiowindzʌmbamʌy. Cʌtʌjcu te' Sidoŋ-gumgu'yoyj y te' Decapolijsojmopʌ cumgu'yojmota'm wa'y ñu'cu te' Galilea-ma'raŋi. 
MRK.7.32	Y ñʌminjayaju pʌn cowipʌ y aŋgʌ'cʌpʌ y wya'cjayaju wa'y quiojtu te' quiʌ' te'wʌcʌsi. 
MRK.7.33	Y Jesujsis ñʌca'ŋwe'nu te' cowipʌ. Y mejtza'ŋbʌ quiowyo'mo tyusʌyu Jesujsis quiʌ'mosi y ñitzu'ʌyjayu tyotz. 
MRK.7.34	Quengui'mu tzajpojmo, je'epʌjcu y ñʌjayu: Efata, nʌte' ñʌjayu te' pʌ'nis quiowi: Aŋwa'. 
MRK.7.35	Pijche'ctij aŋwaju te' pʌ'nis quiowi y yo'ca'u te' tyotz y otoŋwa' oye. 
MRK.7.36	Y 'yaŋgui'myaju Jesujsis uy yajtiyʌ chamyaju ya'iwʌcʌsi. Pero entre más 'yaŋgui'myaju te'šej, más maŋu chamgopuŋyaju. 
MRK.7.37	Y jene maya'yaju, y nʌmyaju: Maya'aŋ jeque chʌcpa mumutiyʌ. Yajmatoŋba otowe te' cowita'mbʌ y ya'otoŋba te' umata'mbʌ.
MRK.8.1	Y ʌ' jamo'oyj tu'mʌyajque'tu wʌwʌta'mbʌ pʌn, y ja'ndiyʌ inʌc tiyʌ wa'y quiu'tyaju. Pijche'ca Jesujsis wyejyaju te' quiʌ'aŋmaye y ñʌjayaju: 
MRK.8.2	Ndo'ya'ŋʌyajpa'ʌs te' pʌnda'm porque tuca'y jama chʌcpa yʌy ijtyajpa ʌji'ŋ, y ja'ndiyʌ tiyʌ wa'y quiu'tyaju. 
MRK.8.3	Y juca nyajtzu'cumyajpa'ʌs wa'y myaŋyaju tyʌjcaŋʌ yʌ'šej checjojtaca, maŋba myʌyʌpyʌ'yaju tu'ŋojmo yu'is, porque ijtu ñe'co'mota'm te' ya'ay tzu'cumyajuwʌ. 
MRK.8.4	Y te' quiʌ'aŋmaye'sta'm 'yaŋdzoŋyaju: ¿Juta'ndʌ mbʌcpa cu'tcuy yʌy ja'itʌnʌmʌmʌy wa'ytyʌ mbʌ'nʌpyʌ'yaju? 
MRK.8.5	Pijche'ca quiʌ'aŋwa'quiaju Jesujsis: ¿Jujche'ŋa nʌ'ittamu pan? Y nʌmyaju: Ijtu cu'ya'y. 
MRK.8.6	Pijche'ca Jesujsis 'yaŋgui'myaju te' wʌwʌta'mbʌ pʌn wa'y pyocsquecpʌ'yaju te' nascʌsi. Pyʌjcu te' cu'ya'pyʌ pan y ñʌjayu Dios yʌscotoya. Pijche'ca wyenbʌ'u y chi'yaju te' quiʌ'aŋmayeta'm wa'y šajne'ŋbʌ'yaju. Y maŋu šajne'ŋbʌ'yaju te' pʌ'nojmo. 
MRK.8.7	Y ñʌ'ijtyajque'tu metza tuca'y nama coquej. Ñicomasa'nʌyu Jesujsis y 'yaŋgui'myaju wa'y šajne'ŋbʌ'yajque'tu. 
MRK.8.8	Y cu'tyaju tyajša'ŋoyj. Y pyiŋdu'mʌyaju te' cʌchʌ'yaŋ y jyo'ʌyaju cu'ya'y waca. 
MRK.8.9	Y te' cu'tyajuwʌ, macšcu'y milše'ŋoyjtya'mbʌte' inʌc. Y ñʌjayaju Jesujsis te' pʌnda'm: Te'ya jeque maŋdamʌ. 
MRK.8.10	Pijche'ctij tʌjcʌyu te' barco'ojmo te' quiʌ'aŋmayeji'ŋda'm y maŋu te' Dalmanuta-najsojmo.
MRK.8.11	Pijche'ca miñaju te' fariseo, minu ñʌquipotoŋgʌ'yaju Jesús. Wa'ytyij 'yoc'išaju, wya'cjayaju wa'y yajqueñaju isaŋwʌ'ajcuy jujcha' señal que ñe'cʌ Diojsiste' quiʌ'wejupʌ tzajpojmoc. 
MRK.8.12	Pijche'ca Jesús ujtyu'yu choco'yojmo y nʌmu: ¿Tiyʌcotoya jeque šuñajpa isaŋwʌ'ajcuy jujcha' señal yʌ' yʌtijta'mbʌ pʌ'nis? Wiyuŋše'ʌsmij ndzamjaytyamba que yʌ' yʌtijta'mbʌ pʌn ja'ʌs maŋu nyajqueñaju isaŋwʌ'ajcuy jujcha' señal. 
MRK.8.13	Y chaquiaju Jesujsis y maŋutij tyʌjcʌquie'tu te' barco'ojmo. Pijche'ca maŋu te' ma'ra'ocwinduc.
MRK.8.14	Y jyambʌ'yaju te' quiʌ'aŋmaye's wa'y ñʌmiñaju pan, pero na' tumʌtij inʌc ñʌ'ijtyaju tey te' barco'ojmo. 
MRK.8.15	Y Jesujsis 'yaŋgui'myaju: Coquendamʌ cuenta umis mbʌjcʌchoŋjaytyamu te' fariseo'sta'm lyevadura y te' Herodejsisñe', porque ja'nde' 'yoyepʌ. 
MRK.8.16	Y nʌmgʌ'yaju ñe'co'mota'm: Yʌ'šej nʌ chamu porque jañʌmindamʌtʌ mban. 
MRK.8.17	Y Jesujsis ñʌctʌ'yu jutz nʌ quipšaju. Y quiʌ'aŋwa'quiaju: ¿Tiyajca'nde' nʌ ñʌmdamu que jañʌmindamʌmis pan? ¿Ja'nja ŋguipstame y nʌctʌ'ytyame tiyʌ'ʌste' ndzambʌjcu te' fariseo'sta'm lyevaduracʌsi? Jenemij ŋguio'nuyuta'm. 
MRK.8.18	Ittamu mis nwitʌm, pero ja'n šʌ'ŋi. Ittamu mis ŋgowi, pero ja'n myato'ŋoy. ¿Y ja'nja njamdame? 
MRK.8.19	Y te' nwe'nbʌ'u'cʌs te' mosa'pyʌ pan te' mosa'y mil pʌ'nojmo, ¿jujche'ŋ wacamaj mis njo'ʌytyamu mbiŋdu'mʌytyamu'cmis te' cʌchʌ'yaŋ? Y ñe'cʌ nʌmyaju: Macwʌstʌjca'y waca. 
MRK.8.20	Y te' nwe'nbʌ'u'cʌs te' cu'ya'pyʌ pan te' macšcu'y mil pʌ'nojmo, ¿jujche'ŋ wacamaj mis njo'ʌytyamu mbiŋdu'mʌytyamu'cmis te' cʌchʌ'yaŋ? Y ñe'cʌ nʌmyaju: Cu'ya'y waca. 
MRK.8.21	Y Jesujsis ñʌjayaju: ¿Ja'nja nʌctʌ'ytyame que ja'nʌs te' pan nʌ ndzamu inʌc?
MRK.8.22	Nu'cu Jesús te' Betsaida-cumgu'yojmo, y ñʌminjayaju to'tiwʌ pʌn, y wya'cjayaju wa'y pyi'quisu. 
MRK.8.23	Pijche'ca pyʌjcu quiʌ'cʌsi te' to'tiwʌ y jyitinʌpujtu chics cumgu'yojmoc. Y ñitzu'ʌyjayu te' wyitʌm, quiojtu te' quiʌ' te' wyitʌmgʌsi y quiʌ'aŋwa'cu juca nʌwa' quienu tiyʌ'iwʌ. 
MRK.8.24	Ñe'cʌ quengui'mu y nʌmu: Nʌ'ʌs ŋguenu te' pʌnda'm, cuyšej ʌs nʌ ŋguenu, pero nʌ wyijtyaju. 
MRK.8.25	Pijche'ca quiotwʌtzʌcjayu te' quiʌ' te' wyitʌmgʌsi, y yajque'naŋwaju. Y oya'u te' wyitʌ'mis šʌ'ŋgʌ', y quenu ya'ay, y quienda'nu mumutiyʌ. 
MRK.8.26	Y Jesujsis ñʌjayu: Mawʌ ndʌjcaŋʌ y uy tʌjcʌy te' cumgu'yoyj ni umis yajtiyʌ ndzamu ya'iwʌcʌsi teymʌ.
MRK.8.27	Tzu'cumu Jesús te' quiʌ'aŋmayeji'ŋda'm y maŋu te' cumgu'yojmota'm te' Cesarea-Filipo-cumgu'yis quiowindzʌmbawʌ. Nʌ tyu'ŋajyaju'c quiʌ'aŋwa'cu Jesujsis te' quiʌ'aŋmayeta'm: ¿Iwʌše'amʌj comʌ'yajpa pʌ'nista'm? 
MRK.8.28	Y ñe'cʌ'sta'm 'yaŋdzoŋyaju: Ijtu nʌmyajpapʌ: Juan Bautistamijte'. Y nʌmyajpa eyata'mbʌ, Eliasmijte'. Y eyata'mbʌ nʌmyajpa: Iwʌjutiwʌ tza'maŋwa'oyemijte'. 
MRK.8.29	Pijche'ca ñe'cʌ's ñʌjayaju: ¿Y mista'm, iwʌše'amʌj ŋgomʌ'ytyamba? Y 'yaŋdzoŋu Pedro's y nʌmu: Mijte' te' Cristo. 
MRK.8.30	Pero ñe'cʌ's 'yaŋgui'myaju uy ya'iwʌ chamjayaju te'šej.
MRK.8.31	Y 'yaŋma'quiʌ'yaju te' quiʌ'aŋmayeta'm: Ijtupʌte' pyena wa'yʌj ʌj, te' Pʌ'nis 'Yune, ndoyapʌjcu soneta'mbʌ tiyʌcʌsi. Ja'nʌj maŋu pʌjcʌchoŋyaju te' tzamupʌndʌcwa'yis ni te' sacerdote-cowi'na'sta'm ni te' aŋgui'mguy-tyayu'sta'm. Maŋba'ʌj yajca'yaju y maŋba'ʌj nwinsa'u tuca'y jamacʌsi. 
MRK.8.32	Y sa'sa yajnʌctʌ'yaju Jesujsis yʌ'šejta'mbʌ tiyʌ. Pijche'ca Pedro's ñʌca'ŋmaŋu emʌ wa'y 'yotoŋwindujcu uy te'šej quiʌtʌcjayu. 
MRK.8.33	Pero Jesujsis quiʌwitu'ʌyu, ñique'nʌyaju te' quiʌ'aŋmayeta'm y 'yotoŋjayu te' Pedro. Ñʌjayu: Jʌcʌ'ʌ ʌs nwi'na'ŋoyj, Satanás, porque ja'nmis nʌ ŋguipsu šunbašej Diojsis sino que quipšajpašej pʌ'nista'm.
MRK.8.34	Wyejtu'mʌyaju Jesujsis te' wʌwʌta'mbʌ pʌn y te' ñe' quiʌ'aŋmaye y ñʌjayaju: Juca iwʌ'sʌj sunba co'ŋu, yajʌ'ctzʌ'yʌ ñe' wyin y ñempe yajtoyapʌquia jujcha' ʌj maŋba yajtoyapʌquiaju cruzcʌsi, yajco'ŋjojcʌtʌcʌ'ʌj. 
MRK.8.35	Porque juca iwʌ's sunba yajcotzojcu ñe' wyin, yajtocopya. Pero iwʌ's chi'oquia'yajpa wyin ʌjcotoya y te' evangeliocotoya, yʌ'wʌ's maŋba pya'tu quenguy. 
MRK.8.36	¿Tiya'sʌ'ŋ ñʌwʌ'ajpa pʌ'nis juca mumutiyʌ quiʌpa'tpa najsacopajcʌsi pero yajtocopya iscuy-quenguy? 
MRK.8.37	Porque te' pʌ'nis ja'n tiyʌpit quioyowe Dios wa'y chi'u iscuy-quenguy. 
MRK.8.38	Porque iwʌ'sʌj cotza'ajpa ʌj y ʌs ndzame yʌ' cowatzʌquicucmʌ y cʌtzʌjcʌ'oyajpapʌ pʌ'nojmo, ʌs, te' Pʌ'nis 'Yune's, maŋba'ʌs ŋgotza'ajque'tu yʌ'wʌ. Yʌ'še'ʌs maŋba ndzʌjcu minba'camʌj te' masanda'mbʌ angelesji'ŋ ʌs Ndata's chi'muŋgʌ'ojmo.
MRK.9.1	Ñʌjayajque'tu Jesujsis: Wiyuŋše'ʌsmij ndzamjaytyamba: Ijtu yʌy mi'ojmota'mbʌ ja'n maŋu quia'yajupʌ hasta que quieñajpa jutz aŋgui'mopya Dios pyʌmipit.
MRK.9.2	Cʌtʌjcu'ca tujta'y jama, ñʌmaŋu Jesujsis te' Pedro, te' Jacobo y te' Juan emʌ te' ye'ŋupʌ pu'mnacʌsi. Y teymʌ ijtu'c ñe'cʌji'ŋda'm 'yeyacotzʌjcu te' wyin ñe'ta'm wyi'naŋdʌjqui. 
MRK.9.3	Y te' pyama tzi'muŋgʌpajcu, y sujpopa'u jujcha' tzowa. Ja'ndiyʌ najsacopajcʌsi tze'opyapʌ te'šej yajcowajpapʌ's pama. 
MRK.9.4	Pijche'ca quejyaju Elías y Moisés. Tey inʌc nʌ chamdzamnayaju Jesusji'ŋ. 
MRK.9.5	Pijche'ca Pedro's ñʌjayu Jesús: Maestro, oye wa'ytyʌ ndzʌ'ytyamu yʌy. Ndzʌcta'mitʌy tuca'y pechtʌc, tumʌ mijcotoya, y tumʌ Moisescotoya y eyapʌ Eliascotoya. 
MRK.9.6	Na'tzipit te'šej nʌmu porque jene nʌ inʌc ña'chaju. 
MRK.9.7	Pijche'ca wanajcu o'na, y quiʌmʌŋdzʌcjayaju. Y myatoŋyaju otowe te' o'na'ojmoc nʌmupʌ: Yʌ'wʌte' te' ʌs sunbapʌ Une. Cʌmato'ŋʌytyamʌ ñe'cʌ. 
MRK.9.8	Pijche'ctij quienme'chaju te' quiʌ'aŋmaye'sta'm, pero ñaytyumʌytya' inʌc ijtu Jesús.
MRK.9.9	Pijche'ca wanaquiaju te' pu'mnacʌsi, y 'yaŋgui'myaju Jesujsis: Ya'iwʌ uy tzamjaytyame te' ŋguendamušejmis hasta que ʌj, te' Pʌ'nis 'Yune, winsa'pa ca'yajuwʌ'ojmoc. 
MRK.9.10	Y jachamjaya ya'iwʌ pero nʌmyajpa inʌc ñe'co'mota'm: ¿Jutzasʌ'ŋde' sunu ñʌmu Jesús chamu'c te' wyinsa'cuy ca'yajuwʌ'ojmoc? 
MRK.9.11	Y quiʌ'aŋwa'quiaju Jesús: ¿Tiyajca'sʌ'ŋde' nʌmyajpa te' aŋgui'mguy-tyayuta'm que ijtupʌte' pyena wa'y minu wina Eliasšejpʌ pʌn? 
MRK.9.12	Y aŋdzoŋu ñe'cʌ y ñʌjayaju: Wiyuŋšej Eliasšejpʌ pʌn maŋbapʌte' inʌc wyinaminu wa'y quiowʌtzʌcpʌ'u mumutiyʌ. ¿Tiyajca'sʌ'ŋ jya'yʌyaju tza'maŋwa'oye'sta'm que ʌj, te' Pʌ'nis 'Yune, ijtu pyena wa'yʌj ndoyapʌjcu y wa'yʌj ñempetiyʌšej comʌ'yaju pʌ'nista'm? 
MRK.9.13	Pero ndzamjaytyamba'ʌsmij que tijwa'a te' Eliasšejpʌ y chʌcjayaju tiyʌta'm ñe'cʌ'sta'm šuñaju, chambašej ñe'cʌ te' Totojaye's.
MRK.9.14	Y minu Jesús te' ijtyajumʌy eyata'mbʌ cʌ'aŋmayeta'm. Y quienu te' wʌwʌta'mbʌ pʌn que tey quiʌno'chaju te' cʌ'aŋmayeta'm. Y te' aŋgui'mguy-tyayuta'm tey inʌc nʌ quipotoŋyaju ñe'cʌji'ŋda'm. 
MRK.9.15	Pijche'ctij quieñaju Jesús te' wʌwʌta'mbʌ pʌ'nis y jene maya'yaju. Y popya maŋyaju ijtumʌy ñe'cʌ y quionu'cšaju. 
MRK.9.16	Jesujsis quiʌ'aŋwa'quiaju: ¿Tiyʌcotoya'nde' nʌ ŋguipotoŋdamu ñe'cʌji'ŋda'm? 
MRK.9.17	Pijche'ca aŋdzoŋu tumʌ pʌn te' wʌwʌpo'moc y nʌmu: Maestro, nʌminjayu'ʌsmij ʌs njaya-une ñʌc'ijtʌyupʌ ya'uma'opyapʌ espiritu's. 
MRK.9.18	Y jutʌtij ñucpa te' espiritu's, yajpitiwitpa. Y a'ŋupa'pa te' une y quiʌ'tpa te' tyʌtz y nʌ tyʌtzpʌ'u. Nwa'cjayaju'ʌs mis ŋgʌ'aŋmayeta'm wa'y myacpujtyaju te' espíritu y jamusʌ ñʌpujtya. 
MRK.9.19	Aŋdzoŋu Jesús y ñʌjayaju: Ja pʌnda'm, ja'ndejcamij nwyʌ'aŋja'moytyame. ¿Jujche'ŋdiempoma'ʌj maŋba ijtu miji'ŋda'm? ¿Hasta jujche'ŋdiempoma'ʌsmij nʌmaŋjaytyamba paciencia? Nʌmindamʌ te' ŋga'e. 
MRK.9.20	Pijche'ca ñʌminjayaju. Quienu'ctij te' yatzipʌ espiritu's te' Jesús, jene yajsʌtʌjtu te' ŋga'e y yajcunu nascʌsi. Tey pitiwijtu y a'ŋupa'u. 
MRK.9.21	Jesujsis quiʌ'aŋwa'cjayu te' ŋga'e's tyataj: ¿Jujche'ŋdiempo'a chʌcpa ijtu yʌ'šej yʌ' ŋga'e? Y ñe'cʌ nʌmu: Yawa'ajcu'yojmomajyʌ' yʌ'šej tujcu. 
MRK.9.22	Y sone naca'a te' yatzipʌ espiritu's quiotpa jucʌtʌjcojmo y te' nʌ'ʌcʌ'mʌ wʌntzʌ yajca'u. Pero juca muspamis nyajtzocjayu, to'ya'ŋʌtʌj y cotzowatʌj. 
MRK.9.23	Jesujsis ñʌjayu: ¿Tiyajca'nde' ñʌmba juca muspa'ʌs nyajtzojcu? Iwʌ'sʌj wʌ'aŋjamba, tiyʌtij šunʌ, ndzʌcjapya'ʌs. 
MRK.9.24	Pijche'ctij te' ŋga'e's tyataj weju'c nʌmu: Nwʌ'aŋjamba'ʌsmij. Yajʌcʌ'ja ʌs ndzoco'yojmo ʌs jana wʌ'aŋja'moquiuy. 
MRK.9.25	Pijche'ca quienu'ca Jesujsis te' wʌwʌ pʌn jutz so'nmiñajpa tey, 'yotoŋjayu te' yatzipʌ espíritu y ñʌjayu: Mij, ya'uma'opyapʌ y yajcowya'opyapʌ espíritu, aŋgui'mba'ʌsmij wa'mij mbyujtu yʌ' ŋga'e'ojmoc y u'yamij ñdyʌjcʌquie'tumaj teymʌ. 
MRK.9.26	Pijche'ca te' yatzi-espiritu weju, y yajsʌtʌjtu'ca yajcunu te' ŋga'e y pujtu ñe'co'moc. Y tzʌ'yu te' ŋga'e jujcha' ca'uwʌ, cosaque'cše'ŋoyj mumu nʌmyaju: Ca'wa'nde'. 
MRK.9.27	Pero Jesujsis pyʌjcu quiʌ'cʌsi wa'y yajtenayu y tenaqui'mu te' ŋga'e.
MRK.9.28	Tʌjcʌyu Jesús tʌjcojmo y tey ñʌnu'mdzamyaju y quiʌ'aŋwa'quiaju te' quiʌ'aŋmaye'sta'm: ¿Tiyajca'sʌ'ŋdʌs jamyusʌ macputʌtʌs te' yatzi-espiritu? 
MRK.9.29	Y ñʌjayaju Jesujsis: Yʌ'šejpʌ yatzi-espiritu ja'n pyuti juca ja'ndʌ oto'ŋʌy Dios y juca ja'ndʌ ayunatzʌqui.
MRK.9.30	Tzu'cumyaju tey y cʌtʌquiaju te' Galilea-najsojmo. Y ja'n inʌc šuni wa'y myujsu ya'iwʌ's que teytyij inʌc ijtu, 
MRK.9.31	porque nʌte' inʌc 'yaŋmayaju te' quiʌ'aŋmayeta'm. Y ñʌjayajpa inʌc: Ʌj, te' Pʌ'nis 'Yune, maŋba'ʌj tzi'oquiu'yajyaju pʌ'nista'm quiʌ'ojmo, y maŋba'ʌj yajca'yaju. Y yajca'yaju'camʌj, maŋba'ʌj nwinsa'u tuca'y jamacʌsi. 
MRK.9.32	Pero ñe'cʌ'sta'm jañʌctʌ'ya tiyʌte' nʌ chamu y na'chaju wa'y quiʌ'aŋwa'quiaju jutzte' te'šej maŋba tyujcu.
MRK.9.33	Y nu'cu Jesús te' Capernaum-gumgu'yojmo. Y tʌjcojmo ijtu'c tey quiʌ'aŋwa'quiaju Jesujsis te' quiʌ'aŋmayeta'm: ¿Tiya'nde' inʌc nʌ ñaquiʌ'aŋwa'cʌtʌjtamu ne'co'mo te' tu'ŋojmo? 
MRK.9.34	Pero ñe'cʌ'sta'm yajtiyʌ jachamya, porque te' tu'ŋojmo naquiʌ'aŋwa'cʌtʌjyajpa inʌc jutiwʌte' más maŋba myʌja'ŋaju ñe'co'mota'm. 
MRK.9.35	Pijche'ca pocsquejcu Jesús, y ñʌjayaju te' macwʌstʌjca'ytya'mbʌ: Iwʌ sunba quiowi'na'u, maŋba chʌ'yu wyin coyospawʌšej wa'y chʌjcu nu'csoquiuy mumuta'mbʌcotoya. 
MRK.9.36	Pyʌjcu Jesujsis chics une y yajtenayu cucmʌ. Pijche'ca jyotzpʌjcu te' une y ñʌjayaju te' quiʌ'aŋmayeta'm: 
MRK.9.37	Iwʌ's pyʌjcʌchoŋba tumʌc yʌ'šejpʌ chics une ʌs nʌquiʌsi, ʌjte' pʌjcʌchoŋba. Y iwʌ'sʌj pʌjcʌchoŋba ʌj, ja'n na' ʌj pʌjcʌchowe, sino que pyʌjcʌchoŋba te' cʌ'wejupʌ'sʌj.
MRK.9.38	Pijche'ca ñʌjayu te' Jua'ŋis: Maestro, ŋguenutʌs tumʌ pʌn nʌ myacpujtupʌ's yatzita'mbʌ espíritu mis nʌquiʌsi. Otoŋwindujcutʌs yʌ'wʌ porque ja'n tyumʌco'ŋoy tʌji'ŋ. 
MRK.9.39	Pero nʌmu Jesús: Uy otoŋwinductame, porque ja'ndiyʌ ya'iwʌ chʌcpapʌ's isaŋwʌ'ajcuy ʌs nʌquiʌsi y pijche'ctij wa'yʌj maŋu yatzicotzamu. 
MRK.9.40	Porque iwʌ'stʌj ja'n qui'nistame, tumʌco'ŋopya tʌji'ŋ. 
MRK.9.41	Wiyuŋše'ʌsmij ndzamjaytyamba: Iwʌ'smij ñchi'tamba yajtya' ušʌc nʌ' ʌs nʌquiʌsi, porque ʌsmijte' ne'ta'm, yʌ'wʌ's ja'n maŋu tyocoyu quioyowa.
MRK.9.42	Iwʌ's yajcowapa'tpa tumʌc yʌ'šej chicsta'mbʌ, te' wʌ'aŋjambawʌ'sʌj, pyʌcpa wa'y ši'nʌyjayaju mʌja waquiuycha' quiʌnʌcʌ'y y te'šej wa'y tyʌŋdʌjcʌyaju ma'rojmo. 
MRK.9.43	Te'cotoya juca mis ŋgʌ'ismij nyajcowapa'tpa, tʌcspʌ'ʌ. Más oye cʌ'tyucu wa'mij ñdyʌjcʌyu iscuy-quengu'yojmo que ja'n como'mawʌ wa'mij ñdyʌjcʌyu infierno'ojmo, te' ja'n tyu'ipʌ jucʌtʌjcojmo, 
MRK.9.44	te' ja'n quia'emʌy tzanda'm quiu'tyajpapʌ's ca'upʌ cuerpo, te' ja'n tyu'imʌy jucʌtʌc. 
MRK.9.45	Y juca mis ne'ŋbajquismij nyajcowapa'tpa, tʌcspʌ'ʌ. Más oye ne'ŋdyucu wa'mij ñdyʌjcʌyu iscuy-quengu'yojmo que ja'n como'mawʌ wa'mij ñdyʌŋdʌjcʌyaju te' infierno'ojmo, te' ja'n tyu'ipʌ jucʌtʌjcojmo, 
MRK.9.46	te' ja'n quia'emʌy tzanda'm quiu'tyajpapʌ's ca'upʌ cuerpo, te' ja'n tyu'imʌy jucʌtʌc. 
MRK.9.47	Y juca mis nwitʌ'mismij nyajcowapa'tpa, potztonbutʌ. Más oye tu'maŋdo'tiwʌ wa'mij ñdyʌjcʌyu te' aŋgui'mbamʌy Dios, que ja'nde' metzapʌ nwitʌmji'ŋ wa'mij ñdyʌŋdʌjcʌyaju te' infierno'ojmo, 
MRK.9.48	te' ja'n quia'emʌy tzanda'm quiu'tyajpapʌ's ca'upʌ cuerpo, te' ja'n tyu'imʌy jucʌtʌc.
MRK.9.49	Jujcha'nde' yajca'yajpa'c inʌc ñchowambe y quiana'ʌyaju uy tyocoyu'ŋmʌjcʌ, te'šej maŋba chʌjquišatʌju mumu pʌn jucʌtʌjcojmopʌ toyapʌjcupyit. 
MRK.9.50	Te' cana jene oyepʌte'. Pero juca te' cana seque'ajpa, ¿Jutza'ndʌ nyajcana'omwʌtzʌcpa? Nʌ'ittamʌ ndzoco'yojmo te' cana wa'mij sʌ'mnayu'c ittamu yʌ'wʌ te'wʌji'ŋ.
MRK.10.1	Tzu'cumu tey te' Jesús y maŋu te' Judea-najsojmo. Jyajcu te' Jordaŋ-nʌ' y maŋu ocwinduc. Y quiʌtu'mʌyajque'tu te' pʌ'nista'm y 'yaŋmayajque'tutij tey Jesujsis, chʌcpašejtij inʌc. 
MRK.10.2	Y nu'quiaju tey fariseo-pʌnda'm wa'ytyij 'yoc'išaju. Quiʌ'aŋwa'quiaju juca yajwinducpa te' aŋgui'mgu'yis wa'y co'tʌjquis chajcu te' ñe' yomo. 
MRK.10.3	Y ñe'cʌ's 'yaŋdzoŋyaju: ¿Jutza' 'yaŋgui'mdamu Moisejsis? 
MRK.10.4	Y aŋdzoŋyaju: Moisés nʌmu que juca ndzacpatʌ ŋgo'tʌc-yomo, pyʌcpa wa'ytyʌ ndzi'u divorcio-toto. 
MRK.10.5	Pero Jesujsis ñʌjayaju: Porque nuyu mista'm ndzocoy, te'cotoya njyayjaytyamumij te'šejpʌ aŋgui'mguy. 
MRK.10.6	Pero te' cho'tzcu'yojmo, chʌjcu'c Diojsis mumutiyʌ, chʌjcu te' pʌn y yomo. 
MRK.10.7	Te'cotoya co'tʌjcajyajpa'ca, te' pʌ'nis maŋba chajcu tyataj y ñanaj, y tumʌtzʌcpa yomoji'ŋ. 
MRK.10.8	Te' metzata'mbʌ inʌc tumʌ'ajyajpa. Te'šej jeque ja'nande' metzata'mbʌ, sino que tumʌ'ajyajpa. 
MRK.10.9	Te'cotoya Diojsis tyumʌtzʌquiajupʌ, uy yajwe'ne pʌ'nis.
MRK.10.10	Y tʌjcojmo ijtu'c Jesús, te' quiʌ'aŋmaye'sta'm quiʌ'aŋwa'quiajque'tu tiyʌte' chamu te'šej. 
MRK.10.11	Pijche'ca ñʌjayaju: Iwʌ's chacpa te' yomo y co'tʌjcajpa eyapʌji'ŋ, nʌte' quiʌtzʌjcʌ'oyu. 
MRK.10.12	Y juca te' yomo's chacpa te' jyayaj y co'tʌjcajpa eyapʌji'ŋ, te'šejtijque' nʌte' quiʌtzʌjcʌ'oyu.
MRK.10.13	Ñʌmiñajpa inʌc uneta'm Jesusaŋi wa'y quiojtu quiʌ' ñe'cʌcʌsita'm. Pero te' quiʌ'aŋmaye'sta'm 'yotoŋjayajpa inʌc te' ñʌmiñajupʌ's te' uneta'm. 
MRK.10.14	Y quienu te'šej Jesujsis, jawyʌmʌ'yʌ y ñʌjayaju te' quiʌ'aŋmaye: Tzactamʌ te' uneta'm wa'y miñaju ʌ'aŋi. Uy yajwinductame porque yʌ'šejta'mbʌte' maŋba tyʌjcʌyaju aŋgui'mopyamʌy Dios. 
MRK.10.15	Wiyuŋše'ʌsmij ndzamjaytyamba que iwʌ's ja'n unešej chʌqui te' wyin wa'y tyʌjcʌyu aŋgui'mopyamʌy Dios, ja'n maŋu tyʌjcʌyu tey. 
MRK.10.16	Y jyotzpʌquiaju y quiojtu te' quiʌ' te' unecʌsita'm y ñicomasa'nʌyaju.
MRK.10.17	Tzu'cumu Jesús y pyʌjcu tyuŋ. Y popya minu tumʌ te' pʌn. Minu quiujnayu ñe' wyi'na'ŋoyj, y quiʌ'aŋwa'cu: Oyepʌ Maestro, ¿tiya'sʌ'ŋ oye wa'yʌs ndzʌjcu wa'yʌs mba'tu ja'n yayepʌ quenguy? 
MRK.10.18	Jesujsis ñʌjayu: ¿Tiyʌcotoya'mʌjte' nʌjapya, oyepʌ Maestro? Ja'ndiyʌ ya'iwʌ oyepʌ, juca ja'n Dios tumʌpʌ. 
MRK.10.19	Muspamis te' aŋgui'mguytya'm: Uy cʌtzʌjcʌ'oy, uy yajca'oy, uy nu'mi, uy cotestigosay sutzi, uy aŋgoma'cʌ'oy, wʌcocottamʌ mis ndataj y mis nanaj. 
MRK.10.20	Pijche'ca ñe'cʌ's 'yaŋdzoŋu: Maestro, mumu yʌ'šejta'mbʌ tiyʌ ŋgojamu'ʌs desde ʌs une'ajcu'yojmo. 
MRK.10.21	Pijche'ca Jesujsis ñique'nʌyu y šunu choco'yojmo. Ñʌjayu: Faltamaj tumʌpʌ tiyʌ. Ma ma'ʌpyʌ'ʌ ndiyʌta'm mis ijtu, y tzi'ya te' tumin te' yacsnuwijtyajpawʌ. Te'šej maŋbamij itʌpa'tu te' tzajpojmo. Y ñempemij nyajtoyapʌquia jujcha' ʌj maŋba yajtoyapʌquiaju cruzcʌsi, yajco'ŋjojcʌtʌcʌ'ʌj. 
MRK.10.22	Pero myatoŋu'ctij ñe'cʌ's yʌ'šej, tuyuquiʌñe'cu y tzu'cumu porque jene itʌpa'tupʌte' inʌc.
MRK.10.23	Pijche'ca Jesús quenwitu'u y ñʌjayu te' quiʌ'aŋmayeta'm: Penapit maŋba tyʌjcʌyaju te' itʌpa'tyajupʌ te' aŋgui'mbamʌy Dios. 
MRK.10.24	Myatoŋyaju'ctij yʌ'šej te' quiʌ'aŋmaye'sta'm, maya'yaju. Pero Jesujsis chamwʌtzʌcjayaju: Tʌwʌy, penapit tʌjcʌyajpa aŋgui'mbamʌy Dios iwʌ's ñite'tzʌyajpa itʌpa'tcuy. 
MRK.10.25	Más mawʌcʌtʌcpa te' camello acuša-wo'ojmo que ja'n wa'y tyʌjcʌyaju itʌpa'tyajupʌ aŋgui'mbamʌy Dios. 
MRK.10.26	Ñe'cʌta'm más maya'yaju y nʌmyaju ñe'co'mo: ¿Iwa'sʌ'ŋ jeque muspa quiotzojcu? 
MRK.10.27	Pijche'ca Jesujsis ñique'nʌyaju y nʌmu: Te' pʌ'nista'm ja'n yajcotzoquiaju wyin, pero Diojsis muspa yajcotzoquiaju porque muspa chʌjcu mumutiyʌ.
MRK.10.28	Pijche'ca Pedro's ñʌjayu: Tʌs, ndzacwa'ndʌs mumutiyʌ, y nʌtʌsmij ŋgo'ŋu. 
MRK.10.29	Y 'yaŋdzoŋyaju Jesujsis: Wiyuŋše'ʌsmij ndzamjaytyamba: Iwʌ's chacpa tyʌc, 'yatzi, quiose, pyotzo, tyataj, ñanaj, yomo, 'yuneta'm o ñas wa'y yojsu ʌjcotoya y te' evangeliocotoya, 
MRK.10.30	te'wʌ's maŋba pyʌjcʌchoŋu yʌtij yʌy najsacopajcʌsi mojsi's naca te'še'ŋ tʌc, atzi, cose, potzo, nanaj, une y nas y maŋba yacsnutzʌquiaju te'wʌ. Y te' minbapʌ tiempo'ojmo maŋba pyʌjcʌchoŋu ñe'cʌ's te' ja'n yayepʌ quenguy. 
MRK.10.31	Pero wʌwʌ te' yʌtijta'mbʌ cowi'na maŋba quiʌma'ŋajyaju. Y te' yʌtij cʌmaŋda'mbʌ maŋba quiowi'na'yaju.
MRK.10.32	Y nʌ tyu'ŋajyaju inʌc Jesús y te' ñe'cʌji'ŋ ijtyajuwʌ wa'y qui'myaju Jerusale'ŋojmo. Y Jesujsis wyi'najayaju ñe'cʌta'm. Y maya'yaju te' quiʌ'aŋmayeta'm y na'tzina'tzi inʌc quio'ŋyajpa eyata'mbʌ's. Pijche'ca ñʌca'ŋwe'ñaju emʌ Jesujsis te' macwʌstʌjca'pyʌ pʌn. Y chamgʌ'yu tiyʌte' maŋba quiʌtʌcjayu ñe'cʌ. 
MRK.10.33	Y nʌmu: Yʌtij nʌtʌ ŋgui'mdamu Jerusale'ŋojmo. Ʌj, te' Pʌ'nis 'Yune, maŋba'ʌj tzi'oquia'yaju sacerdote-cowi'na'sta'm y aŋgui'mguy-tyayu'sta'm quiʌ'ojmo. Yʌ'ta'mbʌ'sʌj maŋba ni'aŋba'tyaju wa'yʌj jacpʌtij ŋga'u. Y maŋba'ʌj tzi'oquia'yaju te' genti'lista'm quiʌ'ojmo. 
MRK.10.34	Y maŋba'ʌj qui'tzcu'yajyaju, y nacstochʌquiaju. Y maŋba'ʌj nitzu'ʌyaju y maŋba'ʌj yajca'yaju. Pero tuca'y jamacʌsi maŋba'ʌj nwinsa'u.
MRK.10.35	Pijche'ca Jacobo y Juan, te' Zebedeo's 'yuneta'm, nu'quiaju ijtumʌy Jesús, y ñʌjayaju: Maestro, sunbatʌs wa'mistʌj ndzʌcjayu tiyʌ tʌs nwa'cpa. 
MRK.10.36	Y ñe'cʌ's ñʌjayaju: ¿Tiya' sundamba wa'yʌsmij ndzʌcjaytyamu? 
MRK.10.37	Nʌmyaju: Yajpocsatʌj nimeque'ctij tumʌ mis ndzʌ'na'ŋojmo, y eyawʌ mis aŋña'ojmo, mbyocspacpa'camij maŋbamʌmyij 'yaŋgui'moyu. 
MRK.10.38	Pijche'ca Jesujsis ñʌjayaju: Ja'nmis mustame tiyʌ miste' nʌ nwa'ctamu. ¿Aŋjamdambaja que muspamis mbʌ'mgopajcʌytyamu ʌs maŋba ŋguenupʌ toya? ¿Aŋjamdambaja que muspamis mbʌ'mgopajcʌytyamu ñempemij nyacsnutzʌcʌtʌjtamʌ jujcha' ʌj maŋba yacsnutzʌquiaju? 
MRK.10.39	Y nʌmyaju: Mbʌ'mgopajcʌpyatʌs. Pijche'ca Jesujsis ñʌjayaju: Wiyuŋšej maŋbamis ŋguendamu toya, jujcha' ʌs maŋba ŋguenu toya. Y maŋbamij nyacsnutzʌcʌtʌjtamu, jujcha' ʌj maŋba yacsnutzʌquiaju. 
MRK.10.40	Pero ja'ndiyʌ ʌs aŋgui'mʌtʌjcuy wa'yʌsmij nyajpocstamu ʌs ndzʌ'na'ŋojmoc ni ʌs aŋña'ojmoc. Pero ʌs Ndata's maŋba yajpocšaju iwʌcotoyata'm ñe'cʌ's ñimejcʌyu.
MRK.10.41	Myatoŋyaju'ca tiyʌ nʌ wya'quiaju Jacobo y Jua'ŋis, qui'šca'jayaju te' majca'ytya'mbʌ quiʌ'aŋmaye-tʌwʌ. 
MRK.10.42	Pero Jesujsis wyejyaju mumu, y ñʌjayaju: Mustambamis que te' najsacopac-cowi'na ñe'cʌytya'a aŋgui'myajpa tyʌwʌcʌsita'm. Y te' mʌja'ŋajcu'yojmo ijtyajupʌ's wyejwituwituwʌyajpa ñempe'iwʌ. 
MRK.10.43	Pero mi'ojmota'm ja'n maŋu tye'še'aju. Iwʌ sunba myʌja'ŋaju mi'ojmota'm, coyospawʌšej yajtzʌcʌ wyin. 
MRK.10.44	Y iwʌ sunba quiowi'na'u mi'ojmota'm, coyospawʌšej yajtzʌcʌ wyin. 
MRK.10.45	Porque ʌj, te' Pʌ'nis 'Yune, jaminʌ'ʌj wa'yʌj yosjayaju, sino que minu'ʌj wa'yʌs coyospawʌšej ndzʌjcu nwin. Y minu'ʌs ndzi'oquia'u nwin wa'yʌs njupyujtyaju wʌwʌ pʌn ʌs nʌ'pinbit.
MRK.10.46	Pijche'ca maŋyaju Jerico-cumgu'yojmo y te'ya Jerico'oyj tzu'cumu Jesús te' quiʌ'aŋmayeji'ŋda'm y wʌwʌta'mbʌ pʌnji'ŋ. Y tu'ŋaŋi tey inʌc pocsu Bartimeo, te' Timeo's 'yune to'tiwʌ, wa'y wya'cu limosna. 
MRK.10.47	Myatoŋu'ctij que Nazaret-cumgu'yojmowʌ Jesuste' nʌ quiʌtʌjcu, wejcʌ'yu y nʌmu: Jesús, Davijtis 'Yune, to'ya'ŋʌ'ʌj. 
MRK.10.48	Y wʌwʌ pʌ'nis 'yotoŋjayaju uy wyeju. Pero ñe'cʌ más inʌc wejqui'mba y nʌmu: Davijtis 'Yune, to'ya'ŋʌ'ʌj. 
MRK.10.49	Pijche'ca tenachʌ'yu Jesús y yajweyatʌju te' to'tiwʌ. Y maŋu wyejyaju y ñʌjayaju: Uy tzocomyocha'e. Tzu'cumʌ, Jesujsis nʌmij nwyeju. 
MRK.10.50	Pijche'ca ñe'cʌ's tyʌŋbejpʌ'u te' ñu'soquiuy y tenaqui'mu, y minu ijtumʌy Jesús. 
MRK.10.51	Y Jesujsis ñʌjayu: ¿Tiya' sunba wa'yʌs ndzʌjcu mijcotoya? Y te' to'tiwʌ's 'yaŋdzoŋu: Maestro, yajsʌ'ŋja ʌs nwitʌm. 
MRK.10.52	Jesujsis ñʌjayu: Muspa'mij myaŋu, mis nwʌ'aŋjamgupyit ñchojcumij. Pijche'ctij sʌ'ŋyaju te' wyitʌm. Y maŋu Jesujsis 'yucaŋgʌ'y.
MRK.11.1	Y tomya' inʌc nʌ quieñaju Jerusaleŋ-gumguy, nu'quiaju Betfagé y Betania-cumgu'yoyj. Te' cumgu'yista'm tome inʌc quieñajpa Olivo-tʌc pu'mna. Te'ya quiʌ'weju metza quiʌ'aŋmaye Jesujsis, 
MRK.11.2	y ñʌjayaju: Maŋdamʌ ʌ' ʌy tome ijtupʌ chics cumgu'yojmo. Te'yamij ñu'ctamu'c, maŋbamis mba'ttamu si'nupʌ burro-une. Te'wʌ ya'iwʌ'smajte' japyocstʌ'ʌpʌ. Pu'pʌ'tamʌ y nʌmindamʌ yʌy. 
MRK.11.3	Juca iwʌ'smij ñʌjaytyamba, ¿tiyajca'nde' nʌ mbu'pʌ'tamu? nʌjaytyamʌ: Maŋbapʌte' yajyojsu tʌ Ngomi's, y yʌtijtʌj cʌ'wejque'tpa wa'ytyʌs minu ndzacpʌ'u. 
MRK.11.4	Y maŋyaju y pya'tyaju te' burro-une tʌjcʌquiu'yoyj si'nupʌ, y pyu'pʌ'yaju. 
MRK.11.5	Te'ya te' teytya'mbʌ pʌ'nis ñʌjayaju: ¿Tiyajca'nde' nʌ mbu'pʌ'tamu te' burro-une? 
MRK.11.6	Pijche'ca te' cʌ'aŋmaye'sta'm 'yaŋdzoŋyaju te' 'yaŋgui'myajušej Jesujsis. Y chi'yaju lugar wa'y pyu'pʌ'yaju. 
MRK.11.7	Y ñʌmiñaju te' burro-une Jesusaŋi. Tyo'cʌyjayaju ñiyam burro-unecʌsi. Y pyocsu Jesujsis te' burro-une. 
MRK.11.8	Y wʌwʌ pʌ'nis tyo'cjayajpa inʌc ñiyamda'm tu'ŋojmo. Y eyata'mbʌ's quijtyajpa inʌc te' cu'yu'aŋmaŋ y jyi'ŋʌyjayajque'tu tu'ŋojmo. 
MRK.11.9	Y te' wyi'na'ŋojmo nʌ myaŋyajupʌ's, y 'yucaŋgʌ'mʌc nʌ quio'ŋyajupʌ's weju'c inʌc nʌmyajpa: Viva. Wʌcotzamda'mitʌy yʌ'wʌ yʌy nʌ minupʌ Diojsis ñʌquiʌsi. 
MRK.11.10	Wʌcotzamda'mitʌy tʌ Ngomi porque maŋba 'yaŋgui'moyu aŋgui'mopyašej inʌc tʌ ndata David. Viva. Yajwʌcotzamya yʌ'wʌ.
MRK.11.11	Nu'cu Jesús Jerusale'ŋojmo y tʌjcʌyu te' templo'ojmo. Ñique'nʌyu mumu tiyʌta'm ijtyajupʌ tey. Y como tza'ya' inʌc, tzu'cumu, y maŋu Betania te' macwʌstʌjca'pyʌ pʌnji'ŋ.
MRK.11.12	Jo'pit tzu'cumyaju Betania, y te' Jesús nʌ inʌc yu'u. 
MRK.11.13	Quiengo'mu ya'amyʌctij tumʌ te' higo-cuy, a'ya'a'yapʌ. Maŋu ñitu'nu juca pya'tjapya tyʌm. Sa'sa'a ñitu'nu'c, quienu que ja'ndiyʌ inʌc tyʌm, saŋ aytyij pya'tjayu porque ja'nde' inʌc higo-aŋsʌŋ. 
MRK.11.14	Pijche'ca Jesujsis ñʌjayu te' higo-cuy: Ja'namij ñdyʌ'majque'temaj u'ya ya'iwʌ's quiu'tjayu mis ndʌm. Y myatoŋyaju te' quiʌ'aŋmaye'sta'm jutz ñʌjayu Jesujsis te' higo-cuy.
MRK.11.15	Pijche'ca nu'quiaju te' Jerusale'ŋojmo. Y tʌjcʌyu Jesús te' templo'ojmo y myacputpʌ'u jujche'ŋ ma'ajpawʌ y ju'yopyapʌ te' templo'ojmo. Y myucswitu'pʌ'jayaju te' myesata'm nʌmʌy inʌc quiacpʌ'yaju tumin, y te' pocscuytya'm nʌmʌy inʌc mya'ʌyaju palomata'm. 
MRK.11.16	Y myacwinduquiaju u'ya ñʌcʌtʌquiaju tiyʌjanatiyʌ te' templo'ojmo. 
MRK.11.17	Y chamnʌctʌ'yaju y ñʌjayaju: Ja'nja mustame que yʌ'šej ja'yʌyu: Ʌs ndʌc, Dios-oto'ŋʌquiuy tyʌcte' mumu pʌngotoya. Pero mista'm nu'mbawʌ's cha'tʌcše'a mis ndzʌcjaytyamu. 
MRK.11.18	Myatoŋyaju te' aŋgui'mguy-tyayu'sta'm y te' sacerdote-cowi'na'sta'm tiyʌta'm chʌjcu Jesujsis y chʌcme'chaju jutz wa'y yajca'yaju. Ña'chajpa inʌc Jesús porque mumu cumgupyʌ'nis ñʌmayajayaju ñe' 'yaŋma'yoquiuy. 
MRK.11.19	Como tza'apya'nde', tzu'cumu Jesús te' cumgu'yojmoc.
MRK.11.20	Y jo'pit namdzuti nʌ'c quiʌtʌquiaju ijtumʌytye' higo-cuy, quieñaju que tʌtzca'u. 
MRK.11.21	Pijche'ca te' Pedro's jyamwʌtzʌjcu y ñʌjayu: Maestro, quendʌ'ʌ jutz tʌjtzu te' higo-cuy te' maldicio'nʌyupʌmis. 
MRK.11.22	'Yaŋdzoŋyaju Jesujsis: Nite'tzʌytyamʌ Dios. 
MRK.11.23	Wiyuŋše'ʌsmij ndzamjaytyamba que iwʌ's wyʌ'aŋjamba tyumʌtzocoy que maŋba tyujcu 'yaŋgui'mušej y ja'n myetzatzoco'yay, yʌ'wʌ's maŋba 'yaŋgui'mu yʌ' cotzʌc wa'y jyʌcʌ'u tey y wa'y myaŋu ma'rojmo, y maŋba jyʌcʌ'u 'yaŋgui'mušej. 
MRK.11.24	Te'cotoya ndzamjaytyamba'ʌsmij, que oto'ŋʌytyamba'cmis Dios, pyʌcpa wa'mij tumʌtzocoy nwyʌ'aŋja'moyu. Juca te'šejmij nwya'coytyamba, maŋbamis mbʌjcʌchoŋdamu.
MRK.11.25	Y oto'ŋʌytyamba'cmis Dios, yajcotocoytyamʌ ndʌwʌ juca tiyʌ'iwʌcʌsimij njyojtʌjcʌyu. Tzʌctamʌ te'šej wa'y tʌ Ndataj tzajpojmo ijtupʌ's yajcotocoyjaquie'tu mista'm ŋgowa. 
MRK.11.26	Porque juca mis ja'nmis nyajcotocoytyame ndʌwʌ, te'šejtijque' te' tzajpojmo ijtupʌ tʌ Ndata's ja'n maŋu yajcotocoyjayu mista'm ŋgowa.
MRK.11.27	Maŋwʌtzʌquiaju te' Jerusale'ŋojmo. Y te'ya nʌ wyitwyitñayu'c templo'ojmo, quiʌ'miñaju te' sacerdote-cowi'na'sta'm, y te' aŋgui'mguy-tyayu'sta'm y te' tzamupʌndʌcwa'yista'm. 
MRK.11.28	Y quiʌ'aŋwa'quiaju: ¿Jutzpʌ aŋgui'mʌtʌjcupyi'tayʌ' ndzʌcpa yʌ'šejta'mbʌ tiya? ¿Y iwʌ'sayʌ' ñchi'u yʌ'šejpʌ aŋgui'mʌtʌjcuy wa'mis ndzʌjcu yʌ'šejta'mbʌ tiyʌ? 
MRK.11.29	Pijche'ca aŋdzoŋu Jesús y ñʌjayaju: Ʌs maŋba'ʌsmij ŋgʌ'aŋwa'ctaŋgue'tu mijta'm. Juca aŋdzoŋdambamisʌj oye, maŋba'ʌsmij ndzamjaytyamu iwʌ'sʌjyʌ' tzi'u aŋgui'mʌtʌjcuy wa'yʌs ndzʌjcu yʌ'šejta'mbʌ tiyʌ. 
MRK.11.30	Tzamjaytyamʌ'ʌj: ¿Iwʌ'sa chi'u Juan aŋgui'mʌtʌjcuy wa'y yajnʌ'yʌ'oyu? ¿Diojsisʌ'ŋde' chi'u o pʌ'nista'm? 
MRK.11.31	Pijche'ca quipsoyaju y nʌmyaju ñe'co'mo: Juca nʌmbatʌ Diojsiste' chi'u aŋgui'mʌtʌjcuy, maŋbatʌj nʌjayu: ¿Y tiyajca'nde' janwyʌ'aŋjamdamʌ? 
MRK.11.32	¿Y juca nʌmbatʌ: Pʌ'nista'mde' chi'u......? Ña'chajpa inʌc pʌnda'm porque myuma'ŋgʌ'y wyʌ'aŋjamyajpa inʌc que te' Juan wiyuŋšejpʌ tza'maŋwa'oyete' inʌc. 
MRK.11.33	Te'cotoya 'yaŋdzoŋyaju Jesús y nʌmyaju: Ja'ndʌs musi. Pijche'ca Jesujsis ñʌjayaju: Ni ʌs ja'nʌsmij ndzamjaytyame jutzpʌ aŋgui'mʌtʌjcupyi'tʌs ndzʌcpa yʌ'šejta'mbʌ tiyʌ.
MRK.12.1	Y chamnʌcʌtzo'tzjayaju Jesujsis yʌ'šejpʌ comparacioŋbit. Chʌjcu tumʌ nas-comi's te' uva-nipi y 'yaŋgowe'cʌyu. Y tyajwoju tza' tanquešej tey wa'y quiomi'tzu te' uva, y yajtzu'cumu torre wa'y teymʌc quiengomʌ'ñaju. Y chi'oquia'u yojšajpapʌcʌsi wa'y quiowe'nduquiaju. Pijche'ca maŋu ya'aquiumguy. 
MRK.12.2	Nu'cu'cande' te' uva-aŋsʌŋ, quiʌ'weju tumʌ quioyosa ijtyajumʌy te' cowe'nducʌta'm wa'y minu pyʌjcʌchoŋu te' uva-nipi's tyʌm quiowindzʌmbaše'ŋ. 
MRK.12.3	Pero te' cowe'nducʌ'sta'm ñuquiaju y ñacšaju te' coyosa y wyindumʌ yajtzu'cumyaju. 
MRK.12.4	Y te' uva-comi's quiʌ'wejwʌtzʌjque'tu eyapʌ quioyosa, pero ñe'cʌ'sta'm tyʌŋyaju tza'pit. Y tyʌŋjejtyaju quiopajcʌsi y chʌctza'ajyaju'ca myacpoyaju. 
MRK.12.5	Y quiʌ'wejwʌtzʌjque'tu eyawʌ, y te'wʌ yajca'yaju. Y sone eyata'mbʌ ñacšaju, y eyata'mbʌ te'šej yajca'yajque'tu. 
MRK.12.6	Itque'tu inʌc tumʌwʌ 'yune šunbapʌ. Te'wʌ quiʌ'wejque'tu último ñe'ca'ŋʌta'm y nʌmu: Yʌ' ʌs une maŋba quiʌna'tzʌyjayaju. 
MRK.12.7	Pero te' cowe'nducʌta'm nʌmyaju ñe'co'mo: Yʌ'wʌ'syʌ' maŋba ñʌtzʌ'yu yʌ' uva-nipi. Ma'ndʌ nyajca'tamu wa'ytyʌ nijuptamu. 
MRK.12.8	Pijche'ca ñuquiaju, yajca'yaju y ñʌpujtyaju te' ñe' 'yuva-nipi'ojmoc. 
MRK.12.9	¿Tiya'sʌ'ŋ maŋba chʌjcu te' uva-nipi comi's? Maŋba minu, y maŋba yajca'pʌ'yatʌju te' cowe'nducʌta'm. Y maŋba chi'oquia'u te' ñe' uva-nipi eyata'mbʌ cowe'nducʌcʌsi.
MRK.12.10	¿Y jañdyu'ndamʌytya' te' Totojaye'ojmo nʌmbamʌy yʌ'šej?
MRK.12.10	Te' tza' jašuñapʌ te' tʌctzʌquiajpapʌ's,
MRK.12.10	Yʌ'wʌ minu yojsu aŋguinʌ tzo'tzcuquiotoya.
MRK.12.11	Yʌ'wʌ tʌyʌ' Ngomi Diojsis quiojtu,
MRK.12.11	Nguenba'ctʌ yʌ' maya'aŋbʌ tiyʌ, nʌmaya'patʌ.
MRK.12.12	Pijche'ca te' qui'nišajpapʌ's Jesús chʌcme'chaju wa'y ñuquiaju, porque ñʌctʌ'yaju que ñe'cʌte' nʌ chamyaju Jesujsis chamu'c te' comparación. Pero ña'chajpa inʌc te' wʌwʌta'mbʌ pʌn. Te'cotoya chaquiaju Jesús y maŋyaju.
MRK.12.13	Y miñaju Jesusaŋʌ metza tuca'y fariseo y Herodista wa'y yajcuñaju te' chamdzamnaquiuquiʌsi. 
MRK.12.14	Minu ñʌjayaju: Maestro, muspatʌs que nwyiyuŋdzambamij y ja'nmis ŋgʌjamʌ'ʌy ya'iwʌ pʌn, ni ja'nmis ndzame sa'sata'mbʌ tiyʌ wa'ytyijmij šuñaju, sino que wiyuŋšej nyajqueñajpamis te' tuŋ Diojsisñe'. ¿Yajwinducpasʌ'ŋdʌ aŋgui'mgu'yis uytyʌ ŋgocoyo'oyu rey Cesarcʌsi, o ja'ne? ¿Ijtu pyena wa'ytyʌ ŋgocoyo'oyu, o ja'ne? 
MRK.12.15	Pero ñe'cʌ's ñʌctʌ'yu que wʌ'aŋjamba chʌcpata'mde', y ñʌjayaju: ¿Tiyajca'mʌjte' sunba oc'istamu? Nʌminjaytyamʌ'ʌj jeque te' tumin wa'yʌs ŋguenu. 
MRK.12.16	Ñe'cʌ'sta'm ñʌminjayaju, y Jesujsis ñʌjayaju: ¿Iwʌ'sja yʌ' wyinnaca-chʌqui, y yʌ' ja'yʌyupʌ tiyʌ cʌsmʌc? Ñe'cʌ'sta'm ñʌjayaju: Te' rey Cesa'riste'ñe'. 
MRK.12.17	Aŋdzoŋu Jesús y ñʌjayaju: Tzi'tamʌ jeque te' César ñe'cʌ's quiowindzʌmbaše'ŋ, y tzi'taŋgue'ta Dios ñe'cʌ's quiowindzʌmbaše'ŋ. Y jene ñʌmaya'yaju Jesús.
MRK.12.18	Pijche'ca quiʌ'miñaju Jesús te' saduceo'sta'm. Yʌ'ta'mbʌte' nʌmyajpa que ja'n maŋu wyinsa'ʌnʌmu. Minu wa'y quiʌ'aŋwa'quiaju, y nʌmyaju: 
MRK.12.19	Maestro, Moisejsis jayʌtzacjayutʌj que juca iwʌjutiwʌ's 'yatzi ca'pa y chacpa te' yomo, y ja'itʌ 'yune, yajnʌco'tʌjcaja te' pyotzo's te' yomo wa'y ijtyaju 'yune, te'šej wa'y yajwingʌyojayu 'yatzi's ñʌy. 
MRK.12.20	Ijtu inʌc cu'ya'ytya'mbʌ atzi. Co'tʌjcaju te' winbʌ, y ca'u pero ja'itʌ 'yune. 
MRK.12.21	Y te' myetzo'mowʌ's ñʌco'tʌjcʌjayu te' yomo, y ca'que'tu te' pʌn y ja'itque'tatij 'yune. Y te'šejtij chʌjque'tu te' tyuca'yojmopʌ's y ca'que'tu. 
MRK.12.22	Y te'šej quiu'yapyʌni ñʌco'tʌjcajayaju te' yomo, y te'šejtijque' ja'ijtya 'yune y ca'yaju. Y último ca'que'tu te' yomo. 
MRK.12.23	Como quiu'ya'pyʌni tiju ñʌ'itne'ŋbʌ'yaju, ¿jutiwʌ'sasʌ'ŋde' yomo winsa'yajpa'ca ca'yajupʌ? 
MRK.12.24	Pijche'ca aŋdzoŋu Jesús y ñʌjayaju: Njyopi'ttambamij porque ja'nmis nʌctʌ'ytyame te' Totojaye, ni te' Diojsis myujsoquiuy. 
MRK.12.25	Porque winsa'ʌnʌmba'ca ca'yajuwʌ'ojmoc, ja'na maŋu quio'tʌjcajyaju ni ja'na maŋu šajyaju 'yune. Pero maŋba ijtyaju jujcha' te' angelesta'm te' tzajpojmo ijtyajuwʌ.
MRK.12.26	Juca ndzambatʌ que wiyuŋšej maŋba wyinsa'yaju te' ca'yajupʌ, pyʌcpa wa'mis ndu'ndamu jya'yʌyušej Moisejsis que te' Diojsis 'yoto'ŋʌyu ñe'cʌ apit-su'tʌ'ojmo nʌmu'c: Ʌjte' te' Abraha'ŋis Dios, te' Isaajquis Dios y te' Jacojpis Dios. 
MRK.12.27	Y juca ñe'cʌ te' ñe'ta'm Dios, queñajpamaj ñempe ca'yaju ñe'ta'm cuerpo. Te'šej jeque mijta'm jenemij nʌ njyopi'ttamu.
MRK.12.28	Pijche'ca nu'cu tumʌ te' aŋgui'mguy-tyayu, te' myatoŋuwʌ's nʌ inʌc quipotoŋyaju. Y myuspa inʌc que Jesujsis 'yaŋdzoŋyaju oye, y quiʌ'aŋwa'cu yʌ'šej: ¿Jutiwa'sʌ'ŋde' te' más cowi'napʌ aŋgui'mguy mumuta'mbʌ aŋgui'mgu'yojmo? 
MRK.12.29	Jesujsis 'yaŋdzoŋu: Te' más cowi'napʌ aŋgui'mguy myumupo'moc, yʌ'wʌte': Matoŋdamʌ, Israel-pʌnda'm, tʌ Ngomi Dios, ñe'cʌtijte' te' tumʌwʌ Comi. 
MRK.12.30	Sunʌ jeque mis Ngomi Dios ndumʌtzocoy, y ndumʌ sis y ndumʌ nʌ'pin, y mumupʌ mis nʌctʌ'yoquiupyit, y mumupʌ mis nyojsaŋbit. Yʌ'wʌte' te' aŋgui'mguy-quiowi'na. 
MRK.12.31	Y te' myetzo'mopʌ aŋgui'mguy-quiowi'na te'šej tomepʌtijte'que': Sunʌ mis ndʌwʌ jujcha' mis sunba ne' nwin. Ja'ndiyʌ eyapʌ aŋgui'mguy más mʌja'ŋbʌ que ja'n yʌ'šejta'mbʌ. 
MRK.12.32	Pijche'ca te' aŋgui'mguy-tyayu's ñʌjayu Jesús: Maestro, 'yaŋdzoŋumij oye. Wiyuŋšej mis ndzamu que tumʌwʌtijte' te' Dios y ja'ndiyʌ eyapʌ dios más que ñe'cʌ. 
MRK.12.33	Y juca sundambatʌ Dios ndumʌtzocoy y mumu tʌ nʌctʌ'yoquiupyit, y ndumʌ sis y ndumʌ nʌ'pin y mumu tʌ mbʌmipit y juca sundambatʌ tʌ ndʌwʌ jujcha' tʌ ne' nwin, yʌ'šejta'mbʌ tiyʌ más valetzʌcpa que ja'nde' tzi'oquiuy poŋuwʌ y te' tzi'oquiuy yajca'uwʌ. 
MRK.12.34	Pijche'ca ñʌctʌ'yu'ca Jesujsis que 'yaŋdzoŋu oye, ñʌjayu: Uša'ŋ šunba wa'mij ñdyʌjcʌyu Diojsismij 'yaŋgui'mbamʌy. Y mumupʌ's ña'chajpa inʌc wa'y quiʌ'aŋwa'quiajque'tumaj.
MRK.12.35	Nʌ inʌc 'yaŋma'yoyu Jesús te' templo'ojmo y nʌmu: ¿Tiyʌcotoyasʌ'ŋ nʌmyajpa te' aŋgui'mguy-tyayuta'm que te' Cristo Davijtiste' 'yune? 
MRK.12.36	Porque ñe'cʌ David nʌmu Espíritu Santopit:
MRK.12.36	'Yoto'ŋʌyjayu ʌs Ngomi te' Tata Diojsis, y ñʌjayu:
MRK.12.36	Pocsa yʌy ʌs ndzʌ'na'ŋoyj mʌja'ŋajcu'yojmo,
MRK.12.36	Nyajmaŋgopajcʌyajpa'cše'ŋo'yʌsmij te' ŋgui'nišajpapʌ'smij.
MRK.12.37	Juca David jequete' te' tataj, ¿tiyajca' ñʌjayu te' Cristo, ʌs Ngomi, juca 'yunete'? Y sa'sa inʌc quiʌmato'ŋʌyajpa te' wʌwʌta'mbʌ pʌ'nis.
MRK.12.38	Y Jesujsis ñʌjayajpa inʌc te' 'yaŋma'yoquiu'yojmo: Coquendamʌ cuenta te' aŋgui'mguy-tyayuta'm. Yʌ'ta'mbʌ's yamyajpa pʌytya'mbʌ pyama wa'y quieñatʌju. Quiʌñʌñajpa wa'y myʌja'ŋdyujchi'yatʌju te' plaza'ojmo. 
MRK.12.39	Y quiʌñʌñajpa te' wi'naŋ-bocscuytya'm te' judio'sta'm wyindʌjcojmopʌ y te' wi'naŋ-bocscuytya'm sʌŋ-gu'tcu'yojmo. 
MRK.12.40	Yʌ'ta'mbʌ's ñicu'tpʌ'yajpa se'aŋ-yomota'm, y chʌquiajpa pʌytya'mbʌ conucsoquiuy wa'y cha'maŋjamyaju. Te'cotoya más wʌwʌ maŋba quio'aŋgʌyaju.
MRK.12.41	Cajša'ŋi inʌc pocsu Jesús quiojtyajpamʌy inʌc tumin. Quienu jutz inʌc nʌ quiojtyaju pʌ'nista'm te' tumin te' tumin-gaša'ojmo. Soneta'mbʌ rico's nʌ inʌc quiojtyaju wʌwʌ tumin. 
MRK.12.42	Minu tumʌ yacsnuwitpapʌ se'aŋ-yomo, y quiojtu tey metza te' nama tumin, metza centavote'. 
MRK.12.43	Pijche'ca wyejyaju Jesujsis te' quiʌ'aŋmayeta'm y ñʌjayaju: Wiyuŋše'ʌsmij ndzamjaytyamba que yʌ' quiojtuše'ŋ yacsnuwitpapʌ se'aŋ-yomo's yajtzocopyacpa Dios más que ja'nde' eyata'mbʌ pʌ'nis quiojtyajuše'ŋ. 
MRK.12.44	Porque mumu yʌ'ta'mbʌ's quiojtyajupʌ tyumingʌchʌ'yʌtijte', pero yʌ' yomo's quiotpʌ'u ijtuše'ŋbʌ tyumin maŋbapʌpit inʌc quiu'tu.
MRK.13.1	Tzu'cumu Jesús te' templo'ojmoc y ñʌjayu tumʌ te' quiʌ'aŋmaye's: Maestro, quena jutz ñecsco'myaju tza'ta'm wa'y chʌquiaju yʌ' templo. 
MRK.13.2	Y Jesujsis ñʌjayu: ¿Nʌja ŋguendamu yʌ' mʌjata'mbʌ tʌc? Maŋba jyu'mbʌ'yaju y ja'na maŋu chʌ'yu necsco'mupʌ tza' te' cha'tʌwʌcʌsi.
MRK.13.3	Pocsu Jesús te' Olivo-tʌc pu'mnacʌsi, te' templo's wyi'nʌque'nʌpyawʌ. Y ñaytyumʌ ijtyaju'c, quiʌ'aŋwa'quiaju te' Pedro's y Jacobo's y Jua'ŋis y Andrejsis, 
MRK.13.4	y ñʌjayaju: Tzamjatʌj, ¿jujche'casʌ'ŋde' maŋba tyujcu yʌ'šejta'mbʌ tiyʌ? ¿Tiyʌ'sasʌ'ŋ jeque maŋba quiotzamu maŋba'ca cho'tzu wa'y tyujcu yʌ'šejta'mbʌ tiyʌ?
MRK.13.5	Y Jesús nʌmgʌ'yu: Coquendamʌ cuenta umij 'yaŋgoma'cʌytyamu ya'iwʌ's. 
MRK.13.6	Porque maŋba miñaju wʌwʌ pʌn ʌs nʌquiʌsi sujchajpapʌ y nʌmyajpapʌ: Ʌjte' te' Cristo. Y wʌwʌ pʌn maŋba 'yaŋgoma'cʌyaju.
MRK.13.7	Maŋbamis mustamu que nʌ quipʌnʌmu, y que nʌ chamyaju, quipcuy emʌ. Pero uy na'tztame, porque te'šejte' pyʌcpa wa'y tyujcu, pero ja'nmajte' maŋu yaju najsacopac. 
MRK.13.8	Porque maŋba ñʌquijpu nacio'ŋis te' eyapʌ ñacion-dʌwʌ, y gobierno's te' eyapʌ gobierno-tʌwʌ. Maŋba ijtyaju mi'cscʌ' yʌmʌc teymʌc. Y maŋba ijtu yu', y maŋba wyo'cwitu'ʌnʌmu. Y yʌ'šejta'mbʌ tiyʌ tzo'tzcumyajte'. Maŋbamaj quieñaju maya'aŋda'mbʌ toya pʌ'nista'm.
MRK.13.9	Pero mista'm coquendamʌ cuenta mis nwin. Porque maŋbamij ñchi'oquia'ʌtʌjtamu tu'mʌyajpamʌy te' aŋgui'myajpawʌ. Y maŋbamij ñacsʌtʌjtamu te' windʌjcojmo y maŋbamij ñʌmawʌtʌjtamu gobierno's y re'yis wyi'naŋdʌjquita'm porque ŋgo'ŋdambamisʌj. Yʌ'šej maŋba ñdyestigusajtamu ñe' wyi'naŋdʌjquita'm. 
MRK.13.10	Y wina ijtu pyena wa'y chamgopuŋyaju te' evangelio naswindumʌta'mbʌ pʌ'nojmo. 
MRK.13.11	Y cuando ñʌmawʌtʌjtamba'cmij wa'mij ñchi'oquia'ʌtʌjtamu aŋgui'myajpapʌ's quiʌ'ojmo, uy jene quipstame wina tiyʌ mis maŋba ndzamdamu. Pero aŋdzoŋdamʌ lo que Diojsismij ñchi'tamba pijche'c wa'mis ndzamdamu. Porque te' Espíritu Santote' maŋba 'yaŋdzoŋu mijpitta'm. 
MRK.13.12	Y maŋba ijtu atzita'm maŋba chi'oquia'yajupʌ's 'yatzi wa'y yajca'yaju. Y maŋba ijtu tatajta'm maŋba chi'oquia'yajupʌ's 'yune wa'y yajca'yaju. Y maŋba ijtu uneta'm maŋba ñʌquipyajupʌ's tyatajta'm hasta wa'y yajca'yaju. 
MRK.13.13	Mumupʌ'smij maŋba ŋgui'nisʌtʌjtamu porque ŋgo'ŋdambamisʌj. Pero iwʌ'sʌj co'ŋjojcʌtʌcpa hasta que ca'pa, te'wʌ maŋba quiotzojcu.
MRK.13.14	Te' tza'maŋwa'opyapʌ Danie'lis jya'yʌyu que maŋba myaŋgocʌtʌquiaju ja'n pyʌquipʌ's wa'y myaŋgocʌtʌquiaju, y maŋba chʌctocoyaju. (Iwʌ's tyu'nba yʌ'šej chambamʌy, yajnʌctʌ'yʌ.) Nguendamba'camis yʌ'še'a nʌ tyujcu, pijche'ca te' Judea-najsojmo ijtyajuwʌ, yajpoya wa'y myaŋyaju tza'mo'mo. 
MRK.13.15	Y iwʌ tʌjcʌcopajcʌsi ijtu, wanajcu'ca, u'ya maŋu ñʌpujtu yajtiyʌ tyʌjcojmoc. 
MRK.13.16	Y te' ca'mo'mo nʌ yojsupʌ, u'ya wyitu'u tyʌjcaŋʌ wa'y maŋu pyʌjcu te' ñu'soquiuy. 
MRK.13.17	Pero te'ta'mbʌ jamo'oyj jene maŋba tyoyapʌquiaju checji'ŋda'mbʌ yomo, y te' ijtyajupʌ's tzu'chajpapʌ 'yune. 
MRK.13.18	Wa'ctamʌ jeque Dioscʌsi umij pacac aŋsʌ'ŋoyj maŋu mbyoytyamu. 
MRK.13.19	Porque te'ta'mbʌ jamo'oyj maŋba ijtu maya'aŋbʌ toyapʌjcuy, yajujche'cmaj ja'itʌ'ʌpʌ desde cho'tzcu'yojmo chʌjcu'c Diojsis mumutiyʌ hasta yʌtij, ni ja'na maŋu itque'tumaj te'šejpʌ toyapʌjcuy. 
MRK.13.20	Y juca Diojsis ja'n yajco'nʌy te' toyapʌjcuy-'yaŋsʌŋ, ya'iwʌ inʌc ja'n quiotzoque. Pero ñe'cʌ's maŋba yajco'nʌyu te' toyapʌjcuy-'yaŋsʌŋ wa'y quiotzoquiaju ñe'cʌ's quiopiŋyajupʌ pʌn.
MRK.13.21	Pijche'ca juca iwʌjutiwʌ'smij ñʌjaytyamba: Quena, yʌy ijtu te' Cristo, o juca ñʌjaytyambamij: Teymʌ ijtu, ʌsmij nʌjaytyamba: Uy wʌ'aŋjamdame. 
MRK.13.22	Porque maŋba chu'cumyaju chʌquichʌquita'mbʌ Cristo y tza'maŋwa'oyeta'm. Y maŋba chʌquiaju maya'aŋda'mbʌ tiyʌ y isaŋwʌ'ajcuy wa'y 'yaŋgoma'cʌyaju hasta te' Diojsis quiopiwita'm, juca inʌc pya'tyajpa jutz. 
MRK.13.23	Pero mista'm, coquendamʌ cuenta. Yʌtij nʌytya'mʌsmij ndzamjaytyamu maŋbamaj tyuquiajupʌ tiyʌ.
MRK.13.24	Pero ʌ'ta'mbʌ jamo'oyj, cʌtʌjcu'cande' te' maya'aŋbʌ toyapʌjcuy, maŋba pyi'tza'u te' jama, y te' poyaj ja'na maŋu šʌ'ŋu. 
MRK.13.25	Y te' matzata'm maŋba quiuñaju tzajpojmoc, y te' tzajpojmo ijtyajupʌ tiyʌ maŋba myi'cspʌ'yaju. 
MRK.13.26	Pijche'cʌj, te' Pʌ'nis 'Yune, mumu pʌ'nisʌj maŋba queñaju nʌ'camʌj minu o'na'ojmo y wʌwʌpʌ ʌs mʌja'ŋajcu'yojmo y ndzi'muŋgʌ'ojmo. 
MRK.13.27	Pijche'cʌs maŋba ŋgʌ'weju ʌs angelesta'm wa'y yajtu'mʌyjayaju te' ʌs ŋgopiwi-pʌnda'm mumu naswindumʌ desde chojtaŋgʌsmʌc hasta tyʌ'paŋgʌsmʌc.
MRK.13.28	Nʌctʌ'ytyamʌ yʌ' comparación te' higo-cu'yisñe'. Yawaye'ŋu'cande' te' 'yaŋmaŋ, y nʌwa' wyo'mbujtu te' 'yay, mustambamis que nʌ tyo'mʌyu te' tu'aŋsʌŋ. 
MRK.13.29	Te'šejtijque' ŋguendamba'camis yʌ'šejta'mbʌ tiyʌ, nʌctʌ'ytyamʌ que nʌwa'nde' ñu'cu te' hora wa'yʌj mingue'tu. 
MRK.13.30	Wiyuŋše'ʌsmij ndzamjaytyamba que ja'n maŋu quia'yaju yʌ' yʌtijta'mbʌ pʌn hasta que tucpa mumu yʌ'šejta'mbʌ tiyʌ. 
MRK.13.31	Maŋba yaju te' tzap y te' najsacopac, pero ʌs ndzame ja'n maŋu yaju.
MRK.13.32	Pero jujche'c y tiyʌ jama'ʌj maŋba minu, ya'iwʌ's ja'n myusi, ni te' angelejsis tzajpojmo ijtyajupʌ's, ni ʌs, te' Diojsis 'Yune, sino que ʌs Ndata'stij myuspa.
MRK.13.33	Coquendamʌ cuenta, uy ʌŋdame, sino que oto'ŋʌytyamʌ Dios, porque ja'nmis mustame jujche'c nu'cpa te' aŋsʌŋ. 
MRK.13.34	Yʌ'šejta'mbʌ tiyʌ pʌnše'ʌs utzpa maŋupʌ ya'ay. Chajcu te' tyʌc y chi'u aŋgui'mʌtʌjcuy te' quioyosata'm. Chi'u tumduma'ŋbʌn te' ñe' yoscuy, y 'yaŋgui'mu te' coque'nopyawʌ wa'y quioque'noyu mumu hora. 
MRK.13.35	Coquendamʌ cuenta jeque, porque ja'nmis mustame jujche'c minba te' tʌjcomi, juca tza'yʌ'ca, o paŋguctzu', o nʌ wyeju'c gallo, o namdzuwini. 
MRK.13.36	Coquendamʌ cuenta jeque, umij ʌŋupʌšej mbya'ttamu minba'ca ja'nmis nʌ ŋguipstamu'c. 
MRK.13.37	Y tiyʌta'mʌsmij ndzamjaytyamba mij, ndzamjayajque'tpa'ʌs mumuta'mbʌ: Coquendamʌ cuenta.
MRK.14.1	Y metza jamacʌsi maŋba inʌc quiosʌ'ŋajyaju te' pascua-sʌŋ wyi'quiajpa'c te' judio'sta'm inʌc pan ja'ndiyʌwʌ's lyevadura. Y te' sacerdote-cowi'na'sta'm y te' aŋgui'mguy-tyayu'sta'm chʌcme'chajpa inʌc jutz wa'y 'yaŋgoma'cʌyaju Jesús y te'šej wa'y ñuquiaju, y wa'y yajca'yaju. 
MRK.14.2	Nʌmyajpa inʌc: Ja'n 'yoye wa'ytyʌ nujcu sʌŋ-jamo'oyj, uy maŋu šo'nwitu'yaju pʌnda'm.
MRK.14.3	Te' Betania-cumgu'yojmo inʌc ijtu te' Jesús te' yatziputzi'ʌyupʌ Simo'ŋis tyʌjcaŋʌ. Y tey inʌc pocsu'c Jesús mesa'ŋi, quiʌ'minu tumʌ yomo's. Ñʌminu tumʌ alabastropʌ cojtoquiuy ijtuwo'mo jajsoquiuy, cʌ'wingʌ'pyʌ nardo-omoma, wʌwʌ coyowapʌ. Y te' yomo's wyenu te' cojtoquiuy y 'yumbʌ'jayu te' jajsoquiuy Jesujsis quiopajcʌsi. 
MRK.14.4	Ijtu inʌc tey qui'šca'yajupʌ y nañʌmjayatʌjyaju: ¿Tiyajca' jeque yʌ'šej 'yumbʌ'tochʌcpa yʌ' jajsoquiuy? 
MRK.14.5	Porque muspa inʌc mya'ʌyaju yʌ' jajsoquiuy más que ja'n yʌjti's denariocʌsi wa'y chi'yatʌju pobreta'm. Y 'yotoŋjayaju te' yomo. 
MRK.14.6	Pero Jesús nʌmu: Tzactamʌ. ¿Tiyajca' ndochʌctamba yʌ' yomo? Oyepʌ tiyʌ'ʌjyʌ' tzʌcjayu. 
MRK.14.7	Te' pobreta'm mumu jama ijtyajpa miji'ŋda'm, y juca sunbamis ndzʌcjayaju bien, muspamis ndzʌctamu. Pero ʌj, ja'nʌj mumu jama maŋu ijtu miji'ŋda'm. 
MRK.14.8	Yʌ' yomo's chʌjcu quiʌpa'tpaše'ŋ. Minuwa'a wa'y jyasjayu ʌs ŋgüerpo wa'y ñimejcʌyu te' nipyajpa'camʌj. 
MRK.14.9	Wiyuŋše'ʌsmij ndzamjaytyamba, que mumu jutʌta'm chamgopuŋyajpa te' evangelio najsacopajcʌsi, te'šejtijque' maŋba chamyaju yʌ' yomo's chʌjcupʌ tiyʌ wa'y jyamwʌtzʌquiaju ñe'cʌ.
MRK.14.10	Pijche'ca Judas Iscariote, tumʌ macwʌstʌjca'pyʌ cʌ'aŋmaye'ojmoc nʌcma'yʌyupʌ, maŋu ijtyajumʌy te' sacerdote-cowi'nata'm wa'y chi'oquia'u Jesús ñe'cʌcʌsita'm. 
MRK.14.11	Y ñe'cʌ'sta'm quiʌmato'ŋʌyaju'ca, ñʌ'omyaju y chamdzi'yaju tumin. Y Judajsis chʌcme'tzcʌ'yu jutz wa'y chi'oquia'u Jesús ñe'cʌcʌsita'm.
MRK.14.12	Y te' winbʌ jama te' sʌ'ŋoyj wyi'quiajpa inʌc te' pan ja'ndiyʌwʌ's lyevadura. Te' pijche'cpʌ jama yajca'yajpa inʌc te' ñchowambe pascua-sʌŋgotoya. Minu ñʌjayaju Jesús te' quiʌ'aŋmaye'sta'm: ¿Juta' sunba wa'ytyʌs maŋu nimejcʌyu te' pascua-ñchowambe wa'ytyʌ ŋgʌ'stamu? 
MRK.14.13	Y quiʌ'weju Jesujsis metza te' quiʌ'aŋmaye y ñʌjayaju: Maŋdamʌ te' cumgu'yojmo, y tey maŋbamij ñchoŋdamu tuma'ŋbʌ'nis nʌ ñʌmaŋupʌ's tumʌ majcuy nʌ'. Co'ŋdamʌ ñe'cʌ. 
MRK.14.14	Y jutipʌ tʌjcoyj tʌjcʌpya, ma nʌjaytyamʌ te' tʌjcomi: Nʌmba tʌ Ngomi: ¿Juta' ijtu te' sala wa'yʌj ŋgu'tu te' pascua-sʌ'ŋis cuenta ʌs ŋgʌ'aŋmayeji'ŋda'm? 
MRK.14.15	Y ñe'cʌ'smij maŋba nyajquendamu tumʌ mʌjapʌ sala wʌtzʌjcupa'a. Tey nimejcʌytyamʌ wa'ytyʌ ŋgu'ttamu. 
MRK.14.16	Maŋyaju te' quiʌ'aŋmayeta'm, nu'quiaju te' cumgu'yoyj, y tey pya'tyaju chamjayajušej Jesujsis. Y ñimejcʌyaju tey te' pascua-sʌŋgotoya.
MRK.14.17	Y tzu'yanʌmu'ca maŋu Jesús te' macwʌstʌjca'ytya'mbʌji'ŋ. 
MRK.14.18	Te'ya pocšaju'c te' mesa'ojmo wa'y quiu'tyaju, nʌmu Jesús: Wiyuŋše'ʌsmij ndzamjaytyamba, ijtu tuma'ŋbʌn mi'ojmocta'm nʌ quiu'tupʌ ʌji'ŋ maŋbapʌ'sʌj tzi'oquia'u. 
MRK.14.19	Pijche'ca ñe'cʌta'm triste'ajyaju, y ñʌjayaju tumduma'ŋbʌ'nis: ¿Ja'nsʌ'ŋde' ʌs? Y eyapʌ nʌmgue'tu: ¿Ja'nsʌ'ŋde' ʌs? Te'šej nʌmyaju mumu. 
MRK.14.20	Ñe'cʌ's ñʌjayaju: Iwʌ's tyumʌto'spa te' pan ʌji'ŋ tumʌpʌ plato'mo, te'wʌte' te' macwʌstʌjca'pyʌ pʌ'nojmo maŋbapʌ'sʌj tzi'oquia'u. 
MRK.14.21	Wiyuŋšej, ʌj, te' Pʌ'nis 'Yune, maŋba'mʌj nduŋgʌpʌjcu, ja'yʌyajuše'ʌj Totojaye'ojmo. Pero ay te' pʌn maŋbapʌ'sʌj tzi'oquia'u. Más inʌc oye te' pʌngotoya juca inʌc japyʌ'na.
MRK.14.22	Y te'ya nʌ quiu'tyaju'c, pyʌjcu Jesujsis te' pan y ñicomasa'nʌyu, y wyenu y chi'yaju, y nʌmu: Pʌctamʌ, yʌ'wʌ ʌsyʌ' ŋgüerpo. 
MRK.14.23	Y pyʌjcu te' vaso y ñʌjayu Dios yʌscotoya. Y chi'yaju, y tyo'ŋne'ŋbʌ'yaju. 
MRK.14.24	Ñʌjayaju Jesujsis: Yʌ' vino ʌsyʌ' nʌ'pin maŋba 'yumbʌ'jayajupʌ. Y maŋba pyaquitzi'u te' jomepʌ trato, y maŋba yajcotocoyu wʌwʌ pʌn. 
MRK.14.25	Wiyuŋše'ʌsmij ndzamjaytyamba, ja'na'mʌs ndo'ŋgue'temaj te' uva-tʌ'mis ñʌ' hasta ʌ' jamo'oyj ndo'ŋwʌtzʌcpa'camʌs jomewʌ, aŋgui'mbamʌy Dios.
MRK.14.26	Y wyañaju'ca tumʌ te' himno, tzu'cumyaju y maŋyaju te' Olivo-tʌc pu'mnacʌsi. 
MRK.14.27	Pijche'ca Jesujsis ñʌjayaju: Mumu mijta'm maŋbamij ñchʌcna'tzʌtʌjtamu y maŋbamisʌj mbochactamu yʌ' tzu'oyj. Porque yʌ'šej ja'yʌyu Totojaye'ojmo: Maŋba'ʌs ndzajcu wa'y yajca'yaju te' coque'nopyawʌ. Pijche'ca maŋba pyuŋdijtitnayaju te' ñchowambeta'm. 
MRK.14.28	Pero winsa'u'camʌj, ʌsmij maŋba nwi'najaytyamu wa'yʌj maŋu Galilea-najsojmo. 
MRK.14.29	Pijche'ca Pedro's ñʌjayu: Wempe mumu chʌcna'chatʌ y mbyochaquiajpamij, pero ʌs ja'ne. 
MRK.14.30	Ñʌjayu Jesujsis: Wiyuŋše'ʌsmij ndzamjapya, antes que myetza naco'oyj wejpa te' gallo, tuca'y ñacamij maŋba ñʌmu yʌtij yʌ' tzu'oyj, que ja'nmisʌj ŋgo'ispʌqui. 
MRK.14.31	Pero Pedro jaque-nʌmu: Wempe'ʌj yajca'ya miji'ŋ, ja'nʌj maŋu nʌmu que ja'ʌsmij ŋgo'ispʌqui. Y te'šejtij nʌmyajque'tu mumuta'mbʌ.
MRK.14.32	Pijche'ca nu'quiaju Jesusji'ŋ te' luga'royj ñʌjayajpamʌy Getsemaní. Y ñʌjayaju te' quiʌ'aŋmayeta'm: Pocstamʌ yʌy, te'pa'ŋoyj oto'ŋʌpya'ʌs Dios. 
MRK.14.33	Y pyʌjcu Jesujsis te' Pedro, y Jacobo y Juan y ma'ŋa'ŋʌyaju. Y ñitzʌjcu wa'y tyuyu'yoyu y wa'y tyoyapʌjcu choco'yojmo. 
MRK.14.34	Y ñʌjayaju te' tuca'ytya'mbʌ: Jene triste ʌs ndzocoy, jujcha' maŋba quia'upʌ. Tzʌ'ytyamʌ yʌy y oto'ŋʌytyamʌ Dios. 
MRK.14.35	Y ma'ŋa'ŋʌyu uša'ŋ y mucscʌne'cu najsojmo. 'Yoto'ŋʌyu Tyataj y nʌmu: Tatay, juca oye, yajwinducʌ uy ñu'cu ʌ' hora wa'yʌj ndoyapʌjcu. 
MRK.14.36	Nʌmgue'tu: Abba, Tatay, muspamis ndzʌjcu mumutiyʌ. Yʌ' toya maŋbapʌ'ʌs nʌcʌtʌjcupʌ, wa'yʌs jana nʌcʌtʌjcu, yajʌcʌ'ja. Pero uy tzʌqui ʌs sunbašej, sino que mis sunbašej.
MRK.14.37	Witu'u Jesús y ʌŋu'c pya'tyaju. Y ñʌjayu te' Pedro: ¿Simón, nʌja 'yʌŋu? ¿Y jamusʌja oto'ŋʌ Dios yajtya' tumʌ hora? 
MRK.14.38	Uy ʌŋdame sino que oto'ŋʌytyamʌ Dios umij nwyʌytyamu oc'isoye's. Wiyuŋšej mista'm ndzoco'yismij sunba ŋguiotzoŋdamu, pero mista'm ŋgüerpo mochipʌte'. 
MRK.14.39	Maŋgue'tu Jesús y te'šejtij 'yoto'ŋʌquie'tu Dios. 
MRK.14.40	Witu'que'tu, ʌŋu'ctij pya'tyajque'tu, porque jene nʌ inʌc 'yʌŋdyo'yaju. Y ñe'cʌ'sta'm ja'n inʌc myujšay tiyʌ wa'y 'yaŋdzoŋyaju. 
MRK.14.41	Y minwʌtzʌjque'tu tyuca'y ñaco'oyj, y ñʌjayaju: Ʌŋdama'a, y sapʌctamʌ. Te'še'ŋdij, nu'cwa'nde' te' hora. Yʌtij maŋba'ʌj tzi'oquia'yaju ʌj, te' Pʌ'nis 'Yune, te' cowatzʌquita'mbʌ's quiʌ'ojmo. 
MRK.14.42	Tzu'cumdamʌ, ma'nta'm. Quendamʌ, nʌwa' ñu'cu te' minbapʌ'sʌj tzi'oquia'u.
MRK.14.43	Y yʌ'šejmaj nʌ ñʌmu'c Jesús, nu'cu Judas, tumʌ cʌ'aŋmaye te' macwʌstʌjca'pyo'moc. Y miñajque'tu ñe'cʌji'ŋ wʌwʌ pʌn, ñʌmiñajupʌ's 'yespada y cuytya'm, quiʌ'wejyajupʌ te' sacerdote-cowi'na'sta'm y te' aŋgui'mguy-tyayu'sta'm y tzamupʌndʌcwa'yis. 
MRK.14.44	Y te' Judajsis chamjayaju'ctya'nde' inʌc te'ta'mbʌ jutz inʌc maŋba chi'oquia'u, yʌ'šej ñʌjayaju'c: Jutiwʌ'ʌs su'cpa, te'wʌte'. Nuctamʌ oye'c, y nʌmaŋdamʌ uy maŋu pyoyu. 
MRK.14.45	Minu'ca Judas, jʌnʌjtij quiʌnu'cʌyu Jesús y ñʌjayu: Maestro, Maestro. Y šu'cu. 
MRK.14.46	Pijche'ca te' pʌ'nista'm ñuquiaju wa'y ñʌmaŋyaju.
MRK.14.47	Y tumʌ te' tey ijtupʌ's ñʌpujtu te' 'yespada, chetzjayu te' mʌja'ŋbʌ sacerdote's quioyosa, y te'šej yajʌcʌ'jayu tyatzʌc. 
MRK.14.48	Ñʌjayaju Jesujsis: ¿Tiyajca'yʌ' nʌmindamba espada y cuy wa'misʌj nuctamu jujcha' nu'mbawʌ? 
MRK.14.49	Tumdumʌ jama inʌjcʌj itpa miji'ŋda'm te' templo'ojmo, y aŋma'yopya inʌjcʌj, y jañuctamʌmisʌj. Pero yʌ'šej nʌ quiʌtʌjcu wa'ytye' tyujcu chambašej Totojaye's. 
MRK.14.50	Pijche'ctij mumu te' quiʌ'aŋmaye's chaquiaju ñaytyumʌ Jesús, y poyaju.
MRK.14.51	Pero tumʌ te' soca's nʌ inʌc quiʌ'maŋu, ñinu'sʌyuwʌ's te' wyin na' sabanapit. Y ñuquiaju te' pʌ'nista'm. 
MRK.14.52	Pero ñe'cʌ's tyʌŋbejpʌ'u te' sábana y poyu ñicotaca.
MRK.14.53	Ñʌmaŋyaju Jesús te' mʌja'ŋbʌ sacerdote's wyi'naŋdʌjqui. Y tu'mʌyaju mumu te' sacerdote-cowi'nata'm y te' tzamupʌndʌcway y te' aŋgui'mguy-tyayuta'm. 
MRK.14.54	Y ya'amyʌctij quio'ŋu te' Jesús te' Pedro's hasta que nu'cu te' mʌja'ŋbʌ sacerdote's 'yaŋgo'oyj. Y tey inʌc pocsu te' soldadoji'ŋda'm wa'y šamu ñe'cʌji'ŋda'm jucʌtʌjcaŋi.
MRK.14.55	Y te' sacerdote-cowi'na'sta'm y mumu te' aŋgui'myajpawʌ's mye'chajpa inʌc iwʌ's wa'y ñicotza'mʌyu Jesús porque nʌ inʌc wya'quiaju wa'y yajca'yaju. Pero nijutzpʌ quiowa japya'tjaya. 
MRK.14.56	Wʌwʌta'mbʌ's inʌc ñisujtzʌyajpa ñe'cʌ, pero eya'eya inʌc tzamyajpa tumdumʌ. 
MRK.14.57	Pijche'ca tenaqui'myaju metza tuca'y pʌnda'm y ñisujtzʌyaju Jesús, y nʌmyaju: 
MRK.14.58	Tʌs matoŋutʌs nʌ'c ñʌmu: Ʌs nju'mbʌ'pa'ʌs yʌ' Diojsis tyemplo, te' pʌ'nis chʌquiajupʌ quiʌ'pit, y tuca'y jamapit ndzʌcpa'ʌs eyawʌ, y ja'n cʌ'pit. 
MRK.14.59	Pero ni te'šej ja'n inʌc tyu'mbajcajyay ñe'cʌ'sta'm inʌc nʌ chamyajupʌ tiyʌ.
MRK.14.60	Pijche'ca te' mʌja'ŋbʌ sacerdote tenaqui'mu ñe'ta'm quiucmʌ y quiʌ'aŋwa'cu Jesús: ¿Y nijutz ja'n 'yaŋdzowe? ¿Ja'nja nʌ matoŋu jujche'ŋda'mbʌ tiyʌcʌsimij nʌ ñicotza'mʌyaju? 
MRK.14.61	Pero ñe'cʌ numumgʌñe'cu y nijutz ja'yaŋdzowa. Y te' mʌja'ŋbʌ sacerdote's quiʌ'aŋwa'cwʌtzʌjcu: ¿Mijate' te' Cristo, te' tʌs nwʌcotzambapʌ Diojsis 'Yune? 
MRK.14.62	Y Jesujsis 'yaŋdzoŋu: Pijtʌjyʌ', y maŋbamisʌj ŋguendamu ʌj, te' Pʌ'nis 'Yune, pocsu'camʌj te' mʌja'ŋbʌ Diojsis chʌ'na'ŋojmoc, te' ñe'cʌ aŋgui'mbamʌy. Y maŋbamisʌj ŋguendaŋgue'tu nʌ'cʌj minu tzajpojmopʌ o'na'ojmo. 
MRK.14.63	Pijche'ca te' mʌja'ŋbʌ sacerdote's myatoŋu'ctij te'šej, chijtzu pyama, y nʌmu: ¿Tiyajca'ndʌ me'tztaŋgue'tpamaj testigos? 
MRK.14.64	Matoŋdamwa'mis jutz 'yotowewʌ'ajayu Dios. ¿Tiya' ndzamdamba? Y mumu ñe'cʌ'sta'm chʌcjayaju quiowa. Nʌmyaju que ijtu pyena wa'y yajca'yaju.
MRK.14.65	Y metza tuca'y pʌ'nista'm ñitzʌquiaju wa'y ñitzu'ʌyaju Jesús. Wyinmoñaju y pyu'ŋyaju y ñʌjayaju: Tzamʌ iwʌ'ste'. Y te' soldado'sta'm pyu'ŋdochʌquiaju.
MRK.14.66	Te'pa'ŋoyj tey cʌ'mʌ inʌc ijtu Pedro te' aŋgo'oyj. Minu tumʌ coyomo te' mʌja'ŋbʌ sacerdote's tyʌjcojmopʌ. 
MRK.14.67	Quienu'ctij que nʌ šamu te' Pedro, quiengʌpʌjcu y ñʌjayu: Te'šejtijque' mij, ʌ' Nazarejtojmopʌ Jesusji'ŋmijyʌ' inʌc nʌ nwyijtu. 
MRK.14.68	Pero Pedro nʌmu: Ja'ne, ja'ʌs ŋgo'ispʌqui ni ja'ʌs musi tiyʌ miste' nʌ ndzamu. Pijche'ca tzu'cumu wa'y pyujtu ijtumʌy puerta y weju te' gallo. 
MRK.14.69	Y te' coyomo's minu quiengue'tu te' Pedro y ñʌjayaju te' tey inʌc ijtyajupʌ: Yʌ'wʌ, tyʌwʌyʌ' eyata'mbʌ quiʌ'aŋmaye'sñe'. 
MRK.14.70	Pijche'c Pedro myetza naco'mo nʌmu: Ja'ʌs ŋgo'ispʌqui. Y jʌsa'ca te' tey inʌc ijtyajuwʌ's ñʌjayajque'tu Pedro: Wiyuŋšej mij ñe'ta'm mijyʌ' tyʌwʌ, porque Galilea-mbyʌnmijyʌ', y te'šejtij mij ñchamdzamnaquie'tpa ñe'cʌšejta'm. 
MRK.14.71	Pijche'ca otowewʌ'ajcʌ'yu y chambʌcjaquie'tu Diojsis ñʌy, y nʌmu: Ja'ʌs ŋgo'ispʌqui yʌ' pʌn te' nʌmis ndzamdamuwʌ. 
MRK.14.72	Pijche'ctij weju te' gallo myetza naco'oyj. Y jyamwʌtzʌcjayu Pedro's te' Jesujsis chame, te' ñʌjayu'c: Antes que wejpa te' gallo myetza naco'oyj, maŋbamij ñʌmu tuca'y ñaca que ja'nmisʌj ŋgo'ispʌqui. Y quipsoyu yʌ'šejta'mbʌ tiyʌcʌsi, y jʌyu.
MRK.15.1	Y taŋbʌ'nʌmu'ctij quipsaŋgospo'ʌyaju te' sacerdote-cowi'na'sta'm, y te' tzamupʌndʌcwa'yista'm y te' aŋgui'mguy-tyayu'sta'm y te' eyata'mbʌ aŋgui'myajpawʌ's. Y ši'nʌmaŋyaju Jesús wa'y chi'oquia'yaju Pilatocʌsi. 
MRK.15.2	Y Pilato's quiʌ'aŋwa'cu y ñʌjayu: ¿Mijate' te' judio'sta'm Rey? Aŋdzoŋu Jesús y ñʌjayu: Pijtʌjyʌ', mis nʌ ndzamušej. 
MRK.15.3	Y te' sacerdote-cowi'na'sta'm jene ñicotza'mʌyaju Jesús. 
MRK.15.4	Pijche'ca quiʌ'aŋwa'cwʌtzʌjcu Pilato's: ¿Ja'nja 'yaŋdzowe nijutz? Matowa jujche'ŋda'mbʌ tiyʌpitmij ñicotza'mʌyajpa. 
MRK.15.5	Pero Jesús ni te'šej ja'yaŋdzowa. Te'cotoya Pilato's ñʌmaya'u.
MRK.15.6	Pero tumdumʌ pascua-sʌ'ŋoyj chʌcʌpʌ'jayatʌjpa inʌc tumʌ preso. Y jutiwʌ inʌc wya'quiajpa pʌ'nista'm, te'wʌ inʌc chʌcʌpʌ'pa. 
MRK.15.7	Y ijtu inʌc tumʌ pʌn ñʌjayajpapʌ Barrabás, tumʌ somupʌte' inʌc te' quipyajpapʌ tyʌwʌji'ŋda'm, ñʌcʌpo'yajupʌ's quipcuy te' cumgu'yojmo y yajca'oyaju. 
MRK.15.8	Miñaju te' wʌwʌta'mbʌ pʌn y wya'cʌ'yjayaju Pilato wa'y chʌjcu te' chʌcpašejtij inʌc pascua-sʌ'ŋoyj. 
MRK.15.9	Y Pilato's quiʌ'aŋwa'quiaju: ¿Sundambaja mijta'm judio wa'yʌsmij ndzʌcʌpʌ'jaytyamu mista'm Rey? 
MRK.15.10	Porque Pilato's ñʌctʌ'yu que ni'aŋsu'noquiupyitte' chi'oquia'yaju Jesús te' sacerdote-cowi'na'sta'm. 
MRK.15.11	Pero te' sacerdote-cowi'na'sta'm 'yaŋnʌctza'mʌyaju te' wʌwʌta'mbʌ pʌn wa'y wya'quiaju wa'y chʌcʌpʌ'jayaju Barrabás wʌcte' inʌc Jesús. 
MRK.15.12	Y Pilato's ñʌjayajque'tu: ¿Tiyʌ jeque sundamba wa'yʌs ndzʌcjayu te' mis nʌjaytyambapʌ te' judio'sta'm Rey? 
MRK.15.13	Ñe'cʌta'm weju'c ñʌjayaju: Ma'mʌ cruzcʌsi. 
MRK.15.14	Y Pilato's ñʌjayaju: ¿Tiyʌ yacha'cu'ya jeque chʌjcu? Pero ñe'cʌta'm más wejqui'mwʌtzʌquiaju: Ma'mʌ cruzcʌsi. 
MRK.15.15	Pilato's sunba inʌc chʌcjayu šu'noquiuy pʌ'nʌputzi'sñe'. Te'cotoya chʌcʌpʌ'jayatʌju te' Barrabás. Y yajnacstochʌcʌtʌju Jesús, y chi'oquia'u wa'y mya'mʌyaju cruzcʌsi.
MRK.15.16	Pijche'ca te' soldado's ñʌmaŋyaju Jesús te' cʌme'tzoquiuy-palacio's 'yaŋgo'oyj. Y tey wyejtu'mʌyaju mumu soldado te' cumgu'yoyj ijtyajupʌ. 
MRK.15.17	Y ya'aŋyo'tʌyaju Jesús yʌc-tzapaspʌ pama. Y pye'tyaju apitpʌ corona, y yajyamyaju quiopajcʌsi. 
MRK.15.18	Pijche'ca dyujchi'cʌ'yaju, y ñʌjayaju: Viva yʌ' judio'sta'm Rey. 
MRK.15.19	Y quio'tzpʌ'pʌ'wʌyajpa inʌc quiopajcʌsi cuytyacuspit, y ñitzu'ʌyajpa inʌc. Y cujnayu'c inʌc dyujchi'pa-tzʌquiajpa como que nʌte' quiʌna'tzʌyaju. 
MRK.15.20	Y te'še'a qui'tzcu'yajyaju'c Jesús, yajʌcʌ'jayaju te' yʌc-tzapaspʌ pama y yajyamwʌtzʌquiaju te' ñe' pyama. Y te'ya ñʌtzu'cumyaju wa'y maŋu mya'mʌyaju cruzcʌsi.
MRK.15.21	Y tey inʌc nʌ quiʌtʌjcu Simón, te' Cirene'ojmopʌ, te' Alejandro's tyataj y te' Rufo'sñe'. Nʌ inʌc minu tza'mo'moc, y te'wʌ chi'yaju pena wa'y ñʌmaŋjayu te' Jesujsis cruz.
MRK.15.22	Pijche'ca ñʌtzu'cumyaju Jesús wa'y ñʌmaŋyaju ñʌjayajpamʌy Gólgota, nʌmba'cšejtʌ: Ca'uwʌ coy'awa pac lugar. 
MRK.15.23	Tey chi'yaju Jesús vino mojtuwʌ mirra-yerbaji'ŋ wa'y tyo'ŋu, pero ñe'cʌ's jatyo'ŋa. 
MRK.15.24	Y soldado'sta'm mya'mʌyaju Jesús cruzcʌsi. Pijche'ca quiosijayaju te' pyama wa'y quieñaju jutiwʌ inʌc ma pyʌjcu tumduma'ŋbʌ'nis, y te'šej wye'nbʌ'yaju ñe'co'mota'm.
MRK.15.25	Y tʌŋgui'mi-jamaše'ŋoyjtye' mya'mʌyaju Jesús cruzcʌsi. 
MRK.15.26	Yʌ'šej jya'yʌyjayaju quiowa: YɅWɅTE' TE' JUDIO'STA'M REY. 
MRK.15.27	Y tey mya'mʌyajque'tu eyata'mbʌ cruzcʌsi metza nu'myajpawʌ, tumʌ chʌ'na'ŋojmoc y eyapʌ 'yaŋña'ojmoc. 
MRK.15.28	Y te'šej tujcu te' Totojaye's chambašej: Yatzita'mbʌji'ŋ ñʌcma'yʌyaju.
MRK.15.29	Y te' tey cʌtʌquiajpawʌ's inʌc qui'tzcu'yajyaju quiopacpit y wyinʌcnʌ'mnʌ'mwʌyaju y nʌmyajpa inʌc: Conque misunde' muspa nju'mbʌ'u te' templo Diojsisñe', y tuca'y jamapittij ndzʌcwʌtzʌcpamis. 
MRK.15.30	Yʌtij yajcotzoca ne' nwin, y wanacʌ te' cruzcʌsi. 
MRK.15.31	Te'šejtij qui'tzcu'yajyajque'tu te' sacerdote-cowi'na'sta'm te' aŋgui'mguy-tyayuji'ŋda'm. Y nʌ inʌc ñʌmyaju ñe'co'mota'm: Eyata'mbʌ yajcotzojcu, y ñe' wyin ja'n musi yajcotzojcu. 
MRK.15.32	Yajwanacʌ yʌtij cruzcʌsi te' Cristo, Israel-pʌ'nista'm Rey, wa'ytyʌ ŋguenu y wa'ytyʌ nwʌ'aŋjamu. Y te' tey cruzcʌsi ma'mʌyajque'tupʌ's wyinʌcnʌ'mnʌ'mwʌyajque'tu Jesús.
MRK.15.33	Paŋguc-jamaše'ŋoyj pi'tzanʌmu naswindumʌ. Y menu-jamaše'ŋoyj minu šʌ'ŋbʌ'nʌmu. 
MRK.15.34	Y te' menu-jamaše'ŋoyj maya'aŋ weju Jesús, y nʌmu: Eloi, Eloi, ¿lama sabactani? nʌmba'cšejtʌ: Tata Dios, Tata Dios, ¿tiyajca'mʌjyʌ' ndzacjambʌ'u? 
MRK.15.35	Y metza tuca'y pʌn te' tey inʌc tenayajupʌ's myatoŋyaju te'šej, y nʌmyaju: Matoŋdamʌ, yʌ'wʌ's nʌ wyeju Elías. 
MRK.15.36	Y pochu'cumu tuma'ŋbʌn, yajmuju tzowa vinagrecʌ'mʌ, y quiojtu capecʌsi wa'y quiʌpa'tjayu Jesujsis 'yaŋnaca wa'y myu'cu, y nʌmu: Tzacta'mitʌy, ma'ndʌ ŋguenu juca minba Elías wa'y minu yajwanajcu. 
MRK.15.37	Pijche'ca Jesús maya'aŋ weju y ca'u. 
MRK.15.38	Pijche'ctij cuctaŋu desde cʌsmʌ hasta cʌ'mʌ te' templo'ojmopʌ pama-aŋgʌyʌ. 
MRK.15.39	Tey inʌc ijtu ñe' wyi'na'ŋoyj tumʌ capitán. Quienu'ca que te'šej weju'c ca'u te' Jesús, nʌmu: Wiyuŋšej yʌ' pʌn Diojsisyʌ' inʌc 'Yune.
MRK.15.40	Tey inʌc ijtyajque'tu metza tuca'y yomota'm, ya'amyʌctij nʌ 'yocnʌque'nʌyajupʌ's. Y ñe'co'mota'm tey inʌc ijtu María Magdala-cumgu'yojmowʌ, y María, te' cʌmaŋbʌ Jacobo y Jose'is ñanaj. Y tey inʌc itque'tu Salomé. 
MRK.15.41	Teymʌmaj ijtu'c Jesús Galilea-najsojmo, yʌ' yomo'sta'm quio'ŋyaju y pyi'coyjayaju. Y tey inʌc ijtyajque'tu eyata'mbʌ yomo te' qui'myajuwʌ ñe'cʌji'ŋ te' Jerusale'ŋojmo.
MRK.15.42	Y nimejcʌ'oquiuy jamate' inʌc, sunbate' ñʌmu nʌ inʌc ñimejcʌyaju judio'sta'm tiyʌ'iwʌ sabado-jamacotoya. Y tza'yʌ'cande' inʌc. 
MRK.15.43	Minu José te' Arimatea-cumgu'yojmowʌ, mʌja'ŋ aŋgui'mbawʌ. Ñe'cʌ's jyo'que'tpa inʌc wa'y 'yaŋgui'moyu Dios. Yʌ'wʌ minu y jana na'chcuy tʌjcʌyu ijtumʌy Pilato, y wya'cjayu Jesujsis cuerpo. 
MRK.15.44	Y Pilato's quipsu choco'yojmo juca wiyuŋšej ca'wa'a te' Jesús. Yajminu te' capitán, y quiʌ'aŋwa'cu juca ca'uwa'nde'. 
MRK.15.45	Yajmujsu'ctij te' capita'ŋis te' Pilato, yʌ'wʌ's ñʌjayu te' José: Ma yajwanacʌ. 
MRK.15.46	Yʌ' Jose'is jyuyu sábana y yajwanajcu te' cuerpo y myonu te' sabana'ojmo. Pijche'ca maŋu quiojtu ca'uwʌ tza'tʌjcojmo nojtaŋwajupʌ tza'ojmo. Y cheŋenʌminu mʌjapʌ tza' wa'y pyajtzaŋga'mu te' tza'tʌc. 
MRK.15.47	Y tey inʌc itque'tu María te' Magdala-cumgu'yojmowʌ, y María te' Jose'is ñanaj. Te'ta'mbʌ's quieñaju jutʌ quiojtyaju te' cuerpo.
MRK.16.1	Cʌtʌjcu'ca te' sabado-jama, María te' Magdala-cumgu'yojmowʌ y Salomé y María te' Jacobo's ñanaj maŋu jyuyaju te' omoma wa'y maŋu jyasjayaju te' Jesujsis cuerpo. 
MRK.16.2	Y namdzu'oyj, te' winbʌ jama semana'sñe', tzojtu'ca jama, maŋyaju te' tza'tʌjcaŋi. 
MRK.16.3	Y nʌmyaju ñe'co'mocta'm: ¿Iwʌ'sandʌj tzeŋe'aŋwajapya te' tza' pajtzaŋga'mupʌpit te' tza'tʌc? 
MRK.16.4	Quengui'myaju'ca, quieñaju te' tza' tzeŋejʌcʌwa'a, y jene mʌjapʌte' inʌc. 
MRK.16.5	Tʌjcʌyaju te' tza'tʌjcojmo, y quieñaju tuma'ŋbʌn ñe'ta'm chʌ'na'ŋojmoc pocsuwʌ, yamupʌ's te' pyama pʌpyʌ y popowʌ. Y na'chaju. 
MRK.16.6	Pero te' pʌ'nis ñʌjayaju: Uy na'tztame. Nʌmis me'tztamu Jesús te' Nazarejtojmopʌ, te' mya'mʌyajupʌ cruzcʌsi. Winsa'wa'a, ja'ndiya' yʌy. Quendamʌ quiotjayajumʌy tʌ Ngomi's cuerpo. 
MRK.16.7	Pero maŋdamʌ, ma tzamjaytyamʌ te' quiʌ'aŋmayeta'm y nimeque te' Pedro, que ñe'cʌ'smij maŋba nwyi'najaytyamu te' Galilea-najsojmo. Y teymʌmis maŋba ŋguendamu ñchamjaytyamušejmij. 
MRK.16.8	Y ñe'cʌta'm pochu'cumyaju te' tza'tʌjcaŋi y maŋyaju, porque nʌ inʌc ña'chaju y sʌtʌjtyaju. Y yajtiyʌ jachamjaya ya'iwʌ, porque nʌ inʌc ña'chaju.
MRK.16.9	Winsa'u'ca Jesús namdzu'oyj, te' winbʌ jama semana'sñe', wyinayajquenu wyin te' María te' Magdala-cumgu'yojmowʌ, myacpujtuwo'mo cu'ya'y yatzita'mbʌ espíritu. 
MRK.16.10	Y maŋu María y yajmujšaju yʌ'šejta'mbʌ tiyʌ te' ijtyajuwʌ inʌc Jesusji'ŋ. Y yʌ'ta'mbʌ jene triste'ajyaju y nʌ inʌc quiojʌyaju. 
MRK.16.11	Myatoŋyaju'ca que Jesús winsa'wa'a y que te' Maria's quienwa'a, jawyʌ'aŋjamya.
MRK.16.12	Jʌsa'ca, eya yajqueñatʌju Jesujsis te' wyin te' metza'ŋbʌn tu'ŋojmo nʌ myaŋyajupʌ wa'y ñu'quiaju tza'mo'mo. 
MRK.16.13	Y ñe'cʌta'm maŋyajque'tu y yajmujšaju te' eyata'mbʌ cʌ'aŋmaye y ni te'šej jawyʌ'aŋjamya.
MRK.16.14	Más jʌsa'ca yajqueñajque'tu wyin Jesujsis te' ñe' mactuma'pyʌ cʌ'aŋmaye mesa'ŋi pocšajumʌy. 'Yotoŋjayaju porque nuyu'ajyaju chocoy y jawyʌ'aŋjamya te' quieñajupʌ's ñe'cʌ, que winsa'wa'a. 
MRK.16.15	Y ñʌjayaju Jesujsis: Maŋdamʌ naswindumʌ, tzamgopuŋdamʌ te' evangelio mumu pʌ'nojmo. 
MRK.16.16	Iwʌ's wyʌ'aŋjamba, y pyʌjcʌchoŋba ñʌ'yʌ'oquiuy, te'wʌte' cotzocpa. Pero te' ja'n wyʌ'aŋjamepʌ's, te'wʌ jyajcʌyajuwa'nde' quiowa. 
MRK.16.17	Y yʌ'šejta'mbʌ señal maŋba tyujcu te' wʌ'aŋja'moye'ojmota'm: Ʌs nʌquiʌsi maŋba myacpujtyaju yatzita'mbʌ espíritu, y maŋba chamyaju wi'ni eyata'mbʌ otowe. 
MRK.16.18	Maŋba ñuquiaju yajca'opyapʌ tzan. Y juca tyo'ŋyajpa tiyʌ'iwʌ veneno, ja'n yajtiyʌ chʌcjayay. Y maŋba quiojtyaju te' quiʌ' te' ca'ewʌcʌsita'm y yʌ'ta'mbʌ tzoquiajpa.
MRK.16.19	Y 'yoto'ŋʌyaju'ca tʌ Ngomi Jesujsis te' quiʌ'aŋmayeta'm, pyʌjcʌchoŋu Diojsis cʌsmʌ tzajpojmo y maŋu pyocspajcu te' Diojsis chʌ'na'ŋojmo. 
MRK.16.20	Y ñe'cʌta'm tzu'cumyaju, maŋu chamgopuŋyaju mumuta'mbʌ luga'rojmo. Y tʌ Ngomi's quiotzoŋyaju y pyaquitzi'u te' ñe' chame te' ñe'cʌ'sta'm chʌquiajupʌ isaŋwʌ'ajcupyit. Amén.
LUK.1.1	Sone pʌ'nis quiojtyaju ñe'ŋacʌsi te' wiyuŋšej tuquiajupʌ tiyʌ tʌ'ojmo. 
LUK.1.2	Y yʌ' quieñajupʌ tiyʌ cho'tzcu'yojmo jya'yʌyaju yajqueñajušejtʌ. Y yʌ' pʌnda'm yojšajque'tu wa'y chamgopuŋyaju te' evangelio. 
LUK.1.3	Y ʌs ndacscʌmuspʌ'u'camʌs oye mumutiyʌ desde cho'tzcu'yojmo, ŋgomʌ'pya'ʌs que oye wa'yʌsmij nja'yʌyjayu te' ñe'ŋacʌsi, mij mʌja'ŋbʌ Teofilo, 
LUK.1.4	wa'mis mujsu oye'c que wiyuŋbʌ tiyʌte' te' 'yaŋmayajušejmij.
LUK.1.5	Ijtu inʌc rey Judea-najsojmo ñʌjayajpapʌ Herodes, y ñe'cʌ nʌ 'yaŋgui'mu'c ijtu inʌc tumʌ sacerdote ñʌjayajpapʌ Zacarías, Abiajsis ñe'ŋacʌsi inʌc nʌ yojsupʌ. Yʌ'wʌ's ijtu inʌc yomo Elisabejtajupʌ y Aaro'ŋis te' inʌc wyinboya. 
LUK.1.6	Y yʌ' Zacarías y Elisabet justota'mbʌte' inʌc myejtzji'ŋ Diojsis wyi'naŋdʌjqui, y cota'nu'c inʌc ñʌtu'ŋajyajpa mumu te' aŋgui'mguy y aŋma'yoquiuy tʌ Ngomi'sñe'. 
LUK.1.7	Y ja'ndiyʌta'm inʌc 'yune, porque mapepʌte' inʌc te' Elisabet, y tzamupʌnda'mba'nde' inʌc myejtzji'ŋ.
LUK.1.8	Y yʌ'šej tujcu nʌ'c inʌc yojsu te' Zacarías sacerdote-yoscu'yojmo Diojsis wyi'naŋdʌjqui nu'cu'c ñe' ñe'ŋa: 
LUK.1.9	Quiosijyaju chʌquiajpašej inʌc sacerdote'sta'm wa'y quiopiŋyaju tiyʌ yoscuy inʌc maŋba chʌquiaju. Te' cosijcu'yojmo cunu Zacarías wa'y tyʌjcʌyu tʌ Ngomi's šantuario'ojmo wa'y maŋu pyoŋu te' pomoj. 
LUK.1.10	Y teymʌ nʌ pyoŋu'c te' pomoj ñe'cʌ's, mumuta'mbʌ cumgu'yune's nʌ inʌc 'yoto'ŋʌyaju Dios fuera'ojmoc. 
LUK.1.11	Y tumʌ tʌ Ngomi's 'yangelejsis minu yajquenu wyin te' Zacarías. Y tey inʌc tenayu te' pomojpoŋguy alta'ris chʌ'na'ŋojmoc. 
LUK.1.12	Y Zacariajsis quienu'ctij, jopi'tu y na'tzu. 
LUK.1.13	Pero ñʌjayu te' angelejsis: Uy na'tze, Zacarías, porque Diojsis myatoŋwa'a nʌmis oto'ŋʌyu'c y maŋba ijtu 'yune mis nyomo Elisabejtis y maŋbamis ŋgotjayu ñʌy, Juan. 
LUK.1.14	Y maŋbamis nʌ'omu y mamij ñchocopyajcu. Y wʌwʌ pʌ'nis maŋba ñʌ'omyaju pʌ'najpa'cande' Juan. 
LUK.1.15	Porque maŋba myʌja'ŋaju Diojsis wyi'naŋdʌjqui. Ja'n maŋu tyo'ŋu vino ni te' no'topyapʌ tiyʌ, y maŋba jyo'ʌyu Espíritu Santo's ñana'smaj chejcojmo ijtu'c. 
LUK.1.16	Y ñe'cʌ's maŋba yajwʌ'aŋjamwʌtzʌquiaju ñe'ta'm quiomi Dios wʌwʌ Israel-pʌnda'm. 
LUK.1.17	Y ñe'cʌ's maŋba wyi'najayu tʌ Ngomi. Y maŋba yojayu Eliajsis quipsoquiuy y pyʌmi wa'y yajsunwʌtzʌquiaju tata's te' 'yuneta'm. Y maŋba tyuŋdzi'yaju ja'n myato'ŋoyapyʌ wa'y tyu'ŋajyaju justota'mbʌšej. Te'šej maŋba ñimejcʌyaju pʌnda'm wa'y pyʌjcʌchoŋyaju tʌ Ngomi.
LUK.1.18	Y Zacariajsis ñʌjayu te' ángeles: ¿Jutza' maŋba tyujcu yʌ'šej? Porque ʌj tzamupʌnba'mʌjyʌ', y te'šejtijque' ʌs nyomo.
LUK.1.19	Y te' angelejsis 'yaŋdzoŋu: Ʌjte' te' Gabriel, Diojsis wyi'na'ŋoyj itpapʌ, y ñe'cʌ'sʌj cʌ'weju wa'yʌsmij minu ndzamjayu yʌ' oyeta'mbʌ tiyʌ. 
LUK.1.20	Y yʌtij maŋbamij 'yuma'u y ja'nmij maŋu ñchamdzamnayu hasta tiyʌ jama tucpa yʌ'šej, porque janwyʌ'aŋjamjamis ʌs ndzame. Y tiyʌ'ʌsmij ndzamjayu, te'šej maŋba tyujcu nu'cpa'cande' aŋsʌŋ.
LUK.1.21	Y como jene ya'yu te' Zacarías santuario'ojmo, nʌwa' inʌc myaya'yaju te' pʌnda'm nʌ jyo'quiajupʌ's. 
LUK.1.22	Y pujtu'ca, ja'n inʌc musi 'yoto'ŋʌyaju te' pʌnda'm. Y ñʌctʌ'yaju que quienupʌte' tiyʌ'iwʌ quene te' santuario'ojmo. Y ñe'cʌ's 'yoto'ŋʌyaju señapit y uma tzʌ'yu.
LUK.1.23	Y ta'nu'cande' jyama ñe'cʌ's quiowindzʌmbaše'ŋ wa'y yojsu, maŋu tyʌjcaŋʌ. 
LUK.1.24	Y te'ta'mbʌ jamo'oyj tzejcʌyu te' yomo Elisabet, y jawyitputa'a fuera'ojmoc mosa'y poyaj, y nʌmu: 
LUK.1.25	Yʌ'šej yajʌcʌ'jayu tʌ Ngomi's ʌs ndza'ajcuy pʌ'nista'm wyi'naŋdʌjqui tiyʌ jama'ʌj sunu ñe'cʌ's nique'nʌyu.
LUK.1.26	Y tujta'y poya' nʌ ñʌtu'ŋaju'c Elisabejtis, quiʌ'weju Diojsis te' ángeles Gabriel, Galilea-najsojmo ijtumʌy cumguy Nazarejtajupʌ. 
LUK.1.27	Quiʌ'weju wa'y myaŋu ijtumʌy inʌc tumʌ mu'šapʌ yomo, y emprendatzʌjcu'ctya'nde' inʌc te' myayaji'ŋ. Y yʌ' pʌ'nis ñʌy Josete' inʌc y Davijtiste' inʌc wyinboya, y te' mu'šapʌ yomo's ñʌy, Mariate' inʌc. 
LUK.1.28	Y tʌjcʌyu te' ángeles ijtumʌytye' María y ñʌjayu: Ša'satija, jene mij nyajyamba Diojsis y miji'ŋ ijtu tʌ Ngomi. Jene mij šunba Diojsis mumuta'mbʌ yomo'ojmoc. 
LUK.1.29	Pero quienu'ctij Maria's, jene jopi'tu te'šej ñʌjayu'ŋmʌjcʌ y nʌmu choco'yojmo: ¿Tiyajca'mʌjyʌ' yʌ'šej dyujchi'pa? 
LUK.1.30	Pijche'cande' te' angelejsis ñʌjayu: Uy na'tze, María, porque ñchʌ'yumij oye Diojsis wyi'naŋdʌjqui. 
LUK.1.31	Yʌtij jeque, maŋbamij ñchejcʌyu, y maŋbamis ijtu une y maŋbamis ŋgotjayu ñʌy, JESUS. 
LUK.1.32	Yʌ'wʌ maŋba myʌja'ŋaju, y maŋba ñʌjayaju te' tzajpojmopʌ Diojsiste' 'Yune. Y Ngomi Diojsis maŋba yajpocspajcu yʌ'wʌ tyata Davijtis 'yaŋgui'mʌtʌjcu'yojmo. 
LUK.1.33	Y maŋba 'yaŋgui'mjayu mumu Jacojpis wyinboyata'm mumu jamacotoya y te' 'yaŋgui'mʌtʌjcuy nunca ja'n maŋu yaju. 
LUK.1.34	Pijche'ca Maria's quiʌ'aŋwa'cu te' ángeles: ¿Jutzasʌ'ŋyʌ' maŋba tyujcu yʌ'šej juca japyi'quisʌma'ʌj pʌ'nis? 
LUK.1.35	Y 'yaŋdzoŋu te' angelejsis: Te' Espíritu Santo maŋba minu mijcʌsi, y te' tzajpojmopʌ's pyʌmi maŋba wyanajcu mijcʌsi cʌmʌŋšej. Te'cotoya te' Masanbʌ maŋba pyʌ'najupʌ maŋba ñʌjayaju Diojsis 'Yune. 
LUK.1.36	Y mis ndzʌñdyʌwʌ Elisabejtis maŋba itque'tu 'yune. Y ñe'cʌ tzejcʌyupʌte' chamuyoma'cu'yojmo y ñʌjayajpapʌ inʌc mape-yomo. Yʌtij tujta'y poyaj nʌ ñʌmaŋu. 
LUK.1.37	Diojsis mumutiyʌ muspa chʌjcu. 
LUK.1.38	Pijche'ca María nʌmu: Yʌtij jeque, tʌ Ngomi'sʌjyʌ' quioyomo, yajtucʌ ʌjcʌsi ndzamušejmis. Y te' ángeles tzu'cumu ñe' wyi'naŋdʌjqui, y maŋu.
LUK.1.39	Jʌnʌj tzu'cumu María te'ta'mbʌ jamo'oyj y maŋu te' pu'mna-najsojmo ijtumʌy cumguy Juda's quiowindzʌmbapʌ. 
LUK.1.40	Y tʌjcʌyu Zacariajsis tyʌjcojmo, y dyujchi'u te' Elisabet. 
LUK.1.41	Y yʌ'šej tujcu, myatoŋjayu'ctij te' Maria's dyujchi'oquiuy Elisabejtis, tʌpqui'mu te' 'yune chejcojmo y jyo'ʌyu Espíritu Santo's te' Elisabet. 
LUK.1.42	Y wejqui'mu'c nʌmu: Jene mij nyajyamba Diojsis mumuta'mbʌ yomo'ojmoc y maŋba wyʌcotzamjayaju mumu pʌ'nista'm miste' une. 
LUK.1.43	¿Iwa'mʌjyʌ' wa'y ʌs Ngomi's ñana'sʌj cʌ'minu wa'yʌj dyujchi'u? 
LUK.1.44	De que matoŋjayu'cti'ʌs mis ñdyujchi'oquiuy, tʌpqui'mu omapit te' une ʌs ndzejcojmo. 
LUK.1.45	Y dichosa mij porque nwyʌ'aŋja'mopyamij, porque tiyʌmij ñchamjayu tʌ Ngomi's, maŋba tyujcu.
LUK.1.46	Pijche'ca María nʌmu:
LUK.1.46	Ʌs ndzocopyit mʌja'ŋwʌcotzamba'ʌs tʌ Ngomi.
LUK.1.47	Y tzi'ŋbʌ'pa ʌs espíritu porque Diojsisʌj yajcotzojcu.
LUK.1.48	Porque ñique'nʌyjayu ʌs yacsnupʌ yoma'cuy wa'yʌj yajyojsu.
LUK.1.48	Y quendʌ'ʌ, desde yʌtij mumuta'mbʌ pʌn maŋba ñʌmyaju que dichosapʌ'ʌjyʌ'.
LUK.1.49	Porque mʌja'ŋda'mbʌ tiyʌ'ʌj tzʌcjayu te' Cojojmejcoya's.
LUK.1.49	Masanbʌte' te' ñʌy.
LUK.1.50	Y tyo'ya'ŋʌpya Diojsis jujche'ŋ ña'chajpapʌ's ñe'cʌ minbapʌ y maŋbapʌ aŋsʌ'ŋojmo.
LUK.1.51	Y yajqueju ñe' quiʌ'ojmopʌ pyʌmi y tyi'tpejpʌ'yaju te' myʌja'ŋgomʌ'yajpapʌ's wyin, te' te'ngui'myajpapʌ.
LUK.1.52	Yajʌcʌ'jayaju te' 'yaŋgui'mʌtʌjcuy te' aŋgui'myajpapʌ'sñe', y yajmʌja'ŋajyaju te' yumijta'mbʌ.
LUK.1.53	Pyʌ'nʌyaju oyeta'mbʌ tiyʌpit te' yu'yajpapʌ, y cʌ'jojtaca yajtzu'cumyaju te' itʌpa'tyajupʌ.
LUK.1.54	Jyamwʌtzʌjcu y tyo'ya'ŋʌyaju'c quiotzoŋyaju Israel-pʌn, ñe' quioyosata'm,
LUK.1.55	Chamdzi'yajušej tʌ ndatajta'm, te' Abrahán y ñe' wyinboyata'm mumu jamacotoya.
LUK.1.56	Y tzʌ'yu María Elisabetji'ŋ tuca'y poyajše'ŋoyj, y jʌsa'ca witu'u tyʌjcaŋʌ.
LUK.1.57	Y ta'nu te' pyoyaj wa'y ijtu te' 'yune te' Elisabejtis, y jaya-une pʌ'naju. 
LUK.1.58	Y myujšaju te' tyʌjca'ŋoyjtya'mbʌ's y te' tyʌwʌ'sta'm jutz myʌja'ŋdoya'ŋʌyu Diojsis te' Elisabet, y tyumʌnʌ'omyaju ñe'cʌji'ŋ. 
LUK.1.59	Y te' tucutujta'yajcuy jama minu šircuncidatzʌquiaju te' une, y maŋba inʌc quiotjayaju ñʌy Zacarías, tyata's ñe'šej. 
LUK.1.60	Pero nʌmu te' ñanaj: Ja'ne, Juaŋde' maŋba pyʌjcu ñʌy. 
LUK.1.61	Y ñʌjayaju: ¿Tiyajcuy? Ya'iwʌ ja'ndiyʌ mis ndʌwʌ'ojmota'mbʌ te'šejpʌ's ñʌy. 
LUK.1.62	Y señapit quiʌ'aŋwa'cjayaju te' tyataj jutz inʌc sunba quiotjayu ñʌy. 
LUK.1.63	Y wya'cu Zacariajsis tiyʌcʌsi wa'y jyayu, y jya'yʌyu: Juaŋde' ñe' ñʌy. Y mumu ñʌmaya'yaju. 
LUK.1.64	Y jʌnʌjtij aŋwaju 'yaŋnaca, y muswa'a 'yotowa, y wyʌcotzamu Dios. 
LUK.1.65	Y maya'aŋ na'chaju mumu te' ñe' tyʌjca'ŋoyjtya'mbʌ. Y sʌ'wi'naju mumu yʌ'šejta'mbʌ tiyʌ enteru pu'mna-najsojmo, Judea's quiowindzʌmbapʌ. 
LUK.1.66	Y mumu jujche'ŋ myatoŋyajupʌ's yʌ'šejta'mbʌ tiyʌ quioqueñajpa inʌc choco'yojmo, y nʌmyaju: ¿Tiya'sʌ'ŋ maŋba yoscu'yaju yʌ' une's? Yʌ'šej nʌmyaju porque tʌ Ngomi's pyʌmi's nʌ inʌc quiotzoŋu.
LUK.1.67	Y jyo'ʌyjayu Espíritu Santo's te' une's tyataj, Zacarías, y tza'maŋwa'oyu ñe'cʌ y nʌmu:
LUK.1.68	Wʌcotzamda'mitʌy tʌ Ngomi, te' Israe'lis Dios,
LUK.1.68	Porque minu mye'tzu y jyupyujtu ñe' pyʌnda'm ñe' ñʌ'pinbit.
LUK.1.69	Y ñe'cʌ'stʌ tzi'tamu tumʌ yajcotzojco'yoye, pʌmi'ʌyupʌ mumutiyʌcʌsi,
LUK.1.69	Ñe' quioyospapʌ Davijtis wyinboya'ojmocpʌ.
LUK.1.70	Te' cʌtʌquiajupʌ aŋsʌ'ŋojmo yʌ'šej chamdzi'u Diojsis ñe' masanda'mbʌ tza'maŋwa'oyepit nʌmu'c:
LUK.1.71	Que maŋbatʌ yajcotzojcu te' nʌquijpoyajpapʌ'ojmoc y mumu jujche'ŋdʌ qui'nišajpapʌ's quiʌ'ojmoc,
LUK.1.72	Y que maŋba inʌc tyo'ya'ŋʌyjayaju tʌ winata'mbʌ ndataj,
LUK.1.72	Y que maŋba jyamwʌtzʌjcu ñe' myasanbʌ trato.
LUK.1.73	Y Diojsis chambʌjcu ñʌy chamdzi'jayu'c tʌta'm ndata Abrahán yʌ'šej:
LUK.1.74	Que maŋbatʌ coquiptamu qui'nisoye'sta'm quiʌ'ojmoc
LUK.1.74	Wa'ytyʌ jana na'chcuy ŋgʌna'tzʌytyamu ñe'cʌ.
LUK.1.75	Te'šej chʌjcu jeque wa'ytyʌ ŋgʌna'tzʌytyamu masa'najcu'yojmo y justicia'ojmo ñe' wyi'naŋdʌjqui jujche'ŋ jama tʌ quendamba.
LUK.1.76	Y mij, tʌwʌy, maŋbamij ñʌjayaju que tzajpojmopʌ Diojsis mijyʌ' cha'maŋwa'oye,
LUK.1.76	Porque maŋbamis nwi'najayu tʌ Ngomi wa'mis nimejcʌyjayu ñe' tyuŋ.
LUK.1.77	Y maŋbamis nyajmujšaju te' ñe' pyʌnda'm que tʌ Ngomi's maŋba yajcotzoquiaju.
LUK.1.77	Cuando yajcotocoyjayaju'ca ñe'ta'm quiowa.
LUK.1.78	Y como tʌ Ndata Dios to'ya'ŋʌ'opya,
LUK.1.78	Maŋbatʌ yajsʌ'ŋjayu te' sʌ'ŋgʌ' tzajpojmocpʌ jujcha' nʌ tyaŋbʌ'nʌmu'c.
LUK.1.79	Te'šej maŋba chʌjcu wa'y šʌ'ŋgʌtzʌcjayaju pi'tza'ŋajcu'yojmo ijtyajupʌ's chocoy, te' maŋba inʌc quia'yajupʌ.
LUK.1.79	Y maŋbatʌ tuŋdzi'tamu wa'ytyʌ maŋu sʌ'mnaquiu'yojmo.
LUK.1.80	Y te' une Juan nʌ inʌc myʌja'u y pyʌmipʌjcu quipsoquiu'yojmo. Y tiju ijtu ja'itʌnʌmʌmʌy hasta que nu'cu te' jama wa'y yajquenu wyin te' Israel-pʌnda'm.
LUK.2.1	Y yʌ'šej tujcu ʌ'ta'mbʌ jamo'oyj, quiojtu aŋgui'mguy Augusto Cesa'ris wa'y naswindumʌ jyapyʌjcoyaju. 
LUK.2.2	Pijche'c te' winbʌ japyʌjcʌ'oquiuy chʌquiaju cuando gobernadorte' inʌc Cirenio te' Siria-najsojmo. 
LUK.2.3	Y mumu pʌn maŋyaju wa'y jyapyʌquiatʌju tumdumʌ cumguy jutʌta'm quiowindzʌmyajpa. 
LUK.2.4	Ijtu inʌc cumguy Galilea-najsojmo ñʌjayajpapʌ Nazaret. Teymʌ tzu'cumu José y maŋu Judea-najsojmo, y nu'cu Beleŋ-gumgu'yojmo pʌ'najumʌy inʌc David, porque José, Davijtiste' inʌc fyamilia's wyinboya. 
LUK.2.5	Maŋu te' José Mariaji'ŋ wa'y jyapyʌcjayatʌju te' ñʌy, y emprendatzʌquiaju'cmajte', y checji'ŋ inʌc María. 
LUK.2.6	Y tiya' tujcu Belén ijtyaju'c, pijche'c ta'nu pyoyaj wa'y ijtu te' 'yune. 
LUK.2.7	Y pʌ'naju te' winbʌ jyaya-une y myonu paña'lojmo. Y quiajpʌyu so'cʌsi cayu-pʌ'nʌquiuy tyʌjcojmo, porque yajutʌ japya'tya jejcuy.
LUK.2.8	Y te' tepyʌ najsoyj ijtyaju inʌc ñchowambe-coque'noyajpapʌ, teymʌ inʌc tzu'cʌtʌquiajpa. 
LUK.2.9	Y teymʌ quiʌnu'cʌyaju te' coque'noyajpapʌ tʌ Ngomi's 'yangelejsis, y tʌ Ngomi's chi'muŋgʌ'is šʌ'ŋjojpacjayaju, y maya'aŋ na'chaju. 
LUK.2.10	Pero te' angelejsis ñʌjayaju: Uy na'tztame, porque minu'ʌsmij nyajmustamu oyeta'mbʌ tiyʌ yajtzi'ŋbʌ'papʌ's mumu pʌn: 
LUK.2.11	Que yʌtij pʌ'naju te' Davijtis quiumgu'yojmo te' maŋbapʌ'smij nyajcotzoctamu, y te'wʌte' te' CRISTO tʌ Ngomi. 
LUK.2.12	Te' señal mijcotoyata'm, maŋbamis mba'ttamu paña'lojmo monupʌ une y quiajpʌyajupʌ so'cʌsi cayu-pʌ'nʌquiuy tyʌjcoyj. 
LUK.2.13	Mecša'ŋoyj quejyaju wʌwʌ tzajpojmocta'mbʌ ángeles te' tey ijtupʌ angelesji'ŋ, y nʌ inʌc myʌja'ŋwanjayaju Dios y nʌmyaju:
LUK.2.14	Wʌcotzamda'mitʌy Dios tzajpojmopʌ,
LUK.2.14	Chi'papʌ's sʌ'mnaquiuy te' najsacopajcʌsita'mbʌ pʌn, te' ñe'cʌ's yajyambapʌ.
LUK.2.15	Y yʌ'šej jeque tujcu: Maŋyaju te' ángeles tzajpojmo y tzʌ'yaju te' ñchowambe-coqueñajpapʌ. Pijche'ctij nañʌmjayatʌju: Maŋda'mitʌy te' Bele'ŋojmo. Ma'ndʌ ŋguendamu tiyʌyʌ' tujcu, tʌ Ngomi'stʌj yajmustamupʌ. 
LUK.2.16	Y jʌnʌjtij maŋyaju y pya'tyaju te' María y te' José y te' une cajpʌyupʌ so'cʌsi, cayu-pʌ'nʌquiuy tyʌjcoyj. 
LUK.2.17	Y quieñaju'ctij, maŋu chamgopuŋyaju te' une chamjayatʌjušej. 
LUK.2.18	Y mumu myatoŋyajupʌ's te' ñchowambe-coqueñajpapʌ's chame, maya'yaju. 
LUK.2.19	Pero Maria's choco'yojmo inʌc quioquenba yʌ'šejta'mbʌ tiyʌ y tyumʌcomasa'naju. 
LUK.2.20	Y nʌ'ca wyitu'yaju te' ñchowambe-coqueñajpapʌ, myʌja'ŋwʌcotzamyajpa inʌc y wyanjayajpa inʌc Dios. Yʌ'šej chʌquiaju porque quieñaju y myatoŋyaju mumu jutzta'm chamjayaju te' angelejsis.
LUK.2.21	Y nʌ tyucutujta'y jama ta'nu'c, šircuncidatzʌquiaju te' une y quiotjayaju ñʌy Jesús. Yʌ'wʌte' te' ñʌy quiotjayušej angelejsis maŋba'cmaj chejcʌyu ñanaj.
LUK.2.22	Y ta'nu'cande' te' jama wa'y quiowajyaju te' jya'yʌyušej Moisejsis aŋgui'mgu'yojmo, ñʌmaŋyaju Jesús Jerusale'ŋojmo wa'y chi'oquiu'yajyaju tʌ Ngomi Dioscʌsi. 
LUK.2.23	(Ja'yʌyušej tʌ Ngomi's 'yaŋgui'mgu'yojmo: Jujche'ŋ jayajpʌ win-une, masanbʌte' tʌ Ngomicotoya.) 
LUK.2.24	Y chi'oquia'yaju metza cuculumuchu o metza yawa castilla-paloma wa'y chʌquiaju copʌn-yajca'oquiuy, porque te'šej ja'yʌyu tʌ Ngomi's 'yaŋgui'mgu'yojmo.
LUK.2.25	Y ijtu inʌc Jerusale'ŋojmo tuma'ŋbʌn ñʌjayajpapʌ Simeón, wʌpʌ y tumʌtzocoy wʌ'aŋja'mopyapʌ, nʌ inʌc jyo'cupʌ's te' maŋbapʌ's yajcotzoquiaju te' Israel-pʌnda'm. Y Espíritu Santo's inʌc quiotzoŋba Simeón. 
LUK.2.26	Y yajquenu Espíritu Santo's que ja'n inʌc maŋu quia'u hasta que quienba te' Cristo tʌ Ngomi'sñe'. 
LUK.2.27	Y Espíritu Santo's yajmaŋu te' Simeón te' templo'ojmo. Y ñʌtʌjcʌyaju te' une Jesús te' tyata'sta'm wa'y chʌquiaju ñe'cʌcotoya chambašej te' aŋgui'mgu'yis. 
LUK.2.28	Pijche'ca Simeo'ŋis jyojtzpʌjcu te' une y wyʌcotzamu Dios y nʌmu:
LUK.2.29	Yʌtij, Señor, sʌ'mnayu'cʌj yajtuŋgʌpʌcʌ, ʌj mis ŋgoyosa, mis ndzamušej.
LUK.2.30	Porque ŋguenwa'mʌs ne' nwitʌmbit te' yajcotzojcopyapʌ, te' ŋgʌ'wejupʌmis,
LUK.2.31	Te' nimejcʌyupʌmis mumu pʌ'nista'm wyi'naŋdʌjqui
LUK.2.32	Wa'y quieñaju te' sʌŋgʌ' genti'lista'm y wa'y wyʌcotzamyatʌju misne' Israel-pʌnda'm.
LUK.2.33	José y te' María maya'yaju myatoŋyaju'ca jutzta'm nʌmyaju Jesuscotoya. 
LUK.2.34	Y ñicomasa'nʌyaju Simeo'ŋis y ñʌjayu te' une's ñanaj María: Yʌtij jeque, yʌ' une quiʌ'weju Diojsis wa'y tyocoyaju y wa'y quiotzoquiaju wʌwʌ te' Israel-pʌnda'm. Tʌjcʌyu jujcha' señal wa'y ya'aŋwaju aŋnaca. 
LUK.2.35	Maŋba quiuctʌpjayu mis nwin toya's wa'y quieju soneta'mbʌ pʌ'nis choco'yoc quipsoquiuy.
LUK.2.36	Y ijtu inʌc tey tumʌ tza'maŋwa'opyapʌ yomo, ñʌjayajpapʌ Ana, y Fanue'liste' inʌc 'yune y Ase'ris wyinboya. Jene tzamuyomopa'nde' inʌc. Tiju ijtu cu'ya'y ame jyayaji'ŋ desde mu'ša'cmaj. 
LUK.2.37	Y te'wʌ mactajsi's-co-macšcu'y amepʌ se'aŋde' inʌc. Yʌ'wʌ's ja'n inʌc chaque te' templo, tzu'ji'ŋ jamaji'ŋ inʌc quiʌna'tzʌpya Dios, y 'yoto'ŋʌpya Dios y ayunatzʌcpa inʌc. 
LUK.2.38	Y aŋguejque'tu pitpʌ hora'oyj Ana, y nʌmu yʌscotoya Dios. Y quiotzamba inʌc te' une mumu pʌngʌsi nʌ jyo'quiajupʌ's wa'y quiotzoquiaju Jerusalen-itita'm.
LUK.2.39	Y chʌquiaju'ca mumutiyʌ chambašej tʌ Ngomi's 'yaŋgui'mgu'yis, maŋwʌtzʌquiaju Galilea-najsojmo, te' ñe'ta'm Nazaret-cumgu'yojmo. 
LUK.2.40	Y te' une nʌ inʌc myʌja'u y pyʌmipʌjcu y jyo'ʌyu mujsoquiu'yis, y Diojsis nʌ inʌc yajyamu.
LUK.2.41	Y tumdumʌ ame inʌc tijyajpa te' tyatajta'm Jerusale'ŋojmo pascua-sʌ'ŋoyj. 
LUK.2.42	Y macwʌstʌjca'y ame nʌ ñʌtu'ŋaju'c Jesujsis, maŋyajque'tu Jerusale'ŋojmo, te' chʌquiajpašej inʌc tumdumʌ ame wa'y quiosʌ'ŋajyaju. 
LUK.2.43	Y cʌtʌjcu'cande' sʌŋ, witu'yaju ñe'cʌta'm pero tzʌ'yu te' une Jesús Jerusale'ŋojmo, y ja'n inʌc myusi Jose'is ni ñana's. 
LUK.2.44	Quiomʌ'yaju juca cʌminu tyʌwʌji'ŋda'm, y ca'ŋyaju tumʌ jama tu'ŋojmo. Y pijche'ca quiʌ'aŋwa'cme'tzcʌ'yaju tyʌwʌ'ojmota'm y co'ispʌjcoyajpapo'moc. 
LUK.2.45	Pero como japya'tya, maŋwʌtzʌquiaju Jerusale'ŋojmo wa'y mye'chaju. 
LUK.2.46	Tuca'y jamapitmaj pya'tyaju Jesús te' templo'ojmo, aŋgui'mguy-'yaŋma'yoye pʌngucmʌ inʌc pocsu. Quiʌmato'ŋʌyajpa inʌc y quiʌ'aŋwa'quiajpa inʌc Jesujsis. 
LUK.2.47	Y jujche'ŋ quiʌmato'ŋʌyajupʌ's maya'yaju jutz inʌc nʌctʌ'yopya y aŋdzoŋba. 
LUK.2.48	Y quieñaju'ca tyata'sta'm maya'yaju y ñʌjayu te' ñana's: Tʌwʌy, ¿tiyajcu'yandʌjyʌ' te'šej ndzʌjcu? Mis ndata's y ʌs, toyapʌjcu'c tʌsmij nʌ me'tzu. 
LUK.2.49	Pijche'ca Jesujsis ñʌjayaju: ¿Tiya'a? ¿Tiyajca'mʌjte' me'tztamba? ¿Ja'nja mustame que ʌs Ndata's yoscu'yojmo pyʌcpa wa'yʌj ijtu? 
LUK.2.50	Pero ñe'cʌ'sta'm jañʌctʌ'ya tiyʌcotoyate' te'šej aŋdzoŋu. 
LUK.2.51	Y wanajcu Jesús tyataji'ŋda'm y minu Nazarejtojmo y myato'ŋoyjayajpa inʌc ñe'cʌta'm. Y te' ñana's quioquenba inʌc mumu yʌ'šejta'mbʌ tiyʌ choco'yojmo. 
LUK.2.52	Nʌ inʌc ye'ŋušej Jesús, te'šej inʌc nʌ myʌja'u myujsoquiuy. Y yajtzocopyacjojcʌtʌcpa inʌc te' Dios y te' pʌnda'm.
LUK.3.1	Yʌjta'y ame'a nʌ myʌja'ŋaŋgui'moyu'c Tiberio César, te' Poncio Pilato gobernadorte' inʌc Judea-najsojmo, y te' Herodes gobernadorte' inʌc Galilea-najsojmo. Y Herodejsis pyotzo Felipe nʌ inʌc 'yaŋgui'moyu Iturea y Traconite-najsojmo, y Lisanias nʌ inʌc 'yaŋgui'moyu Abilinia-najsojmo. 
LUK.3.2	Y te' Anas y Caifás mʌja'ŋ sacerdoteta'mde' inʌc. Pijche'cta'm 'yoto'ŋʌyu Diojsis te' Juan, Zacariajsis 'yune, ja'itʌnʌmʌmʌy. 
LUK.3.3	Y te' Juan maŋu mumu te'ta'mbʌ najsoyj tome quienbamʌy te' Jordaŋ-nʌ'is. Y nʌ inʌc chamgopuŋu wa'y quipswitu'yaju te' pʌnda'm, y wa'y ñʌ'yʌyaju, te'šej wa'y yajcotocoyjayaju Diojsis te' ñe'ta'm quiowa. 
LUK.3.4	Yʌ' Juaŋde' chamupʌ te' tza'maŋwa'opyapʌ Isaiajsis jya'yʌyu'c:
LUK.3.4	Wejqui'mu'c nʌmu tumʌ te' pʌn ja'itʌnʌmʌmʌy:
LUK.3.4	Nimejcʌytyamʌ ndzocoy tʌ Ngomicotoya jujcha' pʌ'nista'm ñimejcʌyajpa tuŋ.
LUK.3.4	Wʌtzʌcjaytyamʌ te' wyiyuŋ-duŋ te' maŋba minumʌy.
LUK.3.5	Maŋba jyo'ʌyaju mumu jojpac y tyajwanaquiaju mumu cotzʌc y pu'mna.
LUK.3.5	Maŋba yajwiyu'ŋajyaju te' to'wita'mbʌ tuŋ y maŋba tyajʌ'ŋdzʌquiaju te' mʌšcumyʌy.
LUK.3.6	Y maŋba quieñaju mumu pʌ'nis que te' Dios yajcotzojcopya.
LUK.3.7	Quiʌ'miñajpa inʌc Juan te' pʌ'nista'm wa'y ñe'cʌ's yajnʌ'yʌyaju, y ñe'cʌ nʌmba inʌc: Njyoco'istotzanšejta'm mij. ¿Iwʌ'sayʌ' ñchamjaytyamu wa'mis mboyjaytyamu te' co'aŋgʌquiuy Diojsismij maŋba nyajnʌco'aŋgʌytyamupʌ? 
LUK.3.8	Yajquejtamʌ jeque te' mista'm ndzʌquipit que nʌmij ŋguipswitu'tamu. Uy nʌcʌpo'tame wa'mij ñʌmdamu ndzoco'yojmo: Abrahaŋde' tʌs ndataj, porque ʌsmij ndzamjaytyamba que Diojsis muspa yajqueju uneta'm Abrahaŋgotoya ñempe yʌ' tza'pitta'm. 
LUK.3.9	Y te'ya ijtu mejwinbujtupʌ hacha. Jujche'ŋ cuy ja'n chʌquipʌ's oyepʌ tyʌm, tyʌŋyajpa y quiojtyajpa jucʌtʌjcojmo.
LUK.3.10	Y quiʌ'aŋwa'quiajpa inʌc te' pʌ'nista'm: ¿Tiya'ndʌs jeque ndzʌcpa? 
LUK.3.11	Y 'yaŋdzoŋyaju Jua'ŋis: Iwʌ's ijtu metza yamwingʌšoj, yajtzi'ʌ tumʌc ja'ndipʌ'sñe', y iwʌ's ijtu quiu'tcuy, yajnʌwe'ngue'ta ja'ndipʌ'sñe'. 
LUK.3.12	Y quiʌ'miñajque'tu Juan te' tze'coyajpapʌ's wa'y yajnʌ'yʌyatʌju y ñʌjayaju: Maestro, ¿tiya'ndʌs ndzʌcpa? 
LUK.3.13	Y Jua'ŋis 'yaŋdzoŋyaju: Jujche'ŋmij 'yaŋgui'mʌtʌjtamu, te'še'ŋ wa'ctamʌ, uy wa'cniqui'mdame. 
LUK.3.14	Y quiʌ'aŋwa'quiajque'tu soldado'sta'm y nʌmyaju: Y tʌs, ¿tiya'ndʌs ndzʌcpa? Y ñe'cʌ's 'yaŋdzoŋyaju: Uy nijuptame ya'iwʌ ni uy nisujtzʌ'oytyame, y tzocopyactamʌ ŋguioyowatʌjtambaše'ŋmij.
LUK.3.15	Y mumu pʌ'nis tey inʌc nʌ quiengʌpʌquiaju te' Juan y myuma'ŋgʌ'y inʌc quipšajpa choco'yojmo juca jowi'cšej te'wʌte' te' Cristo. 
LUK.3.16	Jua'ŋis 'yaŋdzoŋyaju mumu te' ijtyajuše'ŋ tey: Wiyuŋšej nʌ'ʌsmij nyajnʌ'yʌytyamu nʌ'pit. Pero nʌ minu más mʌja'ŋbʌ que ja'n ʌj, y myasa'najcupyit ja'n pyʌqui ni wa'yʌs mbu'pʌ'jayu wyacasnaca tzay. Ñe'cʌ'smij maŋba nyajnʌ'yʌytyamu Espíritu Santopit wa'y pya'jayu mista'm ndzocoy. 
LUK.3.17	Y quiʌ'ojmo ñʌ'ijtu te' trigo-cosu'oquiuy yajcowajpapʌpit ñe' yojsaŋ. Maŋba yajtu'mʌyu te' trigo ñe' troja'ojmo y maŋba pyoŋbʌ'jayu te' šo'c ja'n tyu'ipʌ jucʌtʌjcojmo.
LUK.3.18	Y sone eyata'mbʌ tiyʌcʌsi pyʌmitzi'yaju chamepit te' Jua'ŋis, y te'šej yajmujšaju te' evangelio. 
LUK.3.19	Y 'yotoŋjayu Jua'ŋis te' Herodes, te' aŋgui'mopyapʌ, porque ñʌ'itjayu inʌc te' pyotzo Felipe's yomo, te' ñʌjayajpapʌ Herodías, y chʌjcu'ŋmʌjcʌ soneta'mbʌ yacha'cuy. 
LUK.3.20	Y 'ya'ŋʌyu te' yacha'cuy Herodejsis y šomu te' Juan preso'mo.
LUK.3.21	Pero wina nʌ'c inʌc yajnʌ'yʌyaju Jua'ŋis mumu te' pʌnda'm, nʌ'yʌquie'tu Jesús. Y nʌ'cše'ŋoyj 'yoto'ŋʌyu Dios, aŋwaju te' tzap. 
LUK.3.22	Y quenequene'c wanajcu Espíritu Santo ñe'cʌcʌsi wiyuŋšejpʌ palomašej. Y pujtu tzajpojmocpʌ otowe, nʌmupʌ: Mijte' ʌs Une sunbapʌ'ʌs. Mijpi'tʌj tzocopyacpa.
LUK.3.23	Y ñitzʌjcu Jesujsis te' ñe' yoscuy ips-co-mac ameše'ŋoyj nʌ ñʌtu'ŋaju'c. Y Jesús, Jose'iste' inʌc 'yune, quiomʌ'yajpašej inʌc, y José, Eli'iste' inʌc 'yune, 
LUK.3.24	y Elí, Matajtiste' inʌc 'yune, y Matat, Levi'iste' inʌc 'yune, y Leví, Melqui'iste' inʌc 'yune, y Melqui, Jana'ste' inʌc 'yune, y Jana, Jose'iste' inʌc 'yune, 
LUK.3.25	y José, Matatiajsiste' inʌc 'yune, y Matatías, Amojsiste' inʌc 'yune, y Amós, Nahu'miste' inʌc 'yune, y Nahum, Esli'iste' inʌc 'yune, y Esli, Nagai'iste' inʌc 'yune, 
LUK.3.26	y Nagai, Maajtiste' inʌc 'yune, y Maat, Matatiajsiste' inʌc 'yune, y Matatías, Semei'iste' inʌc 'yune, y Semei, Jose'iste' inʌc 'yune, y José, Juda'ste' inʌc 'yune, 
LUK.3.27	y Judá, Joana'ste' inʌc 'yune, y Joana, Resa'ste' inʌc 'yune, y Resa, Zorobabe'liste' inʌc 'yune, y Zorobabel, Salatie'liste' inʌc 'yune, y Salatiel, Neri'iste' inʌc 'yune, 
LUK.3.28	y Neri, Melqui'iste' inʌc 'yune, y Melqui, Adi'iste' inʌc 'yune, y Adi, Cosa'miste' inʌc 'yune, y Cosam, Elmoda'miste' inʌc 'yune, y Elmodam, E'riste' inʌc 'yune, 
LUK.3.29	y Er, Josue'iste' inʌc 'yune, y Josué, Elieze'riste' inʌc 'yune, y Eliezer, Jori'miste' inʌc 'yune, y Jorim, Matajtiste' inʌc 'yune, 
LUK.3.30	y Matat, Levi'iste' inʌc 'yune, y Leví, Simeo'ŋiste' inʌc 'yune, y Simeón, Juda'ste' inʌc 'yune, y Judá, Jose'iste' inʌc 'yune, y José, Jona'ŋiste' inʌc 'yune, y Jonán, Eliaqui'miste' inʌc 'yune, 
LUK.3.31	y Eliaquim, Melea'ste' inʌc 'yune, y Melea, Maina'ŋiste' inʌc 'yune, y Mainán, Matata'ste' inʌc 'yune, y Matata, Nata'ŋiste' inʌc 'yune, 
LUK.3.32	y Natán, Davijtiste' inʌc 'yune, y David, Isai'iste' inʌc 'yune, y Isaí, Obejtiste' inʌc 'yune, y Obed, Boojsiste' inʌc 'yune, y Booz, Salmo'ŋiste' inʌc 'yune, y Salmón, Naaso'ŋiste' inʌc 'yune, 
LUK.3.33	y Naasón, Aminadajpiste' inʌc 'yune, y Aminadab, Ara'miste' inʌc 'yune, y Aram, Esro'miste' inʌc 'yune, y Esrom, Fare'iste' inʌc 'yune, y Fares, Juda'ste' inʌc 'yune, 
LUK.3.34	y Judá, Jacojpiste' inʌc 'yune, y Jacob, Isaajquiste' inʌc 'yune, y Isaac, Abraha'ŋiste' inʌc 'yune, y Abrahán, Tare'iste' inʌc 'yune, y Taré, Naco'riste' inʌc 'yune, 
LUK.3.35	y Nacor, Serujquiste' inʌc 'yune, y Serug, Ragau'ste' inʌc 'yune, y Ragau, Pelejquiste' inʌc 'yune, y Peleg, Hebe'riste' inʌc 'yune, y Heber, Sala'ste' inʌc 'yune, 
LUK.3.36	y Sala, Caina'ŋiste' inʌc 'yune, y Cainán, Arfaxajtiste' inʌc 'yune, y Arfaxad, Se'miste' inʌc 'yune, y Sem, Noe'iste' inʌc 'yune, y Noé, Lamejquiste' inʌc 'yune, 
LUK.3.37	y Lamec, Matusale'ŋiste' inʌc 'yune, y Matusalén, Enojquiste' inʌc 'yune, y Enoc, Jarejtiste' inʌc 'yune, y Jared, Mahalalee'liste' inʌc 'yune, y Mahalaleel, Caina'ŋiste' inʌc 'yune, 
LUK.3.38	y Cainán, Enojsiste' inʌc 'yune, y Enós, Sejtiste' inʌc 'yune, y Set, Ada'ŋiste' inʌc 'yune, y Adán, Diojsiste' inʌc 'yune.
LUK.4.1	Y jyo'ʌyu'ca Espíritu Santo's te' Jesús, tzu'cumu Jordaŋ-nʌ'ojmoc, y ñʌmaŋu Espiritu's te' ja'itʌnʌmʌmʌy. 
LUK.4.2	Y wʌstʌjqui's jama ñʌmaŋu Jesús te' Espiritu's y teymʌ 'yoc'isu diablo's. Y yajtiyʌ jaquiu'tʌ te'še'ŋ jamo'oyj y nʌ tya'nu'c te' wʌstʌjqui's jama, yu'u. 
LUK.4.3	Pijche'ca ñʌjayu te' diablo's: Juca Diojsismijte' 'Yune, aŋgui'mʌ yʌ' tza'ta'm wa'y pya'ŋajyaju. 
LUK.4.4	Pero 'yaŋdzoŋu Jesujsis y nʌmu: Yʌ'šej ja'yʌyu Totojaye'ojmo: Ja'n na' paŋbittij jyamacʌtʌqui te' pʌn, sino que mumu Diojsis chamupʌ tiyʌpit.
LUK.4.5	Y ñʌmaŋu te' diablo's ye'ŋupʌ cotzʌjcʌsi y chʌlʌpʌ hora'oyj ya'ocnʌque'nʌyu tey mumu najsacopajcʌsita'mbʌ aŋgui'mʌtʌjcuy. 
LUK.4.6	Y ñʌjayu te' diablo's: Maŋba'ʌsmij ndzi'u ñe'ta'm myʌja'ŋajcʌ' y wa'mis aŋgui'mu mumu yʌ'wʌ, porque ʌjyʌ' tzi'yajupʌ y iwʌ ʌs sunba ndzi'u, ndzi'pa'ʌs. 
LUK.4.7	Juca cujnayu'cmisʌj ŋgʌna'tzʌ'pya, mumu yʌ'wʌ mis maŋba ne'aju. 
LUK.4.8	Y aŋdzoŋu Jesús y ñʌjayu: Satanás, jʌcʌ'ʌ yʌy ʌs nwi'naŋdʌjqui porque yʌ'šej ja'yʌyu: Mis Ngomi Dios cujnayja y na' ñe'cʌ cʌna'tzʌ.
LUK.4.9	Y ñʌmaŋu Jesús Jerusale'ŋojmo y quiojtu templo's quio'pajcuquiʌsi y ñʌjayu: Juca Diojsismijyʌ' 'Yune, tʌŋwanacʌ nwin cʌ'mʌ, 
LUK.4.10	porque yʌ'šej ja'yʌyu Totojaye'ojmo:
LUK.4.10	Diojsis maŋba 'yaŋgui'mu te' 'yangelesta'm wa'mij ŋguioqueñaju.
LUK.4.11	Y yʌ'šej ja'yʌquie'tu:
LUK.4.11	Quiʌ'ojmomij maŋba ñʌmaŋyaju umis mbajcu'ŋmʌjcʌ mis ne'ŋbac tza'cʌsi.
LUK.4.12	Y aŋdzoŋu Jesús y ñʌjayu: Yʌ'šej ja'yʌquie'tu Totojaye'ojmo:
LUK.4.12	Uy oc'isi Dios mis Ngomi.
LUK.4.13	Y 'yoc'isaŋjeju'ca soneta'mbʌ tiyʌpit, maŋu te' diablo hasta eyaco naco'oyj.
LUK.4.14	Y te' Jesús maŋwʌtzʌjcu Galilea-najsojmo te' Espíritu Santo's pyʌmipit, y copuŋu ñe' chamʌtʌjcuy mumu tometa'mbʌ najsoyj. 
LUK.4.15	Y aŋma'yopya inʌc ñe'ta'm wyindʌjcojmo, y mumu pʌ'nis inʌc myʌja'ŋwʌcotzamyajpa ñe'cʌ.
LUK.4.16	Y maŋu Jesús te' Nazaret-cumgu'yojmo te' mʌja'umʌy. Y chʌcpašejtij inʌc Jesujsis, tʌjcʌyu judio'sta'm wyindʌjcojmo sabado-jamo'oyj y tenaqui'mu wa'y tyototu'nu. 
LUK.4.17	Chi'yaju te' toto te' jya'yʌyupʌ te' tza'maŋwa'opyapʌ Isaiajsis. Y quiete'aŋwaju te' toto y pya'tu te' ja'yʌyumʌy inʌc yʌ'šej:
LUK.4.18	Tʌ Ngomi's 'Yespiritu ijtu ʌjcʌsi,
LUK.4.18	Porque copiŋu'ʌj wa'yʌs minu ndzamgopuŋu oyeta'mbʌ tiyʌ pobreta'mbʌcotoya.
LUK.4.18	Y cʌ'weju'ʌj wa'yʌs nyajtzoquiaju te' toya'ojmo ijtyajupʌ,
LUK.4.18	Y wa'yʌs ŋgoquipyaju preso'mo ijtyajupʌ wa'y pyujtyaju,
LUK.4.18	Y wa'y šʌ'ŋyaju to'tita'mbʌ's wyitʌm,
LUK.4.18	Y wa'y chʌcʌpʌ'yatʌju te' nʌ yacsnutzʌquiatʌjuwʌ.
LUK.4.19	Cʌ'weju'ʌj wa'yʌs ndzamgopuŋu que yʌtij tzo'tzwa'a wa'y quieju tʌ Ngomi's yajya'moquiuy.
LUK.4.20	Y quiete'u te' toto y chi'u te' coyospapʌ y pocsquejcu. Y mumu te' windʌjcojmota'mbʌ's quiengʌpʌquiajpa inʌc ñe'cʌ.
LUK.4.21	Y ñʌmgʌ'yjayaju Jesujsis: Išo'pyʌ jamo'oyj nʌ tyujcu yʌ' yʌy ja'yʌyušej, te' matoŋdamupʌmis yʌmaj. 
LUK.4.22	Y mumupʌ's wyʌcotzamyaju ñe'cʌ y ñʌmaya'yajpa inʌc porque chamu yajya'moquiuyji'ŋbʌ tzame. Pero nʌmyaju: ¿Ja'nja jequete' yʌ'wʌ te' Jose'is 'yune? 
LUK.4.23	Y Jesujsis ñʌjayaju: Yʌtij sunbamis išo'oyj nyajyostamu yʌ' tzame nʌmbawʌ: Tzo'yʌ'opyapʌ, tzo'yʌ ne' nwin. Tiyʌta'mandʌs matoŋu ndzʌjcupʌmis Capernaum-gumgu'yojmo, tzʌjque'ta yʌy misne' najsoyj. 
LUK.4.24	Pero nʌmgue'tu: Wiyuŋše'ʌsmij ndzamjaytyamba que ni'iwʌpʌ tza'maŋwa'oye ja'n pyʌjcʌchoŋyay ñe' ñajsojmo. 
LUK.4.25	Pero wiyuŋše'ʌsmij ndzamjaytyamba que ijtyaju inʌc sone se'aŋ-yomo Israel-najsojmo, Eliajsis 'yaŋsʌ'ŋoyjtya'm. Pijche'c wi'ŋnapya inʌc tzap, jaquieca tuj tuca'y-ame-co-tujta'y poyaj y minu maya'aŋbʌ yu' mumu te' tepyʌ najsoyj. 
LUK.4.26	Pero jaquiʌ'weya Diojsis te' Elías wa'y quiʌ'maŋyaju mumu se'aŋ, sino que maŋu yajme'tzu tumʌ se'aŋ-yomo te' Sarepta-cumgu'yojmopʌ, Sidoŋ-najsis quiowindzʌmbapʌ. 
LUK.4.27	Y tza'maŋwa'opyapʌ Eliseo's 'yaŋsʌ'ŋoyj ijtyaju inʌc Israel-pʌ'nojmota'm wʌwʌ yatziputzi'ʌyajupʌ. Pero na' Siria-najsojmopʌ Naamaŋdij cowaju ñe'co'mocta'm. 
LUK.4.28	Myatoŋyaju'ca yʌ'šejta'mbʌ tiyʌ, jene qui'šca'pʌ'yaju te' tey judio'sta'm wyindʌjcoyj ijtyajupʌ. 
LUK.4.29	Y tenatyongui'myaju y ñʌpujtyaju te' Jesús te' cumgu'yojmoc y ñʌmaŋyaju hasta te' pu'mna's tyʌŋgomʌ'nguquiʌsi wa'y myatzicopo'tyaju. Yʌ' pu'mnacʌsi inʌc ijtu ñe'ta'm quiumguy. 
LUK.4.30	Pero Jesús cʌtʌjcu ñe'ta'm quiucmʌ, y maŋu.
LUK.4.31	Pijche'ca maŋu Jesús Capernaum-gumgu'yojmo te' Galilea's quiowindzʌmbapʌ y aŋma'yopya inʌc sabado-jamo'oyjtya'm. 
LUK.4.32	Y ñʌmayajayajpa inʌc ñe' 'yaŋma'yoquiuy porque chamba inʌc aŋgui'mbapʌšej. 
LUK.4.33	Y ijtu inʌc te' judio'sta'm wyindʌjcoyj tumʌ pʌn ñʌc'ijtʌyupʌ yatzi-espiritu's, y yʌ'wʌ maya'aŋ weju, 
LUK.4.34	y nʌmu: Tzacʌtʌj. Ej mij, Jesús, Nazaret-pʌn, ¿tiya' sunba tʌji'ŋ? ¿Minujatʌjyʌ' nyajca'u? Ʌs ispʌcpa'ʌsmij. Mijte' te' Masanbʌ Pʌn Diojsisñe'. 
LUK.4.35	Y Jesujsis 'yotoŋwindujcu y ñʌjayu: Numumña y putʌ ñe'co'moc. Pijche'cande' te' yatzipʌ espiritu's yajcunu te' pʌn ñe'ta'm wyi'naŋdʌjqui y pujtu ñe'co'moc, y yajtiyʌ toya jachʌcja. 
LUK.4.36	Y mumu pʌn maya'yaju y naquiʌ'aŋwa'quiatʌju ñe'co'mo: ¿Tiyʌ tzamecʌsi'ayʌ' yʌ'šej? Porque pyʌmi'ojmo aŋgui'mbapʌšej 'yaŋgui'mba yatzi-espirituta'm y pujtyajpa. 
LUK.4.37	Y copuŋu te' ñe' chamʌtʌjcuy mumujutʌ te' te'ta'mbʌ najsoyj.
LUK.4.38	Y tzu'cumu Jesús te' judio'sta'm wyindʌjcojmoc y tʌjcʌyu Simo'ŋis tyʌjcaŋʌ. Y te' Simo'ŋis myo'ot maya'aŋbʌ pijcʌ'ojmo inʌc ijtu y wya'cjayaju wa'y yajtzojcu. 
LUK.4.39	Y mujquejcu Jesús ijtumʌy ñe'cʌ y 'yotoŋwinducjayu te' pijcʌ' y chajcu te' pijcʌ's. Pijche'ctij tzu'cumu te' yomo y maŋu chʌjcu cʌna'tzʌ'oquiuy ñe'cʌcotoyata'm.
LUK.4.40	Y nʌ'ca tyʌ'pu te' jama, jujche'ŋ ijtyajupʌ's quia'epʌ, wi'ni eya ca'cu'yʌyajupʌ, ñʌminjayaju Jesús y ñe'cʌ's quiojtu quiʌ' te' ca'eta'mbʌcʌsi y yajtzoquiaju. 
LUK.4.41	Y soneta'mbʌ ca'ewʌ'ojmoc weju'c inʌc pujtyajque'tpa yatzi-espirituta'm y nʌmyaju: Mijte' te' Diojsis 'Yune. Pero Jesujsis 'yotoŋwinduquiajpa inʌc uy 'yotoŋyaju porque myujšajpa inʌc que ñe'cʌte' te' Cristo.
LUK.4.42	Y taŋbʌ'nʌmu'ca pujtu Jesús y maŋu ja'itʌnʌmʌmʌy. Y mye'chajpa inʌc te' pʌ'nista'm. Y nu'quiaju'ca ijtumʌy ñe'cʌ, ñuctzʌ'yajpa inʌc wa'y jana chaquiatʌju. 
LUK.4.43	Pero Jesujsis ñʌjayaju: Ijtupʌte' pyena eyata'mbʌ cumgu'yojmo wa'yʌs ndzamgopuŋu yʌ' evangelio chambapʌ's jutz aŋgui'mba Dios, porque te'wʌcotoya'ʌjte' cʌ'wejyaju. 
LUK.4.44	Y tzamgopu'ŋopya inʌc Galilea-windʌjcojmota'm.
LUK.5.1	Y yʌ'šej tujcu: Tey tenayu'c Jesús te' Genesaret-nʌ'aŋi, tye'tzpʌ'nʌwijtyajpa inʌc wʌwʌ pʌ'nis wa'ytyij myatoŋyaju te' Diojsis chame. 
LUK.5.2	Y tey quienu Jesujsis metza barco nʌ'-acapoyo'oyj. Te' barco'ojmoc pujtyajwa'a inʌc te' suyajpapʌ y nʌ inʌc che'yaju te' šuquiuy-ñutita'm. 
LUK.5.3	Y tʌjcʌyu Jesús tumʌpʌ barco'ojmo te' Simo'ŋis inʌc ñe', y ñʌjayu wa'y yajtʌjcʌyu te' barco uša'ŋ más jojmo. Y pocsquejcu'ca barcocʌsi, desde teymʌc 'yaŋmayajpa inʌc wʌwʌ pʌn. 
LUK.5.4	Y de que aŋma'yoyaŋjeju, ñʌjayu Simón: Nʌmawʌ más jojmo te' barco, y cottamʌ mista'm suquiuy-ñutita'm te' nʌ'ojmo wa'mij šuytyamu. 
LUK.5.5	Y aŋdzoŋu Simón y ñʌjayu: Maestro, tumʌ tzu'andʌjyʌ' suyu y yajtiyʌmajtʌs jañucʌ. Pero mis nʌ ndzamušej maŋba'ʌs ŋgojtu yʌ' suquiuy-ñuti. 
LUK.5.6	Te'šej chʌquiaju y ñuquiaju wʌwʌ coquej hasta nʌwa' inʌc quiotzijtzʌyu te' suquiuy-ñuti. 
LUK.5.7	Y chʌcjayaju seña te' suyajpapʌ tyʌwʌta'm te' eyapʌ barco'ojmo wa'y minu quiotzoŋyatʌju. Y miñaju y tu'mbac tajšaju te' barco hasta nʌ inʌc wyʌŋnitzʌquiaju. 
LUK.5.8	Y quienu'ca te'šej Simón Pedro's, quiutcʌne'cjayu Jesús y ñʌjayu: Uy tumʌtzʌqui ʌji'ŋ Señor, porque ʌj cowatzʌquipʌ pʌ'nʌjyʌ'. 
LUK.5.9	Porque šʌ'mu inʌc na'tzi's te' Pedro y te' ñe'cʌji'ŋ inʌc ijtyajupʌ porque wʌwʌ ñʌpujtyaju te' coquej. 
LUK.5.10	Te'šejtijque' na'chajque'tu te' Zebedeo'sta'm 'yune, te' Jacobo y te' Juan. Yʌ'ta'mbʌte' inʌc Simo'ŋis suyajpapʌ tyʌwʌ. Y Jesujsis ñʌjayu te' Simón: Uy na'tze, desde yʌtij maŋbamis suyaju pʌn. 
LUK.5.11	Y nascʌsi'a ijtyaju'c te' barco, chaquiaju myumutiyʌ y quio'ŋyaju Jesús.
LUK.5.12	Y tumʌco cumgu'yojmo ijtu'c Jesús, tey quiʌ'minu tumʌ cʌmyatziputzipʌ pʌ'nis. Quienu Jesús yʌ'wʌ's y minu myucscʌne'cu wyinnacapit, y wya'cjayu y nʌmu: Señor, juca sunbamis, muspamisʌj nyajtzojcu wa'yʌj ŋgowaju. 
LUK.5.13	Pijche'ca yajtʌyʌyu Jesujsis te' quiʌ' y pyi'quisu, y ñʌjayu: Sunba'ʌsmij nyajtzojcu wa'mij ŋguiowaju. Pijche'ctij te' yatziputzi tzojcu. 
LUK.5.14	Y Jesujsis 'yaŋgui'mu uy ya'iwʌ chamjayu. Pero ñʌjayu: Mawʌ, ma yajquena nwin te' sacerdote que ñchocwa'mij. Y tzi'ʌ te' sacerdote tiyʌ'iwʌ copʌn Dioscotoya aŋgui'mušej Moisés. Te'šej maŋba myujšaju te' pʌ'nis que ŋguiowajumij. 
LUK.5.15	Pero más inʌc nʌ pyuŋbʌ'u te' Jesujsis chamʌtʌjcuy. Y tu'mʌyajpa inʌc wʌwʌ pʌn wa'y quiʌmato'ŋʌyaju y wa'y yajtzocjayatʌju ñe'ta'm quia'cuy. 
LUK.5.16	Pero ñe'cʌ's ñaytyumʌ inʌc tijpa 'yoto'ŋʌyu Dios ja'itʌnʌmʌmʌy.
LUK.5.17	Y tumnaca nʌ'c inʌc 'yaŋma'yoyu Jesús, tey inʌc pocšaju fariseo y te' aŋgui'mguy-'yaŋma'yoye. Yʌ'ta'mbʌ miñajupʌte' te' Jerusale'ŋojmoc y te' cumgu'yojmocta'm quiowindzʌmbapʌ inʌc te' Galilea-najsis y te' Judea-najsis. Y tʌ Ngomi Diojsis pyʌmi ijtu inʌc Jesujsojmo wa'y yajtzoquiatʌju. 
LUK.5.18	Pijche'ca miñaju pʌnda'm nʌ ñʌmiñajupʌ's tumʌ wocšijpʌ pʌn cape-ʌŋguquiʌsi, y sunba inʌc yajtʌjcʌyaju wa'y quiojtyaju Jesujsis wyi'na'ŋoyj. 
LUK.5.19	Y japya'tya jutz wa'y yajtʌjcʌyaju porque jene e'tzeyaju inʌc. Qui'myaju te' tʌjcʌsi, y te' tʌjcʌcopajcojmoc jyʌ'mwanaquiaju te' cape-ʌŋguquiʌsi. Y quiojtyaju cucmʌ te' Jesujsis wyi'na'ŋoyj. 
LUK.5.20	Quienu Jesujsis jutz wʌ'aŋja'moyajpa y ñʌjayu te' wocšijpʌ: Tʌwʌy, nyajcotocoyjapya'ʌs mis ŋgowa.
LUK.5.21	Pijche'ca te' aŋgui'mguy-tyayuta'm y te' fariseota'm quipsoyaju y nʌmyaju: ¿Iwa' jequeyʌ' yʌ'wʌ 'yotowewʌ'ajapyapʌ's Dios? Ya'iwʌ's ja'n musi yajcotocoyu cowa juca ja'n Diojsis. 
LUK.5.22	Pero ñʌctʌ'yjayaju Jesujsis ñe'ta'm quipsoquiuy y ñʌjayaju: ¿Tiyʌcotoya te'šej ŋguipsoytyamba ndzoco'yojmo? 
LUK.5.23	¿Tiya'sʌ'ŋde' más fácil wa'ytyʌ ndzʌjcu, wa'ytyʌ nʌmu: Nyajcotocoyjapya'ʌs mis ŋgowa, o wa'ytyʌ nʌmu: Tenaqui'mʌ y ca'ŋʌ? 
LUK.5.24	Te'še'ʌj nʌmu wa'mis mustamu que ʌj, te' Pʌ'nis 'Yune's, ijtu'ʌs aŋgui'mʌtʌjcuy najsacopajcʌsi wa'yʌs nyajcotocoyu cowa. Quenwitu'u Jesús y ñʌjayu te' wocšijpʌ: Ʌsmij nʌjapya: Tenaqui'mʌ, pʌcʌ mis ŋgape-ʌŋguy y mawʌ ndʌjcaŋʌ. 
LUK.5.25	Pijche'ctij tenaqui'mu ñe'ta'm wyi'naŋdʌjqui y pyʌjcu te' quiape-ʌŋguy ʌŋupʌcʌsi inʌc y maŋu tyʌjcaŋʌ, y myʌja'ŋwʌcotzamu Dios. 
LUK.5.26	Y pa'ŋna ñʌmaya'yaju y myʌja'ŋwʌcotzamyajpa inʌc Dios. Jene na'chaju y nʌmyaju: Išo'ytyʌs ŋguenu maya'aŋda'mbʌ tiyʌ.
LUK.5.27	Y cʌtʌquiaju'ca yʌ'šejta'mbʌ tiyʌ, tzu'cumu Jesús y quienu tumʌ tze'copyapʌ, ñʌjayajpapʌ Leví. Tey inʌc pocsu mesa'ŋi che'quiajpamʌy cocoyo'oquiuy, y ñʌjayu Jesujsis: Co'ŋa'ʌj. 
LUK.5.28	Y chajcu myumutiyʌ y tzu'cumu, maŋu quio'ŋu.
LUK.5.29	Y Levi'is chʌjcu sʌŋ-gu'tcuy tyʌjcaŋʌ Jesuscotoya. Y wʌwʌ tze'coyajpapʌ y eyata'mbʌ pʌn tey inʌc pocšaju mesa'ŋi ñe'cʌji'ŋda'm. 
LUK.5.30	Y te' fariseota'm y te' ñe' aŋgui'mguy-tyayu tuptupnayajpa inʌc te' Jesujsis quiʌ'aŋmayecotoyata'm y nʌmyajpa inʌc: ¿Tiyajca'nde' ŋguiu'ttamba y 'yuctamba tze'coyajpapʌji'ŋ y eyata'mbʌ cowatzʌquiji'ŋ? 
LUK.5.31	Y 'yaŋdzoŋyaju Jesujsis: Ca'eta'mbʌ'ste' šuñajpa tzo'yʌ'opyapʌ y ja'nde' cosa'sata'mbʌ's. 
LUK.5.32	Jaminʌ'ʌs me'cha justota'mbʌ, sino que te' cowatzʌquita'mbʌ wa'y quipswitu'yaju.
LUK.5.33	Pijche'ca ñe'cʌ'sta'm ñʌjayaju te' Jesús: ¿Tiyajca'sʌ'ŋde' ayunatzʌquiajpa sone naca y 'yoto'ŋʌyajpa Dios te' Jua'ŋis quiʌ'aŋmaye'sta'm y te'šejtijque' fariseo'sta'mñe', y mis ŋgʌ'aŋmayeta'm ja'n 'yayunatzʌquiay? 
LUK.5.34	Pero Jesujsis quiʌ'aŋwa'quiaju: ¿Pyʌcpasʌ'ŋ wa'mis nya'ayunatzʌquiaju te' 'yaŋbʌquiatʌjupʌ co'tʌjcajcu'yojmo, temyaj ijtu'c ñe'cʌji'ŋda'm te' nʌ quio'tʌjcajupʌ pʌn? 
LUK.5.35	Pero te' maŋba miñajupʌ jamo'oyj maŋba jyʌcʌ'u te' nʌ quio'tʌjcajupʌ pʌn, pijche'c maŋba 'yayunatzʌquiaju.
LUK.5.36	Y chamjayajque'tu tumʌ comparación: Ja'n pyʌqui wa'ytyʌ njacpʌjcu jomepʌ pama wa'ytyʌ mbajna'cu pecapʌ. Juca te'šejtʌ ndzʌcpa, te' jomepʌ pajna'cu'yis más chitzpa te' pecawʌ y tocopya te' jomewʌ porque ja'n tyu'mbajcay. 
LUK.5.37	Ja'n pyʌqui wa'ytyʌ ŋgojtu pecapʌ nacapojcojmo nʌ šejtzo'tzcʌ'yupʌ vino wa'ytyʌ ŋgoquenu. Juca te'šejtʌ ndzʌcpa, te' nʌ šejtzo'tzcʌ'yupʌ vino's yajpʌŋʌŋba y tzitzpa te' nacapoc. Umbʌ'pa te' vino y tocopya te' nacapoc. 
LUK.5.38	Pero más oye wa'ytyʌ ŋgojtu te' nʌ šejtzo'tzcʌ'yupʌ vino jomepʌ nacapojcojmo. Y te'šej myejtzji'ŋ ja'n tyocoyay. 
LUK.5.39	Y ya'iwʌ's ja'n šuni te' nʌ šejtzo'tzcʌ'yupʌ vino tyo'ŋu'ca te' cosejupʌ, porque nʌmba: Más oye te' cosejupʌ vino.
LUK.6.1	Tumʌco sabado-jamo'oyj yʌ'šej tujcu: Nʌ inʌc quiʌtʌjcu Jesús te' trigo-camo'mo, y ñe' quiʌ'aŋmaye'sta'm quitpʌquiaju te' trigo-tʌm y quiosajchajpa inʌc quiʌ'ojmo wa'y quiʌ'šaju. 
LUK.6.2	Y metza tuca'y fariseo'sta'm ñʌjayaju: ¿Tiyajca'nde' ndzʌctamba sabado-jamo'oyj te' yajwinducpapʌ tiyʌ te' aŋgui'mgu'yis? 
LUK.6.3	Y 'yaŋdzoŋyaju Jesujsis y nʌmu: ¿Y jañdyu'ndamʌtija tiyʌ chʌjcu Davijtis nʌ'c yu'u ñe'cʌ y ñe'cʌji'ŋ inʌc ijtyajupʌ? 
LUK.6.4	Yu'pit tʌjcʌyu yʌ' David te' Diojsis tyʌjcojmo. Y pyʌjcu te' pan Dios inʌc chamdzi'yajpapʌ y wyi'cu ñe'cʌ, y chi'yajque'tu te' ñe'cʌji'ŋ inʌc ijtyajupʌ. Yajwinducpapʌ tiyʌte' inʌc aŋgui'mgu'yis uy wyi'quiaju yempe'iwʌ's te' pan, porque te'wʌ sacerdote'stijte' inʌc wyi'quiajpa. 
LUK.6.5	Y ñʌjayaju Jesujsis: Ʌj, te' Pʌ'nis 'Yune, sabado-jama'sʌjyʌ' quiomi.
LUK.6.6	Y yʌ'šej tujque'tu eyaco sabado-jamo'oyj: Tʌjcʌyu Jesús te' judio'sta'm wyindʌjcojmo y nʌ inʌc 'yaŋma'yoyu. Y tey inʌc ijtu tumʌ pʌn tʌtzpʌ's tzʌ'naŋbʌ quiʌ'. 
LUK.6.7	Y quiʌ'isʌyajpa inʌc aŋgui'mguy-tyayu'sta'm y fariseo'sta'm te' Jesús juca yajtzocpa te' pʌn sabado-jamo'oyj. Te'šej chʌquiaju wa'ytyij pya'tyaju tiyʌcʌsi ñiwa'cʌyajpa. 
LUK.6.8	Pero ñe'cʌ's ñʌctʌ'yjayajpa inʌc ñe'ta'm quipsoquiuy, y ñʌjayu te' pʌn, te' tʌtzpʌ's quiʌ': Tzu'cumʌ y tenaqui'mʌ ñe'ta'm wyi'naŋdʌjqui. Y ñe'cʌ tzu'cumu y tenaqui'mu. 
LUK.6.9	Pijche'ca Jesujsis ñʌjayaju: Tzamjaytyandʌ'ʌ, ¿yajwinducpasʌ'ŋ aŋgui'mgu'yis sabado-jamo'oyj wa'ytyʌ ndzʌjcu bien o wa'ytyʌ ndzʌjcu mal ¿Yajwinducpasʌ'ŋ wa'ytyʌ nyajcotzojcoyu o wa'ytyʌ nyajca'oyu? 
LUK.6.10	Y ñique'nʌyaju Jesujsis mumu quiʌne'ŋyajupʌ's y ñʌjayu te' pʌn: Yajtʌyʌyʌ mis ŋgʌ'. Y yajtʌyʌyu, y tzojcu te' quiʌ'. 
LUK.6.11	Y ñe'cʌta'm to'ngui'šca'yaju y naquiʌ'aŋwa'cpʌquiatʌju ñe'co'mo tiyʌ oye wa'y chʌcjayaju Jesús.
LUK.6.12	Y ʌ'ta'mbʌ jamo'oyj maŋu Jesús pu'mnacʌsi, y tumʌ tzu' 'yoto'ŋʌyu Dios. 
LUK.6.13	Y taŋbʌ'nʌmu'ca wyejtu'mʌyu ñe' quiʌ'aŋmaye y ñe'co'mocta'm quiopiŋu macwʌstʌjca'y, y te'ta'mbʌ quiotjayaju ñʌy cʌ'wejta'm. 
LUK.6.14	Yʌ'ta'mbʌte' te' macwʌstʌjca'pyʌ pʌn: Simón, te' quiotjaquie'tupʌ's ñʌy Pedro, y Andrés te' ñe' pyotzo, te' Jacobo y te' Juan, te' Felipe y te' Bartolomé, 
LUK.6.15	te' Mateo y te' Tomás, y te' Jacobo te' Alfeo's 'yune, y te' Simón te' Zelotista'sta'm tyʌwʌ, 
LUK.6.16	y te' Judas, Jacobo's pyotzo, y te' Judas Iscariote, te' chi'oquia'upʌ's Jesús qui'nisoyecʌsita'm.
LUK.6.17	Y wanajcu Jesús pu'mnacʌsi ñe'cʌji'ŋda'm y tenachʌ'yu ijtumʌy jʌ'ŋ. Y tey inʌc ijtyaju wʌwʌ quiʌ'aŋmaye, y wʌwʌta'mbʌ pʌn mumu Judea-najsojmocta'mbʌ y Jerusale'ŋojmocta'mbʌ y te' mar-acapoyo'mocta'mbʌ quiowindzʌmbaše'ŋ te' Tiro's y Sidoŋ-gumgu'yis. Miñaju yʌ'ta'mbʌ wa'y quiʌmato'ŋʌyaju y wa'y yajtzocjayatʌju ñe'ta'm quia'cuy. 
LUK.6.18	Y te'šejtijque' yajtzoquiajque'tu Jesujsis te' nʌ yajtoyapʌquiajupʌ yatzi-espiritu'sta'm. 
LUK.6.19	Y chʌcme'chajpa inʌc mumu pʌ'nis wa'y pyi'quišaju Jesús porque putpa inʌc isaŋwʌ'ajcuy ñe'co'moc y tzoquiajpa inʌc mumu.
LUK.6.20	Y ñique'nʌyaju Jesujsis te' quiʌ'aŋmayeta'm y nʌmu:
LUK.6.20	Dichoso mij pobreta'm, porque mijcotoyata'mde' te' aŋgui'mbaše'ŋ Dios.
LUK.6.21	Dichoso mijta'm yʌtijmij nyu'tambapʌ, porque maŋbamis nʌ'ittamu ndajša'ŋoyj.
LUK.6.21	Dichoso yʌtijmij njyʌytyambapʌ, porque maŋbamij oma'oma ittamu.
LUK.6.22	Dichoso mijta'm cuando ŋgui'nistambamij pʌ'nista'm, y cuando ja'n wyijtyay miji'ŋda'm y nwyinʌcnʌ'mnʌ'mwʌtʌjtambamij.
LUK.6.22	Dichoso mijta'm yatzicomʌ'yjayajpa'c mista'm nʌy porque nwʌ'aŋjamdambamisʌj, ʌj te' Pʌ'nis 'Yune. 
LUK.6.23	Te'ta'mbʌ jamo'oyj nʌ'omdamʌ y tzocopyactamʌ porque wʌwʌ mista'm ŋgoyowa tzajpojmo. Te'šejtij yacsnutzʌquiajque'tu te' tza'maŋwa'oyeta'm te' ya'acta'mbʌ pʌ'nis.
LUK.6.24	Pero ay mijta'm itʌpa'tyajupʌ, porque mbʌjcʌchoŋdamwa'mis te' ta'nupʌ mis ŋgoyowa.
LUK.6.25	Ay mijta'm, yʌtijmij ñdyastamupʌ, porque maŋbamij nyu'tamu.
LUK.6.25	Ay mijta'm, yʌtijmij oma'oma ittamupʌ, porque maŋbamij njyʌytyamu y nwyejtamu.
LUK.6.26	Ay mijta'm, mumu pʌ'nismij 'yoyecotzamyajpapʌ, porque te'šej inʌc 'yoyecotzamyajpa te' ya'acta'mbʌ pʌ'nis te' sujchajpapʌ tza'maŋwa'oye.
LUK.6.27	Pero como nʌmisʌj ŋgʌmato'ŋʌytyamu, ndzamjaytyamba'ʌsmij: Sundamʌ te' ŋgui'nišajpapʌ'smij, y tzʌcjaytyamʌ bien te' ŋgui'nišajpapʌ'smij.
LUK.6.28	Oyecotzamdamʌ te' nyatzicotzamyajpapʌ'smij. Cuando iwʌ'smij ñisujtzʌyajpa, wa'coyjaytyamʌ Dioscʌsi ñe'cʌcotoyata'm. 
LUK.6.29	Y iwʌ'smij ñchaŋba tu'maŋbʌ acapajcʌsi, tzi'que'ta mis te' eyapʌ acapac. Y iwʌ's yajʌcʌ'japyʌ mis mbacac pama, uy coquipi ni mis niyam. 
LUK.6.30	Y iwʌ'smij ñiwa'cpa, tzi'ʌ. Y iwʌ's pyʌcjapya mis ndiyʌ'iwʌ u'ya wa'cwitu'i. 
LUK.6.31	Y jutz mis sundamba wa'y chʌquiaju pʌ'nis mijcotoyata'm, te'šej tzʌctaŋgue'ta mis, ñe'cʌcotoyata'm.
LUK.6.32	Juca suñajpamis na' te' šuñajpapʌ'smij, ¿tiya' ndzʌctamba wʌpʌ tiyʌ? Porque te'šejtijque' te' nʌ quiowapa'tyajupʌ's šuñajpa te' šuñatʌjpapʌ's. 
LUK.6.33	Juca ndzʌcjaytyambamis bien te' ñchʌcjayajpapʌ'smij bien, ¿tiya' ndzʌctamba wʌpʌ tiyʌ? Te'šejtij chʌquiajque'tpa nʌ quiowapa'tyajupʌ's. 
LUK.6.34	Y juca ŋgʌyojtzi'tambamis tiyʌ'iwʌ wa'ytyijmij ŋguiʌyojtzi'ʌtʌjtaŋgue'tu, ¿tiya' ndzʌctamba wʌpʌ tiyʌ? Porque te'šejtijque' te' nʌ quiowapa'tyajupʌ's quiʌyojtzi'yajpa quiowatzʌqui-tʌwʌ wa'y te'šejtij chi'yatʌjque'tu ñe'cʌ. 
LUK.6.35	Sundamʌ jeque te' ŋgui'nišajpapʌ'smij. Tzʌcjaytyamʌ bien y nucschi'tamʌ ndʌwʌ yempetiyʌ y uy jo'ctame wa'mij ñchi'taŋgue'tu. Y te'šej maŋbamis mbʌjcu wʌwʌ mis ŋgoyowa y maŋba quieju que tzajpojmo ijtupʌ's mijte' 'yuneta'm. Porque hasta te' ingratota'mbʌ y paquita'mbʌ's chocoy tyo'ya'ŋʌpya ñe'cʌ's. 
LUK.6.36	To'ya'ŋʌ'oytyamʌ jeque jujcha' to'ya'ŋʌ'opya mista'm Ndata Dios.
LUK.6.37	Uy cʌme'tztame ya'iwʌ, uytya'mij Diojsis maŋu ŋguiʌme'tztaŋgue'tu. Uy ni'aŋba'toytyame y ja'nmij maŋu ñi'aŋba'tʌtʌjtamu. Yajcotoco'yoytyamʌ y maŋbamij nyajcotocoyatʌjtamu. 
LUK.6.38	Sa'oytyamʌ y maŋbamij ñchi'ʌtʌjtamu. Oyepʌ mujcoquiuy, matzpajcupʌ y cota'nupʌ, hasta tajscomʌ'nupʌmij maŋba ñchi'ʌtʌjtamu. Porque tiyʌ mis muctamba ne'cʌ, te'wʌtijmij maŋba myucjatʌjtaŋgue'tu.
LUK.6.39	Y chamjayajque'tu comparación: ¿Muspasʌ'ŋ ñʌtu'ŋaju to'tipʌ's te' to'tipʌ tyʌwʌ ¿Ja'nsʌ'ŋ quiuñay myejtzji'ŋ tza'tʌjcojmo? 
LUK.6.40	Ja'n más myujsoye te' cʌ'aŋmaye que ja'nde' te' 'yaŋmapyapʌ's. Pero mumu cʌ'aŋmaye maŋba myujsoyu jujcha'nde' 'yaŋmapyapʌ's, cota'nbʌ'u'ca 'yaŋma'yoquiuy.
LUK.6.41	¿Tiyajca'nde' ŋguenme'tzjapya te' putzij mis atzi's wyitʌ'mojmo ijtupʌ, y ja'nmis ŋgue'nʌy te' sa'csʌj te' ijtupʌ misne' nwitʌ'mojmo? 
LUK.6.42	¿Tiyʌcotoya nʌjapya mis atzi: Atzi, jo'ca, maŋba'ʌs nyajʌcʌ'jayu te' putzij ijtupʌ mis nwitʌ'mojmo? Y ja'nmis ŋgue'nʌy que sa'csʌjte' ijtu mis nwitʌ'mojmo. Mij, chʌquichʌquipʌ 'yatzitijmijyʌ'. Yajʌcʌ'ʌ winac te' sa'csʌj ijtupʌ mis nwitʌ'mojmo, pijche'c mis maŋba ŋguenu oye wa'mis nyajʌcʌ'jayu mis atzi's wyitʌ'mojmo ijtupʌ putzij.
LUK.6.43	Juca oye te' cuy, chʌcpa oyepʌ tʌm, pero juca ja'n 'yoye te' cuy, chʌcpa ja'n 'yoyepʌ tʌm. 
LUK.6.44	Porque tumdumʌ cuy ñe' tyʌmgʌsi tʌ ispʌcpa. Ja'ndʌ nduqui higo te' apit-a'ŋucucʌsi, ni ja'ndʌ nduqui uva te' apit-su'tʌcʌsi. 
LUK.6.45	Te' oyepʌ pʌ'nis ñʌputpa oyeta'mbʌ tiyʌ choco'yojmoc quioquenbamʌy oyeta'mbʌ tiyʌ. Y te' yatzipʌ pʌ'nis ñʌputpa yatzita'mbʌ tiyʌ choco'yojmoc quioquenbamʌy yatzita'mbʌ tiyʌ. Porque tiyʌtʌ ŋguipspa ndzoco'yojmo, te'wʌtʌ ndzamba aŋnacapit.
LUK.6.46	¿Tiyajca'mʌjte' nʌjaytyamba, Señor, Señor, y ja'nmis ndzʌctame tiyʌ ʌs ndzamba? 
LUK.6.47	Mumu'iwʌ'sʌj cʌ'minba y myatoŋjapya ʌs ndzamyajupʌ tiyʌ y quiojamba, maŋba'ʌsmij ndzamjaytyamu iwʌšejpʌte'. 
LUK.6.48	Yʌ'šejpʌ pʌnde' jujcha'nde' yajtzu'cumupʌ's tyʌc y tyajʌŋu y quiotjayu cho'tzcuy mʌja tza'cʌsi. Y quejcu'c maya'aŋbʌ tuj y pʌmya'u nʌ' y pyʌmi'ojmo wiyu'ŋaju te' tʌjcʌsi, pero ni jayajmi'csʌ porque mʌja tza'cʌsi inʌc ijtu cho'tzcuy. 
LUK.6.49	Pero iwʌ's myatoŋjayu ʌs ndzamyajupʌ tiyʌ y jaquiojamʌ, yʌ'šejpʌ pʌnde' jujcha'nde' yajtzu'cumupʌ's tyʌc saŋnascʌsi, y jaquiotja cho'tzcuy. Y pʌmya'u nʌ' y pyʌmi'ojmo wiyu'ŋaju te' tʌjcʌsi y jʌnʌjtij yajcunu y maya'aŋ tocoyu.
LUK.7.1	Yʌ'še'a ñʌjayaju'c Jesujsis te' tey ijtyajupʌ, maŋu te' Capernaum-gumgu'yojmo. 
LUK.7.2	Y tumʌ capita'ŋis ñʌ'ijtu inʌc tumʌ quioyosa jene šunbapʌ. Ca'epa'tu yʌ'wʌ y maŋba inʌc quia'u. 
LUK.7.3	Y myujsu'ctij te' capita'ŋis que nʌ chamyaju Jesús, quiʌ'weju judio'sta'm chamupʌndʌcway wa'y wya'cjayaju Jesús wa'y minu yajtzocjayu te' quioyosa. 
LUK.7.4	Y quiʌ'maŋyaju Jesús ñe'cʌ'sta'm y chijpana-wa'cjayaju y ñʌjayaju: Yʌ' capita'ŋis myerecetzʌcpa wa'mis ŋgotzoŋu 
LUK.7.5	porque jene šunjapya tʌs nación, y ñe'cʌ's yajtenayjayu tʌs nwindʌc. 
LUK.7.6	Y Jesús maŋu ñe'cʌji'ŋda'm. Pero tomya' nʌ quieñaju'c te' tʌc, quiʌ'wejque'tu te' capita'ŋis eyata'mbʌ Jesusaŋi y ñʌjayaju: Señor, u'ya tzi'i pena wa'mij minu. Ja'nʌs merecetzʌqui wa'mij ŋguia'ŋdʌjcʌyu ʌs ndʌjcojmo. 
LUK.7.7	Como ja'nʌs merecetzʌqui, jašunʌ'ʌj minʌ mi'aŋʌ. Pero nʌmʌ wa'y chojcu ʌs ŋgoyosa y tzocpa. 
LUK.7.8	Porque ʌj, cojtyajque'tu'ʌj wa'yʌj aŋgui'moyu, y aŋgui'myajpa'ʌs soldado. Nʌjapya'ʌs tumʌ: Mawʌ, y maŋba. Nwejpa'ʌs eyawʌ, y minba. Aŋgui'mba'ʌs ʌs ŋgoyosa: Tzʌcʌ yʌ'wʌ, y chʌcpa. 
LUK.7.9	Te'še'a myatoŋu'c Jesujsis, ñʌmaya'u te' pʌn, y quenwitu'u y ñʌjayaju te' nʌ quio'ŋyajupʌ's: Ʌsmij nʌjaytyamba que ni te' Israel-pʌ'nojmota'm jambya'ttʌ'ma'ʌs yʌ'še'ŋ wʌ'aŋja'mopyapʌ. 
LUK.7.10	Y witu'yaju'cande' tʌjcoyj te' quiʌ'wejyatʌjupʌ, tzojcuwa' pya'tyaju te' coyosa, ca'epʌ inʌc.
LUK.7.11	Y jʌsa'ca yʌ'šej tujque'tu: Ijtu inʌc tumʌ cumguy ñʌjayajpapʌ Naín. Y teymʌ inʌc nʌ myaŋu Jesús, y ñe'cʌji'ŋ nʌ inʌc myaŋyajque'tu sone quiʌ'aŋmayeta'm y wʌwʌ pʌn. 
LUK.7.12	Y nʌ'c tyʌjcʌyu'c te' Nain-cumgu'yoyj, tey nʌ inʌc ñʌpujtyaju ca'uwʌ. Y te'wʌ tʌŋdumʌ unete' inʌc ñana'sñe', y ñanaj se'aŋ-yomote' inʌc. Y cutzupa inʌc nʌ miñaju cumgupyʌn ñe'cʌji'ŋ. 
LUK.7.13	Y quienu'ctij tʌ Ngomi's, tyo'ya'ŋʌyu te' yomo y ñʌjayu: Uy jʌyi. 
LUK.7.14	Y ca'ŋnu'cu Jesús y pyi'quisjayu te' quiajon. Y tenachʌ'yaju te' nʌ inʌc chʌmnʌmaŋyajupʌ's. Y Jesús nʌmu: Tʌwʌy, nʌjapya'ʌsmij, tzu'cumʌ. 
LUK.7.15	Pijche'ctij pocsqui'mu te' ca'upʌ y tzamdzamnaquiʌ'yu. Y Jesujsis chi'oquia'u te' ñanajcʌsi. 
LUK.7.16	Y na'chaju mumu te' pʌnda'm y myʌja'ŋwʌcotzamyaju Dios y nʌmyaju: Mʌja'ŋ tza'maŋwa'oye'stʌ cʌ'mindamu. Y nʌmyajque'tu: Quiʌ'minu Diojsis te' ñe' pyʌnda'm. 
LUK.7.17	Y copuŋu Jesujsis chamʌtʌjcuy mumu Judea-najsojmo y jujche'ŋ nas quiowindzʌmbapʌji'ŋ.
LUK.7.18	Y Jua'ŋis quiʌ'aŋmaye'sta'm yajmujšaju ñe'cʌ yʌ'šejta'mbʌ tiyʌ. Y Jua'ŋisa quiopiŋu metza quiʌ'aŋmaye, 
LUK.7.19	y quiʌ'wejyaju Jesusaŋi wa'y maŋu quiʌ'aŋwa'quiaju: ¿Mijate' te' Mesías, te' maŋba minupʌ inʌc, o njo'cpamajtʌs eyapʌ? 
LUK.7.20	Y quiʌ'miñaju te' pʌ'nista'm te' Jesús y nʌmyaju: Juan Bautista'stʌjyʌ' cʌ'weju mi'aŋi. Minutʌj wa'ytyʌsmij ŋgʌ'aŋwa'cu: ¿Mijate' te' maŋbapʌ inʌc minu o njo'cpamajtʌs eyapʌ? 
LUK.7.21	Y tey ijtyaju'c yajtzojcu Jesujsis sone ca'eta'mbʌ y yatziputzi'ʌyajupʌ y yatzi-espiritu'ʌyajupʌ y yajsʌ'ŋjayaju wyitʌm to'tita'mbʌ'sñe'. 
LUK.7.22	Y aŋdzoŋu Jesús y ñʌjayaju: Ma tzamjaytyamʌ te' Juan tiyʌ mis nʌ ŋguendamu y tiyʌ mis nʌ matoŋdamu. Nʌ šʌ'ŋyaju te' to'tita'mbʌ's wyitʌm. Nʌ quia'ŋyaju oye te' mʌ'ŋyajpapʌ. Nʌ quiowajyaju te' yatziputzi'ʌyajupʌ. Y nʌ 'yaŋwajyaju quiowi cowita'mbʌ'sñe'. Nʌ wyinsa'yaju te' ca'yajupʌ, y nʌ chamgopuŋjayatʌju te' evangelio te' yacsnu'ajcu'yojmo ijtyajupʌ. 
LUK.7.23	Y dichoso iwʌ ja'n myawequi'šca'e porque wʌ'aŋjamba'ʌj.
LUK.7.24	Tzu'cumyaju'ca Jua'ŋis quiʌ'wejta'm, chamgʌ'yu Jesujsis te' Juan te' wʌwʌpʌ pʌ'nista'm wyi'naŋdʌjqui, y ñʌjayaju: ¿Tiya'nde' maŋu ŋguendamu te' ja'itʌnʌmʌmʌy? ¿Ja'nja te' cape nʌ yajmi'csupʌ sawa's? 
LUK.7.25	Pero ¿tiya'nde' maŋu ŋguendamu? ¿Ja'nja te' tzi'nmequia'upʌ pʌn? Te' re'yis pyalacio'ojmo ijtyajpa te' newe'ijtyajpapʌ y te' tzi'nmequia'yajpapʌ. 
LUK.7.26	Pero ¿tiya'nde' maŋu ŋguendamu? ¿Ja'nja te' tza'maŋwa'opyapʌ? Jʌ'ʌ, y ndzamjaytyaŋgue'tpa'ʌsmij tza'maŋwa'oyete' y itniqui'ma'ŋʌyupʌ. 
LUK.7.27	Yʌ' Juaŋde' te' chambapʌ te' Totojaye's:
LUK.7.27	Ʌj Dios, yʌ'yʌs ŋgʌ'wejpa ʌsne' ŋgʌ'wej mis nwi'naŋdʌjqui.
LUK.7.27	Yʌ'wʌ's maŋba ñimejcʌyjayaju pʌ'nista'm chocoy mijcotoya jujcha' pʌ'nista'm ñimejcʌyajpa tuŋ.
LUK.7.28	Ñʌjayajque'tu Jesujsis: ʌsmij ndzamjaytyamba que japyʌ'najtʌ'ʌmaj tza'maŋwa'oye najsacopajcʌsi más itniqui'ma'ŋʌyupʌ que ja'nde' Juan Bautista. Pero te' más cʌmaŋbʌ pʌn aŋgui'mbamʌy Dios, te'wʌte' más itniqui'ma'ŋʌyu que ja'n Juan.
LUK.7.29	Y yʌ'še'a myatoŋyaju'c te' pʌ'nʌputzi'is y tze'coyajpapʌ's, nʌmyaju que justopʌte' Dios. Y chi'yaju lugar te' Juan wa'y yajnʌ'yʌyaju. 
LUK.7.30	Pero te' fariseo'sta'm y te' aŋgui'mguy-myujsoye'sta'm japyʌjcʌchoŋjaya te' Diojsis 'yaŋnʌctza'mʌ'oquiuy ñe'cʌcotoyata'm y jachaquia wa'y Jua'ŋis yajnʌ'yʌyaju.
LUK.7.31	Y nʌmu tʌ Ngomi: ¿Jutza'mʌs utztʌ'pa jeque te' pʌnda'm te' yʌtijta'mbʌ tiempo'ojmo ijtyajuwʌ? ¿Y tiyʌšejta'mbʌte'? 
LUK.7.32	Yʌ'ta'mbʌ, plaza'ojmo pocšajpapʌ unešejta'm, tuptupnayajpapʌ ñe'co'mo, y nʌmyajpa: Mbi'cjaytyamutʌsmij flauta y ja'yetztamʌmij. Y nwanjayutʌsmij ca'uwʌ wane y janjyʌytyamʌmij. 
LUK.7.33	Minu'c Juan Bautista, ja'n inʌc suni tyumʌcu'tu ni tyumʌ'ujcu pʌnji'ŋda'm, y ñʌmdambamij inʌc: Yatzipʌ espiritu'syʌ' ñʌc'ijtʌyu. 
LUK.7.34	Mingue'tu'ʌj ʌj, te' Pʌ'nis 'Yune, y tumʌcu'tpa'ʌj, y tumʌ'ucpa'ʌj pʌnji'ŋda'm, y ñʌmdambamij: Yʌ'wʌ's tyʌwʌpa'tpa tze'coyajpapʌ y eyata'mbʌ cowatzʌqui. 
LUK.7.35	Pero 'yoyecocojtyajpa te' mujsoquiuy mumu te' mujsoye'sta'm.
LUK.7.36	Y tumʌ te' fariseo's wya'cjayu Jesús wa'y quiu'tu ñe'cʌji'ŋ. Y tʌjcʌyu'ca te' fariseo's tyʌjcojmo, pocsu te' mesa'ojmo. 
LUK.7.37	Y te' cumgu'yojmo ijtu inʌc tumʌ cowatzʌquipʌ yomo. Myujsu'ctij te'wʌ's que mesa'ojmo inʌc ijtu Jesús te' fariseo's tyʌjcaŋʌ, ñʌminu tumʌ alabastropʌ cojtoquiuy ijtuwo'mo jajsoquiuy. 
LUK.7.38	Y 'yucaŋgʌ'mʌc quiʌnu'cʌyu y minu jyʌyu ñe'ŋbajcaŋi y ñitiqui'ʌyjayu ñe'ŋbacta'm wyitʌm nʌ'pit. Y quiomocjayu ñe' wyapyit. Y šu'cjayu te' ñe'ŋbacta'm y jyasjayu te' jajsoquiupyit. 
LUK.7.39	Y te' fariseo 'yaŋbʌjcupʌ's te' Jesús quienu'ca yʌ'šej, nʌmu choco'yojmo: Juca inʌc tza'maŋwa'opyapʌ yʌ'wʌ, ispʌcpa inʌc iwʌyʌ' y tiyʌyʌ' yʌ' yomo nʌ pyi'quisupʌ's, que cowatzʌquipʌ yomoyʌ'. 
LUK.7.40	Pijche'ca aŋdzoŋu Jesús y ñʌjayu: Simón, sunba'ʌsmij ndzamjayu tiyʌ'iwʌ. Y ñe'cʌ's ñʌjayu: Tzamja'ʌj, Maestro. 
LUK.7.41	Jya'tzjayajpa inʌc metza'ŋbʌ'nis tumʌ pʌn ñucspʌ'papʌ's tyumin. Jya'tzjapya inʌc tumʌpʌ's tumʌ-mone-co-mojsi's denario y te' eyawʌ's wʌstʌjqui's-co-mac. 
LUK.7.42	Y como myejtzji'ŋ inʌc ja'ndiyʌ tiyʌpit wa'y quioyojyaju, yajcotocoyjayaju te' jya'tzi. Yʌtij tzamdʌ'ʌj ¿jutiwʌ'sasʌ'ŋ más šunba? 
LUK.7.43	Aŋdzoŋu Simón y nʌmu: Ngomʌ'pya'ʌs que te' más wʌwʌ yajcotocoyupʌ te' comi's. Y Jesujsis ñʌjayu: Oyete' mis ndzamušej. 
LUK.7.44	Y quenwitu'u te' yomo'aŋi y ñʌjayu Simón: ¿Nʌja ŋguenu yʌ' yomo? Tʌjcʌyu'ʌj mis ndʌjcojmo, y jañchi'ʌmisʌj nʌ' wa'yʌs ndze'u ʌs ne'ŋbac, pero yʌ'wʌ's ñitiqui'ʌyjayu ʌs ne'ŋbac wyitʌm nʌ'pit y quiomocjawya'a wyapyit. 
LUK.7.45	Jašu'cʌmisʌj, pero yʌ'wʌ's desde que tʌjcʌyu'ʌj, jašu'caŋjejatij ʌs ne'ŋbac. 
LUK.7.46	Janjyasjamis ʌs ŋgopac aceitepit, pero yʌ'wʌ's jyasjawya'a jajsoquiupyit ʌs ne'ŋbac. 
LUK.7.47	Te'cotoya'ʌsmij ndzamjapya que ñe' wʌwʌta'mbʌ quiowa cotocopyʌ'wa'a, porque jene su'noyu. Iwʌ'sñe' uša'ŋ yajcotocoyjayajpa quiowa, uša'ŋ su'nopya. 
LUK.7.48	Y ñʌjayu te' yomo: Mis ŋgowa nyajcotocoyjawya'mʌs. 
LUK.7.49	Y te' tumʌpocšajupʌ mesa'ojmo ñe'cʌji'ŋ nʌmgʌ'yaju ñe'co'mo: ¿Iwa' jequeyʌ' yʌ'wʌ, yajcotocoquie'tpapʌ's cowa? 
LUK.7.50	Pero ñʌjayu te' yomo Jesujsis: Mis nwʌ'aŋja'moquiupyit ŋguiotzojcumij. Sʌ'mnayu'c mawʌ.
LUK.8.1	Y jʌsa'ca maŋu wyijtu Jesús tumdumʌ cumgu'yojmo y ribera'ojmo wa'y chamgopuŋu y cha'maŋwaju te' evangelio, chambapʌ's jutz aŋgui'mba Dios. Ñe'cʌji'ŋ maŋyaju te' macwʌstʌjca'ytya'mbʌ pʌn. 
LUK.8.2	Y maŋyajque'tu metza tuca'y yomota'm ñʌ'ijtyajupʌ's inʌc ca'cuy y ñʌc'ijtʌyajupʌ inʌc yatzita'mbʌ espiritu's, te' yajtzoquiatʌjupʌ. Yʌ'ta'mbʌte': Te' María, Magdala-cumgu'yojmowʌ, te' pujtupo'moc te' cu'ya'ytya'mbʌ yatzi-espiritu, 
LUK.8.3	y te' Juana te' Chuza's yomo, (y yʌ' Chuza te' Herodejsiste' inʌc quio'aŋgui'moye), y te' Susana, y sone eyata'mbʌ yomo. Yʌ'ta'mbʌ's ñʌwe'ñajpa inʌc Jesús te' ñe'ta'm tyiyʌ'iwʌ.
LUK.8.4	Y nʌ tyu'mʌyaju'c aŋba'te pʌn, quiʌ'miñajque'tu Jesús tumdumʌpʌ cumgu'yojmota'mbʌ's y 'yoto'ŋʌyatʌju comparacioŋbit. 
LUK.8.5	Ijtu inʌc tumʌ pʌn, maŋu pyuŋupʌ's te' tʌmbu tajyʌ'sumʌy nas. Y nʌ'c pyuŋu te' tʌmbu, wene cuñaju tuŋgʌsi, y myaŋdochʌquiaju y paloma's minu jyu'quiaju. 
LUK.8.6	Y wene cuñaju tza'cotʌjcojmo, y nayu'ca tʌjtzu porque ja'ndiyʌ inʌc najsatzoca'cʌ. 
LUK.8.7	Y wene cuñaju apijtojmo, y tumʌnayu'ca apitji'ŋ, yajsu'csca'pʌ'u te' apijtista'm. 
LUK.8.8	Y wene cuñajque'tu oyepʌ najsojmo, y nayaju'ca, chʌquiaju tʌm mojsi's. Nʌ'c chamu yʌ'šejta'mbʌ tiyʌ Jesujsis, weju: Iwʌ's ijtyaju quiowi wa'y myatoŋyaju, yajcʌmato'ŋʌya'ʌj.
LUK.8.9	Y te' ñe' quiʌ'aŋmaye'sta'm quiʌ'aŋwa'quiaju: ¿Jutzasʌ'ŋde' sunba ñʌmu te' comparación? 
LUK.8.10	Y Jesús nʌmu: Diojsismij nyajmustamba mij te' jayajqueyapʌ tiyʌta'm winata'mbʌ tiempo'ojmo, te' chambapʌ's jutz aŋgui'mba ñe'cʌ. Pero te' eyata'mbʌ pʌn ndzamjayajpa'ʌs comparacioŋbit. Te'cotoya ñempe quieña, ja'n quie'nʌyay, y ñempe myatoŋya, ja'n ñʌctʌ'yay.
LUK.8.11	Yʌ'šej jeque sunba ñʌmu te' comparación: Te' tʌmbu, Diojsis te' chame. 
LUK.8.12	Y te' tʌmbu cuñajupʌ tuŋgʌsi, yʌ'wʌte' te' pʌnda'm myatoŋyajpapʌ's te' tzame. Y jʌnʌjtij minba te' diablo y yajʌcʌ'pa te' tzame ñe'ta'm choco'yojmoc uy wyʌ'aŋjamyaju wa'y quiotzoquiaju. 
LUK.8.13	Y te' tʌmbu cuñajupʌ tza'cotʌjcojmo, yʌ'wʌte' te' pʌnda'm myatoŋyajupʌ's y oma'oma pyʌjcʌchoŋyajupʌ's te' tzame. Pero te' choco'yojmota'm ja'n wyatzipʌqui te' tzame, uša'ŋ horacotoyatij wyʌ'aŋjamyajpa, y minba 'yoc'išatʌju, chaquiajpa te' tzame. 
LUK.8.14	Y te' tʌmbu cuñajupʌ apijtojmo, yʌ'wʌte' te' pʌnda'm myatoŋyajupʌ's te' tzame pero nʌ'ca ñʌtu'ŋajyaju'c, minba yajsucsca'yaju te' yosjojcʌtʌjcu'yis y itʌpa'tcu'yis y sʌ'ŋajcu'yis, y ja'n tyʌ'may te' tzame. 
LUK.8.15	Pero te' tʌmbu cuñajupʌ oyepʌ najsojmo, yʌ'wʌte' te' pʌnda'm jyamdzijwʌyajpapʌ's te' myatoŋyajupʌ tzame wiyuŋbʌ y oyepʌ tzocopyit. Y pacienciapit tʌ'majyajpa.
LUK.8.16	Ya'iwʌ's ja'n ño'e sʌ'ŋgʌ' wa'y ñimucsʌyu tzicapit o wa'y quiojtu ʌŋguquiʌ'mʌ. Pero quiotpa sʌ'ŋgʌ'-cotcuquiʌsi wa'y quieñaju te' sʌ'ŋgʌ' mumu tʌjcʌyajpapʌ's. 
LUK.8.17	Mumu nu'mdijpʌ tiyʌ maŋba quieju, y tiyʌta'm cʌwʌ'nu maŋba myujšaju.
LUK.8.18	Coquendamʌ cuenta jeque tiyʌ mis matoŋdamba. Porque te' ñʌ'ijtupʌ's, más maŋba chi'yaju, y te' ja'ndiyʌwʌ'sñe' quipspaše'ŋ que ñe'te', maŋba yajʌcʌ'jayaju.
LUK.8.19	Y quiʌ'miñaju Jesús te' ñe' ñana's y pyotzo'sta'm y jamusʌ quiʌnu'cʌya ijtumʌy ñe'cʌ porque ijtyaju inʌc wʌwʌ pʌn. 
LUK.8.20	Y te'ta'mbʌ's chamjayaju: Tey fuera'ojmoc ijtyaju mis nanaj y mis mbotzota'm y sunbamij 'yoto'ŋʌyaju. 
LUK.8.21	Pijche'ca aŋdzoŋu ñe'cʌ y ñʌjayaju te' pʌnda'm: Iwʌ'sta'mis myatoŋyajpa Diojsis chame y chʌquiajpa chambašej, te'ta'mbʌte' ʌs nanaj y ʌs mbotzota'm.
LUK.8.22	Tumnaca yʌ'šej tujcu: Tʌjcʌyu Jesús barco'ojmo quiʌ'aŋmayeji'ŋda'm y ñʌjayaju: Jacta'mitʌy te' laguna-ocwinduc. Y maŋyaju. 
LUK.8.23	Pero nʌ'cše'ŋoyj tyu'ŋaju te' barco, ʌŋbajcu Jesús. Y tzo'tzu maya'aŋbʌ sawa te' laguna'ojmo. Y jo'ʌquiʌ'yu te' barco nʌ'pit y nʌwa' inʌc wyʌŋyaju. 
LUK.8.24	Y maŋu yajsa'yaju y ñʌjayaju: Maestro, Maestro, maŋbatʌ sucsca'tamu. Y sa'u ñe'cʌ, y 'yotoŋjayu te' sawa y te' nʌ'ʌtepscʌ'. Y tepsaŋjeju, y numumgʌñe'cʌnʌmu. 
LUK.8.25	Y ñʌjayaju: ¿Ja'ndiyʌta'mja nwʌ'aŋja'moquiuy? Y jene na'chaju y maya'yaju y nañʌmjayatʌju: ¿Iwa' jequeyʌ' yʌ'wʌ, 'yaŋgui'mbapʌ's sawa y nʌ' y myato'ŋoyjayajpa?
LUK.8.26	Y barco'ojmo maŋyaju. Y nu'quiaju Gadara-najsojmo, te' Galilea's wyi'na'ŋoyj ijtupʌ. 
LUK.8.27	Y ca'ŋbujtu'ctij Jesús nascʌsi quiʌ'minu tumʌ te' cumgupyʌ'nis, y sone ame'a ñʌc'ijtʌyupʌ yatzi-espiritu'sta'm. Ja'n inʌc yame pama ni ja'na inʌc iti tyʌjcaŋʌ, sino que ijtyajumʌy ca'uwʌ tza'tʌc inʌc jamacʌtʌcpa. 
LUK.8.28	Quienu'ctij Jesús, weju y cutcʌne'cu ñe' ñe'ŋbajcʌ'y y wejqui'mu'c nʌmu: ¿Tiya' sunba ʌji'ŋ, Jesús, te' tzajpojmo ijtupʌ Diojsis 'Yune? Nwa'cjapya'ʌsmij umisʌj nyajtoyapʌjcu.
LUK.8.29	Yʌ'šej nʌmu porque 'yaŋgui'mba inʌc Jesujsis te' yatzi-espiritu wa'y pyujtu te' pʌ'nojmoc, porque sone ame'a inʌc yacsnutzʌcpa. Ši'ñajpa inʌc cadenapit y tʌ'ŋgupyit te' pʌ'nista'm wa'y quioqueñaju, pero te' cadena tyucjacpa inʌc y te' yatzi-espiritu's yajpoyewitpa inʌc ja'itʌnʌmʌmʌy.
LUK.8.30	Y quiʌ'aŋwa'cu Jesujsis y ñʌjayu: ¿Iwa' mis nʌy? Y ñe'cʌ nʌmu: Legio'ŋʌsyʌ' nʌy. Porque soneta'mbʌ yatzi-espiritu'ste' inʌc ñʌc'ijtʌyu. 
LUK.8.31	Y wya'cjayajpa inʌc ñe'cʌ'sta'm uy 'yaŋgui'myaju wa'y myaŋyaju jʌŋgʌ'ojmo.
LUK.8.32	Y tey inʌc cutzunayaju wʌwʌta'mbʌ yoyaj nʌ quiʌ'šajupʌ's mu'c te' pu'mnacʌsi. Y wya'cjayaju te' yatzita'mbʌ espiritu's wa'y tyʌjcʌyaju te'ta'mbʌ'ojmo. Y Jesujsis chi'yaju lugar. 
LUK.8.33	Y pujtyaju'cande' yatzita'mbʌ espíritu te' pʌ'nojmoc, tʌjcʌyaju te' yoya'ojmota'm. Y te' cutzunayajupʌ yoyaj pochu'cumyaju y tyʌŋgomʌ'ñaju wyin laguna'ojmo y tey sucsca'pʌ'yaju.
LUK.8.34	Y quieñaju'ca jutz quiʌtʌcjayaju te' yoyaj te' coque'noye'sta'm, poyaju y maŋu chamyaju te' cumgu'yojmo y te' ribera'ojmo. 
LUK.8.35	Y tzu'cumyaju te' cumgupyʌn wa'y maŋu quieñaju tiyʌte' tujcu. Y quiʌ'miñaju Jesús y quieñaju te' pʌn te' pujtupo'moc te' yatzita'mbʌ espíritu, pocsu inʌc Jesujsis ñe'ŋbajcaŋi, yamwa'nde' pyama, y oya'nde' quipsoquiuy. Y mumu na'chaju. 
LUK.8.36	Y te' quieñajupʌ's jutz cotzojcu te' ñʌc'ijtʌyupʌ te' yatzita'mbʌ espiritu's maŋu chamjayaju te' eyata'mbʌ pʌn. 
LUK.8.37	Pijche'ca mumu te' Gadara-najsis quiojambapʌ pʌ'nis wya'cjayaju Jesús wa'y chu'cumu tey y wa'y chaquiatʌju porque jene nʌ inʌc ña'chaju. Y tʌjcʌyu Jesús te' barco'ojmo y maŋu ocwinduc. 
LUK.8.38	Y te' pʌn, te' pujtyajupo'moc te' yatzita'mbʌ espíritu, wya'cjayu Jesús wa'y myaŋu ñe'cʌji'ŋ. Pero Jesujsis yajtzu'cumu y ñʌjayu: 
LUK.8.39	Mawʌ ndʌjcaŋʌ, y ma tzamʌ maya'aŋda'mbʌ tiyʌ chʌjcupʌ Diojsis mijcʌsi. Maŋu y mumu te' cumgu'yojmo chamgopuŋu mumutiyʌta'm chʌjcupʌ Jesujsis ñe'cʌcʌsi.
LUK.8.40	Y nu'cu'ca Jesús te' laguna-ocwinduc, oma'oma pyʌjcʌchoŋyaju te' pʌ'nista'm porque myuma'ŋgʌ'y inʌc nʌ jyo'quiaju. 
LUK.8.41	Y minu tuma'ŋbʌn ñʌjayajpapʌ Jairo, judio'sta'm wyindʌc-cowi'na, y minu quiutcʌne'cu Jesujsis ñe'ŋbajcʌ'y y wya'cu wa'y myaŋu ñe' tyʌjcaŋʌ. 
LUK.8.42	Porque ijtu inʌc chʌcstumʌpʌ yomo-une, macwʌstʌjca'y-ameše'ŋopyʌ, y nʌ inʌc quia'u. Y nʌ'c myaŋu Jesús mye'quiajpa inʌc te' wʌwʌpʌ pʌ'nis.
LUK.8.43	Y tey inʌc nʌ myaŋu tumʌ yomo macwʌstʌjca'y ame'a inʌc na'chaŋ quienmenepapʌ's pyoyaj-ca'cuy. Y muma'a inʌc yaju tyumin y tyiyʌta'm tzo'yʌ'opyapʌcʌsi, y ya'iwʌ'sa jamyusʌ cho'yʌ. 
LUK.8.44	Quiʌnu'cʌyu 'yucaŋgʌ'mʌc y pyi'quisjayu pyama's 'yacapoya. Y jʌnʌjtij cowanajcaŋjeju te' ñʌ'pinbit. 
LUK.8.45	Pijche'c Jesús nʌmu: ¿Iwʌ'sasʌ'ŋʌjte' pi'quisu? Y mumu nʌmyaju que ja'ne. Y nʌmu Pedro y te' ñe'cʌji'ŋ inʌc ijtyajupʌ: Maestro, wʌwʌ pʌ'nismij nʌ mye'quiaju y ñʌmbamij: ¿Iwʌ'sa'mʌjte' pi'quisu? 
LUK.8.46	Y Jesús nʌmu: Iwʌjutiwʌ'sʌjte' pi'quisu, porque ʌs aŋjamu'ʌs que pujtu isaŋwʌ'ajcuy ʌ'ojmoc. 
LUK.8.47	Pijche'ca como quienu te' yomo's que jachʌ'yʌ nu'mdij, sʌtʌjtu'c minu, y cutcʌne'cu Jesujsis wyi'na'ŋoyj y chamjayu mumu cumgu'yis wyi'naŋdʌjqui tiyʌcotoyate' pyi'quisu, y jutz jʌnʌjtij tzojcu. 
LUK.8.48	Y Jesujsis ñʌjayu: Tʌwʌy, mis nwʌ'aŋjamgupyit ñchojcumij. Sʌ'mnayu'c mawʌ.
LUK.8.49	Y nʌmaj inʌc 'yoto'ŋʌyu'c Jesujsis te' yomo, minu tuma'ŋbʌn te' windʌc-cowi'na's tyʌjcaŋʌ tzu'cumupʌ quioyosa. Minu ñ vjayu: Ca'uwa'nde' mis nyomo-une, u'ya molestatzʌqui te' Maestro. 
LUK.8.50	Pero myatoŋu'ca Jesujsis 'yaŋdzoŋu: Uy pʌcjay maya'cuy, más que wʌ'aŋja'moya' y maŋba quiotzojcu. 
LUK.8.51	Y tʌjcʌyu'cande' Jesús te' tʌjcojmo, jayajtʌjcʌ ya'iwʌ ñe'cʌji'ŋ, sino que te' Pedro, te' Jacobo, te' Juan y te' yomo-une's tyataj y te' ñanaj. 
LUK.8.52	Y myuma'ŋgʌ'y inʌc quiojʌyajpa y jene wejyajpa inʌc. Pero Jesús nʌmu: Uy jʌytyame, porque jaquia'ʌpʌyʌ' sino que ʌŋupʌtijyʌ'. 
LUK.8.53	Y quiʌsijcʌyaju Jesús porque myujšajpa inʌc que ca'upʌte'. 
LUK.8.54	Pero ñe'cʌ's pyʌjcu quiʌ'cʌsi, weju'c nʌmu: Yomo-une, tzu'cumʌ. 
LUK.8.55	Pijche'ctij winsa'u y jʌnʌjtij tzu'cumu. Y aŋgui'mu Jesús wa'y chi'yaju cu'tcuy. 
LUK.8.56	Y jene maya'yaju te' tyatajta'm, y Jesujsis 'yaŋgui'myaju uy ya'iwʌ chamjayaju tiyʌte' tujcu.
LUK.9.1	Y yajtu'mʌyaju Jesujsis te' macwʌstʌjca'ytya'mbʌ quiʌ'aŋmaye, y chi'yaju isaŋwʌ'ajcuy y aŋgui'mʌtʌjcuy wa'y myacpujtyaju mumu yatzita'mbʌ espíritu y wa'y yajtzoquiaju ca'eta'mbʌ. 
LUK.9.2	Y pijche'c quiʌ'wejyaju wa'y yajtzoquiaju ca'eta'mbʌ y wa'y maŋu chamgopuŋyaju jutz aŋgui'mopya Dios. 
LUK.9.3	Y ñʌjayaju Jesujsis: Uy nʌmaŋdame yajtiyʌ tu'ŋojmocotoya, ni cuytyacus, ni nuti, ni ane, ni tumin. Ni uy nʌmaŋdame yamwingʌšoj. 
LUK.9.4	Y jutipʌ tʌjcojmomij ñdyʌjcʌytyamba, cojejtamʌ tey, y tey tzu'cumdamʌ. 
LUK.9.5	Y jutipʌ cumgu'yojmomij ja'n mbyʌjcʌchowatʌjtame, nʌ'camij ñchu'cumdamu, copuptamʌ mis ne'ŋbajcʌsipʌ po'yo. Te'šejmis nyajqueñajpa que ñe'cʌ's ijtyaju quiowa porque ja'n pyʌjcʌchoŋyay te' Diojsis chame. 
LUK.9.6	Y tzu'cumyaju ñe'cʌta'm, y maŋu quiʌtʌquiaju mumu te' cumgu'yojmota'm wa'y chamgopuŋyaju te' evangelio y wa'y yajtzojcoyaju mumujutʌ.
LUK.9.7	Pijche'c Herodes inʌc nʌ 'yaŋgui'mu, y myujsu mumutiyʌta'm inʌc nʌ chʌjcupʌ Jesujsis. Y jopi'tu porque nʌmyajpa inʌc wene pʌn: Juan Bautistayʌ' winsa'upʌ ca'yajupʌ'ojmoc. 
LUK.9.8	Y eyata'mbʌ nʌmyaju: Eliaste' queju. Y eyata'mbʌ nʌmyaju: Iwʌjutipʌ tza'maŋwa'oyete' winsa'u, te' winata'mbʌšej. 
LUK.9.9	Y nʌmu Herodes: Nyajcopajcotʌcsʌtʌju'ʌs te' Juan, ¿iwa' jequeyʌ' yʌ'wʌ, nʌ'ʌs matoŋupʌ tiyʌta'm nʌ chʌjcupʌ's? Y chʌcme'tzpa inʌc jutz wa'y quienu.
LUK.9.10	Y pijche'ca witu'yaju te' cʌ'wejta'm y minu chamjayaju Jesús mumutiyʌta'm chʌquiajuwʌ. Y pyʌquiaju Jesujsis y ñʌmaŋyaju emʌpʌ luga'rojmo ja'itʌnʌmʌmʌy, Betsaida-cumgu'yis quiowindzʌmbamʌy. 
LUK.9.11	Pero ñʌctʌ'yaju'ca te' wʌwʌpʌ pʌ'nista'm, maŋu quio'ŋyaju Jesús, y ñe'cʌ's pyʌjcʌchoŋyaju y ñʌtzamyaju te' Diojsis 'yaŋgui'mʌtʌjcuy y yajtzoquiaju ca'eta'mbʌ. 
LUK.9.12	Y nʌwa' inʌc cha'yanʌmu'c y nu'quiaju te' macwʌstʌjca'ytya'mbʌ y ñʌjayaju: Señor, yajmaŋyaytya'a yʌ' pʌnda'm wa'y myaŋyaju tometa'mbʌ cumgu'yojmo y rancho'mo wa'y mye'chaju jejcuy y wa'y pya'tyaju quiu'tcuy, porque yʌy ittamumʌytyʌ ja'itʌnʌmʌpyʌyʌ'. 
LUK.9.13	Y Jesujsis ñʌjayaju: Pʌ'nʌytyamʌ mista'm. Y nʌmyaju: Šunba wa'ytyʌs maŋu njuyjayaju cu'tcuy mumu yʌ' pʌnda'm porque na' mosa'ytyʌs nʌ'ijtu pan y metza coquej. 
LUK.9.14	Y mosa'y mil pʌnš e'ŋoyjtya'mbʌte' inʌc. Pijche'ca ñʌjayaju ñe'cʌ's te' quiʌ'aŋmayeta'm: Ma yajpocsquequia yu'mchiŋnayu'c wʌstʌjqui's-co-mac tumdumʌ niwoye. 
LUK.9.15	Y te'šej chʌquiaju, yajpocsquecpʌ'yatʌju mumu. 
LUK.9.16	Y pyʌjcu Jesujsis te' mosa'pyʌ pan y te' metzapʌ coquej, quengui'mu tzajpojmo y ñicomasa'nʌyu y wyenu y chi'yaju te' quiʌ'aŋmaye wa'y šajne'ŋbʌ'yaju te' pʌ'nojmo. 
LUK.9.17	Y mumu cu'tyaju tyajša'ŋoyj. Y pyiŋdu'mʌyajque'tumaj macwʌstʌjca'y waca te' cu'tcʌchʌ'yʌ.
LUK.9.18	Y emʌpʌ luga'rojmo Jesujsis nʌ inʌc 'yoto'ŋʌyu Dios, y ñe'cʌji'ŋ inʌc ijtyaju te' quiʌ'aŋmayeta'm. Y quiʌ'aŋwa'quiaju ñe'cʌ's y nʌmu: ¿Iwʌše'amʌj comʌ'yajpa pʌ'nista'm? 
LUK.9.19	Y aŋdzoŋyaju: Ijtu nʌmyajpapʌ, Juan Bautistamijte', y eyata'mbʌ nʌmyajpa, Eliasmijte'. Y eyata'mbʌ nʌmyajpa, Iwʌjutiwʌ ya'acta'mbʌ tza'maŋwa'oyemijte' winsa'upʌ. 
LUK.9.20	Y Jesujsis ñʌjayaju: ¿Y mista'm, iwʌše'amʌj ŋgomʌ'ytyamba? Pijche'ca 'yaŋdzoŋu Pedro's y nʌmu: Diojsismijyʌ' Cristo.
LUK.9.21	Y Jesujsis ñitza'mʌyaju y 'yaŋgui'myaju uy ya'iwʌ chamjayaju te'šej. 
LUK.9.22	Y ñʌjayajque'tu: Ijtupʌte' pyena wa'yʌj ʌj, te' Pʌ'nis 'Yune, ndoyapʌjcu soneta'mbʌ tiyʌcʌsi. Ja'nʌj maŋu pʌjcʌchoŋyaju te' tzamupʌndʌcwa'yis ni te' sacerdote-cowi'na'sta'm ni te' aŋgui'mguy-tyayu'sta'm. Ijtupʌte' pyena wa'yʌj yajca'yaju pʌ'nista'm y wa'yʌj nwinsa'u tuca'y jamacʌsi.
LUK.9.23	Jʌsa'ca yʌ'šej ñʌjayu Jesujsis mumu pʌn: Juca iwʌ'sʌj sunba co'ŋu, yajʌ'ctzʌ'yʌ ñe' wyin y ñempe yajtoyapʌquia jujcha' ʌj maŋba yajtoyapʌquiaju cruzcʌsi, yajco'ŋjojcʌtʌcʌ'ʌj. 
LUK.9.24	Porque juca iwʌ's sunba yajcotzojcu ñe' wyin, yajtocopya. Pero iwʌ's chi'oquia'yajpa wyin ʌjcotoya, yʌ'wʌ's maŋba pya'tu quenguy. 
LUK.9.25	¿Tiya'sʌ'ŋ ñʌwʌ'ajpa pʌ'nis juca quiʌpa'tpa mumutiyʌ najsacopajcʌsi pero yajtocopya quienguy? 
LUK.9.26	Porque iwʌ'sʌj cotza'ajpa ʌj y ʌs ndzame, ʌs, te' Pʌ'nis 'Yune's maŋba'ʌs ŋgotza'ajque'tu yʌ'wʌ minba'camʌj ʌs ndzi'muŋgʌ'ojmo, y ʌs Ndata's y masanda'mbʌ 'yangelejsis chi'muŋgʌ'ojmo. 
LUK.9.27	Wiyuŋše'ʌsmij ndzamjaytyamba: Ijtu yʌy mi'ojmota'mbʌ ja'n maŋu quia'yajupʌ hasta que quieñajpa jutz aŋgui'mba Dios.
LUK.9.28	Chamu Jesujsis yʌ'šejta'mbʌ tiyʌ. Y cʌtʌjcu'ca tucutujta'y jamaše'ŋoyj, yʌ'šej tujcu: Ñʌmaŋu te' Pedro, te' Juan y te' Jacobo y qui'mu ye'ŋupʌ pu'mnacʌsi wa'y 'yoto'ŋʌyu Dios. 
LUK.9.29	Y tey inʌc nʌ 'yoto'ŋʌyu'c Dios, 'yeyacotzʌjcu te' wyinnaca's quiene, y ñe' pyama sujpopa'u y tzi'muŋgʌpajcu. 
LUK.9.30	Y tey quejyaju metza'ŋbʌn, y nʌ chamdzamnayaju Jesusji'ŋ. Y te'ta'mbʌ Moiseste' inʌc y te' Elías. 
LUK.9.31	Yʌ' metzata'mbʌ quejyaju tzi'muŋgʌ'ojmo, y nʌ inʌc chamyaju jutz inʌc maŋba yajca'yaju Jesús pʌ'nista'm. Y te'šej inʌc maŋba quiʌtʌcjayu Jerusale'ŋojmo. 
LUK.9.32	Pero jene nʌ inʌc pye'ŋyaju ʌwi's te' Pedro y te' ñe'cʌji'ŋ inʌc ijtyajupʌ, y sa'yaju'ca quienjayaju Jesujsis chi'muŋgʌ' y te' metzata'mbʌ pʌn ñe'cʌji'ŋ inʌc ijtyajupʌ. 
LUK.9.33	Y nʌ'ca chu'cumyaju Jesusaŋi te'ta'mbʌ, yʌ'šej tujcu, ñʌjayu Pedro's te' Jesús: Maestro, oye wa'ytyʌ ndzʌ'ytyamu yʌy. Ndzʌcta'mitʌy tuca'y pechtʌc, tumʌ mijcotoya, y tumʌ Moisescotoya y eyapʌ Eliascotoya. Te'šej nʌmu porque ja'n inʌc myusi tiyʌ wa'y chamu. 
LUK.9.34	Y yʌ'šejtij nʌ chamu'c Pedro's, wanajcu o'na y quiʌmʌŋdzʌcjayaju y nʌ tyʌjcʌyaju'c te' o'na'ojmo, na'chaju. 
LUK.9.35	Y myatoŋyaju otowe te' o'na'ojmoc nʌmupʌ: Yʌ'wʌte' te' ʌs sunbapʌ Une. Cʌmato'ŋʌytyamʌ ñe'cʌ. 
LUK.9.36	Y nʌmu'cande' te'šej, Jesustya'a quieñaju. Y numumgʌñe'quiaju, y te'ta'mbʌ jamo'oyj jachamjaya ya'iwʌ te' quieñajupʌ tiyʌ.
LUK.9.37	Y jo'pit wanaquiaju te' pu'mnacʌsi, y minu choŋyaju wʌwʌta'mbʌ pʌ'nis. 
LUK.9.38	Y tey weju tuma'ŋbʌn te' wʌwʌta'mbʌ pʌ'nojmoc, y nʌmu: Maestro, nwa'cjapya'ʌsmij wa'mis minu nique'nʌyjayu ʌs njaya-une, porque chʌcstumʌpʌte'. 
LUK.9.39	Y ñucpa tumʌ espiritu's y yajwejtonbutpa, y yajsʌtʌjtu'ca yajcunba, y ya'a'ŋupa'pa. Y penapit chacpa yajqui'tutzutznayu'ca. 
LUK.9.40	Y nwa'cjayaju'ʌs mis ŋgʌ'aŋmaye wa'y myacpujtyaju te' espíritu y jamusʌ ñʌpujtya. 
LUK.9.41	Y aŋdzoŋu Jesús y nʌmu: Ja pʌnda'm, ja'ndejcamij nwyʌ'aŋja'moytyame, ndo'wi-quipsoquiuytya'm. ¿Jujche'ŋdiempoma'ʌj maŋba ijtu miji'ŋda'm y nʌmaŋjaytyamba'ʌsmij paciencia? Nʌmindamʌ yʌy te' mis une. 
LUK.9.42	Y na' nʌ quia'ŋnu'cu'c te' ŋga'e, te' yatzi-espiritu's yajcunu y yajsʌtʌtcʌ'yu. Pero 'yotoŋjayu Jesujsis te' yatzi-espiritu y yajtzojcu te' ŋga'e, y chi'oquia'u te' tyatajcʌsi. 
LUK.9.43	Y mumupʌ's ñʌmayajayaju te' Diojsis myʌja'ŋajcʌ'.
LUK.9.43	Y nʌ'cše'ŋoyjtyij ñʌmaya'yaju mumu te' chʌjcupʌ tiyʌ, ñe'cʌ's ñʌjayu te' quiʌ'aŋmayeta'm:
LUK.9.44	Matoŋdamʌ oye'c, y umis njambʌ'tamu te' nʌ'ʌsmij ndzamupʌ tiyʌ: Maŋba'ʌj tzi'oquiu'yajyaju ʌj, te' Pʌ'nis 'Yune, pʌ'nista'm quiʌ'ojmo. 
LUK.9.45	Pero ñe'cʌ'sta'm jañʌctʌ'ya tiyʌte' nʌ chamu. Cʌwʌ'nupʌ tiyʌte' inʌc wa'y jana ñʌctʌ'yaju. Y na'chaju wa'y quiʌ'aŋwa'quiaju jutzte' te'šej maŋba tyujcu.
LUK.9.46	Pijche'ca naquiʌ'aŋwa'quiatʌju ñe'co'mo jutiwʌte' más maŋba myʌja'ŋaju ñe'co'mota'm. 
LUK.9.47	Pero ñʌctʌ'yjayaju Jesujsis tiyʌte' inʌc nʌ quipšaju choco'yojmo. Jyiticʌtʌjcʌyu une y quiojtu che'ŋna'oyj, 
LUK.9.48	y ñʌjayaju: Iwʌ's pyʌjcʌchoŋba yʌ' une ʌs nʌquiʌsi, ʌjte' pʌjcʌchoŋba. Y iwʌ'sʌj pʌjcʌchoŋba ʌj, pyʌjcʌchoŋba te' cʌ'wejupʌ'sʌj. Porque iwʌ's más chicstzʌcpa wyin mumu mi'ojmota'm, yʌ'wʌte' más maŋba myʌja'ŋaju.
LUK.9.49	Pijche'ca ñʌjayu te' Jua'ŋis: Maestro, ŋguenutʌs tumʌ pʌn nʌ myacpujtupʌ's yatzita'mbʌ espíritu mis nʌquiʌsi. Otoŋwindujcutʌs yʌ'wʌ porque ja'n tyumʌco'ŋoy tʌji'ŋ. 
LUK.9.50	Jesujsis ñʌjayu: Uy otoŋwinductame, porque iwʌ'stʌj ja'n qui'nistame, tumʌco'ŋopya tʌji'ŋ.
LUK.9.51	Cuando nʌ inʌc ñu'cu te' aŋsʌŋ wa'y qui'mu Jesús tzajpojmo, paquitzoco'yaju wa'y myaŋu Jerusale'ŋojmo. 
LUK.9.52	Y ñe'cʌ's yajwi'najyaju nimejcʌ'oyajpapʌ. Y te'ta'mbʌ maŋyaju y tʌjcʌyaju tumʌco cumgu'yojmo Samaria-najsoyj wa'y ñimejcʌyjayaju cojejcuy. 
LUK.9.53	Pero japyʌjcʌchoŋya Jesús te' Samaria-pʌ'nista'm porque chʌjcu wyin Jerusale'ŋojmo nʌ myaŋupʌšej. 
LUK.9.54	Y quieñaju'ca yʌ'šej te' quiʌ'aŋmaye'sta'm, Jacobo y Jua'ŋis, ñʌjayaju: Señor, ¿sunbaja wa'ytyʌs aŋgui'mu wa'y wyanajcu jucʌtʌc tzajpojmoc wa'y pyoŋbʌ'yaju, chʌjcušej Eliajsis? 
LUK.9.55	Pijche'ca quenwitu'u Jesús y 'yotoŋwinduquiaju y ñʌjayaju: Ja'nmis nʌ nʌctʌ'ytyamu tiyʌ quipsoquiuy mis nʌ'ittamu. 
LUK.9.56	Porque ʌj, te' Pʌ'nis 'Yune, jaminʌ'ʌj wa'yʌs nyajtocoyjayu pʌ'nista'm wyin, sino que minu'ʌj wa'yʌs nyajcotzoquiaju. Y maŋyaju eyapʌ cumgu'yojmo.
LUK.9.57	Y nʌ'c myaŋyaju ñe'cʌta'm tu'ŋojmo, minu ñʌjayu Jesús tuma'ŋbʌ'nis: Señor, maŋba'ʌsmij ŋgo'ŋu jutʌtijmij myawʌ. 
LUK.9.58	Y Jesujsis ñʌjayu: Wetu'sta'm ijtyaju cha'tʌc, y te' sitityajpapʌ paloma's ijtyaju ño'se. Pero ʌj, te' Pʌ'nis 'Yune's, ja'ndiyʌ ni ʌs mbata tiyʌcʌsi wa'yʌj ʌŋu. 
LUK.9.59	Y eyapʌ ñʌjayu Jesujsis: Co'ŋa'ʌj. Y ñe'cʌ nʌmu: Señor, tzacʌma'ʌj winac wa'yʌs maŋu nasnicotʌ'ŋʌyu ʌs ndataj. 
LUK.9.60	Y Jesujsis ñʌjayu: Tzaquia te' ca'yajupʌšej ijtyajupʌ's quiowa'ojmo wa'y ñe'cʌ'sta'm ñasnicotʌ'ŋʌyaju ca'yajupʌ tyʌwʌ. Y mij, mawʌ, ma tzamgopuwʌ jutz aŋgui'mopya Dios.
LUK.9.61	Pijche'ca nʌmgue'tu eyapʌ: Señor, maŋba'ʌsmij ŋgo'ŋu. Pero tzi'ʌ'ʌj lugar winac wa'yʌs maŋu njojtzpʌcʌtzaquiaju ʌs ndʌjcaŋʌ ijtyajupʌ. 
LUK.9.62	Y Jesujsis ñʌjayu: Iwʌ quenwitu'pa yoscu'yojma' ijtu'c ja'n musi yojsu oye Dioscotoya.
LUK.10.1	Y cʌtʌquiaju'ca yʌ'šejta'mbʌ tiyʌ, tuqui's-co-mac quiopiŋbujtu eyata'mbʌ quiʌ'aŋmaye tʌ Ngomi's. Y quiʌ'wejyaju te'ta'mbʌ metza metza wa'y wyi'najayaju ñe'cʌ. Quiʌ'wejyaju mumuta'mbʌ luga'rojmo y cumgu'yojmo maŋgue'tpamʌy inʌc ñe'cʌ. 
LUK.10.2	Y ñʌjayajpa inʌc: Wiyuŋšej jene wʌwʌ te' cosecha, y uša'ŋ te' yojšajpapʌ. Te'cotoya wa'ctamʌ te' cosecha-comicʌsi wa'y quiʌ'weju yojšajpapʌ ñe' quiosechacotoya. (Pʌ'nʌste' nʌ ndzamyaju.) 
LUK.10.3	Maŋdamʌ. Coquendamʌ cuenta, nʌ'ʌsmij ŋgʌ'wejtamu jujcha' ñchowambe wʌwʌta'mbʌ lobocucmʌ. 
LUK.10.4	Uy nʌmaŋdame tzunu, ni nuti, ni cʌ'ac, ni uy dyujchi'tame ya'iwʌ tu'ŋojmo. 
LUK.10.5	Y jutipʌ tʌjcojmomij ñdyʌjcʌytyamba, winac nʌmdamʌ: Sunba'ʌs wa'y Diojsismij ñchi'tamu sʌ'mnaquiuy yʌ' tʌjcoyj. 
LUK.10.6	Y juca ijtu tey tumʌ pʌn šunbapʌ's sʌ'mnaquiuy, Diojsis maŋba chi'u sʌ'mnaquiuy mijpitta'm. Y juca ja'n šuni, Diojsis ja'n maŋu chi'u sʌ'mnaquiuy. 
LUK.10.7	Y tepyʌ tʌjcoyj cojejtamʌ. Cu'ttamʌ y uctamʌ tiyʌtijmij ñchi'ʌtʌjtamʌ, porque te' nʌ yojsupʌ pʌ'nis myerecetzʌcpa wa'y quioyojyaju. Uy tʌjcaŋgomaytyame. 
LUK.10.8	Y jutʌpʌ cumgu'yojmomij ñdyʌjcʌytyamba y mbyʌjcʌchowatʌjtambamij, cu'ttamʌ tiyʌtijmij ñchi'ʌtʌjtamʌ. 
LUK.10.9	Yajtzoctamʌ ca'eta'mbʌ te' cumgu'yojmo ijtyajupʌ, y nʌjaytyamʌ te' pʌnda'm: Tijtʌ'u Dios wa'y 'yaŋgui'moyu mi'ojmota'm, jašundamʌmis. 
LUK.10.10	Pero jutipʌ cumgu'yojmomij ñdyʌjcʌytyamba, y ja'nmij mbyʌjcʌchowatʌjtame, jojtu'ŋojmo nʌmdamʌ: 
LUK.10.11	Yʌ' cumgupyo'yo tzʌ'yupʌ tʌs ne'ŋbajcʌsi, ŋgopujpatʌs mi'ojmota'm. Pero mustamʌ que tijtʌ'u Dios wa'y 'yaŋgui'moyu mi'ojmota'm, jašundamʌmis. 
LUK.10.12	Y ʌsmijte' nʌ ndzamjaytyamu que más maŋba tyo'ya'ŋʌyatʌju te' Sodoma-cumgu'yojmota'mbʌ ʌ'ta'mbʌ jamo'oyj que ja'nde' tepyʌ cumgu'yojmota'mbʌ.
LUK.10.13	Ay mij, Corazin-itita'm. Ay mij, Betsaida-itita'm. Maŋbamis ŋguendamu toya porque soneta'mbʌ isaŋwʌ'ajcuy mis ŋguendamu mista'm ŋgumgu'yojmo, y jaŋguipswitu'tamʌmij. Juca inʌc quieñaju Tiro-iti'sta'm y Sidon-iti'sta'm mis ŋguendamupʌ isaŋwʌ'ajcuy, ñe'cʌta'm ya'ajca inʌc quipswitu'yaju. Yamyajwa' inʌc costal-pama y pocšajwa' inʌc cuyja'mojmo, wa'y yajquejayaju que nʌte' inʌc quipswitu'yaju. 
LUK.10.14	Te'cotoya, más maŋba tyo'ya'ŋʌyatʌju te' Tiro-itita'm y te' Sidon-itita'm que ja'n mijta'm te' cʌme'tzoquiuy jamo'oyj. 
LUK.10.15	Y mij, Capernaum-itita'm, ¿sunbaja ŋgʌpa'ttamu tzap? Hasta infierno'ojmomij maŋba nyajwanacʌtʌjtamu.
LUK.10.16	Iwʌ'smij ŋguiʌmato'ŋʌytyamba mij, ʌs ŋgʌ'aŋmayeta'm, ʌjte' nʌ cʌmato'ŋʌyu. Y iwʌ'smij ja'n mbyʌjcʌchoŋdame, ʌjte' ja'n pʌjcʌchowe, y iwʌ'sʌj ja'n pʌjcʌchowe, ja'n pyʌjcʌchowe te' cʌ'wejupʌ'sʌj.
LUK.10.17	Y oma'oma witu'yaju te' tuqui's-co-macta'mbʌ pʌn y nʌmyaju: Señor, hasta te' yatzi-espiritu'sta'm mato'ŋoyjayajpatʌj mis nʌquiʌsi. 
LUK.10.18	Y Jesujsis ñʌjayaju: Ʌs ŋguenu'ʌs Satanás, jujcha' ne'mgʌ' nʌ quiunu'c tzajpojmoc. 
LUK.10.19	Yʌtij ndzi'tamu'ʌsmij aŋgui'mʌtʌjcuy jujche'ŋ qui'nisoye's pyʌmicʌsi y wa'mis maŋdochʌctamu ndzumba y cacwejta'm. Y yajtiyʌ'smij ja'n ñchʌcjaytyame toya. 
LUK.10.20	Myato'ŋoyjaytyamba'ŋmʌjcʌmij espiritu'sta'm uy nʌ'omdame te'wʌ, sino que nʌ'omdamʌ que ja'yʌyu mista'm nʌy tzajpojmo.
LUK.10.21	Pijche'ctij te' Espíritu Santopit ñʌ'omu Jesujsis y nʌmu: Tatay, tzajpis y najsacopajquis quiomi, nwʌcotzamba'ʌsmij porque ŋgʌwʌ'numis yʌ'šejta'mbʌ tiyʌ wa'y jana ñʌctʌ'yaju te' mujsoye's y nʌctʌ'yoye's, y nyajnʌctʌ'yajumis te' ja'n myujsoyapyʌ. Te'šej jeque oye, Tatay, porque te'šejmis nwʌcomʌ'yu wa'mis ndzʌjcu. 
LUK.10.22	Ʌs ŋgʌ'ojmo quiojtu ʌs Ndata's mumutiyʌ. Ya'iwʌ'sʌj ja'n ispʌqui ʌj, te' Diojsis 'Yune, juca ja'n ʌs Ndata's. Ni ʌs Ndataj ja'n ispʌcjay ya'iwʌ's juca ja'n ʌs, te' 'Yune's, y iwʌta'm te' 'Yune's sunba ya'ispʌquiaju. Te'ta'mbʌ maŋba ya'ispʌquiaju.
LUK.10.23	Y tze'ŋwitu'u ijtyajumʌy te' quiʌ'aŋmaye y ñʌnu'mdzamyatʌju: Dichosota'mbʌte' te' quieñajpapʌ's wyitʌmbit te' mis nʌ ŋguendamupʌ tiyʌ. 
LUK.10.24	Porque ʌsmij nʌjaytyamba que sone ya'acta'mbʌ tza'maŋwa'oye's y re'yista'm sunjo'yu quieñajtʌ'ʌ mis nʌ ŋguendamupʌ tiyʌ, pero jaquieña. Y sunjo'yu myatoŋyajtʌ'ʌ mis nʌ matoŋdamupʌ tiyʌ, pero jamyatoŋya.
LUK.10.25	Y ijtu inʌc tey tumʌ aŋgui'mguy-myujsoye, y tenaqui'mu wa'y chʌjquisu te' Jesús y ñʌjayu: Maestro, ¿tiya'sʌ'ŋ oye wa'yʌs ndzʌjcu wa'yʌs mba'tu ja'n yayepʌ quenguy? 
LUK.10.26	Y Cristo's ñʌjayu: ¿Tiya' ja'yʌyu te' aŋgui'mgu'yojmo? ¿Jutza ndu'nba? 
LUK.10.27	Y ñe'cʌ aŋdzoŋu y nʌmu: Sunʌ mis Ngomi Dios ndumʌtzocoy, y ndumʌ sis y ndumʌ nʌ'pin, y mumu mis mbʌmipit, y mumu mis nʌctʌ'yoquiupyit. Y sunʌ mis ndʌwʌ jujcha' mis sunba ne' nwin. 
LUK.10.28	Y Jesujsis ñʌjayu: 'Yaŋdzoŋumij oye. Tzʌcʌ te'šej y mba'tpamis te' iscuy-quenguy.
LUK.10.29	Pero ñe'cʌ's, como sunba inʌc 'yoyecocojtu wyin, ñʌjayu te' Jesús: ¿Iwa'sʌ'ŋde' ʌs ndʌwʌ? 
LUK.10.30	Y aŋdzoŋu Jesús y nʌmu: Tzu'cumu tuma'ŋbʌn Jerusale'ŋojmoc wa'y wyanajcu Jerico-cumgu'yojmo y ñuquiaju nu'mbawʌ's. Yʌ'ta'mbʌ's tyacsninu'myaju y pyu'ŋjetjetwʌyaju, y maŋyaju. Ca'uwʌšej chaquiaju. 
LUK.10.31	Y pijche'c wanajcu tumʌ sacerdote te' tu'ŋojmo, y quienu'ca, tu'maŋ quiʌcʌtʌjcu. 
LUK.10.32	Y te'šejtijque' wanajcu tumʌ levita-pʌn, y tyo'mʌyu ijtumʌy te' pʌn. Y quienu'ctij, emʌc cʌtʌjque'tu. 
LUK.10.33	Pero wanajcu tumʌ Samaria-pʌn tey, y tomya' nʌ minu'c, quiengopa'tʌyu y tyo'ya'ŋʌyu. 
LUK.10.34	Y ca'ŋnu'cu y quiotjayu aceite y vino te' jyete, pijche'ca myonjayu. Quiojtu quiopʌngʌsi y ñʌmaŋu cojejcu'yojmo y teymʌ maŋu quioquenu. 
LUK.10.35	Y jo'pit nʌ'ca chu'cumu'c, ñʌpujtu metza denario-tumin y chi'u te' cojejcuquiomi y ñʌjayu: Te'ya quenja, y juca ŋgastatzʌcpamis más, maŋba'ʌsmij ŋgoyoju witu'u'camʌj. 
LUK.10.36	Yʌ' tuca'pyʌ pʌ'nojmoc ¿jutiwʌ'sa ŋguipspa que tyʌwʌšej quiomʌ'yu te' ñuquiajupʌ nu'mbawʌ's? 
LUK.10.37	Y te' aŋgui'mguy-myujsoye nʌmu: Te' tyo'ya'ŋʌyupʌ's. Pijche'ca Jesujsis ñʌjayu: Mawʌ, y te'šej tzʌjque'ta mis.
LUK.10.38	Y yʌ'šej tujcu: Maŋu Jesús y tʌjcʌyu cumgu'yojmo, y nu'cu Marta'upʌ yomo's tyʌjcaŋʌ y tey pyʌjcʌchoŋu te'wʌ's. 
LUK.10.39	Y yʌ'wʌ's ijtu inʌc tumʌ pyotzo, ñʌjayajpapʌ María, y te'wʌ minu pyocsu Jesujsis ñe'ŋbajcaŋi wa'y quiʌmato'ŋʌyjayu ñe' chame. 
LUK.10.40	Pero chʌcjopi'tpa inʌc Marta yoscu'yis. Y quiʌ'minu Jesús y nʌmu: Señor, ¿ja'nja nʌ ŋgoquenu cuenta que ʌs mbotzo's naytyumʌ'ʌj tzacpa wa'yʌj nyojsu? Tzamja jeque wa'yʌj cotzoŋu. 
LUK.10.41	Pero 'yaŋdzoŋu Jesujsis: Marta, Marta, na' yoscuy mis ŋguipspa, y soneta'mbʌ tiyʌ'smij nyajopi'tpa. 
LUK.10.42	Pero tumʌtij ijtu te' más oyepʌ tiyʌ, y te'wʌ quiopiŋu Maria's y ja'n maŋu yajʌcʌ'jayaju.
LUK.11.1	Y maŋu tumʌco luga'royj Jesús wa'y 'yoto'ŋʌyu Dios. Y 'yoto'ŋʌyaŋjeju'ca Dios, ñʌjayu tumʌ te' ñe' quiʌ'aŋmaye's: Señor, aŋmayʌtʌj wa'ytyʌs oto'ŋʌyu Dios, 'yaŋmayajušej Jua'ŋis te' ñe' quiʌ'aŋmayeta'm. 
LUK.11.2	Y ñʌjayaju: Oto'ŋʌytyamba'cmis Dios, yʌ'šej nʌmdamʌ:
LUK.11.2	Tatay, tzajpojmomij ijtupʌ,
LUK.11.2	Yajcʌna'tzʌyjaya mis nʌy.
LUK.11.2	Minʌ aŋgui'moya.
LUK.11.2	Yajtucʌ mis sunbašej,
LUK.11.2	Jujcha' tzajpojmo, te'šejtijque' yʌy najsacopajcʌsi.
LUK.11.3	Tzi'ʌtʌj tumdumʌ jamapʌ tʌs njamacʌtʌjcuy.
LUK.11.4	Yajcotocoyja tʌs ŋgowa,
LUK.11.4	Jujcha' tʌs nyajcotocoquie'tpa mumu tzʌcjapyapʌ'stʌj mal.
LUK.11.4	Uytyʌj yajtʌjcʌy oc'išajpamʌytyʌj,
LUK.11.4	Sino que yajcotzocatʌj yacha'cu'yojmoc.
LUK.11.5	Y ñʌjayajque'tu yʌ'šej Jesujsis: Juca mi'ojmota'm ijtu tumʌ pʌn ijtupʌ's 'yamigo y quiʌ'maŋba paŋguctzu' y ñʌjapya: Amigo, cʌyojtzi'ʌ'ʌj tuca'yʌc pan, 
LUK.11.6	porque tey nu'cu tumʌ ʌsne' amigo nʌ minupʌ viaje'ojmoc y ja'ndiyʌ tiyʌpi'tʌs mbʌ'nʌpya. 
LUK.11.7	Y te' jojmoc ijtupʌ's 'yaŋdzoŋba: U'yʌj molestatzʌqui. Aŋgʌwya'mʌs ndʌc, y yʌmʌ ʌŋyaju ʌs uneta'm ʌji'ŋ, ja'nʌj musi ndzu'cumu wa'yʌsmij ndzi'u. 
LUK.11.8	Juca ijtu te'šejpʌ pʌn, ʌsmij nʌjaytyamba, ñempe jana sunʌ chu'cumʌ te' 'yamigocotoya, pero como tey jyaque-wa'cjapya te' 'yamigo's, maŋba quiʌtzu'cu'mʌyu wa'y chi'u jujche'ŋ nʌ wya'cupʌ. 
LUK.11.9	Y ʌsmij nʌjaytyamba: Wa'ctamʌ, y ñchi'ʌtʌjtambamij. Me'tztamʌ, y mba'ttambamis. Wejwindzo'ŋoytyamʌ y 'yaŋdzowatʌjtambamij. 
LUK.11.10	Porque iwʌ's wya'cpa tiyʌ'iwʌ, pyʌjcʌchoŋba. Y iwʌ's mye'tzpa, pya'tpa. Y iwʌ wejwindzo'ŋopya, 'yaŋdzoŋyajpa.
LUK.11.11	Tatajta'm, ¿juca mis une's nʌ wya'cu pan, maŋbasʌ'ŋmis ndzi'tamu tza'? ¿Y juca coquej nʌ wya'cu, maŋbasʌ'ŋmis ndzi'tamu tzan y ja'n coquej? 
LUK.11.12	Y juca mis une's wya'cpa poca ¿maŋbasʌ'ŋmis ndzi'tamu cacwe? 
LUK.11.13	Mijta'm, yatzita'mbʌ mbyʌnmijyʌ'. Y juca muspamis ndzi'tamu oyeta'mbʌ tiyʌ mista'm une, ¿cuantimastya'a tzajpojmo ijtupʌ mis Ndata Diojsis maŋbamij ñchi'tamu te' Espíritu Santo juca nwa'cjaytyambamis?
LUK.11.14	Y nʌ inʌc myacpujtu Jesujsis tumʌ yatzi-espiritu ya'uma'opyapʌ. Y pujtu'ctij te' yatzi-espiritu, tzamdzamnaquiʌ'yu te' umapʌ inʌc y ñʌmaya'yaju pʌ'nista'm. 
LUK.11.15	Pero ijtu te' pʌ'nojmo nʌmyajupʌ: Te' yatzita'mbʌ espiritu's quiowi'na's, te' Beelzebú, yʌ'wʌ'syʌ' quiotzoŋba wa'y myacpujtu yatzita'mbʌ espíritu. 
LUK.11.16	Y eyata'mbʌ pʌ'nis wa'y 'yoc'išajque'tu, wya'cjayaju wa'y yajqueñaju isaŋwʌ'ajcuy jujcha' señal que ñe'cʌ Diojsiste' quiʌ'wejupʌ tzajpojmoc. 
LUK.11.17	Pero Jesujsis ñʌctʌ'yjayaju te' ñe'ta'm quipsoquiuy, y ñʌjayaju: Juca tumʌco gobierno'ojmota'mbʌ quipyajpa ñe'co'mo, tyacsniyajyajpa te' gobierno. Y juca tumʌco tʌjcoyj ijtyajupʌ quipyajpa ñe'co'mo, te'šejpʌ itcuytyʌc maŋba quio'tzu. 
LUK.11.18	Y juca Satanajsis ñʌquijpa ñe' 'yaŋgui'mʌtʌjcuy, ja'n maŋu itjojcʌtʌjcu te' 'yaŋgui'mʌtʌjcuy. Porque nʌmij ñʌmdamu que ʌs macputpa'ʌs yatzi-espirituta'm Beelzebupit. 
LUK.11.19	Y juca ʌs te' Beelzebupi'tʌs macputpa yatzita'mbʌ espíritu, mis ŋgʌ'aŋmaye'sta'm ¿iwʌpi'ta myacpujtyajpa yatzita'mbʌ espíritu? Te'cotoya mista'mne' ŋgʌ'aŋmaye'smij maŋba nyajmujšaju que te' nʌšejmij ñʌmdamu ja'nde' wiyuŋbʌ tiyʌ. 
LUK.11.20	Pero ʌs macputpa'ʌs yatzi-espirituta'm te Diojsis pyʌmipit. Te'cotoya yʌtij Diojsis 'yaŋgui'mʌtʌjcuy yʌy ijtu mi'ojmota'm.
LUK.11.21	Juca te' pʌmi'ʌyupʌ pʌ'nis ijtu 'yarmas y quioquenba tyʌc, myumutiyʌ sʌ'mnayu'c itpa. 
LUK.11.22	Pero juca minba eyapʌ más pʌmi'ʌyupʌ que ja'n ñe'cʌ, tyʌŋgʌtejpa y yajʌcʌ'pʌ'japya ñe 'yarmas ñite'tzʌ'pyapʌ inʌc y wye'nbʌ'japya tyiyʌta'm yajʌcʌ'jayupʌ.
LUK.11.23	Iwʌ ja'n suni wyijtu ʌji'ŋ, qui'nispapʌ'ʌjte' Y iwʌ'sʌj ja'n nʌwoctu'mʌy, yajtitpʌ'pa.
LUK.11.24	Y juca tumʌ yatzipʌ espiritu's chacpa te pʌn, maŋba wyijtu cotʌtz-luga'rojmo wa'y mye'tzu cojejcuy. Y japya'tʌ'ca nʌmba: Maŋgue'tpati'ʌj ndʌjcaŋʌ, te' pujtumʌ'yʌj. 
LUK.11.25	Y te'ya nu'cu'c, tacspejtuwʌ y cowʌtzʌjcupa'a pya'tpa te' tyʌc. 
LUK.11.26	Pijche'ca maŋba 'yaŋbʌjca'ŋʌyu cu'ya'y 'yespiritu-tʌwʌ más yatzita'mbʌ que ja'n ñe'cʌ. Y tʌjcʌyajpa wa'y ijtyaju te' pʌ'nojmo. Te' te'šejpʌ pʌ'nis jʌsa'capʌ itcuy más maŋba wyʌwa'u yacha'cuy que ja'n wina.
LUK.11.27	Nʌ'c chamu Jesujsis yʌ'šejta'mbʌ tiyʌ, wejqui'mu tumʌ yomo te' wʌwʌpʌ pʌ'nojmo y ñʌjayu: Dichosa te' yomo jyu'mupʌ'smij y yajtzu'tzupʌ'smij. 
LUK.11.28	Y Jesujsis ñʌjayu: Más dichosota'm iwʌ's myatoŋjayajpa Diojsis chame y quiojamjayajpa.
LUK.11.29	Y wʌwa'u'cande' te' pʌ'nʌputzi nʌmgʌ'yu Jesús: Yʌ' yʌtijta'mbʌ pʌn yatzita'mbʌyʌ'. Sunba quieñaju isaŋwʌ'ajcuy jujcha' señal, pero ja'ʌs maŋu nyajqueñaju isaŋwʌ'ajcuy jujcha' señal, sino que te' quiʌtʌcjayušej te' Jonás. 
LUK.11.30	Jonás, señalte' inʌc Ninive-cumgupyʌngotoyata'm, te'šej ʌj, te' Pʌ'nis 'Yune, señalti'ʌjyʌ'que' yʌtijta'mbʌ pʌngotoya. 
LUK.11.31	Ijtu inʌc reina tzu'cumbamʌy jama-sawa. Desde teymʌc ya'ay tzu'cumu wa'y minu myatoŋjayu Salomo'ŋis myujsoquiuy-chame. Y te' cʌme'tzoquiuy jamo'oyj maŋba tyumʌ'aŋguejyaju yʌ' reina yʌ' yʌtijta'mbʌ pʌnji'ŋ. Maŋba wya'cu wa'y yajnʌco'aŋgʌyatʌju porque yʌtij yʌy ijtu más mujsopyawʌ que ja'nde' Salomón y ja'n wyʌ'aŋjamyay. 
LUK.11.32	Te' Ninive-cumgu'yojmota'mbʌ pʌ'nis myatoŋyaju tiyʌ chamgopuŋu Jonajsis, y quipswitu'yaju. Y te' cʌmetzoquiuy jamo'oyj maŋba tyumʌ'aŋguejyaju yʌ' yʌtijta'mbʌ pʌnji'ŋ, y yʌ' Ninive-pʌ'nista'm maŋba wya'quiaju wa'y yajnʌco'aŋgʌyatʌju, porque yʌtij yʌy ijtu más mʌja'ŋbʌ que ja'nde' Jonás, y ja'n wyʌ'aŋjamyay.
LUK.11.33	Ya'iwʌ's ja'n quiʌwʌ'ni no'upʌ sʌ'ŋgʌ', ni ja'n ñimucsʌy tzicapit, sino que quiotpa sʌ'ŋgʌ'-cotcuquiʌsi wa'y quieñaju te' sʌ'ŋgʌ' jujche'ŋ tʌjcʌyajpapʌ's. 
LUK.11.34	Tʌta'm nwitʌm tʌte' ŋgüerpo's šʌ'ŋgʌ'. Juca mis nwitʌm sʌ'ŋba oye, ŋguenda'nbamis ñempetiyʌ. Pero juca ja'n šʌ'ŋi oye mis nwitʌm, pi'tza'ŋajcʌ'ojmošejmij itpa. 
LUK.11.35	Te'cotoya coquena cuenta uy 'yaŋbondu'yu te' mi'ojmo ijtupʌ sʌ'ŋgʌ'. 
LUK.11.36	Pero juca ŋguenbamis oye te' sʌ'ŋgʌ' y ja'n te' pi'tza'ŋajcʌ', maŋbamij ijtu te' wiyuŋšejpʌ sʌ'ŋgʌ'ojmo jujcha'nde' quiwaŋbʌ sʌ'ŋgʌ'smij šʌ'ŋjapya'c.
LUK.11.37	Y yʌ'še'a nʌmu'c Jesús, 'yaŋbʌjcu tumʌ fariseo's wa'y maŋu quiu'tu ñe'cʌji'ŋ. Y tʌjcʌyu Jesús, pocsu te' mesa'ojmo. 
LUK.11.38	Y te' fariseo's ñʌmaya'u porque quienu que Jesujsis jache'a quiʌ' maŋba'ca quiu'tu. 
LUK.11.39	Y tʌ Ngomi's ñʌjayu: Mijta'm, fariseo, nitze'tambamis cʌsmʌc te' tzima y te' plato, pero jojmo, mista'm ndzocoy jaquiotze'a, tajsu nu'mguquipsoquiu'yis y yacha'cu'yis. 
LUK.11.40	Njyowita'm mij, ¿ja'nsʌ'ŋde' chʌjcupʌ's cʌsmʌcpʌ, chʌjque'tu te' jojmocpʌ, te' tzocoy? 
LUK.11.41	Pero tzi'oquiu'yajtamʌ te' ndzocoy jujcha' limosna y pijche'ca mumutiyʌ cowaju mijcotoyata'm.
LUK.11.42	Pero ay mijta'm, fariseo, ŋgoyojaytyambamis te' yerba buena's y ruda's y mumu aŋnamaŋ nipi's myajca'yajcuy Diojsis ñʌquiʌsi. Pero ja'nmis ŋgoquendame cuenta te' justo-pʌ'najcuy ni wa'mis sundamu Dios. Yʌ'šejta'mbʌ tiyʌ pyʌcpa inʌc wa'mis ndzʌjcu pero umis inʌc njambʌ'tamu te' eyata'mbʌ.
LUK.11.43	Ay mijta'm, fariseo, ŋgʌñʌñdyambamis wi'naŋ-bocscuytya'm judio-windʌjcojmowʌ y wa'mij myʌja'ŋdyujchi'ʌtʌjtamu plaza'ojmo.
LUK.11.44	Ay mijta'm, aŋgui'mguy-tyayu y fariseo, nwʌ'aŋjamba chʌcpata'm. Ja'n quieyepʌ ca'uwʌ tza'tʌcšejta'm mij, y te'ta'mbʌcʌsi wijtyajpa te' pʌnda'm y ja'n myujšay tiyʌcʌsi nʌ wyijtyaju.
LUK.11.45	Y 'yaŋdzoŋu tumʌ te' aŋgui'mguy-myujsoye's y ñʌjayu: Maestro, ndzamba'cmis yʌ'šejta'mbʌ tiyʌ, yajtitʌj nʌctza'mʌpyamistʌj. 
LUK.11.46	Y Jesús nʌmu: Ay mijta'm, aŋgui'mguy-myujsoye. Tzʌctamʌ cuenta que nʌmis nicu'ŋʌytyamu pʌnda'm ja'n musi ñʌmaŋyajupʌ tzʌmipit, pero ne'cʌ ni ušʌc mij ja'n suni mbyʌmitzʌctamu wa'mij ŋguiotzo'ŋoytyamu.
LUK.11.47	Ay mijta'm, mbiŋwʌtzʌcjaytyambamis cha'tʌc ñipyatʌjumʌy tza'maŋwa'oyeta'm, y mis ya'acta'mbʌ ndata's yajca'yaju te' tza'maŋwa'oyeta'm. 
LUK.11.48	Wiyuŋšej yʌ'wʌcʌsi quejpa que nwʌmʌ'ytyambamis tiyʌta'm chʌquiajuwʌ mista'm ndata's, porque ñe'cʌ'ste' yajca'yaju tza'maŋwa'oyeta'm, y mista'm mbiŋwʌtzʌcjaytyambamis ñe'ta'm cha'tʌc.
LUK.11.49	Te'cotoya yʌ'šej nʌmgue'tu te' mujsopyapʌ Dios: Maŋba'ʌs ŋgʌ'wejayaju tza'maŋwa'oye y cʌ'wejta'm, y wene maŋba yajca'yaju y wene maŋba yacsnutzʌquiatʌju. 
LUK.11.50	Hasta yʌ' yʌtijta'mbʌ pʌn maŋba ñi'aŋba'tyatʌju jujche'ŋ tza'maŋwa'oye yajca'yatʌjupʌpit desde que tujcu yʌ' najsacopac, 
LUK.11.51	te' yajca'yaju'c te' Abel hasta que yajca'yaju te' Zacarías te' Diojsis tyemplo'ojmo alta'raŋi. Yʌ'še'ʌsmij ndzamjaytyamba que te'wʌcotoya Diojsis maŋba ñi'aŋba'tyatʌju hasta yʌtijta'mbʌ pʌn.
LUK.11.52	Ay mijta'm, aŋgui'mgu'yis myujsoye, nya'aŋga'mdamumis tuŋ uy tyʌjcʌyaju pʌnda'm wa'y 'yaŋmayaju. Ni mijta'm, jañdyʌjcʌytyamʌmij, y te' nʌ inʌc sunu tyʌjcʌyajupʌ nyajwinductamumis.
LUK.11.53	Y yʌ'šejta'mbʌ tiyʌ'a chamjayaju'c Jesujsis, ñitzʌquiaju te' aŋgui'mguy-tyayu'sta'm y te' fariseo'sta'm wa'y tyacscʌ'aŋwa'quiaju y wa'y 'yaŋje'ñaju wa'y más tiyʌta'm chamu. 
LUK.11.54	Porque yatzi tzoco'yajcupyit nʌ inʌc jyo'quiaju y ñʌcpʌmi'ʌyajpa inʌc wa'y más tiyʌta'm chamu y te'šej wa'y ñicotza'mʌyaju.
LUK.12.1	Y otzcomʌjcu'ca aŋba'te pʌn, cosaque'cše'ŋoyj namyaŋdochʌquiatʌjpa inʌc, Jesujsis wyinanʌmgʌ'yjayaju te' quiʌ'aŋmayeta'm: Coquendamʌ cuenta te' fariseo'sta'm lyevadura, porque te'wʌte' te' chʌquichʌquipʌ wʌ'aŋja'moquiuy. 
LUK.12.2	Porque ja'ndiyʌ yajtiyʌ nu'mdij chʌquiajupʌ, juca ja'n maŋu quieju, ni cʌwʌ'nupʌ juca ja'n maŋu myujšaju. 
LUK.12.3	Te'cotoya tiyʌta'm mis ndzamdamu nu'mdij, maŋba myatoŋyaju jama's wyi'noyj. Y tiyʌ mis nu'mdzamdamu ŋgowya'ŋi cuarto'mo, tʌjcʌcopajcʌsi maŋba chamgopuŋyaju.
LUK.12.4	Amigota'm, ʌsmij nʌjaytyamba: Uy na'tztame yajca'jayajpapʌ's mista'm ŋgüerpo, y jʌsa'ca ja'namij yajtiyʌ musi ñchʌcjatʌjtamu. 
LUK.12.5	Pero maŋba'ʌsmij ndzamjaytyamu iwʌ mis wa'y na'tztamu: Na'tztamʌ te' muspapʌ'smij ñdyʌŋdʌjcʌyu infierno'ojmo yajʌcʌ'jayu'ca mista'm ŋguenguy. Te'še'ʌsmij ndzamjaytyamba: Te'wʌ jʌ'ʌ, na'tztamʌ.
LUK.12.6	¿Ja'nja mya'ʌyay mosa'y nama paloma majca'y centavocʌsi? Y ni tumʌc ja'n jyambʌ'i tʌ Ndata Diojsis. 
LUK.12.7	Te'šejmij ŋguioquendamba ñe'cʌ's. Hasta mista'm ŋgopajcojmopʌ nway mumu mayecʌsi ijtu. Uy jeque na'tztame. Masmij nwyʌwʌcoyowata'm que ja'n soneta'mbʌ nama paloma.
LUK.12.8	Y ʌsmij nʌjaytyamba que mumu'iwʌ'sʌj cowʌ'aŋjamba pʌ'nista'm wyi'naŋdʌjqui, ʌs, te' Pʌ'nis 'Yune's, te'šejti'ʌs maŋba ŋgowʌ'aŋjamyajque'tu te' Diojsis 'yangelejsista'm wyi'naŋdʌjqui. 
LUK.12.9	Pero iwʌ'sʌj ja'n cowʌ'aŋjame ʌj pʌ'nista'm wyi'naŋdʌjqui, te'šejtijque' ʌs ja'nʌs maŋu ŋgowʌ'aŋjamu te'wʌ Diojsis 'yangelejsis wyi'naŋdʌjqui.
LUK.12.10	Y iwʌ'sʌj yatzicotzamba ʌj, te' Pʌ'nis 'Yune, maŋba yajcotocoyu Diojsis. Pero iwʌ's 'yotowewʌ'ajapya Espíritu Santo, ja'n maŋu yajcotocoyu Diojsis.
LUK.12.11	Y ñʌmawʌtʌjtamba'camij windʌjcojmo, y te' cowi'na'sta'm y mʌja'ŋ aŋgui'myajpapʌ's wyi'naŋdʌjqui, uy jene quipstame jutzmij maŋba 'yaŋdzoŋdamu, ni tiyʌ mis maŋba ndzamdamu. 
LUK.12.12	Porque te' pitpʌ hora'oyjtya'a te' Espíritu Santo'smij maŋba nyajmustamu tiyʌ pyʌcpa wa'mis ndzamdamu.
LUK.12.13	Y tumʌ te' wʌwʌpʌ pʌ'nojmocta'mbʌ's ñʌjayu: Maestro, tzamja ʌs atzi wa'yʌj nʌwe'nu tʌs ndata'stʌj tzacjayupʌ tiyʌ. 
LUK.12.14	Pero Jesujsis ñʌjayu: Ja mbyʌn, ¿iwʌ'samʌj cojtu ʌj jujcha' cʌme'tzopyapʌ wa'yʌj nwe'nbʌ'oyu mi'ojmota'm? 
LUK.12.15	Y ñʌjayaju: Coquendamʌ cuenta, umis aŋsundamu itʌpa'tcuy. Porque wa'y ñʌ'ijtu pʌ'nis wʌwʌ yosquejupʌ tiyʌ, ja'nde' te'wʌ te' quienguy. 
LUK.12.16	Y chamjayajque'tu tumʌ comparación y nʌmu: Tumʌ itʌpa'tupʌ pʌ'nis ñas-juyi'ojmo jene nʌ inʌc pyucsu cosecha. 
LUK.12.17	Y ñe'cʌ quipsoyu choco'yojmo y nʌmu: ¿Tiya'mʌs maŋba ndzʌjcu yʌtij? Ja'namʌs jutʌ ŋgote ʌs wʌwʌpʌ moc. 
LUK.12.18	Y nʌmu: Yʌ'še'ʌs maŋba ndzʌjcu. Maŋba'ʌs mbo'pʌ'yaju ʌs ndrojata'm y maŋba'ʌs ndzʌjcu más mʌjata'mbʌ, y tey ʌs maŋba nyajtu'mʌpyʌ'u mumu ʌs ŋgosecha. 
LUK.12.19	Y maŋba'ʌs nʌjayu ʌs ndzocoy: Tzocoy, wʌwʌ ijtu mis ndiyʌjanatiyʌ tu'mʌyupʌ sone amecotoya. Sapʌcʌ, cu'tʌ, ucʌ y pajchʌcʌ. 
LUK.12.20	Y ñʌjayu Diojsis: Njowi, yʌ' tzu' maŋba yajʌcʌ'jayaju mis ŋguenguy. Y te' nyajtu'mʌyajupʌ tiyʌmis, ¿iwʌ'sasʌ'ŋ maŋba ñe'aju? 
LUK.12.21	Te'šejte' te' ñe' wyingotoya itʌpa'tpapʌ, y te' Diojsis wyi'naŋdʌjqui ja'nde' rico.
LUK.12.22	Y ñʌjayaju Jesujsis te' quiʌ'aŋmayeta'm: Te'cotoya'ʌsmij ndzamjaytyamba: Uy jene quipstame yʌpyʌ jamacʌtʌjcuy, tiyʌmis maŋba ŋgu'ttamu, ni mista'm ŋgüerpo, jutzmis maŋba mbama'ʌytyamu. 
LUK.12.23	Tʌ ŋguenguy maspʌte' que ja'n tʌ ŋgu'tcuy, y tʌ ŋgüerpo maspʌte' que ja'n tʌ mbama. 
LUK.12.24	Quendamʌ te' jo'tita'm, ja'n yajtiyʌ ñipyay, ni ja'n chiquiay. Ja'ndiyʌta'm 'yʌcsicotcuy ni troja, y pyʌ'nʌyajpa Diojsis. ¿Ja'nsʌ'ŋmij más ŋguioyowa'ʌytyamu mij que ja'nde' palomata'm? 
LUK.12.25	¿Ijtusʌ'ŋ iwʌjutiwʌ mi'ojmota'm muspapʌ's 'ya'ŋʌyu tumʌ tzumi te' ye'ŋa'cʌ' jene quipsoyu'ŋmʌjcʌ? 
LUK.12.26	Y juca ja'nmis musi ndzʌctamu te' aŋnama'ŋbʌ tiyʌ, ¿tiyajca'nde' jene ŋguipsoytyamba eyata'mbʌ tiyʌcʌsi?
LUK.12.27	Quendamʌ te' lirio-jʌyʌ jutz tzoquiajpa. Ja'n yojšay ni ja'n jyu'tyay. Y ʌsmij nʌjaytyamba que te' lirio-jʌyʌ jene suñita'm, más suñi que ja'nde' rey Salomón tzi'nmequia'pa'c. 
LUK.12.28	Y juca te'šej suñi yajtzocpa Diojsis te' ta'nʌta'm, išo'oyj ijtyajupʌ tza'mo'mo, y jo'pit quiojtyatʌjpa jucʌtʌjcojmo, ¿ja'nsʌ'ŋmij más nwyʌcomʌ'ytyame mijta'm, wa'mij nyajmequia'tamu, ñempemij uša'ŋ nwyʌ'aŋja'moytyamba? 
LUK.12.29	Uy jene quipstame jeque, tiyʌ mis maŋba ŋgu'ttamu, o tiyʌ mis maŋba uctamu, ni uy quipstʌjwʌytyame. 
LUK.12.30	Porque yʌ'šejta'mbʌ tiyʌ mye'chajpa te' najsacopajcʌsita'mbʌ's. Pero myuspa tʌta'm Ndata's ndiyʌta'm mis ja'ndiyʌ. 
LUK.12.31	Mejor me'tztamʌ wa'y 'yaŋgui'moyu Dios mista'm ndzoco'yojmo, y te'šej Diojsismij maŋba ñchi'a'ŋʌtʌjtamu mumu yʌ'šejta'mbʌ tiyʌ.
LUK.12.32	Ʌsne' uša'ŋ tu'mʌyajpapʌ ñchowambe, uy na'tztame porque mista'm Ndata's šu'noquiuy wa'mijte' ñchi'tamu aŋgui'mbamʌy Dios. 
LUK.12.33	Ma'ʌytyamʌ tiyʌta'm mis nʌ'ittamu y sajtzi'tamʌ te' pobreta'm. Tzʌctamʌ tzunu ja'n pyeca'epʌ y tzʌctamʌ tzajpojmopʌ itʌpa'tcuy ja'n yayepʌ. Tey tzajpojmo ja'n ñu'qui nu'mbawʌ ni ja'n myo'te ji'iji'is yajtiyʌ. 
LUK.12.34	Porque jutimʌy ijtu mista'm itʌpa'tcuy, teymʌ maŋba ijtu mista'm ndzocoy.
LUK.12.35	Nimejcʌyu'c coquendamʌ nwin y nʌ'ittamʌ no'upʌ sʌ'ŋgʌ'. 
LUK.12.36	Y nimejcʌyu'c coquendamʌ nwin jujcha'nde' pʌnda'm nʌ jyo'quiajupʌ's quiomi maŋba wyitu'upʌ co'tʌjcajcu'yojmoc, y quiocspa'cande' puerta, jʌnʌjtij ya'aŋwajayajpa. 
LUK.12.37	Dichoso ʌ'ta'mbʌ coyosa juca tzu'quenu'c nʌ jyo'coyaju y te'šej pya'tyajpa te' quiomi's, minba'ca. Wiyuŋše'ʌsmij ndzamjaytyamba que te' quiomi's wyatwʌtzʌjcu'c wyin maŋba yajpocšatʌju mesa'ojmo y minba chi'yaju quiu'tcuy. 
LUK.12.38	Ñempe minʌ te' quiomi las nueveše'ŋoyj, o juca minba paŋguc-tzu'še'ŋoyj, juca te'šej pya'tyatʌjpa nʌ'c jyo'quiaju'c, dichosota'mbʌ coyosate'. 
LUK.12.39	Cottamʌ ŋguipsoquiu'yojmo, que juca inʌc myuspa te' tʌjcomi's tiyʌ hora minba te' nu'mbawʌ, quioquenba inʌc tyʌc y ja'n inʌc chaque wa'y ñinu'myaju. 
LUK.12.40	Te'šejtijque' jeque mista'm, nimejcʌyu'c coquendamʌ nwin, porque ja'nmis tiyʌ nʌ ŋguipstamu'c maŋba'ʌj minu, ʌj te' Pʌ'nis 'Yune.
LUK.12.41	Pijche'ca ñʌjayu Pedro's: Señor, ¿tʌjcotoyajate' nʌ ndzamu te' comparación, o mumu pʌngotoyata'm? 
LUK.12.42	Y nʌmu tʌ Ngomi: ¿Iwa'sʌ'ŋde' te' ñijamyajpapʌ y nʌctʌ'yopyapʌ co'aŋgui'moye, te' quiomi's muspa quiojtupʌ te' ñe' quioyosacʌsita'm wa'y myucjayaju jyamacʌtʌjcuy nu'cpa'ca hora? 
LUK.12.43	Dichosopʌte' te' co'aŋgui'moye juca te'šej nʌ chʌjcu minba'ca te' quiomi, y te'šej pya'tpa. 
LUK.12.44	Wiyuŋše'ʌsmij ndzamjaytyamba que te' quiomi's maŋba quiojtu te'wʌ mumu ñe' itʌpa'tcuquiʌsi jujcha' cowi'na. 
LUK.12.45	Pero juca te' co'aŋgui'moye nʌmba choco'yojmo: Ʌs ŋgomi maŋbamaj ya'yu wa'y minu. Pijche'ca tzo'tzcʌ'pya wa'y tyochʌquiaju te' coyosata'm y te' coyomota'm, y maŋba quiu'tu y 'yujcu, y ño'tu. 
LUK.12.46	Maŋba minu te'wʌ's quiomi ja'n nʌ ñijamupʌ jamo'oyj y ja'n myusipʌ hora'oyj. Y maya'aŋ maŋba yajnʌco'aŋgʌyu te'wʌ te' quiomi's. Y maŋba tyumʌcojtu te' ja'n ñijamyatʌpyʌji'ŋ.
LUK.12.47	Pero jene maŋba ñacšaju te' co'aŋgui'moye juca ñʌctʌ'yjayu ñe' quiomi's šu'noquiuy, y jaquioquena cuenta ni jachʌcʌ šunbašej. 
LUK.12.48	Pero te' jañʌctʌ'yʌpʌ's y chʌjcu tiyʌta'm pyʌcpawʌcʌsi wa'y quio'aŋgʌyu, uša'ŋ maŋba ñacšaju. Porque iwʌ's pyʌjcʌchoŋu wʌwʌ, te'šejtij wʌwʌ maŋba wya'cjayajque'tu. Y iwʌ ñitza'mʌchacjayaju wʌwʌ, más wʌwʌ maŋba wya'cjayajque'tu.
LUK.12.49	Jucʌtʌc ʌs minu ŋgojtu najsacopajcʌsi, y oye inʌc juca inʌc nʌwa' ñemu. 
LUK.12.50	Ijtupʌte' pyena wa'yʌs ŋguenu toya, y jene maya'pa'ʌj ndzoco'yojmo hasta que tucpa. 
LUK.12.51	¿Ngomʌ'ytyambaja que minu'ʌj wa'yʌs nyajsʌ'mnayaju pʌnda'm najsacopajcʌsi? Ʌsmij nʌjaytyamba que ja'ne, porque ʌjcotoya maŋba ñaqui'nišatʌju. 
LUK.12.52	Porque desde yʌtij maŋba ijtyaju mosa'pyʌ pʌn tumʌpʌ tʌjcoyj, naquipotoŋyatʌjpapʌ, tuca'y ñʌquipotoŋyajpapʌ's metza, y metza ñʌquipotoŋyajpapʌ's tuca'y. 
LUK.12.53	Maŋba ñʌquipotoŋu te' tata's te' 'yune, y te' une's te' tyataj, y maŋba ñʌquipotoŋu te' nana's te' yomo-une, y te' yomo-une's te' ñanaj, y maŋba ñʌquipotoŋu te' saque's te' šaque-une, y te' saque's te' šaque-mama.
LUK.12.54	Y ñʌjayajque'tu te' pʌnda'm Jesujsis: Nguendamba'cmis o'na nʌ chu'cumu tʌ'paŋgʌsmʌc, jʌnʌjtijmij ñʌmdamba: Maŋba quiejcu tuj. Y quecpa. 
LUK.12.55	Y popya'c jama-sawa, ñʌmdambamij: Maŋba pyiyʌnʌmu. Y piyʌnʌmba. 
LUK.12.56	Nwʌ'aŋjamba chʌcpata'm, muspamis ŋgue'nʌytyamu tiyʌ nʌ quiotzamu te' tzajpis y te' najsis, ¿y tiyajca' ja'n ŋgue'nʌytyame tiyʌ nʌ tyujcu yʌ'ta'mbʌ tiempo'ojmo?
LUK.12.57	¿Y tiyajca'nde' ja'n musi ŋgopiŋdamu ne'cʌtij te' wiyuŋbʌ tiyʌ? 
LUK.12.58	Nʌ'cmij myaŋu wa'coquiu'yojmo te' wa'copyapʌji'ŋ, tzʌcme'tza tu'ŋojmotij wa'mis ndzamsujcʌyu ñe'cʌ uytya'mij ñʌmaŋu cʌme'tzopyawa'ŋʌ. Y te' cʌmetzopyapʌ's maŋbamij ñchi'oquia'u soldadocʌsi, y te' soldado's maŋbamij šomu. 
LUK.12.59	Y ndzamjapya'ʌsmij: Ja'nmij maŋu mbyujtu tey, hasta que ŋgoyojpʌ'pamis mumu mis nja'tzi.
LUK.13.1	Pijche'ctij miñaju pʌnda'm y chamjayaju Jesús tiyʌ quiʌtʌcjayaju te' Galilea-pʌnda'm: Yajca'yatʌju ñe'cʌta'm Pilato's nʌ inʌc yajca'yaju'c te' copʌnda'm te' cʌna'tzʌquiu'yojmo ijtyaju'c. 
LUK.13.2	'Yaŋdzoŋyaju Jesujsis: ¿Y ŋgomʌ'ytyambaja que más cowatzʌquita'm yʌ' Galilea-pʌnda'm quieñaju'ŋmʌjcʌ yʌ'šejta'mbʌ toya, que ja'n mumuta'mbʌ Galilea-pʌn? 
LUK.13.3	Ʌsmij nʌjaytyamba que ja'ne. Pero mijta'm, juca ja'nmij ŋguipswitu'tame, te'šejmij tu'mbac maŋba ñdyocoytyamu mumu. 
LUK.13.4	Y te' yʌt-co-tuca'ytya'mbʌ pʌn ñicu'nʌyajupʌ torre's Siloe-cumgu'yojmopʌ, y ca'pʌ'yaju, ¿ŋgomʌ'ytyambaja juca más inʌc yatzita'm que ja'n mumu Jerusale'ŋojmo ijtyajupʌ pʌn? 
LUK.13.5	Ʌsmij nʌjaytyamba que ja'ne. Pero mijta'm, juca ja'nmij ŋguipswitu'tame, te'šejmij tu'mbac maŋba ñdyocoytyamu mumu.
LUK.13.6	Y chamu yʌ'šejpʌ comparación: Ijtu inʌc tumʌ pʌn ijtuwʌ's inʌc tumʌ higo-cuy 'yuva-nipi'ojmo, y minu mye'tzjayu te' tyʌm y japya'tja. 
LUK.13.7	Y ñʌjayu te' nipi-coque'noye: Tuca'y-co-ame'amʌs minba me'tzjayu tyʌm yʌ' higo-cu'yisñe' y ja'ʌs mba'tjay. Tʌcspʌ'ʌ, ¿tiyʌcotoya' yʌy itpa? 
LUK.13.8	Pijche'ca nipi-coque'noye's 'yaŋdzoŋu y nʌmu: Señor, tzacʌmaj yʌ' ame'oyj, y maŋba'ʌs ndajcu'mu y ŋgayuti'nʌyu. 
LUK.13.9	Jowi'cšej tʌ'majpamaj. Juca ja'ne, pijche'camis ndʌcspʌ'pa.
LUK.13.10	Jesús nʌ inʌc 'yaŋma'yoyu windʌjcojmo sabado-jamo'oyj. 
LUK.13.11	Y tey inʌc ijtu tumʌ yomo yʌt-co-tuca'y ame'a yajca'epa'tupʌ yatzi-espiritu's y mucuca'ŋbatya'a inʌc y nijutz ja'na musi wyiyu'ŋajupʌ. 
LUK.13.12	Quienu'ctij Jesujsis, wyeju y ñʌjayu: Yomo, nyajtzocpa'ʌsmij. 
LUK.13.13	Quiojtu quiʌ' ñe'cʌcʌsi y pijche'ctij wiyu'ŋaju te' yomo y myʌja'ŋwʌcotzamgʌ'yu Dios. 
LUK.13.14	Pero qui'šca'u te' judio'sta'm wyindʌc-cowi'na porque tzo'yʌ'oyu Jesús sabado-jamo'oyj, y ñʌjayu te' wʌwʌ pʌn: Tujta'y jamatijte' pyʌcpa wa'ytyʌ nyojsu. Mindamʌ jeque pitpʌ jamo'oyjtya'm wa'mij ñcho'yʌtʌjtamu y ja'n sabado-jamo'oyj. 
LUK.13.15	Pijche'ca 'yaŋdzoŋu tʌ Ngomi's y nʌmu: Mijta'm nwʌ'aŋjamba chʌcpata'm, ¿ja'nja mbu'pʌ'tame ne' ŋgabrestu o mburro si'numʌy wa'y yajnʌ'to'ŋdamu sabado-jamo'oyj? 
LUK.13.16	Yʌ' yomo Abraha'ŋisyʌ' 'yune y chʌcpa'a yʌt-co-tuca'y ame yajca'epa'tu Satanajsis. ¿Ja'nja inʌc pyʌqui wa'yʌs nyajtzojcu sabado-jamo'oyj? 
LUK.13.17	Nʌ'c chamu yʌ'šejta'mbʌ tiyʌ Jesujsis, tza'ajyaju te' ñe' qui'nisoye pero ñʌ'omyajpa inʌc mumu pʌ'nista'm te' mʌja'ŋ oyeta'mbʌ tiyʌ nʌ chʌjcupʌ Jesujsis.
LUK.13.18	Nʌ'ma'ŋʌyu Jesús: ¿Tiyʌšejpa'nde' te' Diojsis 'yaŋgui'mʌtʌjcuy? ¿Tiyʌcʌsi'amʌs utztʌ'pa? 
LUK.13.19	Yʌ'šejpʌte' jujcha' mostaza-tʌmbu pyʌjcupʌ te' pʌ'nis y ñijpu ñe' wye'quio'mo. Tzojcu y mʌjacu'yaju. Y te' sitityajpapʌ paloma's chʌquiaju ño'se 'yaŋmaŋgʌsita'm.
LUK.13.20	Y nʌmwʌtzʌjque'tu: ¿Tiyʌcʌsi'amʌs utztʌ'pa te' Diojsis 'yaŋgui'mʌtʌjcuy? 
LUK.13.21	Yʌ'šejpʌte' jujcha' levadura pyʌjcupʌ tumʌ yomo's y myojtu tuca'y muquipʌ harina-waye'ojmo. Te'wʌ's yajpojqui'mbʌ'u.
LUK.13.22	Nʌ inʌc quiʌtʌjcu Jesús mumu cumgu'yojmo y ribera'ojmo. Tu'ŋojmo aŋma'yopya inʌc nʌ'c myaŋu Jerusalén. 
LUK.13.23	Y tuma'ŋbʌ'nis ñʌjayu: Señor, ¿uša'ŋdya'te' cotzoquiajpa? Y Jesús aŋdzoŋu: 
LUK.13.24	Tzʌcme'tztamʌ wa'mij ñdyʌjcʌytyamu te' penapittʌ tʌjcʌpyamʌy, porque ʌsmij nʌjaytyamba que wʌwʌ pʌ'nis maŋba chʌcme'chaju wa'y tyʌjcʌyaju y ja'n maŋu pya'tyaju tyʌjcʌquiuy.
LUK.13.25	Tzu'cumba'ca te' tʌjcomi wa'y 'yaŋgʌyu te' tʌc y nʌ'camij ñchʌ'ytyamu fuera'ojmoc, pijche'ca maŋbamij ñʌmdamu puerta'ŋi: Señor, Señor, yajtʌjcʌtʌj. Y maŋbamij 'yaŋdzoŋdamu ñe'cʌ's: Ja'nʌs musi jutʌta'mbʌmijyʌ'. 
LUK.13.26	Pijche'cmij maŋba ñʌmgʌ'ytyamu: Miji'ŋdʌ cu'tu y ujcu y tʌs njojtu'ŋojmo 'yaŋma'yoyumij. 
LUK.13.27	Pero ñe'cʌ maŋba ñʌmu: Ʌsmij nʌjaytyamba que ja'nʌs musi jutʌta'mbʌmijyʌ'. Jʌcʌ'tamʌ tey, nyacha'cuy chʌcpata'm. 
LUK.13.28	Tey mij maŋba njyʌytyamu y toyapit maŋbamis ŋgʌ'ttamu ndʌtz ŋguendamba'camis Abrahán, te' Isaac, te' Jacob y mumu te' tza'maŋwa'oye tey aŋgui'mbamʌy Dios, y mijta'm fuera'ojmoc. 
LUK.13.29	Maŋba miñaju pʌnda'm chojtaŋgʌsmʌc y tyʌ'paŋgʌsmʌc y popyamʌc pacac-sawa y popyamʌc jama-sawa. Y maŋba pyocšaju mesa'ojmo tey aŋgui'mbamʌy Dios. 
LUK.13.30	Wʌwʌ te' yʌtijta'mbʌ cowi'na maŋba quiʌma'ŋajyaju. Y te' yʌtij cʌmaŋda'mbʌ maŋba quiowi'na'yaju.
LUK.13.31	Pitpʌ hora'oyjtyij nu'quiaju metza tuca'y fariseo y ñʌjayaju Jesús: Tzu'cumʌ yʌy. Mawʌ, porque sunbamij nyajca'u te' Herodejsis. 
LUK.13.32	Jesujsis ñʌjayaju: Ma tzamjaytyamʌ te' tzi'maña yʌ'šej: Ʌs macputpa'ʌs yatzi-espirituta'm. Yajtzojcopya'ʌj išo'oyj y jomi y tuca'y jamacʌsi maŋba'ʌs nyajtujcu nyoscuy. 
LUK.13.33	Pero ijtu pyena wa'yʌj nwijtu išo'oyj jomij y wʌstʌcmʌy, porque ja'ndejca' te' pyʌqui wa'y quia'u tza'maŋwa'oye Jerusale'ŋis fuera'ojmoc.
LUK.13.34	Jerusaleŋ-bʌnda'm ñu'ŋʌytyamwa'mij wa'mis nyajca'tamu tza'maŋwa'oyeta'm. Y ndʌŋga'tambamis tza'pit Diojsismij ŋguiʌ'wejaytyambapʌ pʌnda'm. Sone naca'mʌsmij sunu nyajtu'mʌytyamu jujcha' te' cajši's yajtu'mʌpya te' 'yune ša'acʌ'mʌ, y jašundamʌmis. 
LUK.13.35	Uša'ŋ aŋsʌŋgʌsi maŋba chʌ'yiwʌ'aju mista'm ŋgumguy. Ʌsmij nʌjaytyamba que ja'namisʌj ŋguendaŋgue'temaj hasta que nu'cpa te' aŋsʌŋ ñʌmdamba'camij: Wʌcotzamda'mitʌy yʌ'wʌ yʌy nʌ minupʌ te' Diojsis ñʌquiʌsi.
LUK.14.1	Tʌjcʌyu Jesús fariseo-cowi'na's tyʌjcojmo wa'y maŋu quiu'tu sabado-jamo'oyj. Y yʌ'šej tujque'tu, te' fariseo'sta'm quiengʌwijtyajpa inʌc. 
LUK.14.2	Tey minu Jesujsis wyi'na'ŋoyj tumʌ nʌ'siŋgʌ'ca'cu'yʌyupʌ. 
LUK.14.3	Y 'yoto'ŋʌyaju Jesujsis te' aŋgui'mgu'yis myujsoye y te' fariseota'm. Ñʌjayaju: ¿Yajwinducpasʌ'ŋ aŋgui'mgu'yis wa'ytyʌ nyajtzojcoyu sabado-jamo'oyj? 
LUK.14.4	Pero ja'yaŋdzoŋya. Pijche'ca pyʌjcu Jesujsis te' pʌn, yajtzojcu y ñʌjayu: Tʌwʌ, mawʌ. 
LUK.14.5	Y ñʌjayaju te' eyata'mbʌ: Juca cunba mista'm mburro o ŋgabrestu tza'tʌjcojmo, ¿ja'nsʌ'ŋmis jʌnʌjtij maŋu nʌputtamu ñempe sabado-jamo'oyj? 
LUK.14.6	Pero ja'n inʌc pya'tyay jutz wa'y 'yaŋdzoŋyaju yʌ'šejta'mbʌ tiyʌ.
LUK.14.7	Jesujsis quioquenu cuenta jutz quiopiŋyajpa inʌc wi'naŋ-bocscuy mesa'ojmo te' 'yaŋbʌquiatʌjupʌ's co'tʌjcajcu'yojmo. Te'cotoya yʌ'šej ñʌjayaju: 
LUK.14.8	'Yaŋbʌcʌtʌjtamba'cmij co'tʌjcajcu'yojmo, uy wi'naŋbocstame uytya' maŋu minu más mʌja'ŋbʌ que ja'n mij. 
LUK.14.9	Y te' 'yaŋbʌjcupʌ'smij mij y te' eyapʌ, minbamij ñʌjayu: Jʌcʌ'ʌ, yajpocsa yʌ'wʌ tey. Pijche'ca maŋbamij ñcha'ajcuy chi'yaju wa'mij mbyocsu waŋgujwi'nojmo. 
LUK.14.10	Pero 'yaŋbʌquiajpa'camij co'tʌjcajcu'yojmo, mawʌ y pocsa waŋgujwi'nojmo. Te'šej minba'cande' 'yaŋbʌjcupʌ'smij, maŋbamij ñʌjayu: Amigo, ma pocsa más wi'naŋbʌ pocscu'yojmo. Pijche'ca maŋbamij nwyʌcotzamyaju te' mesa'ojmo tumʌpocšajupʌ's. 
LUK.14.11	Porque iwʌ's myʌja'ŋgomʌ'pya wyin, maŋba yajcʌma'ŋajyaju. Y iwʌ's quiʌmaŋdzʌcpa wyin, maŋba yajmʌja'ŋajyaju.
LUK.14.12	Ñʌjaquie'tu Jesujsis te' 'yaŋbʌjcupʌ's ñe'cʌ: Ndzʌcpa'camis cu'tcuy o ujcaŋbajcuy, uy aŋbʌqui na' te' mis amigota'm, ni te' mis atzita'm ni mis ndzʌñdyʌwʌ, ni mis ricopʌ vecino. Juca te'šejmis ndzʌcpa, te'ta'mbʌ's maŋbamij 'yaŋbʌquiajyajque'tu, y te'wʌ coyowašej maŋba pyujtu. 
LUK.14.13	Pero ndzʌcpa'camis sʌŋ-gu'tcuy, aŋbʌcʌ pobreta'mbʌ, cʌ'tyucuta'mbʌ, mʌ'ŋga'ŋyajpapʌ y to'tita'mbʌ. 
LUK.14.14	Y dichosomij ñchʌ'pya, porque ja'nmij musi ŋguioyojyaju. Pero maŋbamis mbʌjcu ŋgoyowa winsa'yajpa'ca justota'mbʌ.
LUK.14.15	Tey te' mesa'ojmo tumʌpocšajumʌy inʌc, tuma'ŋbʌ'nis myatoŋu yʌ'šejta'mbʌ tiyʌ y ñʌjayu Jesús: Dichoso iwʌ's maŋba wyi'cu pan te' aŋgui'mbamʌy Dios. 
LUK.14.16	Pijche'ca Jesujsis ñʌjayu: Ijtu inʌc tumʌ pʌn chʌjcupʌ's mʌja'ŋbʌ ujcaŋbajcuy y wʌwʌ pʌn 'yaŋbʌjcu. 
LUK.14.17	Nu'cu'cande' te' hora wa'y 'yujcaŋbaquiaju, quiʌ'weju ñe' quioyosa wa'y maŋu ñʌjayaju te' 'yaŋbʌquiatʌjupʌ: Mindama'a, nimejcʌpyʌ'wa'a. 
LUK.14.18	Pero tumʌ'ajcu'yoyj tiyʌta'm cha'maŋjamgʌ'yaju. Te' winbʌ's ñʌjayu: Ʌs njuyu'ʌs nas y maŋbapʌ'ʌsyʌ' ŋguenu. Nwa'cjapya'ʌsmij wa'mis te'šej ndza'maŋguejayu. 
LUK.14.19	Eyapʌ nʌmu: Ʌs njuyu'ʌs majca'y cabrestu y maŋba'ʌs ndzʌjquišaju. Nwa'cjapya'ʌsmij wa'mis te'šej ndza'maŋguejayu. 
LUK.14.20	Y eyapʌ nʌmu: Co'tʌjcajupʌma'ʌjyʌ', te'cotoya ja'nʌj musi maŋu. 
LUK.14.21	Witu'u'cande' coyosa, minu chamjayu yʌ'šejta'mbʌ tiyʌ te' quiomi. Pijche'ca qui'šca'u te' tʌjcomi y ñʌjayu te' quioyosa: Mawʌ jʌnʌc plaza'ojmo y cumguy-jyojtu'ŋojmota'm y nʌmiña yʌy te' pobreta'mbʌ, cʌ'tyucuta'mbʌ, mʌ'ŋga'ŋyajpapʌ y to'tita'mbʌ. 
LUK.14.22	Y nʌmu te' coyosa: Señor, ndzʌcwa'mʌs te' ndzamušejmis y ijtumaj lugar wa'y quiu'tyaju. 
LUK.14.23	Te' comi's ñʌjayu te' coyosa: Mawʌ mʌja tu'ŋojmota'm y chics tu'ŋojmota'm y tzi'ya pena wa'y tyʌjcʌyaju wa'y tyajsu ʌs ndʌc. 
LUK.14.24	Porque ʌsmij nʌjaytyamba que nijutipʌ te' wyina'aŋbʌquiatʌjupʌ pʌ'nis ja'n maŋu chʌjquisjayu ʌs ujcaŋbajcuy.
LUK.14.25	Wʌwʌ pʌn inʌc nʌ myaŋyaju Jesusji'ŋ. Quenwitu'u y ñʌjayaju ñe'cʌ's: 
LUK.14.26	Iwʌ'sʌj sunba co'ŋu y wyi'naŋgotpa tyataj, ñanaj, yomo, 'yuneta'm, 'yatzita'm, quioseta'm y hasta ñe' wyin, y ucatʌctzi'pa'ʌj ʌj, ja'n quiʌpa'te wa'yʌs ŋgʌ'aŋmaye'aju. 
LUK.14.27	Y iwʌ na'tzpa tyoyapʌjcu jujcha' ʌj maŋbaše'ʌj ndoyapʌjcu cruzcʌsi, ja'n quiʌpa'te wa'yʌs ŋgʌ'aŋmaye'aju. 
LUK.14.28	Juca mi'ojmocta'm ijtu sunba chʌjcupʌ's torre, ¿ja'nsʌ'ŋ winac pocsu'c myaye tyumin, juca ta'nba wa'y yajtujcu? 
LUK.14.29	Yʌ'šej chʌcpa uytya' quiotjayu'cande' cho'tzcuy, ja'na tiyʌpit yajtuqui, y jujche'ŋ maŋba quieñajupʌ's maŋba qui'tzcu'yajyaju. 
LUK.14.30	Maŋba ñʌmyaju: Yʌ' pʌ'nis ñitzʌjcu yʌ' torre y jamusʌ yajtucʌ. 
LUK.14.31	O juca tumʌ re'yis maŋba ñʌquijpu eyapʌ rey, y te'wʌ's nʌ quiʌ'minu ips-mil pʌnji'ŋ, ¿ja'nsʌ'ŋ winac pocsu'c quipsoye juca muspa maŋu ñʌquijpu majca'y-mil pʌnji'ŋ? 
LUK.14.32	Juca 'yaŋjamba que ja'n quiote, ya'mya' ijtu'c te' eyapʌ, yajmaŋba quiʌ'wej wa'y maŋu chamsujcʌyu u'ya ñʌquijpu. 
LUK.14.33	Te'šej jeque mi'ojmota'm, iwʌ's ja'n chaque myumutiyʌ ñʌ'ijtupʌ, ja'n quiʌpa'te wa'yʌs ŋgʌ'aŋmaye'aju.
LUK.14.34	Te' cana jene oyepʌte'. Pero juca te' cana seque'ajpa, ¿jutza'ndʌ nyajcana'omwʌtzʌcpa? 
LUK.14.35	Ja'na yose ni wa'ytyʌ ndzo'yʌyu nas, ni jojpajcojmopʌ putzicotoya, sino que tyʌŋbujtyajpa. Iwʌ's ijtu quiowita'm wa'y myatoŋyaju, yajcʌmato'ŋʌya'ʌj.
LUK.15.1	Quiʌnu'cʌyajpa inʌc Jesús mumu tze'coyajpapʌ's y cowatzʌquita'mbʌ's wa'y quiʌmato'ŋʌyaju. 
LUK.15.2	Y tuptupnayajpa inʌc fariseota'm y aŋgui'mguy-tyayuta'm. Nʌ inʌc ñʌmyaju: Yʌ'wʌ's pyʌjcʌchoŋba cowatzʌquita'mbʌ y cu'tpa ñe'cʌji'ŋda'm. 
LUK.15.3	Pijche'ca Jesujsis chamjayaju yʌ'šejpʌ comparación: 
LUK.15.4	Juca ijtu tuma'ŋbʌ'nis mojsi's ñchowambe, y tocopya tumʌ, ¿ja'nsʌ'ŋ chaque te' noventa y nuevepʌ ja'itʌnʌmʌmʌy y maŋba mye'tzu te' tocoyupʌ hasta que pya'tpa? 
LUK.15.5	Y pya'tu'ca, quiotpa pyequicʌsi y ñʌ'omba. 
LUK.15.6	Maŋba tyʌjcaŋʌ. Yajtu'mʌpya 'yamigota'm y vyecinota'm y ñʌjayajpa: Nʌnʌ'omdamʌ'ʌj, porque mba'twa'mʌs te' ñchowambe tocoyupʌ inʌc. 
LUK.15.7	Ndzamjaytyamba'ʌsmij yʌ'šej: Más maŋba ñʌ'omyaju tzajpojmota'mbʌ's quipswitu'pa'c tumʌ cowatzʌquipʌ pʌn que ja'nde' noventa y nueve justota'mbʌ ja'na pyʌquiapyʌ's wa'y quipswitu'yaju.
LUK.15.8	O juca tumʌpʌ yomo's ñʌ'ijtu majca'y dracma-tumin y yajtocopya tumʌ, ¿ja'nsʌ'ŋ ño'e sʌ'ŋgʌ' y tyacspete tyʌc wa'y chijpana-me'tzu hasta que pya'tpa? 
LUK.15.9	Y pya'tu'ca, wyejtu'mʌyajpa te' yoma'ŋdʌwʌ y tyʌjca'ŋoyjtya'mbʌ. Y ñʌjayajpa: Nʌnʌ'omdamʌ'ʌj, porque mba'twa'mʌs te' dracma tocoyupʌ inʌc. 
LUK.15.10	Te'še'ʌsmij ndzamjaytyamba que maŋba ñʌ'omyajque'tu Diojsis 'yangelejsis cuando quipswitu'pa'c tumʌ cowatzʌquipʌ pʌn.
LUK.15.11	Nʌmgue'tu Jesús: Ijtu inʌc tumʌ pʌn ijtupʌ's metza 'yune. 
LUK.15.12	Te' potzo's ñʌjayu te' tyataj: Tatay, tzi'a'mʌj maŋbaše'ŋʌs nʌtzʌ'yupʌ tiyʌ. Y tyata's wye'nbʌ'jayaju te' ñe' interés. 
LUK.15.13	Jaquiʌtʌcʌ sone jama, yajtu'mʌpyʌ'u te' potzo's mumutiyʌta'm chi'yaju, y maŋu ya'ay eya najsojmo. Teymʌ yaju ijtuše'ŋbʌ tyiyʌ jyowi-itcu'yojmo. 
LUK.15.14	Y tacsniyaju'ca, minu maya'aŋbʌ yu' te' ijtumʌy, y quiengʌ'yu toya. 
LUK.15.15	Pijche'ca maŋu yosjayu tumʌ pʌn te' najsoyj. Te'wʌ's quiʌ'weju rancho'mo wa'y maŋu pyʌ'nʌyu yoyaj. 
LUK.15.16	Sunba inʌc quiʌ'su te' cupyac yu'pit te' yoya's quiʌ'šajpapʌ. Pero ya'iwʌ's inʌc ja'n chi'i. 
LUK.15.17	Minu quipsoquiuy y nʌmu: Ʌs ndata's tyʌjcaŋʌ wʌwʌta'mbʌ quioyosa's ijtyaju wʌwʌ quiu'tcuy, y ʌj yʌy, wʌntzʌ'ʌj ŋga'u yu'is. 
LUK.15.18	Maŋba'ʌj ndzu'cumu y maŋba'ʌj ndata'ŋʌ. Maŋba'ʌs nʌjayu ndataj: Tatay, cowapa'tu'ʌj Diojsis wyi'naŋdʌjqui y mis nwi'naŋdʌjqui. 
LUK.15.19	Ja'na'mʌs nucpʌqui wa'misʌj unešej ŋgomʌ'yu. Pʌjcʌchowa'ʌj jujcha' coyospawʌytya'a. 
LUK.15.20	Tzu'cumu y maŋu tyata'ŋʌ. Y ya'amyʌcmaj nʌ minu'c, 'yocnʌque'nʌyu tyata's y tyo'ya'ŋʌyu. Popya maŋu y jyotzcʌtʌjcʌyu y šu'cu. 
LUK.15.21	Ñʌjayu te' 'yune's: Tatay, cowapa'tu'ʌj Diojsis wyi'naŋdʌjqui y mis nwi'naŋdʌjqui. Y ja'na'mʌs nucpʌqui wa'misʌj unešej ŋgomʌ'yu. 
LUK.15.22	Pero te' tata's ñʌjayaju te' quioyosa: Nʌputtamʌ te' más oyepʌ meque y yajmequia'tamʌ. Yajyamdamʌ quiʌ'ojmo cʌ'cumʌ y cʌ'ac ñe'ŋbajcojmo. 
LUK.15.23	Ma pʌctamʌ te' tzaŋgapʌ wacas-une, y yajca'tamʌ. Ma'ndʌ ŋgʌ'stamu y ndzʌcta'mitʌy sʌŋ. 
LUK.15.24	Porque yʌ' ʌs une ca'tʌ'upa'yʌ' y yʌtij winsa'wʌtzʌjcu, tocoytyʌ'upʌyʌ' y yʌtij quejwʌtzʌjcu. Y sʌ'ŋajcʌ'yaju.
LUK.15.25	Pero te' más tzamupʌ 'yune te' pʌ'nisñe', yoscu'yojmo inʌc ijtu. Te'wʌ nʌwa' inʌc minu tyʌjcaŋʌ, y tomya' ijtu'c, myatoŋu te' son y quienu nʌ 'yejchaju. 
LUK.15.26	Wyeju tumʌ te' coyosa y quiʌ'aŋwa'cu tiyʌte' nʌ quiosʌ'ŋajyaju. 
LUK.15.27	Y ñe'cʌ's chamjayu: Minupʌte' mis mbotzo. Y porque cosa'sapʌ pyʌjcʌchoŋu mis ndata's, te'cotoya yajyajca'ʌtʌju tzaŋgapʌ wacas-une. 
LUK.15.28	Pijche'ca qui'šca'u te' atzi y ja'n inʌc suni tyʌjcʌyu. Te'cotoya pujtu te' tyataj y minu 'yoto'ŋʌyu wa'y tyʌjcʌyu. 
LUK.15.29	Pero ñe'cʌ's 'yaŋdzoŋu te' tyataj y ñʌjayu: Ʌs, sone ame'a'mʌsmij nyosjapya. Ja'nʌs maŋgocʌtʌcjay mis aŋgui'mguy, y nunca misʌj jañchi'tʌ'maj yajtya' tumʌc chiu-une wa'yʌs nʌ'omu ʌs amigoji'ŋda'm. 
LUK.15.30	Pero minu misyʌ' une, te' tijupʌ's yajayu mis nyojsaŋ malejyomoji'ŋda'm. Y yʌtij minu'ŋmʌjcʌ nyajca'jayumis tzaŋgapʌ wacas-une. 
LUK.15.31	Pijche'ca tyata's ñʌjayu: Tʌwʌy, mumu jamatijmij yʌy itpa ʌji'ŋ, y mumutiyʌ ʌsne', miste'ne'. 
LUK.15.32	Pero ijtupʌte' inʌc pyena wa'ytyʌ nʌ'omdamu y sʌ'ŋajtamu porque misyʌ' mbotzo ca'tʌ'upa'yʌ' y yʌtij winsa'wʌtzʌjcu, tocoytyʌ'upʌyʌ' y yʌtij quejwʌtzʌjcu.
LUK.16.1	Ñʌjayajque'tu Jesujsis te' quiʌ'aŋmaye: Ijtu inʌc tumʌ pʌn itʌpa'tupʌ. Yʌ'wʌ's ijtu inʌc tumʌ quio'aŋgui'moye y yʌ'wʌ ñicotza'mʌyaju te' quiomicʌsi que nʌ yajayu te' yojsaŋ. 
LUK.16.2	Y wyeju te' quiomi's y ñʌjayu: Šujayajwa'mʌs ŋgowi. ¿Tiya'nde' nʌ ndzʌjcu? Yʌtij tzamja'ʌj jutz mis nʌ nʌtu'ŋaju mis ŋgo'aŋgui'moquiuy, porque ja'namij maŋu mujsu ŋguio'aŋgui'moyu. 
LUK.16.3	Pijche'cande' te' co'aŋgui'moye quipsoyu choco'yojmo: ¿Tiya'mʌs ndzʌcpa yʌtij? Ʌsyʌ' ŋgomi's maŋba yajʌcʌ'jayu ʌs ŋgo'aŋgui'moquiuy. Ja'ʌs musi ndaju nas y tza'ajpa'ʌj wa'yʌj nwa'cwijtu. 
LUK.16.4	Muspa'mʌs tiyʌ'ʌs maŋba ndzʌjcu wa'yʌj pʌjcʌchoŋyaju ñe'ta'm tyʌjcojmo, yajʌcʌ'jayajpa'ca'mʌs ŋgo'aŋgui'moquiuy. 
LUK.16.5	Y wyejyaju tumduma'ŋbʌn te' jya'tzjayajpapʌ's inʌc ñe' quiomi. Te' winbʌ ñʌjayu: ¿Jujche'ŋa nja'tzjapya ʌs ŋgomi? 
LUK.16.6	Y ñe'cʌ nʌmu: Mojsi's barril aceite. Pijche'ca te' co'aŋgui'moye's ñʌjayu: Pʌcʌ misyʌ' nja'tzi-toto y pocsa jʌnʌc y ja'yʌ wʌstʌjqui's-co-mac barril. 
LUK.16.7	Pijche'ca ñʌjaquie'tu eyapʌ: ¿Y mij, jujche'ŋa njya'tzpa? Ñe'cʌ nʌmu: Mojsi's muqui trigo. Pijche'ca te' co'aŋgui'moye's ñʌjayu: Pʌcʌ misyʌ' nja'tzi-toto y ja'yʌ mactajsi's. 
LUK.16.8	Y wyʌcotzamu quiomi's te' ja'n 'yoyepʌ quio'aŋgui'moye porque chi'twituwituwʌyu. Yʌ' yʌtijta'mbʌ ja'n wyʌ'aŋjamyapyʌ's Dios chi'twituwituwʌyajpa yempetiyʌ tyʌwʌji'ŋda'm más que ja'nde' sʌ'ŋgʌ'ojmo ijtyajupʌ's.
LUK.16.9	Ʌsmij nʌjaytyamba: Amigotzʌctamʌ yʌ' yʌtijta'mbʌ's rico'ajcupyit wa'mij mbyʌjcʌchowatʌjtamu ja'n yayepʌ itcu'yojmo yaju'cande' te' rico'ajcuy.
LUK.16.10	Iwʌ's yajta'nbʌ'pa chicsta'mbʌ tiyʌ, te'šejtij yajta'nbʌ'que'tpa mʌjata'mbʌ. Iwʌ's ja'n yajcota'nbʌ'i chicsta'mbʌ tiyʌ, te'šejtij ja'n yajcota'ngue'te mʌjata'mbʌ tiyʌ. 
LUK.16.11	Pero juca jañchʌctamʌmis ta'nupʌ tiyʌ yʌ' yʌtijta'mbʌ's rico'ajcupyit, ¿iwʌ'sa ŋguionfiatzʌcjaytyamba te' wiyuŋšejpʌ rico'ajcu'yojmo? 
LUK.16.12	Y juca eyane'cʌsimis jañchʌctamʌ ta'nupʌ tiyʌ, ¿iwʌ'samij maŋba ñchi'tamu ŋgowindzʌmdambaše'ŋmis?
LUK.16.13	Ni'iwʌpʌ coyosa's ja'n musi yosjayu tumnacacʌsi metzapʌ comi, porque maŋba qui'nisu tumʌ y maŋba šunu te' eyapʌ o maŋba myʌja'ŋgomʌ'yu tumʌ y te' eyapʌ ja'n myʌja'ŋgomʌ'i. Ja'nmis musi nyosjaytyamu Dios y nyosjaytyaŋgue'tu te' itʌpa'tcuy.
LUK.16.14	Mumu yʌ'šejta'mbʌ tiyʌ myatoŋyaju te' fariseo'sta'm. Como sunba inʌc itʌpa'tyaju, quiʌsijcʌyaju Jesús. 
LUK.16.15	Pero ñe'cʌ's ñʌjayaju: Mista'm, oyecocottambamis ne' nwin pʌ'nista'm wyi'naŋdʌjqui, pero ispʌcpa Diojsis tiyʌ mis sundamba ndzoco'yojmo. Tiyʌ myʌja'ŋgomʌ'yajpa pʌ'nis, qui'nispa Diojsis.
LUK.16.16	Te' aŋgui'mguy yojsu y te' tza'maŋwa'oyeta'm tza'maŋwa'oyaju hasta te' Jua'ŋis jyamo'oyjtya'm. Y pijche'c chamgopuŋgʌ'yaju te' evangelio chambapʌ's jutz aŋgui'mba Dios. Mumu pʌ'nis chi'pa pena wa'y tyʌjcʌyu aŋgui'mbamʌy ñe'cʌ.
LUK.16.17	Pero maste' fácil wa'y yaju te' tzap y te' nas que ja'n wa'y 'yaŋgui'maŋjeju tumʌc más namapʌ letra aŋgui'mgu'yisñe'.
LUK.16.18	Iwʌ's chacpa te' yomo y co'tʌjcajpa eyapʌji'ŋ, nʌte' quiʌtzʌjcʌ'oyu. Y iwʌ co'tʌjcajpa te' chaquiajupʌji'ŋ, cʌtzʌjcʌ'opya.
LUK.16.19	Ijtu inʌc tumʌ pʌn itʌpa'tupʌ, yambapʌ's inʌc yʌc-tzapaspʌ pama wʌwʌ coyowapʌ. Tumdumʌ jama inʌc chʌcpa mʌja'ŋ-gu'tcuy. 
LUK.16.20	Y itque'tu inʌc tumʌ wa'cwitjojcʌtʌcpapʌ pʌn, ñʌjayajpapʌ Lázaro. Tey inʌc te'tznapocsu yʌ'wʌ te' itʌpa'tupʌ's puerta'ŋi, y amyagapʌ. 
LUK.16.21	Sunba inʌc quiu'tu te' cʌtupu te' itʌpa'tupʌ's myesacʌ'mʌ cunbapʌ. Te' tuwi'sta'm minba inʌc quiatjayaju te' llaga. 
LUK.16.22	Yʌ'šej tujcu: Ca'u te' wa'cpapʌ y ñʌmaŋyaju angelejsista'm ijtumʌy te' Abrahán. Y ca'que'tu te' itʌpa'tupʌ y maŋu ñipyaju. 
LUK.16.23	Y nʌ tyoyapʌjcu'c te' ijtyajpamʌy ca'yajupʌ, quengui'mu. Ya'amyʌc quienu te' Abrahán, y te' Abrahaŋji'ŋ tumʌ'ijtu te' Lázaro. 
LUK.16.24	Pijche'ca weju'c nʌmu: Tata Abrahán, to'ya'ŋʌ'ʌj. Cʌ'weya Lázaro wa'y yajmuju quiʌ'mosi nʌ'pit y wa'y minu yajsujcʌyjayu ʌs ndotz porque nʌ'ʌj ndoyapʌjcu yʌ' jucʌtʌc-nema'ojmo. 
LUK.16.25	Pero ñʌjayu Abraha'ŋis: Tʌwʌy, jamwʌtzʌcʌ que mbʌjcʌchoŋumis itʌpa'tcuy najsacopajcʌsimajmij ijtu'c, y Lazaro's quienu toya. Pero yʌtij ñe'cʌ sʌ'mnayu'c ijtu yʌy, y mis nʌmis ŋguenu toya tey. 
LUK.16.26	Ja'n solo te'šej, sino que maya'aŋ jaŋupʌ jojpac ijtu tʌta'm ŋgucmʌ. Juca iwʌ sunba chu'cumu yʌy wa'y myaŋu mi'aŋʌta'm, ja'n musi quiʌtʌjcu, ni teymʌcta'mbʌ ja'n quiʌtʌquiay wa'y miñaju yʌy. 
LUK.16.27	Pijche'ca ñʌjayu te' itʌpa'tupʌ's: Nwa'cjapya'ʌsmij jeque, tatay, wa'mis ŋgʌ'weju Lázaro ʌs ndata's tyʌjcaŋʌ. 
LUK.16.28	Porque tey ijtyaju mojsa'y ʌs mbotzota'm. Y sunba'ʌs wa'y chamjayaju uy miñaju ñe'cʌta'm yʌy toyapʌcpamʌ'yʌj. 
LUK.16.29	Y Abraha'ŋis ñʌjayu: Ijtu te' Moisejsis tyotojaye y te' tza'maŋwa'oye'sta'mñe'. Yajmato'ŋoyjaya. 
LUK.16.30	Pijche'ca te' itʌpa'tupʌ's ñʌjayu: Ja'ne, tata Abrahán. Pero juca iwʌjutiwʌ's quiʌ'maŋjayajpa ca'yajupʌ'ojmoc, maŋba quipswitu'yaju. 
LUK.16.31	Pero Abraha'ŋis ñʌjayu: Juca ja'n myato'ŋoyjayay Moisejsis tyotojaye y te' tza'maŋwa'oye'sta'mñe', ja'n maŋu wyʌ'aŋjamyaju ñempe winsa'ʌ iwʌjutiwʌ ca'yajupʌ'ojmoc.
LUK.17.1	Y ñʌjayaju Jesujsis te' ñe' quiʌ'aŋmayeta'm: Pyʌcpa wa'y ijtu yajcowapa'toyajpapʌ tiyʌ. Pero maŋba quieñaju toya te' pʌn yajcowapa'tyajpapʌ's tyʌwʌ. 
LUK.17.2	Pyʌcpa wa'y ši'nʌyjayaju mʌja waquiuycha' quiʌnʌcʌ'y y te'šej wa'y tyʌŋdʌjcʌyaju ma'rojmo iwʌ's yajcowapa'tpa tumʌc yʌ'šej chicsta'mbʌ.
LUK.17.3	Coquendamʌ cuenta, juca iwʌ'smij minba njyojtʌjcʌyu, tzamnʌctʌ'yʌ que cowate', y juca quipswitu'pa, yajcotocoya. 
LUK.17.4	Y juca cu'ya'y ñacamij njyojtʌcʌpya tumʌ jamacʌsi, y cu'ya'y ñacamij ŋguiʌ'minwʌtzʌcpa tumʌ jamacʌsi y minbamij ñʌjayu: Quipswitu'wa'mʌj, yajcotocoya.
LUK.17.5	Te' cʌ'we'ista'm ñʌjayaju tʌ Ngomi: A'ŋʌyja tʌs nwʌ'aŋja'moquiuy. 
LUK.17.6	Pijche'ca tʌ Ngomi nʌmu: Juca inʌc mij nwyʌ'aŋja'moytyamba yajtya' mostaza-tʌmbuše'ŋ, nʌjaytyambamis inʌc yʌ' sicomoro-cuy: Wisputʌ nwin, y ma tenapyacʌ ma'rojmo, y myato'ŋoyjaytyambamij.
LUK.17.7	Juca ijtu mis ŋgoyosa nʌ tyajcu'mupʌ's nas o nʌ quioquenupʌ's copʌn, y minba yoscu'yojmoc, ¿maŋbasʌ'ŋmis nʌjayu nu'cu'ctij: Tʌjcʌ, ma pocsa mesa'ojmo? 
LUK.17.8	¿Ja'nsʌ'ŋmis nʌjay wina': Satzque'te'a mbama y tzʌcja'ʌj ujcaŋbajcuy. Nʌminja'ʌj wa'yʌj ŋgu'tu y ujcu. Jʌsa'ca cu'tʌ y ucʌ mij? 
LUK.17.9	¿Ñʌjapyasʌ'ŋ yʌscotoya te' coyosa porque chʌjcu 'yaŋgui'mušej? Nguipspa'ʌs que ja'ne. 
LUK.17.10	Te'šejtijque' mijta'm, ndzʌctamu'camis mumu jutzta'mʌsmij aŋgui'mdamu, nʌmdamʌ: Ja'ndʌsyʌ' nyajnʌwʌ'ay ŋgomi porque na' ndzamuše'ŋdijmis ndzʌjcutʌs.
LUK.17.11	Nʌ'c myaŋu'c Jesús Jerusale'ŋojmo yʌ'šej tujcu: Cʌtʌjcu Samaria y Galilea-nas cucmʌ tzowindzʌquiajpamʌy. 
LUK.17.12	Tʌjcʌyu tumʌco cumgu'yojmo y minu choŋyaju majca'y pʌ'nis yatziputzi'ʌyajupʌ. Y te'ta'mbʌ ya'amyʌctij tenachʌ'yaju. 
LUK.17.13	Y wejqui'mu'c nʌmyaju: Jesús, Maestro, to'ya'ŋʌtʌj. 
LUK.17.14	Ñique'nʌyaju Jesujsis y ñʌjayaju: Maŋdamʌ, ma yajquendamʌ nwin sacerdote. Y tiya' tujcu, nʌ'c myaŋyaju'c cowajyaju te' pyutzipit. 
LUK.17.15	Pijche'ca tuma'ŋbʌ'nis ñiquenu wyin que cowajwa'a. Witu'u y weju'c myʌja'ŋwʌcotzamu Dios. 
LUK.17.16	Y mucscʌñe'cu wyinnacapit Jesujsis ñe'ŋbajcʌ'y y ñʌjayu yʌscotoya. Y yʌ'wʌ Samaria-pʌnde' inʌc. 
LUK.17.17	Aŋdzoŋu Jesús y ñʌjayu: ¿Ja'nja jequete' majca'y pʌn ŋguiowajtamu mbutzipit? ¿Y juta' ijtyaju te' macstujta'ytya'mbʌ? 
LUK.17.18	¿Jawyitu'ʌ nijutiwʌ wa'y myʌja'ŋwʌcotzamu Dios sino que yʌ' witi's? 
LUK.17.19	Y ñʌjayu Jesujsis te' pʌn: Tzu'cumʌ, y mawʌ. Mis nwʌ'aŋjamgupyitmijyʌ' ñchojcu.
LUK.17.20	Quiʌ'aŋwa'quiaju fariseo'sta'm jujche'c minba Diojsis 'yaŋgui'mʌtʌjcuy. 'Yaŋdzoŋyaju y nʌmu: Ja'n maŋu ijtu te' seña aŋgui'mdzo'tzpa'ca Dios. 
LUK.17.21	Ni ja'n maŋu ñʌmyaju: Yʌy nʌ 'yaŋgui'moyu Dios, ni ja'n maŋu ñʌmyaju: Tey nʌ 'yaŋgui'moyu Dios. Porque nʌjaytyamba'ʌsmij que nʌ 'yaŋgui'moyu Dios mista'm ŋgucmʌ.
LUK.17.22	Y ñʌjayu ñe' quiʌ'aŋmayeta'm te' Jesujsis: Maŋba ñu'cu aŋsʌŋ sunba'camis ŋguendamu yajtya' tumʌc jama jujcha' maŋba ijtupʌ minba'camʌj, ʌj te' Pʌ'nis 'Yune, y ja'nmis maŋu ŋguendamu. 
LUK.17.23	Y juca ñʌjatʌjtambamij: Yʌ'ya ijtu te' Cristo, o juca nʌmyajpa: Teymʌ ijtu, ʌsmij nʌjaytyamba: Uy maŋdame ni uy co'ŋdame. 
LUK.17.24	Porque maŋba'camʌj mingue'tu, ʌj te' Pʌ'nis 'Yune, ja'nʌj maŋu minu nu'mdij. Mumu pʌ'nisʌj maŋba quenu jujcha' quieñajpa ne'mgʌ' tzi'muŋbapʌ y sʌ'ŋjojpacpapʌ tzajpojmo desde tumniwoya hasta emʌc. 
LUK.17.25	Pero ijtupʌte' pyena wa'y jene tyoyapʌjcu winac, y wa'y jana pyʌjcʌchoŋyaju yʌ' yʌtijta'mbʌ pʌ'nis.
LUK.17.26	Nʌ inʌc chʌquiajušej pʌ'nista'm Noe'is 'yaŋsʌ'ŋoyj, te'še'ʌs maŋba mba'tyaju minba'camʌj, ʌj te' Pʌ'nis 'Yune. 
LUK.17.27	Nʌ inʌc quiu'tyaju y 'yuquiaju y nʌ inʌc quio'tʌjcajyaju y šajyaju 'yune wa'y quio'tʌjcajyaju hasta que tʌjcʌyu Noé te' arca'ojmo. Minu te' mʌja tuj y sucsca'pʌ'yaju. 
LUK.17.28	Te'šejtij tujque'tu Lojtis jyamo'oyjtya'm: Cu'tyaju, uquiaju, ju'yoyaju, ma'ajyaju, nipyaju y chʌquiajpa inʌc tyʌc. 
LUK.17.29	Pero tzu'cumu'ca Lot te' Sodoma-cumgu'yojmo, pijche'ctij quejcu jucʌtʌc-tuj azufreji'ŋbʌ tzajpojmoc, y poŋbʌ'yaju mumu. 
LUK.17.30	Te'šejte' maŋba tyujcu minba'ca'mʌs nyajqueñaju nwin, ʌs te' Pʌ'nis 'Yune's.
LUK.17.31	Iwʌ tʌjcʌcopajcʌsi ijtu te' jamo'oyj, uy yajwanaque wa'y minu ñʌpujtu tyiyʌjanatiyʌ ijtupʌ tyʌjcojmo. Y iwʌ tza'mo'mo ijtu, te'šejtijque' uy wyitu'u tyʌjcaŋʌ. 
LUK.17.32	Jamwʌtzʌctamʌ tiyʌ quiʌtʌcjayu Lojtis yomo. 
LUK.17.33	Iwʌ's chʌcme'tzpa wa'y yajcotzojcu wyin, yajtocopya. Y iwʌ's chi'oquia'pa wyin ʌjcotoya, yʌ'wʌ's pya'tpa quenguy.
LUK.17.34	Ʌsmij nʌjaytyamba que te' pitpʌ tzu'oyj metza'ŋbʌn maŋba ijtyaju ʌŋgu'yojmo. Tumʌ maŋba ñʌmaŋyaju, y te' eyapʌ tey maŋba chaquiaju. 
LUK.17.35	Metzata'mbʌ yomo maŋba tyumʌwayaju. Tumʌpʌ maŋba ñʌmaŋyaju y te' eyapʌ tey maŋba chaquiaju. 
LUK.17.36	Maŋba ijtyaju metza'ŋbʌn nʌ yojšajupʌ ca'mo'mo. Tumʌ maŋba ñʌmaŋyaju y te' eyapʌ tey maŋba chaquiaju. 
LUK.17.37	Y ñʌjayaju: ¿Juta'sʌ'ŋ maŋba quiʌtʌquiaju yʌ'šejta'mbʌ tiyʌ, Señor? Jesujsis ñʌjayaju: Ijtumʌy te' ca'uwʌ tiyʌ, teymʌ maŋba tyu'mʌyaju te' ju'qui.
LUK.18.1	Chamjayajque'tu Jesujsis tumʌ comparación que ijtupʌte' pyena wa'ytyʌ oto'ŋʌyu Dios mumu jama y uytyʌ ndzocomyocha'tamu. 
LUK.18.2	Y nʌmu: Tumʌco cumgu'yojmo ijtu inʌc tumʌ cʌme'tzopyapʌ. Te'wʌ's ja'n inʌc ña'tze Dios, ni ja'n inʌc quiʌjamʌ'ʌy pyʌndʌwʌ. 
LUK.18.3	Y itque'tu inʌc te' cumgu'yojmo tumʌ se'aŋ-yomo. Yʌ'wʌ's quiʌ'minjojcʌtʌcpa inʌc te' cʌme'tzopyapʌ y ñʌjapya inʌc: Coquipʌ'ʌj ʌs ŋgui'nisoye's quiʌ'ojmoc justiciapit. 
LUK.18.4	Y te' cʌme'tzoye's, quienu'ca que sone naca'a quiʌ'tijpa, jašunʌ chʌcja justicia. Pero jʌsa'ca nʌmu choco'yojmo: 
LUK.18.5	U'ya'mʌj molestatzʌjcu yʌ' se'aŋ-yomo's, maŋba'ʌs ndzʌcjayu justicia, uy mingue'tumaj wa'y yajayu ʌs mbaciencia. 
LUK.18.6	Nʌmu tʌ Ngomi: Matoŋdamʌ tiyʌ chamba te' ja'n jyustopʌ cʌme'tzoye's. 
LUK.18.7	¿Ja'nsʌ'ŋ chʌcjay Diojsis justicia ñe' quiopiwita'm, wyejwindzoŋyajpapʌ's ñe'cʌ tzu'ji'ŋ jamaji'ŋ? ¿Maŋbasʌ'ŋ ya'yu wa'y 'yaŋdzoŋu? 
LUK.18.8	Ʌsmij ndzamjaytyamba que ja'n maŋu ya'yu wa'y quioquipyaju. Pero minba'camʌj ʌj, te' Pʌ'nis 'Yune, ¿maŋbasʌ'ŋʌs mba'tu wʌ'aŋja'moquiuy najsacopajcʌsi?
LUK.18.9	Y chamjayajque'tu Jesujsis yʌ'šejpʌ comparación te' quiomʌ'yajpapʌ's que ñe'ta'm wyin justopʌte', te' myenoschʌquiajpapʌ's tyʌwʌ. 
LUK.18.10	Metza'ŋbʌn qui'myaju te' templo'ojmo wa'y maŋu quionucsoyaju, tumʌ fariseo y te' eyapʌ tze'copyapʌ. 
LUK.18.11	Te' fariseo tenayu'c inʌc conucsopya ñaytyumʌ. Y nʌmgʌ'yu: Dios, yʌscotoya mis ndzʌcpa porque ja'nʌj eyata'mbʌ pʌnšej. Cota'nupʌ'ʌjyʌ', ja'nʌj nu'mi, ni ja'nʌj ŋgʌtzʌjcʌ'oy, ni ja'nʌj yʌ' tze'copyapʌ pʌnšej. 
LUK.18.12	Ayunatzʌcpa'ʌj metza naca tumʌ semana'ojmoc, y ŋgoyojapya'ʌs myajca'yajcuy mumu nyojsa'ŋisñe'. 
LUK.18.13	Pero te' tze'copyapʌ ya'amyʌctij ja'n inʌc suni quiengui'mu tzajpojmo. Y cucpac pu'ŋu'c inʌc nʌmba: Dios, to'ya'ŋʌ'ʌj, porque cowatzʌquipʌ pʌ'nʌjyʌ'. 
LUK.18.14	Ʌsmij nʌjaytyamba que yʌ'wʌ justopa' wanajcu ñe' tyʌjcaŋʌ, y te' eyapʌ, ja'ne. Porque iwʌ's myʌja'ŋgomʌ'pya wyin, maŋba yajcʌma'ŋajyaju. Y iwʌ's quiʌmaŋdzʌcpa wyin, maŋba yajmʌja'ŋajyaju.
LUK.18.15	Ñʌnu'quiajpa inʌc uneta'm Jesusaŋi wa'y quiojtu quiʌ' ñe'cʌcʌsita'm. Pero quieñaju te' quiʌ'aŋmaye'sta'm y 'yotoŋjayajpa inʌc te' ñʌmiñajupʌ's te' uneta'm. 
LUK.18.16	Pero Jesujsis wyejyaju y nʌmu: Tzactamʌ te' uneta'm wa'y miñaju ʌ'aŋi. Uy yajwinductame porque yʌ'šejta'mbʌte' maŋba tyʌjcʌyaju aŋgui'mopyamʌy Dios. 
LUK.18.17	Wiyuŋše'ʌsmij ndzamjaytyamba que iwʌ's ja'n unešej chʌqui wyin wa'y tyʌjcʌyu aŋgui'mopyamʌy Dios, ja'n maŋu tyʌjcʌyu tey.
LUK.18.18	Tumʌco cowi'na's quiʌ'aŋwa'cu Jesús y ñʌjayu: Oyepʌ Maestro, ¿tiya'sʌ'ŋ oye wa'yʌs ndzʌjcu wa'yʌs mba'tu ja'n yayepʌ quenguy? 
LUK.18.19	Jesujsis ñʌjayu: ¿Tiyʌcotoya'mʌjte' nʌjapya, oyepʌ Maestro? Ja'ndiyʌ ya'iwʌ oyepʌ, juca ja'n Dios tumʌpʌ. 
LUK.18.20	Muspamis te' aŋgui'mguytya'm: Uy yajca'oy, uy cʌtzʌjcʌ'oy, uy nu'mi, uy cotestigosay sutzi, wʌcocottamʌ mis ndataj y mis nanaj. 
LUK.18.21	Ñe'cʌ nʌmu: Mumu yʌ'šejta'mbʌ tiyʌ ŋgojamu'ʌs desde ʌs une'ajcu'yojmo. 
LUK.18.22	Y myatoŋu'ca Jesujsis yʌ'šej, ñʌjayu: Faltamaj tumʌpʌ tiyʌ. Ma ma'ʌpyʌ'ʌ ndiyʌta'm mis ijtu, y tzi'ya te' tumin te' yacsnuwijtyajpapʌ. Te'šej maŋbamij itʌpa'tu tzajpojmo. Y minʌ co'ŋa'ʌj. 
LUK.18.23	Ñe'cʌ's myatoŋu yʌ'šej y jene triste'aju, porque jene itʌpa'tupʌte' inʌc. 
LUK.18.24	Quienu Jesujsis jutz tuyuquiʌñe'cu y nʌmu: Penapit maŋba tyʌjcʌyaju te' itʌpa'tyajupʌ te' aŋgui'mbamʌy Dios. 
LUK.18.25	Porque más mawʌcʌtʌcpa te' camello acuša-wo'ojmo que ja'n wa'y tyʌjcʌyaju itʌpa'tyajupʌ aŋgui'mbamʌy Dios. 
LUK.18.26	Y te' nʌ inʌc myatoŋyajupʌ's nʌmyaju: ¿Iwa'sʌ'ŋ jeque muspa quiotzojcu? 
LUK.18.27	Jesujsis ñʌjayaju: Tiyʌta'm ja'n musi chʌjcu pʌ'nis, Diojsis muspa chʌjcu.
LUK.18.28	Pijche'ca Pedro nʌmu: Tʌs, ndzacwa'ndʌs mumu jujche'ŋdʌs nyojsaŋ y nʌtʌsmij ŋgo'ŋu. 
LUK.18.29	Jesujsis ñʌjayaju: Wiyuŋše'ʌsmij ndzamjaytyamba que iwʌ's chacpa tyʌc, tyatajta'm, 'yatzi, pyotzo, yomo o 'yune wa'y yosjayu Dios, 
LUK.18.30	te'wʌ's maŋba pyʌjcʌchoŋu más wʌwʌ yʌy najsacopajcʌsi y te' minbapʌ tiempo'ojmo maŋba pyʌjcʌchoŋu te' ja'n yayepʌ quenguy.
LUK.18.31	Ñʌca'ŋwe'ñaju emʌ Jesujsis te' macwʌstʌjca'ytya'mbʌ pʌn y ñʌjayaju: Yʌtij nʌtʌ ŋgui'mdamu Jerusale'ŋojmo. Y maŋba tyujcu jya'yʌyajušej tza'maŋwa'oye'sta'm tiyʌta'mʌj maŋba cʌtʌcjayu, ʌj, te' Pʌ'nis 'Yune. 
LUK.18.32	Maŋba'ʌj tzi'oquia'yaju te' genti'lista'm quiʌ'ojmo. Y maŋba'ʌj qui'tzcu'yajyaju, winʌcwejwejwʌyaju y nitzu'ʌyaju. 
LUK.18.33	Y nacstochʌquiaju'camʌj, maŋba'ʌj yajca'yaju. Pero tuca'y jamacʌsi maŋba'ʌj nwinsa'u. 
LUK.18.34	Pero ñe'cʌ'sta'm yajutz inʌc ja'n ñʌctʌ'yay yʌ'šejta'mbʌ tiyʌ y jašʌ'ŋgʌputʌ'cmajte' yʌ'šejpʌ tzame. Ja'n inʌc ñʌctʌ'yay tiyʌte' inʌc nʌ ñʌtzamyaju.
LUK.18.35	Nʌ'c tyo'mʌyu'c Jesujsis Jerico-cumguy, yʌ'šej tujcu: Tey inʌc pocsu tumʌ to'tipʌ pʌn tu'ŋaŋi, nʌ wya'cupʌ's limosna. 
LUK.18.36	Te'wʌ's myatoŋu que nʌ quiʌtʌquiaju pʌnda'm y quiʌ'aŋwa'cu iwʌta'mde'. 
LUK.18.37	Y ñʌjayaju que nʌte' quiʌtʌjcu Jesús te' Nazarejtojmowʌ. 
LUK.18.38	Pijche'ca weju'c nʌmu: Jesús, Davijtis 'Yune, to'ya'ŋʌ'ʌj. 
LUK.18.39	Te' wi'najyajupʌ's 'yotoŋjayaju uy wyeju. Pero más inʌc wejqui'mba y nʌmu: Davijtis 'Yune, to'ya'ŋʌ'ʌj. 
LUK.18.40	Pijche'ca tenachʌ'yu Jesús y nʌmu wa'y ñʌminjayaju ñe'ca'ŋi. Nu'cu'ctij, quiʌ'aŋwa'cu Jesujsis, 
LUK.18.41	y nʌmu: ¿Tiya' sunba wa'yʌs ndzʌjcu mijcotoya? Ñe'cʌ nʌmu: Señor, yajsʌ'ŋja ʌs nwitʌm. 
LUK.18.42	Jesujsis ñʌjayu: Yajsʌ'ŋʌ. Mis nwʌ'aŋjamgupyit ñchojcumij. 
LUK.18.43	Pijche'ctij yajsʌ'ŋjayu te' wyitʌm. Quio'ŋgʌ'yu Jesús y myʌja'ŋwʌcotzamba inʌc Dios. Y wyʌcotzamyaju Dios mumu pʌ'nis quieñaju'ca te'šej.
LUK.19.1	Tʌjcʌyu Jesús Jerico-cumgu'yojmo y nʌ inʌc quiʌtʌcjojcʌtʌjcu. 
LUK.19.2	Tey inʌc ijtu tumʌ pʌn, ñʌjayajpapʌ Zaqueo. Te'wʌ tze'coyajpapʌ'ste' inʌc quiowi'na, y itʌpa'tuwʌ pʌnde' inʌc. 
LUK.19.3	Sunba inʌc quienu Jesús iwʌte'. Pero ja'n inʌc musi quienu porque jene wʌwʌ inʌc te' pʌnda'm y tanipʌte' inʌc. 
LUK.19.4	Y poquiʌtʌjcu wa'y wyi'naju. Maŋu qui'mu sicomoro-cuquiʌsi wa'y 'yocnʌque'nʌyu Jesús, porque maŋba inʌc quiʌtʌjcu tey te' cu'yaŋi. 
LUK.19.5	Nu'cu Jesús te' cu'yaŋi. Quengui'mu y ñʌjayu: Zaqueo, jʌnʌc wanacʌ, išo'oyj pyʌcpa wa'yʌj maŋu sapʌjcu mis ndʌjcaŋʌ. 
LUK.19.6	Pijche'ca jʌnʌjtij wanajcu, y oma'oma pyʌjcʌchoŋu Jesús. 
LUK.19.7	Y quieñaju'ca yʌ'šej mumu te' pʌ'nista'm, tuptupnaquiʌ'yaju y nʌmgʌ'yaju wa'yun jeque maŋu šapʌjcu cowatzʌquipʌ pʌ'nis tyʌjcaŋʌ. 
LUK.19.8	Pijche'ca Zaqueo's tenayu'c ñʌjayu tʌ Ngomi: Señor, jujche'ŋ ijtu ʌs ndiyʌjanatiyʌ, cucwene ndzi'yajpa'ʌs pobreta'm. Juca aŋgoma'cʌwya'mʌs iwʌjutiwʌ tiyʌ'iwʌcʌsi, nyajwitu'pa'ʌs macšcu'y ñaca te'še'ŋ. 
LUK.19.9	Jesujsis ñʌjayu: Išo'oyj cotzoquiaju yʌ' tʌjcoyjtya'mbʌ. Yʌ' pʌn Abraha'ŋisyʌ' wyinboya. 
LUK.19.10	Porque ʌs, te' Pʌ'nis 'Yune's, minu'ʌs me'tzu wa'yʌs nyajcotzojcu te' tocoyajupʌ.
LUK.19.11	Y myatoŋyaju yʌ'šejta'mbʌ tiyʌ te' pʌ'nista'm. Como tomya' inʌc Jerusalén, Jesujsis chamgʌ'yjayaju tumʌ comparación porque quipšajpa inʌc que jʌ'nʌ'a maŋba inʌc quieju que nʌ 'yaŋgui'moyu Dios. 
LUK.19.12	Ñʌjayajque'tu yʌ'šej: Tumʌ mʌja'ŋ aŋgui'moye tzu'cumu y maŋu ya'ay eyaco najsojmo wa'y re'yaju. Y maŋba inʌc wyitu'que'tutij. 
LUK.19.13	Wyejyaju majca'y quioyosa y chi'yaju majca'y tumin y ñʌjayaju: Nʌyostamʌ yʌ' tumin hasta que witu'pa'ʌj. 
LUK.19.14	Pero te' aŋgui'moye's quiumgutyʌwʌ's qui'nišajpa inʌc. Te'cotoya yajmaŋyaju cʌ'wejta'm ñe' 'yucaŋgʌ'y wa'y maŋu yʌ'šej ñʌjayaju te' ya'apyʌ najsojmota'mbʌ: Ja'ndʌs suni wa'ytyʌ minu aŋgui'mu yʌ'wʌ's. 
LUK.19.15	Y tʌjcʌyu'ca re'yajcu'yojmo, pijche'c witu'u te' mʌja'ŋ aŋgui'moye ñe' ñajsojmo. Yʌ'šej tujcu: Minu wyejtu'mʌyu te' quioyosata'm, te' pyʌjcʌchoŋyajupʌ's tumin, wa'y myujsu jujche'ŋ yajpucsu tumduma'ŋbʌ'nis. 
LUK.19.16	Y te' winbʌ minupʌ's ñʌjayu: Señor, majca'yʌs nyajpucsa'ŋʌyjayu mis ndumin. 
LUK.19.17	Y te' re'yis ñʌjayu: Oye'aŋgʌtʌqui, jene oyepʌ ŋguioyosamij. Nijambaše'ʌsmij uša'ŋbʌ tiyʌcʌsi, maŋbamij 'yaŋgui'moyu majca'pyʌ cumguquiʌsi. 
LUK.19.18	Mingue'tu eyapʌ y nʌmu: Señor, mosa'yʌs nyajpucsa'ŋʌyjayu mis ndumin. 
LUK.19.19	Te'šejtij ñʌjaquie'tu te' rey: Y mij te'šejtijque' aŋgui'mʌ mosa'pyʌ cumguquiʌsi. 
LUK.19.20	Mingue'tu eyapʌ y nʌmu: Señor, yʌy ijtu mis ndumin. Yʌ'wʌ ŋgoquenjayu'ʌs payo'mo. 
LUK.19.21	Na'tzu'ʌsmij porque paquitzocopyʌ mbyʌnmij. Nwa'ca'ŋʌpyamis jañchi'oquiu'yapʌ tiyʌmis, y nyajcosechatzʌcʌtʌjpamis ne'cʌ mis jañipʌpʌ tiyʌ. 
LUK.19.22	Pijche'ca te' re'yis ñʌjayu: Yatzitzocopyʌ ŋguioyosamij. Misne' ndzamecʌsi'ʌsmij nyajcunba. Muspamis que ʌj paquitzocopyʌ pʌ'nʌjyʌ' y nwa'ca'ŋʌpya'ʌs jañchi'oquiu'yapʌ tiyʌ'ʌs, y que nyajcosechatzʌcpa'ʌs ne'cʌ's jañipʌpʌ tiyʌ'ʌs. 
LUK.19.23	¿Y tiyajca' jaŋguiotja ʌs ndumin te' quioyojyajpamʌy tumin-une, y witu'u'camʌj wa'yʌs inʌc mbʌjcʌchoŋu ndumin 'yuneji'ŋba'a? 
LUK.19.24	Ñʌjayaju te' tey ijtyajupʌ: Yajʌcʌ'jaytyamʌ te' tumin, y tzi'tamʌ te' ñʌ'ijtupʌ's majca'y. 
LUK.19.25	Y 'yaŋdzoŋyaju: Señor, pero ʌ'wʌ's ñʌ'ijtu majca'y. 
LUK.19.26	Nʌmgue'tu te' rey: Ʌsmij nʌjaytyamba, iwʌ'sñe' ijtu, maŋba chi'a'ŋʌyaju, pero iwʌ'sñe' uša'ŋ te'ša'ŋ ijtu, te' ijtuše'ŋbʌ maŋba yajʌcʌ'jayaju. 
LUK.19.27	Pero nʌmindamʌ yʌy te' qui'nišajpapʌ'sʌj, te' ja'n inʌc šuñapyʌ's wa'yʌj aŋgui'moyu ñe'cʌcʌsita'm. Y yajcopajcotʌcšatʌ' ʌs nwi'naŋdʌjqui.
LUK.19.28	Chamu'ca Jesujsis yʌ'šej, wi'naju wa'y myaŋu Jerusale'ŋojmo. 
LUK.19.29	Y tomya' inʌc nʌ ñu'quiaju Betfagé y Betania-cumgu'yoyj. Te' cumgu'yista'm tome inʌc quieñajpa Olivo-tʌc pu'mna. Te'ya quiʌ'weju metza quiʌ'aŋmaye Jesujsis, 
LUK.19.30	y ñʌjayaju: Maŋdamʌ ʌ' ʌy tome ijtupʌ cumgu'yojmo. Te'yamij ñu'ctamu'c, maŋbamis mba'ttamu si'nupʌ burro-une. Te'wʌ ya'iwʌ'smajte' japyocstʌ'ʌpʌ. Pu'pʌ'tamʌ y nʌmindamʌ yʌy. 
LUK.19.31	Juca iwʌ'smij ŋguiʌ'aŋwa'ctamba, ¿tiyajca'nde' nʌ mbu'pʌ'tamu te' burro? aŋdzoŋdamʌ yʌ'šej: Maŋbapʌte' yajyojsu tʌ Ngomi's. 
LUK.19.32	Maŋyaju te' quiʌ'wejyatʌjupʌ, y tʌ Ngomi's chamjayušej, te'šej pya'tyaju. 
LUK.19.33	Y nʌ'c pyu'pʌ'yaju te' burro-une, ñʌjayaju te' quiomi'sta'm: ¿Tiyajca'nde' nʌ mbu'pʌ'tamu te' burro-une? 
LUK.19.34	Ñe'cʌ'sta'm ñʌjayaju: Maŋbapʌte' yajyojsu tʌ Ngomi's. 
LUK.19.35	Y ñʌmiñaju te' burro-une Jesusaŋi. Y tyo'cʌyjayaju te' ñiyam te' burro-unecʌsi y quiuŋgui'myaju Jesús. 
LUK.19.36	Y burrucʌsi'a nʌ myaŋu'c ñe'cʌ, tyo'cjayajpa inʌc pʌ'nista'm te' ñiyamda'm tu'ŋojmo. 
LUK.19.37	Tyo'mʌyaju te' ijtumʌy te' Olivo-tʌc pu'mna's wyanacʌ. Y te' wʌwʌta'mbʌ cʌ'aŋmaye'sta'm ñʌ'omyajpa inʌc y weju'c wyʌcotzamgʌ'yaju Dios porque quieñaju wʌwʌ maya'aŋda'mbʌ tiyʌ chʌjcupʌ. 
LUK.19.38	Nʌmyaju: Wʌcotzamda'mitʌy te' Rey yʌy nʌ minupʌ Diojsis ñʌquiʌsi. Sʌ'mnanʌmu tzajpojmo. Yajwʌcotzamya yʌ'wʌ hasta tzajpojmo ijtyajupʌ's.
LUK.19.39	Nʌ inʌc miñaju metza tuca'y fariseota'm te' wʌwʌta'mbʌ pʌ'nojmo. Te'ta'mbʌ's ñʌjayaju Jesús: Maestro, otoŋwinduquia misyʌ' ŋgʌ'aŋmaye. 
LUK.19.40	Y 'yaŋdzoŋyaju Jesujsis y nʌmu: Ʌsmij nʌjaytyamba juca numumñayajpa yʌ'ta'mbʌ, maŋba wyejqui'myaju te' tza'ta'm.
LUK.19.41	Nu'cu'ca tome, quienu'ctij te' cumguy, quiojʌyu Jesujsis. 
LUK.19.42	Nʌmu: Jerusalen-itita'm, juca inʌc mis nʌctʌ'ytyamba išo'pyʌ jamo'oyj tiyʌte' te' sʌ'mnaquiuy, pero yʌtij cʌwʌ'nupʌte' y ja'ndiyʌ mista'm ndzoco'yojmo. 
LUK.19.43	Porque maŋba miñaju jama y te' ŋgui'nišajpapʌ'smij maŋba chʌquiaju fortín wa'y wye'cʌwitujayaju mis ŋgumguy. Y maŋbamij mbyacwinductamu yʌmʌc teymʌc. 
LUK.19.44	Y maŋba jyu'mbʌ'jayaju mis ŋgumguy. Y maŋbamij nyajca'ʌtʌjtamu. Ja'n maŋu chaquiaju tza' ni te' cha'tʌwʌcʌsi mis ŋgumgu'yojmo, porque jamyusdamʌmis tiyʌ jamamij maŋba inʌc ŋguiʌ'mindamu Diojsis.
LUK.19.45	Tʌjcʌyu Jesús te' templo'ojmo y myacputpʌ'u jujche'ŋ ma'ajpawʌ y ju'yopyapʌ te' templo'ojmo. 
LUK.19.46	Y ñʌjayaju: Yʌ'šej ja'yʌyu: Ʌs ndʌc, Dios-oto'ŋʌquiuy tyʌcte'. Pero mista'm nu'mbawʌ's cha'tʌcše'a mis ndzʌcjaytyamu.
LUK.19.47	Tumdumʌ jama inʌc aŋma'yopya Jesús te' templo'ojmo. Pero te' sacerdote-cowi'na'sta'm, y aŋgui'mguy-tyayuta'm y te' cumguy-quiowi'na'sta'm chʌcme'chajpa inʌc wa'y yajca'yaju. 
LUK.19.48	Y ja'n inʌc musi chʌcjayaju yajtiyʌ porque tyumʌtzocoy inʌc nʌ quiʌmato'ŋʌyaju mumu cumgupyʌ'nis.
LUK.20.1	Tumnaca yʌ'šej tujque'tu: Nʌ inʌc 'yaŋmayaju Jesujsis te' pʌnda'm te' templo'ojmo y nʌ inʌc chamgopuŋu te' evangelio. Pijche'ca nu'quiaju sacerdote-cowi'nata'm y te' aŋgui'mguy-tyayuta'm te' tzamupʌndʌcwayji'ŋ. 
LUK.20.2	Ñʌjayaju Jesús: Tzamjatʌj ¿jutzpʌ aŋgui'mʌtʌjcupyi'tayʌ' ndzʌcpa yʌ'šejta'mbʌ tiyʌ? ¿Y iwʌ'sa jequeyʌ' ñchi'u yʌ'šejpʌ aŋgui'mʌtʌjcuy? 
LUK.20.3	Pijche'ca aŋdzoŋu Jesús y ñʌjayaju: Ʌs maŋba'ʌsmij ŋgʌ'aŋwa'ctaŋgue'tu mijta'm. Tzamjaytyamʌ'ʌj: 
LUK.20.4	¿Iwʌ'sa chi'u Juan aŋgui'mʌtʌjcuy wa'y yajnʌ'yʌ'oyu? ¿Diojsisʌ'ŋde' chi'u o pʌ'nista'm? 
LUK.20.5	Pero quipsoyaju y nʌmyaju ñe'co'mo: Juca nʌmbatʌj, Diojsiste' chi'u aŋgui'mʌtʌjcuy, maŋbatʌj nʌjayu: ¿Y tiyajca'nde' janwyʌ'aŋjamdamʌ? 
LUK.20.6	Y juca nʌmbatʌj: Pʌ'nista'mde' chi'u, maŋbatʌj tʌŋga'yaju tza'pit mumu cumgupyʌ'nis. Porque tumʌtzocoy inʌc wyʌ'aŋjamyajpa que te' Juan tza'maŋwa'oyete' inʌc. 
LUK.20.7	'Yaŋdzoŋyaju que ja'n inʌc myujšay jutʌpʌte'. 
LUK.20.8	Pijche'ca ñʌjayaju Jesujsis: Ni ʌs, ja'nʌsmij ndzamjaytyame jutzpʌ aŋgui'mʌtʌjcupyi'tʌs ndzʌcpa yʌ'šejta'mbʌ tiyʌ.
LUK.20.9	Y Jesujsis chamnʌcʌtzo'tzjayaju te' cumgupyʌn yʌ'šejpʌ comparación: Chʌjcu tumʌ nas-comi's te' uva-nipi y chi'oquia'u yojšajpapʌcʌsi wa'y quiowe'nduquiaju. Pijche'ca maŋu ya'ay y teymʌ ya'yu. 
LUK.20.10	Y nu'cu'cande' te' uva-aŋsʌŋ, quiʌ'weju tumʌ quioyosa ijtyajumʌy te' cowe'nducʌta'm wa'y minu pyʌjcʌchoŋu te' uva-nipi's tyʌm quiowindzʌmbaše'ŋ. Pero te' cowe'nducʌ'sta'm ñacšaju te coyosa y wyindumʌ yajtzu'cumyaju. 
LUK.20.11	Y te' uva-comi's quiʌ'wejwʌtzʌjque'tu eyapʌ quioyosa. Pero te'šejtij chʌquiajque'tu yʌ'ta'mbʌ's. Ñacšaju y chʌctza'ajyaju y wyindumʌ yajtzu'cumyajque'tu. 
LUK.20.12	Quiʌ'wejwʌtzʌjque'tu tuca'yojmopʌ quioyosa Pero te'šejtijque' ñacšaju te'wʌ, y ñʌpujtyaju. 
LUK.20.13	Pijche'cande' te' uva-comi nʌmu: ¿Tiya'mʌs ndzʌcpa yʌtij? Maŋba'ʌs ŋgʌ'weju une sunbapʌ'ʌs Quieñajpa'ca yʌ'wʌ, muspajatʌ' jutz maŋba quiʌna'tzʌyaju. 
LUK.20.14	Pero quieñaju'ctij te' cowe'nducʌ'sta'm, quipsoyaju ñe'co'mo, y nʌmyaju: Yʌ'wʌ'syʌ' maŋba ñʌtzʌ'yupʌ. Ma'ndʌ nyajca'tamu wa'ytyʌ tʌ nʌtzʌ'yjaytyamu te' yojsaŋ. 
LUK.20.15	Myacpujtyaju te' uva-nipi'ojmoc y yajca'yaju ¿Tiya'sʌ'ŋ maŋba chʌcjayatʌju te' uva-comi's? 
LUK.20.16	Maŋba minu, y maŋba yajca'pʌ'yatʌju yʌ' cowe'nducʌta'm. Y maŋba chi'oquia'u te' ñe' uva-nipi eyata'mbʌ cowe'nducʌcʌsi. Myatoŋyaju'ca pʌ'nista'm te'šej, nʌmyaju: Diojsistʌ yajcotzowa.
LUK.20.17	Pero Jesujsis ñique'nʌyaju y nʌmu: ¿Tiya' jeque sunba chamu te' yʌ'šej ja'yʌyumʌy?
LUK.20.17	Te' tza' jašuñapʌ tʌctzʌquiajpapʌ's,
LUK.20.17	Yʌ'wʌ minu yojsu aŋguinʌ tzo'tzcuquiotoya.
LUK.20.18	Iwʌ cunba te' tza'cʌsi, te' tza'is maŋba wyenu, pero iwʌ te' tza'is ñicu'nʌpya, maŋba ñamatu'pu'u.
LUK.20.19	Pijche'ctij chʌcme'chaju wa'y ñuquiaju Jesús te' sacerdote-cowi'na'sta'm y te' aŋgui'mguy-tyayu'sta'm porque ñʌctʌ'yaju que ñe'cʌta'mde' nʌ chamyatʌju chamu'c te' comparación. Pero ña'chaju te' wʌwʌta'mbʌ pʌn. 
LUK.20.20	Quiengʌwijtyajpa inʌc y quiʌ'wejyaju cʌ'isʌ'oye jyustocotzʌquiajupʌ's wyin wa'y yajcuñaju chamdzamnaquiuquiʌsi te' Jesús. Te'šej chʌquiaju wa'y chi'oquiu'yajyaju gobernado'ris quiʌ'ojmo. 
LUK.20.21	Te'ta'mbʌ's quiʌ'aŋwa'quiaju: Maestro, muspatʌs que ndzambamis y aŋmapyamis wiyuŋbʌ tiyʌ. Ja'nmis menoschʌqui ni'iwʌ pʌn, sino que wiyuŋšej nyajqueñajpamis te' tuŋ te' Diojsisñe'. 
LUK.20.22	¿Yajwinducpasʌ'ŋdʌ aŋgui'mgu'yis wa'ytyʌ ŋgocoyo'oyu Cesarcʌsi, o ja'ne? 
LUK.20.23	Pero como Jesujsis ñʌctʌ'yjayaju te' ñe'ta'm myaña'cuy, ñʌjayaju: ¿Tiyʌcotoya'mʌjte' sunba oc'istamu? 
LUK.20.24	Yajquendamʌ'ʌj te' tumin. ¿Iwʌ'sja yʌ' wyinnaca-chʌqui, y yʌ' ja'yʌyupʌ tiyʌ cʌsmʌc? 'Yaŋdzoŋyaju y nʌmyaju: Te' rey Cesa'riste'ñe'. 
LUK.20.25	Pijche'ca ñʌjayaju Jesujsis: Tzi'tamʌ jeque te' César ñe'cʌ's quiowindzʌmbaše'ŋ, y tzi'taŋgue'ta Dios ñe'cʌ's quiowindzʌmbaše'ŋ. 
LUK.20.26	Y jamusʌ yajcuña Jesús yʌ' cʌ'isoye'sta'm te' chamupʌ tiyʌpit te' pʌ'nista'm wyi'naŋdʌjqui. Ñʌmaya'yaju te' aŋdzoŋušej y numumgʌñe'quiaju.
LUK.20.27	Pijche'ca quiʌnu'cʌyaju Jesús metza tuca'y saduceo'sta'm. Yʌ'ta'mbʌte' nʌmyajpa que ja'n maŋu wyinsa'ʌnʌmu. Minu quiʌ'aŋwa'quiaju, y nʌmyaju: 
LUK.20.28	Maestro, Moisejsis jayʌtzacjayutʌj que juca iwʌjutiwʌ's 'yatzi ca'pa y chacpa te' yomo, y ja'itʌ 'yune, yajnʌco'tʌjcaja te' pyotzo's te' yomo wa'y ijtyaju 'yune, te'šej wa'y yajwingʌyojayu 'yatzi's ñʌy. 
LUK.20.29	Ijtu inʌc jeque cu'ya'ytya'mbʌ atzi. Co'tʌjcaju te' winbʌ, y ca'u, pero ja'itʌ 'yune. 
LUK.20.30	Y te' myetzo'mopʌ's ñʌco'tʌjcajayu te' yomo, y ca'que'tu te' pʌn y ja'itque'tatij 'yune. 
LUK.20.31	Y te' tyuca'yojmopʌ's ñʌco'tʌjcajayu te' yomo. Te'šej jeque te' quiu'ya'pyʌni ñʌco'tʌjcajayaju. Y mumu ja'ijtya 'yune, y ca'yaju. 
LUK.20.32	Y último ca'que'tu te' yomo. 
LUK.20.33	Como quiu'ya'pyʌni tiju ñʌ'itne'ŋbʌ'yaju, ¿jutiwʌ'sasʌ'ŋde' yomo winsa'yajpa'ca ca'yajupʌ? 
LUK.20.34	Pijche'ca aŋdzoŋu Jesús y ñʌjayaju: Yʌtijta'mbʌ pʌn co'tʌjcajyajpa y šajyajpa 'yune wa'y quio'tʌjcajyaju. 
LUK.20.35	Pero jujche'ŋ Diojsis myayajupʌ wa'y wyinsa'yaju ca'yajupʌ'ojmoc pijche'cpʌ itcuquiotoya, ja'na maŋu quio'tʌjcajyaju ni ja'na maŋu šajyaju 'yune. 
LUK.20.36	Ja'na musi quia'yaju porque tu'mbacta'mba'nde' angelesji'ŋda'm. Y yʌ'šejta'mbʌ Diojsisande 'yuneta'm pitpʌ winsa'cu'yoyj. 
LUK.20.37	Juca ndzambatʌ que wiyuŋšej maŋba wyinsa'yaju te' ca'yajupʌ, te'šej yajnʌctʌ'yopya Moisés jya'yʌyjayu'c totocʌsi tiyʌte' yajmujsu te' nembapʌ apit-su'tʌpit. Nʌmu que tʌ Ngomi, Abraha'ŋiste' Dios, Isaajquiste' Dios y Jacojpiste' Dios. 
LUK.20.38	Porque juca ñe'cʌ te' ñe'ta'm Dios, queñajpamaj ñempe ca'yaju ñe'ta'm cuerpo.
LUK.20.39	Y 'yaŋdzoŋyaju metza tuca'y aŋgui'mguy-tyayu'sta'm, y nʌmyaju: Maestro, wyiyuŋdzambamij. 
LUK.20.40	Desde pijche'c ja'ijtya pyaquitzoco'yajcuy wa'y quiʌ'aŋwa'quiajque'tumaj tiyʌ'iwʌ.
LUK.20.41	Pijche'ca Jesujsis ñʌjayaju: ¿Tiyʌcotoyasʌ'ŋ nʌmyajpa que te' Cristo Davijtiste' 'yune? 
LUK.20.42	Y te' Davijtis jyayu te' Salmo-libro'ojmo nʌmbamʌy:
LUK.20.42	'Yoto'ŋʌyjayu ʌs Ngomi te' Tata Diojsis y ñʌjayu:
LUK.20.42	Pocsa yʌy ʌs ndzʌ'na'ŋoyj mʌja'ŋajcu'yojmo,
LUK.20.43	Nyajmaŋgopajcʌyajpa'cše'ŋo'yʌsmij te' ŋgui'nišajpapʌ'smij.
LUK.20.44	Juca David jequete' te' tataj, ¿tiyajca' ñʌjayu te' Cristo, ʌs Ngomi, juca 'yunete'?
LUK.20.45	Y nʌ quiʌmato'ŋʌyaju'c mumu pʌ'nis, Jesujsis ñʌjayaju ñe' quiʌ'aŋmaye: 
LUK.20.46	Coquendamʌ cuenta te' aŋgui'mguy-tyayuta'm. Yʌ'ta'mbʌ's yamyajpa pʌytya'mbʌ pyama wa'y quieñatʌju. Quiʌñʌñajpa wa'y myʌja'ŋdyujchi'yatʌju te' plaza'ojmo. Y quiʌñʌñajpa te' wi'naŋ-bocscuytya'm judio'sta'm wyindʌjcojmopʌ y te' wi'naŋ-bocscuytya'm sʌŋ-gu'tcu'yojmo. 
LUK.20.47	Yʌ'ta'mbʌ's ñicu'tpʌ'yajpa se'aŋ-yomota'm, y chʌquiajpa pʌytya'mbʌ conucsoquiuy wa'y cha'maŋjamyaju. Te'cotoya más wʌwʌ maŋba quio'aŋgʌyaju.
LUK.21.1	Quienu Jesujsis jutz inʌc nʌ quiojtyaju rico'sta'm tumin te' tumin-gaša'ojmo. 
LUK.21.2	Y quiengue'tu tumʌ yacsnuwitpapʌ se'aŋ-yomo nʌ quiojtupʌ's tey metza nama tumin. 
LUK.21.3	Y nʌmu Jesús: Wiyuŋše'ʌsmij ndzamjaytyamba que yʌ' quiojtuše'ŋ yʌ' yacsnuwitpapʌ se'aŋ-yomo's yajtzocopyacpa Dios más que ja'n quiojtyajuše'ŋ mumuta'mbʌ's. 
LUK.21.4	Porque mumu yʌ'ta'mbʌ's quiojtyajupʌ, tyumingʌchʌ'yʌtijte', pero yʌ' yomo's quiotpʌ'u ijtuše'ŋbʌ tyumin maŋbapʌpit inʌc quiu'tu.
LUK.21.5	Y eyata'mbʌ's nʌ inʌc chamyaju te' templo, jutz sa'sa nimejcʌyu tza'pit y tzi'oquiupyit. Y Jesujsis ñʌjayaju: 
LUK.21.6	Yʌ' nʌmis ŋguendamupʌ tiyʌ maŋba jyu'mbʌ'yaju ʌ'ta'mbʌ jamo'oyj. Ja'na maŋu chʌ'yu necsco'mupʌ tza' te' cha'tʌwʌcʌsi.
LUK.21.7	Y quiʌ'aŋwa'quiaju: Maestro, ¿jujche'casʌ'ŋde' maŋba tyujcu? ¿Tiyʌ'sasʌ'ŋ jeque maŋba quiotzamu maŋba'ca cho'tzu wa'y tyujcu yʌ'šejta'mbʌ tiyʌ? 
LUK.21.8	Pijche'ca nʌmu Jesús: Coquendamʌ cuenta umij ya'iwʌ's 'yaŋgoma'cʌytyamu. Porque maŋba miñaju wʌwʌ pʌn ʌs nʌquiʌsi sujchajpapʌ y nʌmyajpapʌ: Ʌjte' te' Cristo. Y maŋba ñʌmyajque'tu: Nʌ tyo'mʌyu te' aŋsʌŋ. Te'cotoya'ʌsmij nʌjaytyamba, uy co'ŋdame. 
LUK.21.9	Pero maŋbamis mustamu que nʌ quipʌnʌmu, y nʌ ñʌcʌpo'yaju quipcuy. Pero uy na'tztame, porque pyʌcpa wa'y winac tyujcu te'šejta'mbʌ tiyʌ, pero ja'nmajte' maŋu yaju najsacopac. 
LUK.21.10	Pijche'ca ñʌjayaju Jesujsis: Maŋba ñʌquijpu nacio'ŋis te' eyapʌ ñacion-dʌwʌ, y gobierno's te' eyapʌ gobierno-tʌwʌ. 
LUK.21.11	Maŋba ijtyaju maya'aŋda'mbʌ mi'cscʌ', y yʌmʌc teymʌc maŋba ijtu yu' y yatzi-ca'cuytya'm. Y maŋba quieju na'chaŋda'mbʌ tiyʌ y maya'aŋda'mbʌ señalta'm tzajpojmo.
LUK.21.12	Pero maŋba'cmaj tyujcu mumu yʌ'šejta'mbʌ tiyʌ, maŋbamij ñucʌtʌjtamu y nyacsnutzʌcʌtʌjtamu. Y maŋbamij ñchi'oquia'ʌtʌjtamu windʌjcojmota'm y preso'mota'm. Y maŋbamij ñʌmawʌtʌjtamu re'yis y gobierno's wyi'naŋdʌjquita'm porque ŋgo'ŋdambamisʌj. 
LUK.21.13	Pijche'c pyʌcpa wa'misʌj jana na'chcuy ŋgotestigusajtamu. 
LUK.21.14	Paquitzoco'yajtamʌ y uy quipstame winatij jutzmij maŋba 'yaŋdzoŋdamu. 
LUK.21.15	Porque ʌsmij maŋba ndzi'tamu mujsoquiuy jutzmij wa'y 'yaŋdzoŋdamu ja'n musi'cše'ŋoyj 'yaŋdzoŋyaju ñe'cʌ, ni ja'n musi'cše'ŋoyj quioquipyaju wyin mumu jujche'ŋ ñiwa'cʌtʌjtambapʌ'smij. 
LUK.21.16	Pero maŋbamij ñchi'oquia'ʌtʌjtamu hasta mista'm ndata's, y mis atzi's y ndzʌñdyʌwʌ'sta'm y mis amigo'sta'm. Y mi'ojmota'm ijtu maŋba yajca'yatʌjupʌ. 
LUK.21.17	Mumupʌ'smij maŋba ŋgui'nisʌtʌjtamu porque ŋgo'ŋdambamisʌj. 
LUK.21.18	Pero ni tumʌc mista'm ŋgopajcojmopʌ nway ja'n maŋu tyocoyu. 
LUK.21.19	Juca mbʌ'mgopajcʌytyambamis mumutiyʌ, maŋbamis nyajcotzoctamu nwin.
LUK.21.20	Nguendamba'camis que ñe'ŋgʌwitu'wa'a soldado'sta'm te' Jerusalén, pijche'c mustamʌ que nu'cwa'nde' aŋsʌŋ wa'y yajyaju. 
LUK.21.21	Pijche'ca te' Judea-najsojmo ijtyajupʌ yajpoya wa'y myaŋyaju tza'mo'mo. Yajtzu'cumya te' tey Jerusale'ŋojmo ijtyajupʌ, y uy tyʌjcʌyaju te' cumgu'yojmo te' tza'moc-iti. 
LUK.21.22	Porque ta'nu'cande' jama wa'y quio'aŋgʌyu, wa'y tyujcu mumu te' ja'yʌyušej. 
LUK.21.23	Pero te'ta'mbʌ jamo'oyj jene maŋba tyoyapʌquiaju checji'ŋda'mbʌ yomo, y te' ijtyajupʌ's tzu'chajpapʌ 'yune. Porque maŋba ijtu maya'aŋbʌ toyapʌjcuy najsacopajcʌsi chʌjqui'šca'yaju'ŋmʌjcʌ Dios Jerusaleŋ-bʌ'nis. 
LUK.21.24	Y maŋba yajca'yatʌju espadapit y maŋba ñʌmaŋyatʌju jujcha' preso mumu nacio'ŋojmo. Maŋba myaŋdochʌquiaju Jerusalén te' genti'lista'm hasta que ta'nba te' aŋsʌŋ genti'lista'mñe'.
LUK.21.25	Pijche'c maŋba quieju señal jamacʌsi, poyajcʌsi y matzacʌsita'm. Y najsacopajcʌsipʌ pʌnda'm maŋba tyoyapʌquiaju y maŋba jyowya'pʌ'yaju ma'ra'aŋjʌquiʌ's y tyepscʌ's. 
LUK.21.26	Maŋba myʌyʌpyʌ'yaju pʌnda'm na'tzipit quipšajpa'ca tiyʌ maŋba tyujcu mumu najsacopajcʌsita'mbʌ pʌngʌsi. Maŋba myi'cspʌ'u te' tzajpojmo ijtyajupʌ tiyʌ. 
LUK.21.27	Pijche'cʌj maŋba queñaju ʌj, te' Pʌ'nis 'Yune, nʌ'camʌj minu o'na'ojmo, y mʌja'ŋajcu'yojmo y wʌwʌpʌ ʌs ndzi'muŋgʌ'ojmo. 
LUK.21.28	Nʌwa' tyucnitzʌjcu'c yʌ'šejta'mbʌ tiyʌ, ya'ʌ'mgui'mdamʌ ŋgopac y quendamʌ porque nʌ tyo'mʌyu te' jama wa'mij ŋguiotzoctamu.
LUK.21.29	Jesujsis chamjayajque'tu yʌ'šejpʌ comparación: Quendamʌ te' higo-cuy y mumuta'mbʌ cuy. 
LUK.21.30	Nguendamba'cmis que nʌ ñiwo'myaju, mustambamis que nʌ tyo'mʌyu te' tu'aŋsʌŋ. 
LUK.21.31	Te'šejtijque' ŋguendamba'camis yʌ'šejta'mbʌ tiyʌ, nʌctʌ'ytyamʌ que nʌwa'nde' ñu'cu te' hora wa'y 'yaŋgui'moyu Dios.
LUK.21.32	Wiyuŋše'ʌsmij ndzamjaytyamba que ja'n maŋu quia'yaju yʌ' yʌtijta'mbʌ pʌn hasta que tucpa mumu yʌ'šejta'mbʌ tiyʌ. 
LUK.21.33	Maŋba yaju te' tzap y te' najsacopac, pero ʌs ndzame ja'n maŋu yaju.
LUK.21.34	Coquendamʌ cuenta ndzoco'yojmo, uy quipsjojcʌtʌctame cu'tco'tzco'tznaquiuy ni te' no'tcuy ni yʌ' najsacopajcʌsipʌ yoscuy, uytya'mij te'šej nʌ ŋguipsoytyamu'c maŋba ñu'cu tumnacacʌsi te' pijche'cpʌ jama. 
LUK.21.35	Porque jujcha'nde' copatze's tumnacacʌsi chʌcna'tzpa te' copʌn, te'šejtij maŋba chʌcna'chatʌjque'tu mumu te' najsacopajcʌsita'mbʌ pʌn. 
LUK.21.36	Coquendamʌ cuenta jeque. Oto'ŋʌyjojcʌtʌctamʌ Dios tumdumʌ jama wa'mij ñe'cʌ's ñʌcma'yʌytyamu jujcha' myerecetzʌcpapʌ's cotzojcuy, y wa'mis mbʌ'mgopajcʌytyamu mumu yʌ'šejta'mbʌ toya maŋba miñajupʌ. Te'šej jana na'chcuy mij maŋba 'yaŋguejtamu, ʌj te' Pʌ'nis 'Yune's wyi'naŋdʌjqui.
LUK.21.37	Te' templo'ojmo aŋma'yopya inʌc Jesús jama's wyi'noyj. Y tzu'cumba inʌc wa'y maŋu chu'cʌtʌjcu ñʌjayajpamʌy Olivo-tʌc pu'mna. 
LUK.21.38	Y namdzuwini quiʌ'miñajpa inʌc te' templo'ojmo mumuta'mbʌ pʌ'nis wa'y quiʌmato'ŋʌyaju.
LUK.22.1	Nʌwa' inʌc tyo'mʌyu te' jama wa'y quiosʌ'ŋajyaju te' pascua-sʌŋ wyi'quiajpa'c inʌc te' pan ja'ndiyʌwʌ's lyevadura te' judio'sta'm. 
LUK.22.2	Y te' sacerdote-cowi'na'sta'm y te' aŋgui'mguy-tyayu'sta'm chʌcme'chajpa inʌc jutz wa'y yajca'yaju te' Jesús. Pero ña'chajpa inʌc cumgupyʌn.
LUK.22.3	Pijche'ca tʌjcʌyu Satanás te' Judajsis choco'yojmo, te' ñʌjayajpapʌ Iscariote, tumʌ macwʌstʌjca'pyo'moc nʌcma'yʌyupʌ. 
LUK.22.4	Quiʌ'maŋu ñe'cʌ's te' sacerdote-cowi'nata'm y te' aŋgui'moyajpapʌ. Maŋu 'yoto'ŋʌyaju jutz wa'y chi'oquia'u Jesús ñe'cʌcʌsita'm. 
LUK.22.5	Te'ta'mbʌ's ñʌ'omyaju y chʌquiaju trato wa'y chi'yaju tumin. 
LUK.22.6	Y Judas nʌ'nʌmu, y chʌcme'tzcʌ'yu jutz wa'y chi'oquia'u ñe'cʌcʌsita'm ja'ndiyʌ'cmaj tey wʌwʌ pʌn.
LUK.22.7	Nu'cu te' jama wa'y wyi'quiaju te' pan ja'ndiyʌwʌ's lyevadura. Pijche'c ijtupʌte' inʌc pyena wa'y yajca'yaju te' ñchowambe pascua-sʌŋgotoya. 
LUK.22.8	Quiʌ'weju Jesujsis te' Pedro y te' Juan y ñʌjayaju: Ma nimejcʌytyamʌ te' pascua-ñchowambe wa'ytyʌ ŋgʌ'stamu. 
LUK.22.9	Y ñe'cʌ'sta'm ñʌjayaju: ¿Juta' sunba wa'ytyʌs nimejcʌyu? 
LUK.22.10	Jesujsis ñʌjayaju: Yʌtij jeque, nʌ'camij ñdyʌjcʌytyamu te' cumgu'yojmo, maŋbamij ñchoŋdamu tuma'ŋbʌ'nis nʌ ñʌmaŋupʌ's tumʌ majcuy nʌ'. Co'ŋdamʌ ñe'cʌ hasta jutipʌ tʌjcoyj tʌjcʌpya. 
LUK.22.11	Nʌjaytyamʌ te' tʌjcomi: Tʌs Ngowi'na nʌmu: ¿Juta' ijtu te' sala wa'yʌj ŋgu'tu te' pascua-jama's cuenta ʌs ŋgʌ'aŋmayeji'ŋda'm? 
LUK.22.12	Pijche'ca ñe'cʌ'smij maŋba nyajquendamu tumʌ mʌjapʌ sala wʌtzʌjcupa'a. Tey nimejcʌytyamʌ wa'ytyʌ ŋgu'ttamu. 
LUK.22.13	Maŋyaju jeque y pya'tyaju ñe'cʌ's chamjayajušej. Y ñimejcʌyaju tey te' pascua sʌŋ-gu'tcuy.
LUK.22.14	Nu'cu'cande' hora, pocsu te' mesa'ojmo, y pocšajque'tu ñe'cʌji'ŋ te' cʌ'wejta'm. 
LUK.22.15	Ñʌjayaju Jesujsis: Jene ŋgʌñʌñwa'mʌsyʌ' wa'yʌj ŋgu'tu miji'ŋda'm yʌ' pascua-jama's cuenta antes que toyapʌcpa'ʌj. 
LUK.22.16	Porque ʌsmij nʌjaytyamba que ja'na'mʌs ŋgu'tque'temaj yʌ'wʌ hasta que ŋgu'tque'tpa'ʌs aŋgui'mbamʌy Dios.
LUK.22.17	Y pyʌjcu te' vaso, y ñʌjayu Dios yʌscotoya, y nʌmu: Pʌctamʌ yʌ'wʌ, y to'ŋne'ŋbʌ'tamʌ tumduma'ŋbʌn. 
LUK.22.18	Porque ʌsmij nʌjaytyamba que ja'na'mʌs ndo'ŋgue'temaj uva-tʌ'mis ñʌ' hasta que minba Dios wa'y 'yaŋgui'moyu. 
LUK.22.19	Pyʌjcu Jesujsis te' pan y ñʌjayu Dios yʌscotoya. Wyenu y chi'yaju y nʌmu: Yʌ'wʌte' ʌs ŋgüerpo maŋbapʌ'ʌs ndzi'oquia'u mijcotoyata'm. Tzʌctamʌ yʌ'šej wa'misʌj njamwʌtzʌctamu. 
LUK.22.20	Ujcaŋbajcu'ca, pyʌjque'tu te' vaso, y nʌmu: Yʌ' vasote' te' jomepʌ trato ʌs nʌ'pinbit. Yʌ'wʌ maŋba 'yumbʌ'u mijcotoyata'm.
LUK.22.21	Pero matoŋdamʌ, yʌtij yʌy nʌ tyumʌcu'tu ʌji'ŋ mesa'ojmo te' maŋbapʌ'sʌj tzi'oquia'u. 
LUK.22.22	Porque ʌj, te' Pʌ'nis 'Yune, maŋbapʌ'ʌjte' cʌtʌcjayu nima'yʌyuše'amʌj. Pero, ay te' pʌn maŋbapʌ'sʌj tzi'oquia'u. 
LUK.22.23	Pijche'ca te' quiʌ'aŋmaye'sta'm ñitzʌquiaju wa'y naquiʌ'aŋwa'quiatʌju ñe'co'mo, ¿jutipʌ'sasʌ'ŋde' te'šej maŋba chʌjcu?
LUK.22.24	Quipotoŋyaju ñe'co'mota'm jutipʌte' más maŋba myʌja'ŋaju. 
LUK.22.25	Pijche'ca Jesujsis ñʌjayaju: Pʌ'nista'm rey aŋgui'myajpa ñe'cʌcʌsita'm, y te' ñe'cʌcʌsi aŋgui'myajpapʌ wyʌcomʌ'yajpa. 
LUK.22.26	Pero mi'ojmota'm ja'n tye'šej. Iwʌ más mʌja'ŋ mi'ojmota'm, yajchicstzʌcʌ wyin, y iwʌ cowi'na'pa, coyospawʌšej yajtzʌcʌ wyin. 
LUK.22.27	Porque, ¿iwa'sʌ'ŋ más mʌja'ŋ, te' pocspapʌ mesa'ojmo o te' cʌna'tzʌ'opyapʌ? ¿Ja'nsʌ'ŋde' te' pocspapʌ mesa'ojmo? Pero ʌj, yʌ'yʌj ijtu mi'ojmota'm jujcha' cʌna'tzʌopyapʌ coyosa.
LUK.22.28	Pero mis, jañchactamʌmisʌj nʌ'cʌs nʌcʌtʌjcu wi'ni eyata'mbʌ tzʌjquisoquiuy. 
LUK.22.29	Ʌs nima'yʌyjaytyamba'ʌsmij tumʌ aŋgui'mʌtʌjcuy, jujcha' ʌs Ndata'sʌj nima'yʌyjayu ʌj. Yʌ'še'ʌs ndzʌjcu wa'mij ŋguiu'ttamu y 'yuctamu ʌsne' mesa'ojmo maŋbamʌ'yʌj aŋgui'mu. 
LUK.22.30	Y maŋbamij mbyocspactamu aŋgui'mʌtʌjcuy-pyocscu'yojmota'm wa'mis ŋgʌme'tztamu te' macwʌstʌjca'pyʌ Israe'lis 'yune-winboyata'm.
LUK.22.31	Nʌmgue'tu tʌ Ngomi: Simón, Simón, Satanajsismij nwya'ctamu wa'mij mbyuptochʌctamu jujcha' trigo. 
LUK.22.32	Pero ʌs oto'ŋʌwya'mʌs te' Dios mijcotoya uy myocha'u mis nwʌ'aŋja'moquiuy. Y mij, mbyaquipʌjcu'camij ndzoco'yojmo, paquitzi'ya mis atzita'm. 
LUK.22.33	Ñʌjayu Pedro's: Señor, ja'ʌs mbʌcjay maya'cuy ñempe'ʌj somya o yajca'ya miji'ŋ. 
LUK.22.34	Y ñʌjayu Jesujsis: Pedro, ʌsmij nʌjapya, antes que wejpa gallo, tuca'y ñacamij maŋba ñʌmu išo'oyj que ja'nmisʌj ŋgo'ispʌqui.
LUK.22.35	Ñʌjayajque'tu Jesujsis: Ngʌ'wejtamu'cʌsmij tzunutaca, nutitaca y cʌ'actaca, ¿fyaltatzʌcjaytyamuja tiyʌ'iwʌ's? Y ñe'cʌ nʌmyaju: Yajtiyʌ's. 
LUK.22.36	Ñʌjayajque'tu Jesujsis: Pero yʌtij, iwʌ's ijtu chunu, yajpʌcʌ, y te'šejtijque' ñuti. Iwʌ's ja'ndiyʌ 'yespada, yajma'ʌ ñu'soquiuy wa'y jyuyu. 
LUK.22.37	Porque ʌsmij nʌjaytyamba que ijtupʌte' pyena wa'y tyujcumaj ʌjcʌsi te' ja'yʌyušej: Yatzita'mbʌji'ŋ ñʌcma'yʌyaju, porque ja'yʌyajuše'ʌj, maŋbapʌte' tyujcu. 
LUK.22.38	Pijche'ca ñʌjayaju Jesús: Señor, yʌy ijtu metza espada. Ñe'cʌ's ñʌjayaju: Te'še'ŋʌ'ca.
LUK.22.39	Tzu'cumu Jesús y maŋu Olivo-tʌc pu'mnacʌsi, chʌcpašej inʌc. Y quiʌ'aŋmayeta'm maŋyajque'tu 'yucaŋgʌ'y. 
LUK.22.40	Nu'cu'ctij te' luga'royj, ñʌjayaju Jesujsis: Oto'ŋʌytyamʌ Dios umij nwyʌytyamu oc'isoye's. 
LUK.22.41	Jesujsis quia'ŋdzaquiaju ndʌŋnu'cpaše'ŋojmotʌ tza'. Cutcʌne'cu tey y 'yoto'ŋʌyu Dios. 
LUK.22.42	Nʌmu: Tatay, yʌ' toya maŋbapʌ'ʌs nʌcʌtʌjcupʌ, juca sunbamis wa'yʌs jana nʌcʌtʌjcu, yajʌcʌ'ja. Pero uy tzʌqui ʌs sunbašej, sino que mis sunbašej.
LUK.22.43	Y yajquenu wyin tumʌ tzajpojmopʌ angelejsis wa'y pyʌmitzi'u. 
LUK.22.44	Tey nʌ tyoyapʌjcu'c, tyumʌtzocoy 'yoto'ŋʌyu Dios. Y nutzʌta'm inʌc tzu'nbʌ'pa ñʌ'pinbʌsa' nascʌsi.
LUK.22.45	Tenaqui'mu te' nʌmʌy 'yoto'ŋʌyu Dios y minu ijtyajumʌy te' quiʌ'aŋmaye, y pya'tyaju ʌŋbaquiajupa'a maya'cu'yis. 
LUK.22.46	Ñʌjayaju Jesujsis: ¿Tiyajca'nde' 'yʌŋdamba? Tzu'cumdamʌ y oto'ŋʌytyamʌ Dios umij nwyʌytyamu oc'isoye's.
LUK.22.47	Teytyij nʌ chamdzamnayu'c Jesús, miñaju wʌwʌta'mbʌ pʌn y tumʌ cʌ'aŋmaye te' macwʌstʌjca'pyo'moc ñʌjayajpapʌ Judas. Yʌ'wʌ's wyi'najayaju y quiʌnu'cʌyu Jesús wa'y šu'cu. 
LUK.22.48	Pijche'ca ñʌjayu Jesujsis: Judas, ¿y su'coquiupyitjamisʌj tzi'oquia'pa, ʌj te' Pʌ'nis 'Yune?
LUK.22.49	Quieñaju tiyʌte' maŋba tyujcu te' Jesusji'ŋ ijtyajupʌ's, y ñʌjayaju: Señor, ¿ndzejchajpasʌ'ŋdʌs espadapit? 
LUK.22.50	Y tuma'ŋbʌ'nis chetzjayu te' mʌja'ŋbʌ sacerdote's quioyosa, y te'šej yajʌcʌ'jayu tzʌ'naŋbʌ tyatzʌc. 
LUK.22.51	Pijche'ca aŋdzoŋu Jesús y nʌmu: Te'še'ŋdij. Y pyi'quisjayu te' tyatzʌc y yajtzojcu.
LUK.22.52	Jesujsis ñʌjayaju te' quiʌ'miñajupʌ's, te' sacerdote-cowi'nata'm, y te' aŋgui'myajpapʌ templo'ojmo y te' tzamupʌndʌcwaytya'm y nʌmu: ¿Tiyajca'yʌ' nʌmindamba espada y cuy wa'misʌj nuctamu jujcha' nu'mbawʌ? 
LUK.22.53	Tumdumʌ jama inʌjcʌj itpa miji'ŋda'm te' templo'ojmo y jañuctamʌmisʌj. Pero yʌtijte' te' hora wa'y yojsu miji'ŋda'm te' pi'tza'ŋajcu'yis quiomi.
LUK.22.54	Ñuquiaju Jesús y ñʌmaŋyaju y ñʌtʌjcʌyaju mʌja'ŋbʌ sacerdote's tyʌjcojmo. Y ya'amyʌctij nʌ inʌc quio'ŋu Pedro's. 
LUK.22.55	Chʌquiaju jucʌtʌc aŋgʌquiujqui wa'y šamyaju y quiʌpocscʌwitu'yaju. Tey inʌc pocsque'tu Pedro ñe'cʌji'ŋda'm. 
LUK.22.56	Quienu'ctij tumʌ coyomo's que tey inʌc pocsu Pedro jucʌtʌjcaŋi, quiengʌpʌjcu y nʌmu: Y yʌ'wʌ ñe'cʌji'ŋyʌ' inʌc nʌ wyijtu. 
LUK.22.57	Pijche'ca Pedro nʌmu: Ja'ne, yomo, ja'ʌs ŋgo'ispʌqui. 
LUK.22.58	Y jʌsa'ca quiengue'tu eyapʌ's y ñʌjayu: Y mijte' ñe'ta'm tyʌwʌ. Y Pedro's ñʌjayu te' pʌn: Ja'nʌjyʌ'pit. 
LUK.22.59	Cʌtʌjcu'ca tumʌ horaše'ŋoyj, eyapʌ's quiotpa inʌc quiopac que pitte', y nʌmu: Wiyuŋšej yajti yʌ'wʌ ñe'cʌji'ŋyʌ' inʌc ijtu, porque Galilea-pʌnyʌ'. 
LUK.22.60	Y Pedro's ñʌjayu te' pʌn: Ja'ʌs musi tiyʌ miste' nʌ ndzamu. Te'šejtij nʌ ñʌmu'c, weju te' gallo. 
LUK.22.61	Pijche'ca quenwitu'u tʌ Ngomi y ñique'nʌyu Pedro. Jyamwʌtzʌcjayu tʌ Ngomi's chame, te' ñʌjayu'c: Ja'n maŋu wyeju te' gallo hasta que ñʌmbamij tuca'y ñaca, ja'nʌs ŋgo'ispʌqui. 
LUK.22.62	Ca'ŋbujtu Pedro fuera'ojmo, y sininba jʌyu.
LUK.22.63	Te' pʌnda'm, te' tey ñʌ'ijtyajupʌ's Jesús, quiʌsictochʌquiajpa y pyu'ŋdochʌquiajpa inʌc. 
LUK.22.64	Wyinmoñaju y chaŋyajpa inʌc wyinnaco'mo, y quiʌ'aŋwa'quiajpa inʌc: Tzamjatʌj, ¿iwʌ'sasʌ'ŋmijte' nʌ mbyu'ŋu? 
LUK.22.65	Y sone tiyʌta'm inʌc chamjayajpa y wyinʌcnʌ'mnʌ'mwʌyaju.
LUK.22.66	Taŋbʌ'nʌmu'ca, tu'mʌyaju te' cumgu'yoyjtya'mbʌ tzamupʌndʌcway, y te' sacerdote-cowi'nata'm y te' aŋgui'mguy-tyayuta'm, y ñʌmiñaju Jesús aŋgui'moye'sta'm tyu'mʌquiu'yojmo. 
LUK.22.67	Ñʌjayaju: ¿Mijate' te' Cristo? Tzamjatʌj. Y Jesujsis 'yaŋdzoŋyaju: Juca ndzamjaytyamba'ʌsmij, ja'nmis nwʌ'aŋjamdame. 
LUK.22.68	Te'šejtijque', juca ŋgʌ'aŋwa'ctamba'ʌsmij, ja'nmisʌj maŋu aŋdzoŋdamu, ni ja'nmisʌj ndzʌcʌpʌ'tame. 
LUK.22.69	Pero jʌsa'ca, ʌj, te' Pʌ'nis 'Yune, maŋba'ʌj mbocsu te' mʌja'ŋbʌ Diojsis chʌ'na'ŋojmoc te' ñe'cʌ aŋgui'mbamʌy. 
LUK.22.70	Y myuma'ŋgʌ'y nʌmyaju: ¿Diojsismija jequeyʌ' 'Yune? Y ñe'cʌ's ñʌjayaju: Ne'cʌmis nʌ ndzamdamu que pijtʌjyʌ'. Jʌ'ʌ pijtʌjyʌ'. 
LUK.22.71	Pijche'ca nʌmyaju: ¿Tiyajca'ndʌ me'tztaŋgue'tpamaj testigos? porque matoŋdamwa'ndʌ tiyʌ nʌ chamu.
LUK.23.1	Y cutzupa tzu'cumyaju tey mumu, y ñʌmaŋyaju Jesús te' Pilato'aŋʌ. 
LUK.23.2	Ñicotza'mʌquiʌ'yaju Jesús y nʌmyaju: Yʌ'wʌ ŋgunjawya'ndʌs que nʌ chʌcjopi'tjayu tʌs nación y aŋgui'mopya uy quiocoyo'oyaju Cesarcʌsi. Y nʌmba que ñe'cʌte' te' Cristo, te' Rey. 
LUK.23.3	Pijche'ca Pilato's quiʌ'aŋwa'cu y ñʌjayu: ¿Mijate' te' judio'sta'm Rey? 'Yaŋdzoŋu Jesujsis y nʌmu: Pijtʌjyʌ', mis nʌ ndzamušej. 
LUK.23.4	Pilato's ñʌjayaju te' sacerdote-cowi'nata'm y te' pʌnda'm: Yajtiyʌ cowa ja'ʌs mba'tjay yʌ' pʌ'nisñe'. 
LUK.23.5	Pero jaque-nʌmyajpa inʌc: Chʌcjopi'tpa 'yaŋma'yoquiupyit mumu Judea'ojmota'mbʌ pʌn. Ñitzʌjcu Galilea-najsojmo y nu'cpa hasta yʌmʌšej.
LUK.23.6	Pijche'ca Pilato's myatoŋu'ctij Galilea, quiʌ'aŋwa'cu juca Galilea-pʌnde' inʌc te' Jesús. 
LUK.23.7	Y ñʌctʌ'yu Pilato's que Herodejsiste' 'yaŋgui'mʌtʌjcu'yis quiowindzʌmbapʌ inʌc. Te'cotoya quiʌ'weju Jesús ijtumʌy Herodes, porque te'ta'mbʌ jamo'oyj tey inʌc ijtu Jerusale'ŋojmo. 
LUK.23.8	Quienu'ctij Herodejsis te' Jesús, ñʌ'o'maŋgʌtʌjcu porque sone tiempo'ande' inʌc quiʌñʌñba wa'y quienu. Myatoŋu jutz inʌc chamyajpa Jesús y te'cotoya sunba inʌc quienjayu tiyʌ'iwʌ 'yisaŋwʌ'ajcuy. 
LUK.23.9	Y tyacscʌ'aŋwa'cʌ'yu, pero Jesujsis yajutz ja'yaŋdzowa. 
LUK.23.10	Tey inʌc ijtyaju sacerdote-cowi'nata'm, y aŋgui'mguy-tyayuta'm wa'y jyaque-nicotza'mʌyaju. 
LUK.23.11	Pijche'ca Herodejsis y te' šoldado'sta'm yajtiyʌšej quieñaju y qui'tzcu'yajyaju. Reyšej yajmequia'yaju rico pamapit y te'šej quiʌ'wejwʌtzʌjcu Pilato'aŋʌ. 
LUK.23.12	Y te' jamo'oyj amigotzʌquiaju Pilato te' Herodesji'ŋ porque naqui'nisʌtʌjyajpapʌte' inʌc.
LUK.23.13	Pijche'ca Pilato's yajtu'mʌpyʌ'yaju sacerdote-cowi'nata'm, y te' aŋgui'myajpapʌ y mumu te' pʌnda'm. 
LUK.23.14	Y ñʌjayaju: Nya'aŋguejtamumis ʌs nwi'naŋdʌjqui yʌ' pʌn jujcha' chʌcjopi'tpapʌ's pʌnda'm. Y ʌs ŋgʌ'aŋwa'cpʌcpʌ'u'ʌs mista'm nwi'naŋdʌjqui y yajtiyʌ cowa'ʌs jambya'tʌ yʌ' pʌ'nisñe' te' niwa'cʌytyambašejmis. 
LUK.23.15	Ni te' Herodejsis japya'tja nijutzpʌ quiowa, te'cotoya cʌ'wejwʌtzʌcjaytyamutʌj yʌy. Ja'n pyʌqui wa'y yajca'yaju yʌ' pʌn porque ja'ndiyʌ nijutzpʌ quiowa. 
LUK.23.16	Maŋba'ʌs ndapsu jeque, y ndzʌcʌpʌ'pa'ʌs. 
LUK.23.17	Tumdumʌ pascua-sʌ'ŋoyj pyʌcpa inʌc wa'y chʌcʌpʌ'jayaju tumʌ preso. 
LUK.23.18	Pero tumnacacʌsi wejyaju myuma'ŋgʌ'y y nʌmyaju: Yajca'ʌ yʌ'wʌ, y tzacʌpʌ'jatʌj Barrabás. 
LUK.23.19	Te'wʌ somupʌte' inʌc porque ñʌcʌpo'u quipcuy te' cumgu'yojmo y yajca'oyu. 
LUK.23.20	Pilato's 'yoto'ŋʌwyʌtzʌquiajque'tu porque sunba inʌc chʌcʌpʌ'u Jesús. 
LUK.23.21	Pero wejwʌtzʌquiajque'tu te' pʌnda'm y nʌmyaju: Ma'mʌ cruzcʌsi, ma'mʌ cruzcʌsi. 
LUK.23.22	Y tyuca'y ñaco'mo ñʌjayajque'tu Pilato's: ¿Tiyʌ yacha'cu'ya jeque chʌjcu yʌ'wʌ's? Nijutzpʌ quiowa'ʌs ja'n mba'tjay wa'yʌs nyajca'u. Maŋba'ʌs jeque ndapsu y ndzʌcʌpʌ'pa'ʌs. 
LUK.23.23	Pero pʌ'nista'm weju'c inʌc wya'quiajpa wa'y mya'mʌyaju Jesús cruzcʌsi. Tanto que wejyaju ñe'cʌta'm y te' sacerdote-cowi'nata'm, wyejmocha'yaju Pilato ñe'cʌ'sta'm. 
LUK.23.24	Pijche'ca Pilato nʌmu que wa'y tyujcu ñe'cʌ's wya'quiajpašej. 
LUK.23.25	Chʌcʌpʌ'jayatʌju te' preso'mo inʌc ijtupʌ, te' yajca'oyupʌ y quipcuy ñʌcʌpo'opyapʌ, porque te'wʌte' wya'quiaju. Y chi'oquia'u Jesús wa'y chʌquiaju ñe'ta'm šu'noquiuy.
LUK.23.26	Nʌ'ca ñʌmaŋyaju Jesús, ñuquiaju Simón Cirene'ojmopʌ, nʌ inʌc minupʌ tza'mo'moc. Y te'wʌ chi'yaju pena wa'y ñʌmaŋjayu Jesujsis cruz ñe' 'yucaŋgʌ'y.
LUK.23.27	Y cutzupa quiʌ'maŋyaju te' cumgu'yojmocta'mbʌ's y te' yomo'sta'm. Yʌ'ta'mbʌ's quiojʌyajpa y tyo'ya'ŋʌyajpa inʌc. 
LUK.23.28	Pero Jesujsis quienwitu'jayaju y ñʌjayaju: Jerusalen-yomota'm, u'yʌj cojʌytyame, pero cojʌytyamʌ ne' nwin y mista'm une. 
LUK.23.29	Porque te' miñajpapʌ jamo'oyj maŋba ñʌmyaju: Dichosa te' mapeta'mbʌ y te' mo'yʌndzima jajyu'mʌpʌ's une y te' tzu'tzi ja'yuneyajtzocapʌ. 
LUK.23.30	Pijche'c pʌ'nista'm maŋba ñʌjayaju te' cotzʌcta'm: Nicu'nʌytyamʌtʌj. Y maŋba ñʌjayajque'tu te' pu'mnata'm: Cʌwʌ'ndamʌtʌj. 
LUK.23.31	Juca yʌ'šejta'mbʌ tiyʌ chʌcjayajpa te' tzujtzujpʌ cuy, ¿muspajatʌ jutz maŋba chʌjquiajque'tu te' tʌtzta'mbʌ cuy?
LUK.23.32	Y nʌ inʌc ñʌmaŋyajque'tu metza nu'myajpapʌ Jesusji'ŋ wa'y yajca'yatʌju. 
LUK.23.33	Nu'quiaju te' luga'royj ñʌjayajpamʌy: Ca'uwʌ coy'awa pac. Tey mya'mʌyaju Jesús cruzcʌsi, y eyata'mbʌ cruzcʌsi metza nu'myajpawʌ, tumʌ chʌ'na'ŋojmoc y te' eyapʌ 'yaŋña'ojmoc. 
LUK.23.34	Y Jesús nʌmba inʌc: Tatay, yajcotocoya, porque ja'n myujšay tiyʌte' nʌ chʌquiaju.
LUK.23.34	Y quiosijayaju te' pyama wa'y wye'nbʌ'yaju ñe'co'mota'm. 
LUK.23.35	Cumgu'yis inʌc nʌ quienu y cowi'na'sta'm nʌ inʌc quiʌsijcʌyaju Jesús y nʌmyaju: Eyata'mbʌ yajcotzojcu. Juca ñe'cʌte' te' Cristo, te' Diojsis quiopiwi, yajyajcotzoca wyin. 
LUK.23.36	Y qui'tzcu'yajyajque'tu Jesús te' soldado'sta'm, y ca'ŋnu'quiaju wa'y chi'yaju vinagre. 
LUK.23.37	Y ñʌjayaju: Juca mijte' te' judio'sta'm Rey, yajcotzoca ne' nwin. 
LUK.23.38	Mya'mʌyaju tabla cruzcʌsi Jesujsis quiʌsmʌ ja'yʌyumʌy griego-otowe'ojmoc, latin-otowe'ojmoc y judio-otowe'ojmoc nʌmbamʌy: YɅ'WɅTE' TE' JUDIO'STA'M REY.
LUK.23.39	Y te' chʌquiajupʌ's te' yacha'cuy tey inʌc ijtyajque'tu ma'mdzʌ'yajupʌ. Tumʌpʌ's wyinʌcnʌ'mnʌ'mwʌyu, y ñʌjayu: Juca mijte' te' Cristo, yajcotzocatʌj, tʌj y misne' nwin. 
LUK.23.40	Te' eyapʌ's 'yotoŋwindujcu y ñʌjayu: ¿Ni mis, ja'nja na'tze te' Dios, y nʌmiste' ŋgo'aŋgʌquie'tu ŋgowa? 
LUK.23.41	Tʌta'm, wiyuŋšej justopʌ tiyʌte' wa'ytyʌ ndoyapʌjcu, porque ndzʌjcupʌ tzʌquitʌte' nʌ ŋgo'aŋgʌyu. Pero yʌ'wʌ's jachʌcʌ yajtiyʌ cowa. 
LUK.23.42	Y ñʌjayu Jesús: Señor, te'yamʌj jamwʌtzʌcʌ minba'camij 'yaŋgui'moyu. 
LUK.23.43	Pijche'ca Jesujsis ñʌjayu: Wiyuŋše'ʌsmij ndzamjapya que išo'oyj maŋbamij ijtu ʌji'ŋ te' paraiso'ojmo.
LUK.23.44	Paŋguc-jamaše'ŋoyj pi'tzanʌmu naswindumʌ y menu-jamaše'ŋoyj minu šʌ'ŋbʌ'nʌmu. 
LUK.23.45	Pi'tza'u te' jama, y te' templo'ojmopʌ pama-aŋgʌyʌ cuctaŋu. 
LUK.23.46	Pijche'ca maya'aŋ weju Jesús y nʌmu: Tatay, nitza'mʌpya'ʌs espíritu mijcʌsi. Yʌ'še'a nʌmu'c, ca'u. 
LUK.23.47	Quienu'ca te' capita'ŋis tiyʌ tujcu, myʌja'ŋwʌcotzamu Dios y nʌmu: Wiyuŋšej justopʌyʌ' inʌc yʌ' pʌn.
LUK.23.48	Y mumu te' tey no'tznayajupʌ wi'na'ŋoyj nʌ quieñajupʌ's quieñaju tiyʌ tujcu y cucpac pu'ŋu'c maŋyaju.
LUK.23.49	Pero mumu te' quio'ispʌquiajpapʌ's Jesús, y te' yomota'm Galilea'ojmoc quio'ŋnʌmiñajupʌ's ya'amyʌctij inʌc nʌ 'yocnʌque'nʌyaju yʌ'šejta'mbʌ tiyʌ.
LUK.23.50	Ijtu inʌc tumʌ pʌn ñʌjayajpapʌ José, Arimatea'ojmopʌte' inʌc te' Judea-najsis quiowindzʌmbapʌ. Te'wʌ aŋgui'mbapʌ, oyepʌ y wʌpʌ pʌnde' inʌc. 
LUK.23.51	Jañʌtu'mbajcajya te' aŋgui'myajpapʌ's chʌquiajušej, y jyo'que'tpa inʌc wa'y 'yaŋgui'moyu Dios. 
LUK.23.52	Yʌ'wʌ's quiʌnu'cʌyu Pilato y wya'cjayu Jesujsis cuerpo. 
LUK.23.53	Yajwanajcu y myonu sabana'ojmo. Maŋu quiojtu te' cuerpo ca'uwʌ tza'tʌjcojmo nojtaŋwajupʌ tza'ojmo. Te'wo'mo ya'iwʌmajte' jaquiojtyatʌ'ʌpʌ. 
LUK.23.54	Nʌte' inʌc ñimejcʌyaju judio'sta'm tiyʌ'iwʌ te' pascua-sʌŋgotoya. Nʌwa'nde' inʌc tyo'mʌyu te' sabado-jama.
LUK.23.55	Y te' yomo'sta'm quio'ŋnʌmiñajupʌ's inʌc Jesús te' Galilea'ojmoc, maŋu quieñaju te' tza'tʌc y jutz quiotjayaju te' Jesujsis cuerpo. 
LUK.23.56	Y witu'yaju'ca tyʌjcaŋʌ, ñimejcʌyaju omoma y jajsoquiuy. Y sapʌquiaju te' sabado-jamo'oyj pyʌcpašej te' aŋgui'mgu'yis.
LUK.24.1	Te' winbʌ jama semana'sñe', namdzuti, maŋyaju te' Jesujsis cha'tʌjcaŋi. Y ñʌmaŋyaju te' wyʌtzʌquiajupʌ omoma. Maŋyajque'tu eyata'mbʌ yomo ñe'cʌji'ŋda'm. 
LUK.24.2	Y tzeŋejʌcʌ'u'ca pya'tyaju te' tza' te' tza'tʌjquisñe'. 
LUK.24.3	Tʌjcʌyaju tey y japya'tjaya te' tʌ Ngomi Jesujsis cuerpo. 
LUK.24.4	Yʌ'šej tujcu, teytyij nʌ ña'chaju'c, tenapyaquiaju metza'ŋbʌn tey ñe'caŋita'm tzi'muŋyajpapʌ's pyama. 
LUK.24.5	Y na'tzipit mujcʌñe'quiaju te' yomota'm. Nʌmyaju te' pʌnda'm: ¿Tiyajca'nde' me'tztamba ca'yajupo'mo te' winsa'upʌ? 
LUK.24.6	Ja'ndiya' yʌy, winsa'wa'a. Jamwʌtzʌctamʌ tiyʌmij ñchamjaytyamu Galilea-najsojmomaj ijtu'c. 
LUK.24.7	Nʌmu: Ijtupʌte' pyena wa'yʌj tzi'oquiu'yajyaju ʌj, te' Pʌ'nis 'Yune, cowatzʌquita'mbʌ pʌ'nis quiʌ'ojmo, y wa'yʌj ma'mʌyaju cruzcʌsi, y tuca'y jamacʌsi winsa'pa'ʌj. 
LUK.24.8	Pijche'ca te' yomo'sta'm jyamwʌtzʌcjayaju te' Jesujsis chame. 
LUK.24.9	Y tzu'cumyaju te' tza'tʌjcaŋi y maŋu chamjayaju yʌ'šejta'mbʌ tiyʌ te' mactuma'ytya'mbʌ y mumu te' eyata'mbʌ.
LUK.24.10	Y te' yajmujšajupʌ's te' cʌ'wejta'm yʌ'šejta'mbʌ tiyʌ yʌ'ta'mbʌte': Magdala-cumgu'yojmopʌ María, y te' Juana, y María te' Jacobo's ñanaj, y sone eyata'mbʌ yomo. 
LUK.24.11	Pero te' cʌ'we'ista'm quiomʌ'yaju juca quio'quipste' nʌ chamyaju y jawyʌ'aŋjamya. 
LUK.24.12	Pero tzu'cumu Pedro y popya maŋu te' tza'tʌjcaŋi. Quendʌjcʌyu'ctij, na' pama myoñajupʌpittya' ijtu tey. Y quienu'ca tiyʌ tujcu, quentu'yu'c maŋu tyʌjcaŋʌ.
LUK.24.13	Y te' jamo'oyjtyijque' nʌ inʌc myaŋyaju metza cʌ'aŋmaye wa'y ñu'quiaju Emaus-cumgu'yojmo, tuca'y legua quienbapʌ's Jerusalén. 
LUK.24.14	Nʌ inʌc chamyaju ñe'co'mo mumu te'šejta'mbʌ tiyʌ tujcušej. 
LUK.24.15	Yʌ'šej tujcu: Nʌmʌytyij tyu'ŋajyaju y nʌ inʌc chamdzamnayaju y naquiʌ'aŋwa'quiatʌjpa inʌc, ca'ŋnu'cu Jesús y tumʌtu'ŋajcʌ'yu ñe'cʌji'ŋda'm. 
LUK.24.16	Pero jamyujša iwʌte'. 
LUK.24.17	Y Jesujsis ñʌjayaju: ¿Tiya'nde' nʌ ndzamdamu ne'co'mo ndu'ŋajpawini? ¿Y tiyajca' tuyu'yoyu'c nʌ myaŋdamu? 
LUK.24.18	Aŋdzoŋu tuma'ŋbʌn, ñʌjayajpapʌ Cleofas, y ñʌjayu: ¿Y nwyitijayʌ' yʌy Jerusale'ŋojmo wa'mis jana mujsu tiyʌta'm tujcu cumgu'yojmo yʌ'ta'mbʌ jamo'oyj? 
LUK.24.19	Pijche'ca Jesujsis ñʌjayaju: ¿Tiyʌšejta'mbʌ? Y ñʌjayaju: Tiyʌta'm chʌcjayajupʌ te' Jesús Nazarejtojmowʌ. Te'wʌ mʌja'ŋbʌ tza'maŋwa'oyete' chʌquipit y chamepit Diojsis y pʌ'nista'm wyi'naŋdʌjqui. 
LUK.24.20	Y te'wʌ chi'oquia'yaju y chʌcjayaju quiowa wa'ytyij yajca'yaju te' sacerdote-cowi'na'sta'm y te' tʌs ŋgowi'na'sta'm. Y mya'mʌyaju cruzcʌsi. 
LUK.24.21	Pero tʌs nʌtʌs inʌc njo'cu que ñe'cʌ'ste' inʌc maŋba jyupyujtu te' Israel-pʌnda'm. Y ja'n na' te'wʌtij, išo'oyj nʌ tyuca'jamata'nu te'šej chʌquiaju. 
LUK.24.22	Y tʌs ndʌwʌ'ojmocta'mbʌ yomo's tzʌcna'chajutʌj. Te'ta'mbʌ maŋyaju te' cha'tʌjcaŋi nʌ tyaŋbʌ'nʌmu'c. 
LUK.24.23	Y japya'tjaya ñe' cuerpo. Pijche'ca minu ñʌmyaju que yajqueñaju wyin angelejsista'm y chamyaju'un que ñe'cʌ winsa'wa'a. 
LUK.24.24	Maŋyaju te' cha'tʌjcaŋi tʌs ndʌwʌ y pya'tyaju te' yomo'sta'm chamyajušej. Pero ñe'cʌ jaquieña.
LUK.24.25	Pijche'ca Jesujsis ñʌjayaju: Ja mbyʌnda'm, ja'nmij ñʌctʌ'yoytyame. Penapit mis nwʌ'aŋjamdamba ndzoco'yojmo mumutiyʌta'm chamyaju tza'maŋwa'oye's. 
LUK.24.26	¿Ja'nja inʌc pyʌqui wa'y tyoyapʌjcu yʌ'šejta'mbʌ tiyo'mo te' Cristo, y wa'y tyʌjcʌyu ñe' myʌja'ŋajcʌ'ojmo? 
LUK.24.27	Y te' Moisejsis y mumu te' tza'maŋwa'oye's jya'yʌyupʌ tiyʌpit ñitzʌjcu Jesujsis wa'y cha'maŋwajayaju mumu te' Totojaye ja'yʌyumʌy ñe'cʌ.
LUK.24.28	Nu'quiaju te' cumgu'yojmo nʌmʌy inʌc myaŋyaju. Y Jesujsis chʌjcu wyin como que nʌtijte' quiʌtʌjcu. 
LUK.24.29	Pero ñe'cʌ'sta'm chi'yaju pena wa'y chʌ'yu, y ñʌjayaju: Tzʌ'yʌ tʌji'ŋ porque tza'ʌpya'yʌ', y nʌwa' tyʌ'pu jama. Y tʌjcʌyu wa'y chʌ'yu ñe'cʌji'ŋda'm. 
LUK.24.30	Yʌ'šej tujcu: Te'ya' pocsu'c ñe'cʌji'ŋda'm mesa'ojmo, pyʌjcu te' pan y ñicomasa'nʌyu. Wyenu y chi'yaju. 
LUK.24.31	Pijche'c sʌ'ŋyaju ñe'ta'm wyitʌm wa'y ispʌquiaju Jesús. Pero teytyij quiendocoyaju. 
LUK.24.32	Nañʌmjayatʌjpa inʌc: Te'cotoyate' inʌc pya'japya tʌ ndzocoy nʌ'cše'ŋoyjtyʌj oto'ŋʌyu tu'ŋojmo, y nʌ'c cha'maŋwaju'c te' Totojaye.
LUK.24.33	Pijche'ctij tzu'cumyaju y maŋwʌtzʌquiaju Jerusale'ŋojmo. Y yu'mñayu'c pya'tyaju te' mactuma'ytya'mbʌ y te' ñe'cʌji'ŋ inʌc ijtyajupʌ. 
LUK.24.34	Nʌ inʌc ñʌmyaju: Wiyuŋšejte' winsa'wa'a tʌta'm Ngomi y yajquenu wyin te' Simón. 
LUK.24.35	Pijche'ca yʌ' metzata'mbʌ's chamgʌ'yaju jutz quiʌtʌcjayaju tu'ŋojmo, y jutz ispʌquiaju Jesús nʌ'c wyenu te' pan.
LUK.24.36	Y yʌ'šejta'mbʌ tiyʌtij nʌ chamyaju'c, ñe'ta'm quiucmʌ yajqueju wyin Jesujsis y ñʌjayaju: Yajsʌ'mnaytyamʌ ndzocoy. 
LUK.24.37	Pijche'ca na'tzipit jumbejpʌ'yaju. Quiomʌ'yaju juca espiritute' nʌ quieñaju. 
LUK.24.38	Pero Jesujsis ñʌjayaju: ¿Tiyajca'nde' nʌ njyopi'ttamu, y tiyajca' ijtu te'šejpʌ quipsoquiuy mista'm ndzoco'yojmo? 
LUK.24.39	Quenjaytyamʌ ʌs ŋgʌ' y ʌs ne'ŋbac, que ʌjyʌ'. Quendamʌ y pi'quistamʌ'ʌj. Te' espiritu'sñe' ja'ndiyʌ šis ni pyac ŋguenjaytyambašejmis ʌsne'. 
LUK.24.40	Yʌ'šej nʌ chamu'c, yajqueñaju quiʌ' y ñe'ŋbac. 
LUK.24.41	Tanto que ñʌ'omyaju, ja'n inʌc wyʌ'aŋjamyay que ñe'cʌte' te' Jesús. Y nʌtij myayayaju'c, Jesujsis ñʌjayaju: ¿Nʌ'ittamuja yʌy tiyʌ'iwʌ cu'tcuy? 
LUK.24.42	Pijche'ca ñʌminjayaju uša'ŋ ja'supʌ coquej y tumʌ tzinuji'ŋbʌ we'nimʌqui. 
LUK.24.43	Jesujsis pyʌjcu y quiu'tu ñe'ta'm wyi'naŋdʌjqui.
LUK.24.44	Y ñʌjayaju: Yʌ'šejta'mbʌ tiyʌ'ʌsmij ndzamjaytyamu nʌma'ʌj nwijtu'c miji'ŋda'm: Ijtupʌte' pyena wa'y tyujcu mumutiyʌ tzambamʌ'yʌj te' Totojaye's, te' Moisejsis 'yaŋgui'mguy-libro'ojmo, y tza'maŋwa'oye's tyoto'ojmo y Salmo-libro'ojmo. 
LUK.24.45	Pijche'c wyi'nbejpʌ'jayaju quipsoquiuy wa'y ñʌctʌ'yaju te' Totojaye. 
LUK.24.46	Y Jesujsis ñʌjayaju: Te'šejte' ja'yʌyu: Y te'šejte' inʌc pyʌcpa wa'y tyoyapʌjcu inʌc te' Cristo, y tuca'y jamacʌsi wa'y wyinsa'u ca'yajupʌ'ojmoc. 
LUK.24.47	Y pyʌcpa wa'y chamgopuŋyaju ñe' ñʌquiʌsi wa'y quipswitu'yaju, y wa'y yajcotocoyjayatʌju Diojsis te' quiowa mumu pʌ'nista'mñe', y wa'y ñʌcʌtzo'chaju wa'y chamgopuŋyaju Jerusale'ŋojmo. 
LUK.24.48	Y mista'm, ŋgotestigosajtambamis yʌ'šejta'mbʌ tiyʌ. 
LUK.24.49	Ʌs maŋba'ʌsmij ŋgʌ'wejaytyamu ʌs Ndata's chamdzi'oquia'upʌ tiyʌ. Pero tey jo'ctamʌ Jerusaleŋ-gumgu'yojmo hasta que mbʌjcʌchoŋdambamis ne'co'mo te' pʌmi tzajpojmoc wanacpapʌ.
LUK.24.50	Y Jesujsis ñʌtzu'cumyaju tey. Ñʌmaŋyaju Betania-cumguy acapoyo'mo. Yajqui'mu quiʌ' y ñicomasa'nʌyaju. 
LUK.24.51	Y tiya' tujcu, te'šejtij nʌ ñicomasa'nʌyaju'c: Qui'mu tzajpojmo te' Jesús. Y tzʌ'yaju te' cʌ'wej. 
LUK.24.52	Y quiʌna'tzʌyaju'ca, omapit wanaquiajque'tu Jerusale'ŋojmo. 
LUK.24.53	Y te' templo'ojmo inʌc itjojcʌtʌquiajpa wa'y wyanjayaju y wyʌcotzamyaju Dios. Amén.
JHN.1.1	Tzo'tzcu'yojmo ijtupʌytya'nde' inʌc ñe'cʌ te' Tzame. Y te' Tzame Diosji'ŋbʌte'. Y te' Tzame, Diostijte'que'. 
JHN.1.2	Tzo'tzcu'yojmo Diosji'ŋ inʌc ijtu ñe'cʌ. 
JHN.1.3	Ñe'cʌpit tujcu mumutiyʌ. Y juca inʌc ja'n ñe'cʌpit, yajtiyʌ inʌc jatyucʌ. 
JHN.1.4	Ñe'cʌte' te' iscuy-quenguy. Y te' iscuy-quenguy šajpapʌ ñe'cʌ's, te'wʌ'ste' šʌ'ŋgʌtzʌcjayajpa pʌ'nista'm chocoy. 
JHN.1.5	Y te' šʌ'ŋgʌtzʌcjapyapʌ's pʌ'nista'm chocoy, pi'tza'ŋajcu'yojmo quiwaŋsʌ'ŋbapʌ sʌ'ŋgʌte', pero te' pi'tza'ŋajcu'yojmo ijtyajupʌ's jamusʌ tyʌŋgʌtejya.
JHN.1.6	Ijtu inʌc tumʌ pʌn ñʌjayajpapʌ Juan. Yʌ'wʌ quiʌ'weju Diojsis 
JHN.1.7	wa'y minu quiotestigosaju te' šʌ'ŋgʌtzʌcjayajpapʌ's te' pʌ'nista'm chocoy, y Jua'ŋis chamepit wa'y ñe'cʌ wyʌ'aŋjamyaju mumu pʌ'nis. 
JHN.1.8	Ja'nde' Juan te' šʌ'ŋgʌtzʌcjayajpapʌ's te' pʌ'nista'm chocoy, sino que minu wa'ytye' quiotestigosaju te' sʌ'ŋgʌtzʌjcopyapʌ. 
JHN.1.9	Minu najsacopajcʌsi te' wiyuŋšejpʌ sʌ'ŋgʌtzʌjcopyapʌ. Te'wʌ's šʌ'ŋgʌtzʌcjayajpa mumu pʌ'nis chocoy.
JHN.1.10	Najsacopajcʌsite' inʌc ijtu ñe'cʌ, y te' najsacopac ñe'cʌpitte' tujcu. Pero te' najsacopajcʌsita'mbʌ's ja'ispʌquia. 
JHN.1.11	Nu'cu ñe' ñajsoyj y ñe' jyudio-tʌwʌ's japyʌjcʌchoŋya. 
JHN.1.12	Pero jujche'ŋ iwʌ's pyʌjcʌchoŋyaju ñe'cʌ, y wyʌ'aŋjamyaju que ñe'cʌte' te' Mesías, yʌ'wʌ's maŋba yajmujšaju que Diojsis pyʌjcʌchoŋyaju 'yunešej. 
JHN.1.13	Y yʌ'ta'mbʌ pyʌjcʌchoŋyajpa 'yunešej ja'nde' te' yomoji'ŋbʌ pʌnjojmequepit, ni sijsis šu'noquiupyit, sino que Diojsis šu'noquiupyit. 
JHN.1.14	Te' Diojsis Chame pʌnwitu'u, y ñe'cʌ tiju wyijtu quia'ŋu tʌ'ojmota'm, wiyuŋdzambapʌ pʌn jyo'ʌyupʌ yajya'moquiu'yis. Nguenjayutʌs myʌja'ŋajcʌ', jujcha' tʌŋdumʌ une chi'pa mʌja'ŋajcʌ' tyata's.
JHN.1.15	Jua'ŋis quiotzamu ñe'cʌ te' Tzame, y weju'c inʌc nʌmba: Yʌ'wʌ'ʌsmijte' inʌc nʌ ndzamjaytyamu: Ʌs ucaŋgʌ'mʌc nʌ minu más mʌja'ŋbʌ que ja'n ʌj, porque masyʌ' winapʌ que ja'n ʌj.
JHN.1.16	Ñe'te' mumutiyʌ, y mumutiyʌ tʌ tzi'tamba ñe'cʌ's. Mbʌjcʌchoŋba'ctʌ yajya'moquiuy ñe'cʌ's tʌ a'ŋʌyjapya yajya'moquiuy. 
JHN.1.17	Tʌjcʌyu te' aŋgui'mguy Moisespit. Pero Jesucristopitte' tʌjcʌyu te' yajya'moquiuy y te' wiyuŋbʌ tiyʌ. 
JHN.1.18	Yajujche'c jaquiena Dios ya'iwʌ's. Ñe'cʌ's jene šunba te' tyʌŋdumʌ Une. Te'wʌ tumo'oyj Tyata Diosji'ŋ, y minu cha'maŋwaju iwʌte' te' Tata Dios.
JHN.1.19	Quiʌ'wejyaju te' judio'sta'm sacerdote y levitata'm Jerusale'ŋojmoc wa'y maŋu quiʌ'aŋwa'quiaju Juan: ¿Mij, iwa'mijyʌ'? 
JHN.1.20	Y yʌ'šej wiyuŋdzamu'c aŋdzoŋu: Ja'nde' ʌj te' Cristo. 
JHN.1.21	Y quiʌ'aŋwa'quiaju: ¿Iwa'mijyʌ'? ¿Mijate' te' Elías? Aŋdzoŋu: Ja'nde' ʌj. ¿Mijate' te' Diojsis cha'maŋwa'opyapʌ? Y aŋdzoŋu y nʌmu: Ja'ne. 
JHN.1.22	Y quiʌ'aŋwa'cwʌtzʌquiaju te' Juan: ¿Iwa'mij jequeyʌ'? Tzamjatʌj wa'ytyʌs te'šej ndzamjayaju cʌ'wejyajupʌ'stʌj. ¿Jutza' ndzamba ne' nwin? 
JHN.1.23	Nʌmu Juan: Ʌjte' te' pʌn wejqui'mu'c nʌmbapʌ ja'itʌnʌmʌmʌy: Nimejcʌytyamʌ ndzocoy Cristocotoya, jujcha' pʌ'nista'm ñimejcʌyajpa tuŋ, chamušej tza'maŋwa'opyapʌ Isaiajsis.
JHN.1.24	Y te' quiʌ'wejyatʌjupʌ, fariseo'ojmota'mbʌte' inʌc. 
JHN.1.25	Quiʌ'aŋwa'quiajque'tu: ¿Y tiyʌcotoya nyajnʌ'yʌ'opya juca ja'nmijyʌ' Cristo, ni te' Elías, ni te' tza'maŋwa'opyapʌ? 
JHN.1.26	Jua'ŋis 'yaŋdzoŋyajque'tu: Ʌj yajnʌ'yʌ'opya'ʌj nʌ'pit, pero mista'm ŋgucmʌ ijtu tumʌ pʌn mis ja'n ispʌctamepʌ. 
JHN.1.27	Yʌ'wʌte' te' nʌ minupʌ ʌs ucaŋgʌ'mʌc, pero más mʌja'ŋbʌte' que ja'n ʌj. Y myasa'najcupyit ja'n pyʌqui ni wa'yʌs mbu'pʌ'jayu wyacasnaca tzay. 
JHN.1.28	Tujcu yʌ'šejta'mbʌ tiyʌ Betabara-cumgu'yojmo, te' Jordan-ocwinduc, yajnʌ'yʌ'opyamʌy inʌc Juan.
JHN.1.29	Jo'pit quienu Jua'ŋis te' Jesús, nʌ'c minu ñe'ca'ŋi, y nʌmu Juan: Quendʌ'ʌ te' pʌn chi'oquia'upʌ Diojsis jujcha' ñchowambe, yajʌcʌ'japyapʌ's najsacopajcʌsita'mbʌ's quiowa. 
JHN.1.30	Yʌ'wʌte' te' ʌs ndzamupʌ: Ʌs ucaŋgʌ'mʌc maŋba minu tumʌ pʌn más mʌja'ŋbʌ que ja'n ʌj, porque masyʌ' wina que ja'n ʌj. 
JHN.1.31	Y ʌs ja'ʌs inʌc musi juca Mesiaste'. Pero minu'ʌj nyajnʌ'yʌ'oyu nʌ'pit wa'y quieñaju ñe'cʌ te' Israel-pʌ'nista'm.
JHN.1.32	Y Jua'ŋis quiotzamu ñe'cʌ y nʌmu: Nguenu'ʌs te' Espíritu Santo nʌ'c wyanajcu jujcha' paloma tzajpojmoc, y maŋu pyocspajcu ñe'cʌcʌsi. 
JHN.1.33	Y ʌs ja'ʌs inʌc musi juca Mesiaste'. Pero cʌ'weju'ʌj Diojsis wa'yʌj minu nyajnʌ'yʌ'oyu nʌ'pit, y ñe'cʌ'sʌj nʌjayu: Iwʌcʌsi mis ŋguenba nʌ wyanajcu Espíritu Santo y pocspacpa ñe'cʌcʌsi, te'wʌte' yajnʌ'yʌ'opya Espíritu Santopit. 
JHN.1.34	Y te'še'ʌs ŋguenu. Y ndzamjaytyamba'ʌsmij que te'wʌte' te' Diojsis 'Yune.
JHN.1.35	Y jo'pit te'ya inʌc tenayu Juan metzapʌ quiʌ'aŋmayeji'ŋ. 
JHN.1.36	Y quienu te' Jesús que tey inʌc nʌ wyijtu, y nʌmu: Quena, yʌ'wʌte' te' Diojsis chi'oquia'upʌ jujcha' ñchowambe. 
JHN.1.37	Yʌ'šej nʌ chamu'c myatoŋyaju te' metzata'mbʌ quiʌ'aŋmaye's, y maŋu quio'ŋyaju Jesús. 
JHN.1.38	Quenwitu'u Jesús, y quienu'c que nʌ quio'ŋyaju te' metzapʌ's, ñʌjayaju: ¿Tiya' nʌ me'tztamu? Y ñe'cʌ'sta'm ñʌjayaju: Maestro, (juca ndza'maŋwajpatʌ, sunbate' ñʌmu: Aŋma'yoye) ¿juta' yʌ' njyejpa? 
JHN.1.39	'Yaŋdzoŋyaju Jesujsis: Minʌ, quendamʌ. Maŋyaju, y quieñaju jutʌte' jeju. Te' jama tzʌ'yaju ñe'cʌji'ŋ, porque las cuatroše'ŋoyjtye' inʌc.
JHN.1.40	Te' metzata'mbʌ pʌ'nis myatoŋyaju tiyʌ chamu Jua'ŋis, y maŋu quio'ŋyaju Jesús. Te' tumʌpʌ's ñʌy, Andreste' inʌc, Simón Pedro's pyotzo. 
JHN.1.41	Yʌ' Andrejsis wina pya'tu ñe' 'yatzi Simón y ñʌjayu: Mba'twa'ndʌs te' Mesías (juca ndza'maŋwajpatʌ, sunbate' ñʌmu: Te' Cristo). 
JHN.1.42	Y ñʌmaŋu Jesusaŋi. Quienu'ctij Jesujsis, ñʌjayu: Mijte' te' Simón, Jonajsis 'yune. Maŋbamij ñʌjayaju Cefas (sunbate' ñʌmu: Pedro).
JHN.1.43	Jo'pit sunu myawʌ Jesús Galilea'ojmo, y choŋu Felipe, y ñʌjayu: Co'ŋa'ʌj. 
JHN.1.44	Y te' Felipe Betsaida-cumgu'yojmopʌte' inʌc, Andrés y Pedro'sta'm quiumguy. 
JHN.1.45	Yʌ' Felipe's pya'tu Natanael y ñʌjayu: Mba'twa'ndʌs te' Jesús, te' Nazarejtojmopʌ Jose'is 'yune. Yʌ' Jesuste' te' jya'yʌyupʌ Moisejsis te' aŋgui'mgu'yojmo, y te' jya'yʌyajque'tupʌ te' tza'maŋwa'oye'sta'm. 
JHN.1.46	Natanae'lis ñʌjayu: ¿Putpasʌ'ŋ tiyʌ'iwʌ oyepʌ Nazaret-cumgu'yojmoc? Ñʌjayu Felipe's: Minʌ, quena. 
JHN.1.47	Quienu'ctij Jesujsis que nʌ inʌc quiʌ'minu Natanae'lis, chamjayu wyʌpʌpʌ'najcuy: Quena, yʌy nʌ minu tumʌ wiyuŋšejpʌ Israel-pʌn. Yʌ'wʌ ja'n 'yaŋgoma'cʌ'oy. 
JHN.1.48	Ñʌjayu Natanae'lis: ¿Tiyʌcʌsi'amʌj ispʌcpa? Jesujsis 'yaŋdzoŋu: Teymʌmajmij ijtu'c higo-cu'yucʌ'mʌ ŋguenu'ʌsmij, maŋba'cmajmij nwyeju Felipe's. 
JHN.1.49	Natanae'lis 'yaŋdzoŋu: Maestro, mijte' te' Diojsis 'Yune. Mijte' te' Israel-pʌ'nista'm Rey. 
JHN.1.50	Jesujsis 'yaŋdzoŋgue'tu: Porque nʌjayu'ʌsmij: Higo-cu'yucʌ'mʌmajmij ijtu'c ŋguenu'ʌsmij, ¿te'cotoyamisʌj wʌ'aŋjamba? Más maya'aŋda'mbʌ tiyʌmis maŋba ŋguenu. 
JHN.1.51	Y nʌ'ma'ŋʌyu: Wiyuŋšej nwiyuŋdzamjaytyamba'ʌsmij: Maŋbamij ŋguiendʌjcʌytyamu tzajpojmo, y maŋbamis ŋguendamu te' Diojsis 'yangelejsista'm nʌ cʌ'maŋyaju y cʌ'miñaju ʌj, te' Pʌ'nis 'Yune.
JHN.2.1	Y tuca'y jamacʌsi quiosʌ'ŋajyaju co'tʌjcajcuy Galilea'ojmopʌ Cana-cumgu'yojmo. Y tey inʌc ijtu Jesujsis ñanaj. 
JHN.2.2	'Yaŋbʌquiajque'tu Jesús, tʌj te' quiʌ'aŋmayeji'ŋda'm te' co'tʌjcajcu'yojmo. 
JHN.2.3	Y yaju'cande' vino, Jesujsis ñana's ñʌjayu te' 'Yune Jesús: Ja'ndiyʌta'ma vino. 
JHN.2.4	Jesujsis 'yaŋdzoŋu: ¿Tiya' sunba ʌji'ŋ, nanay? Jañucʌmaj ʌs aŋsʌŋ. 
JHN.2.5	Te' ñana's ñʌjayu te' cotzo'ŋoyeta'm: Tzʌctamʌ tiyʌta'm mij ñchamjaytyamba ñe'cʌ's. 
JHN.2.6	Tey inʌc ijtyaju tujta'y tza'ta'mbʌ tinaja nʌ'-cotcuquiotoya wa'y che'cowajyaju judio'sta'm quiʌ' pyʌcpašej inʌc ñe' quiʌna'tzʌ'oquiu'yis. 
JHN.2.7	Ñʌjayaju Jesujsis te' cotzo'ŋoyeta'm: Yajtastamʌ nʌ'pit yʌ' tinajata'm. Y yajtastajšaju. 
JHN.2.8	Y ñʌjayaju Jesujsis: Yʌtij cʌtzpʌctamʌ y nʌmaŋjaytyamʌ te' jatacomi. Y ñʌmaŋjayaju. 
JHN.2.9	Tyo'ŋisu te' vino nʌ'pit tujcupʌ te' jatacomi's, y ja'n inʌc myusi jutʌpʌte'. Pero myujšajpa inʌc te' cotzo'ŋoye'sta'm. Wyeju te' jatacomi's te' nʌ quio'tʌjcajupʌ pʌn, 
JHN.2.10	y ñʌjayu: Mumu pʌ'nis wyinasajpa oyepʌ vino, y tyo'ŋyaju'ca wʌwʌ, pijche'cmaj šajpa te' me'šapʌ. Pero mis ŋgoquenumis te' oyepʌ vino hasta jasa'cacotoya.
JHN.2.11	Yʌ'wʌte' te' winbʌ isaŋwʌ'ajcuy chʌjcupʌ Jesujsis Galilea'ojmopʌ Cana-cumgu'yojmo. Tey yajqueju myʌja'ŋajcʌ', y wyʌ'aŋjamyaju ñe'cʌ quiʌ'aŋmaye'sta'm.
JHN.2.12	Jʌsa'ca wanaquiaju Capernaum-gumgu'yojmo ñe'cʌ, te' ñanaj, pyotzota'm y tʌj te' quiʌ'aŋmayeta'm. Y tzʌ'yutʌj tey metza tuca'y jama.
JHN.2.13	Nʌte' inʌc tyo'mʌyu te' pascua-sʌŋ, te' judio'sta'mñe', y qui'mu Jesús Jerusale'ŋojmo. 
JHN.2.14	Y quienu templo'ojmo mya'ʌyajpapʌ's cabrestu y ñchowambe y palomata'm. Y quiengue'tu tey pocšajupʌ quiacpʌ'yajpapʌ's tumin. 
JHN.2.15	Y chʌjcu tzapyʌ nacsoquiuy y myacputpʌ'yaju mumu te' templo'ojmoc. Y myacputpʌ'u jujche'ŋ mya'ʌyajpapʌ's inʌc ñchowambe y cabrestu te' templo'ojmo. Y 'yumbʌ'pʌ'wʌyjayaju te' tyumin cacpʌ'oyajpapʌ'sñe', y myucswitu'pʌ'jayaju te' myesata'm. 
JHN.2.16	Y ñʌjayaju Jesujsis te' mya'ʌyajpapʌ's palomata'm: Yajʌcʌ'tamʌ yʌ' ma'aj. Uy ma'ajcuy tʌcšej tzʌcjaytyame ʌs Ndata Diojsis tyʌc. 
JHN.2.17	Pijche'ctʌs, te' quiʌ'aŋmaye'sta'm, njamwʌtzʌjcutʌs que yʌ'šejte' ja'yʌyu: Jucʌtʌc po'pa ʌs ndzocoy, y ndʌŋga'pa'ʌs nwin wa'ytyij ijtu masa'najcuy mis ndʌjcojmo. 
JHN.2.18	Y 'yaŋdzoŋyaju judio'sta'm y nʌmyaju: ¿Tiyʌpi'tandʌj nyajquenba que ijtumis aŋgui'mʌtʌjcuy wa'mis yʌšej ndzʌjcu? 
JHN.2.19	'Yaŋdzoŋyaju Jesujsis y nʌmu: Yajtamʌ yʌ' templo, y tuca'y jamacʌsi nyajtzu'cumwʌtzʌcpa'ʌs. 
JHN.2.20	Pijche'ca nʌmyaju judiota'm: Wʌstʌjqui's-co-tujta'y amepityʌ' yajtuquiaju yʌ' templo, ¿y mis, tuca'y jamapitmis nyajtzu'cumwʌtzʌcpa? 
JHN.2.21	Pero te' templo, ñe'te' cuerpo inʌc nʌ chamu. 
JHN.2.22	Te'cotoya, winsa'u'c ca'yajupʌ'ojmoc, tʌs te' quiʌ'aŋmaye's njamwʌtzʌjcutʌs que te'šej chamu. Y nwʌ'aŋjamutʌs te' Totojaye y te' Jesujsis chamušej.
JHN.2.23	Jerusale'ŋojmo ijtu'c Jesús pascua-sʌ'ŋoyj wyʌ'aŋjamyaju wʌwʌta'mbʌ's que ñe'cʌte' te' Mesías, quienjayaju'ca isaŋwʌ'ajcuy nʌ inʌc chʌjcupʌ. 
JHN.2.24	Pero Jesujsis ja'n inʌc quiojtyay pyaqui anecʌsi, porque mumu pʌn inʌc ispʌquiajpa ñe'cʌ's. 
JHN.2.25	Ja'ndiyʌ inʌc pyena iwʌ's wa'y chamjayu tiyʌ quipspa pʌ'nis, porque ñe'cʌ's myuspʌ'pa tiyʌ ijtu pʌ'nis choco'yojmo.
JHN.3.1	Ijtu inʌc tumʌ fariseo-pʌn ñʌjayajpapʌ Nicodemo. Yʌ'wʌ judio-cowi'nate' inʌc. 
JHN.3.2	Yʌ'wʌ's minu 'yoto'ŋʌyu Jesús tzu'cʌsi, y ñʌjayu: Maestro, muspatʌs que Diojsismijyʌ' ŋguiʌ'weju wa'mij 'yaŋma'yoyu, porque ya'iwʌ's ja'n musi chʌjcu isaŋwʌ'ajcuy mis ndzʌcpašej juca ja'n quiotzowe Diojsis. 
JHN.3.3	Y ñʌjayu Jesujsis: Wiyuŋše'ʌsmij nwiyuŋdzamjapya, iwʌ ja'n pyʌ'najwʌtzʌqui ja'n musi quie'nʌyu jutz aŋgui'mba Dios. 
JHN.3.4	Quiʌ'aŋwa'cu Nicodemo's: ¿Jutza' muspa pyʌ'najwʌtzʌjcu te' pʌn, tzamupʌ'nʌ'ca? ¿Muspasʌ'ŋ tyʌjcʌwyʌtzʌjcu ñana's chejcojmo wa'y pyʌ'najwʌtzʌjcu? 
JHN.3.5	Aŋdzoŋu Jesús: Wiyuŋše'ʌsmij nwiyuŋdzamjapya, iwʌ ja'n pyʌ'nay nʌ'pit y Espiritupit ja'n musi tyʌjcʌyu wa'y 'yaŋgui'mu Diojsis. 
JHN.3.6	Sispit pʌ'najupʌ, siste'. Y Espiritupit pʌ'najupʌ, espiritute'. 
JHN.3.7	Uy nʌmaya'e nʌjayu'ŋmʌjcʌ'ʌsmij, ijtupʌte' pyena wa'mij mbyʌ'najwʌtzʌctamu. 
JHN.3.8	Te' sawa yʌmʌc teymʌc popya, y matoŋjapyamis jyu'ucʌ, pero ja'nmis musi jutʌcte' minba ni jutʌ maŋba. Te'šejte' mumu jujche'ŋ pʌ'najupʌ Espíritu Santopit.
JHN.3.9	Quiʌ'aŋwa'cu Nicodemo's: ¿Jutza'sʌ'ŋde' muspa tyujcu te'šej? 
JHN.3.10	Jesujsis 'yaŋdzoŋu: Mis aŋmayajpamis Israel-pʌn, ¿y ja'nmaj musi yʌ'šejta'mbʌ tiyʌ? 
JHN.3.11	Wiyuŋše'ʌsmij nwiyuŋdzamjapya, tiyʌ tʌs muspa te'wʌ tʌs ndzamba. Y tiyʌ tʌs ŋguenu te'wʌ tʌs ŋgotestigosajpa. Y ja'nmis mbʌjcʌchoŋjaytyame tʌs ŋgotestigosajpapʌ tiyʌ. 
JHN.3.12	Ndzamjaytyamu'ʌsmij najsacopajcʌsita'mbʌ tiyʌ y ja'nmis nwʌ'aŋjamdame. ¿Jutzamis maŋba nwʌ'aŋjamdamu juca ndzamjaytyamba'ʌsmij tzajpojmo ijtyajupʌ tiyʌ?
JHN.3.13	Ya'iwʌpʌ pʌnmaj jatyijtʌ'ʌ tzajpojmo wa'y myujsu jutzpʌte' ʌmʌ. Na' ʌstij muspa porque teymʌjcʌ'ʌjyʌ' wanajcu. Ʌjte' te' Pʌ'nis 'Yune, y ʌs itcuy tzajpojmote'. 
JHN.3.14	Jujcha' Moisejsis yajqui'mu te' tzandzʌqui cuquiʌsi ja'itʌnʌmʌmʌy, te'šejte' pyʌcpa ʌj, te' Pʌ'nis 'Yune, wa'yʌj yajqui'myaju cruzcʌsi, 
JHN.3.15	wa'y iwʌ'sta'misʌj wʌ'aŋjamyajpa ʌj, uy tyocoyaju sino que wa'y pya'tyaju ja'n yayepʌ quenguy.
JHN.3.16	Como jene šunu Diojsis te' najsacopajcʌsita'mbʌ, tzi'oquia'u'ʌj, ʌj te' tyʌŋdumʌpʌ 'Yune. Y mumu iwʌ'sʌj wʌ'aŋjamba ʌj, ja'n maŋu tyocoyu, sino que maŋba pya'tu ja'n yayepʌ quenguy. 
JHN.3.17	Porque ʌjte' te' Diojsis 'Yune, y ñe'cʌ'sʌj cʌ'weju najsacopajcʌsi ja'n wa'yʌs nyajco'aŋgʌyaju quiowa najsacopajcʌsita'mbʌ sino que wa'y quiotzoquiaju ʌjpit.
JHN.3.18	Iwʌ'sʌj wʌ'aŋjamba ʌj ja'n yajtiyʌ quio'aŋgʌy. Pero iwʌ'sʌj ja'n wʌ'aŋjame maŋba quio'aŋgʌyu, porque jawyʌ'aŋjamʌ ʌj te' Diojsis 'Yune. 
JHN.3.19	Minu'ʌj najsacopajcʌsi, y ʌjte' te' sʌ'ŋgʌ', pero más šuñaju pi'tza'ŋajcʌ' te' pʌ'nista'm que ja'nde' ʌj te' sʌ'ŋgʌ'. Te'šej šuñaju porque yacha'cuy inʌc chʌquiajpa. Te'wʌ maŋba yajco'aŋgʌyaju Diojsis. 
JHN.3.20	Porque iwʌ's chʌcpa ja'n 'yoyeta'mbʌ tiyʌ, ja'n šuni te' sʌ'ŋgʌ' ni ja'n quia'ŋdʌjcʌy sʌ'ŋgʌ'ojmo uy quiʌme'tzjayu chʌqui sʌ'ŋgʌ's. 
JHN.3.21	Pero iwʌ's chʌcpa wiyuŋda'mbʌ tiyʌ ca'ŋdʌjcʌpya sʌ'ŋgʌ'ojmo wa'y myusjayaju chʌqui pʌ'nista'm que Diojsiste' nʌ quiotzoŋu.
JHN.3.22	Cʌtʌjcu'ca yʌ'šejta'mbʌ tiyʌ, minutʌj Jesusji'ŋ Judea-najsojmo tʌs ŋgʌ'aŋmaye-tʌwʌji'ŋda'm. Teytyʌj tzʌ'yu ñe'cʌji'ŋ y nʌ inʌc yajnʌ'yʌ'oyu. 
JHN.3.23	Y yajnʌ'yʌ'oquie'tpa inʌc Juan Eno'ŋojmo tome quienbamʌy te' Salim-gumguy, porque jene ijtu inʌc nʌ' tey. Y mi'naŋgʌtʌquiaju wa'y ñʌ'yʌyaju tey, 
JHN.3.24	porque jašomya'cmajte' te' Juan.
JHN.3.25	Te' Diojsis wyi'naŋdʌjquipʌ cowajcuquiotoya quipotoŋgʌ'yaju judiota'm Jua'ŋis quiʌ'aŋmayeji'ŋda'm. 
JHN.3.26	Miñaju Jua'ŋaŋi ñe' quiʌ'aŋmaye. Ñʌjayaju: Maestro, te' miji'ŋ inʌc ijtupʌ Jordan-ocwinduc, te' nʌmis inʌc ndzamupʌ, yʌtij nʌ yajnʌ'yʌ'oyu y wʌwʌ pʌ'nis nʌ quiʌ'maŋu ñe'cʌ. 
JHN.3.27	'Yaŋdzoŋyaju Jua'ŋis: Ni'iwʌ pʌ'nis ja'n musi ijtu 'yaŋgui'mʌtʌjcuy juca ja'n chi'i Diojsis. 
JHN.3.28	Muspamisʌj ŋgotestigosajtamu que nʌmu'ʌj: Ja'nde' ʌj te' Cristo, sino que cʌ'weju'ʌj Diojsis wa'yʌs nwi'najayu ñe'cʌ. 
JHN.3.29	Te' co'tʌjcajupʌ pʌ'nis pyʌjcʌchoŋba te' yomo. Y te' co'tʌc-pʌ'nis ijtu šunbapʌ tyʌwʌ ñe' che'ŋna'oyj tenayupʌ, y quiʌmato'ŋʌpya. Y myatoŋjapya'c chame te' co'tʌc-pʌ'nisñe' jene ñʌ'omba. Te'še'ʌs nʌ'omba ʌs matoŋba'cʌs nʌ quiʌ'maŋyaju Jesús. 
JHN.3.30	Pyʌcpa wa'y myujšaju mumu pʌ'nis que ñe'cʌte' te' mʌja'ŋbʌ y que ʌjte' te' cʌmaŋbʌ.
JHN.3.31	Te' wanajcupʌ tzajpojmoc maste' mʌja'ŋbʌ que ja'n ni'iwʌ pʌn. Te' najsacopac-pʌ'nis najsacopajcʌsipʌ tiyʌ chamba. Te' wanajcupʌ tzajpojmoc más mʌja'ŋ que ja'n ni'iwʌ. 
JHN.3.32	Y tiyʌ quienu y myatoŋu te'wʌ chamba, y ya'iwʌ's ja'n suni wyʌ'aŋjamjayaju tiyʌta'm chamba. 
JHN.3.33	Pero iwʌ's wyʌ'aŋjamba tiyʌta'm chamba, yʌ'wʌ's chamgopuŋba que Dios wiyuŋdzamba. 
JHN.3.34	Iwʌ pʌn Diojsis quiʌ'weju, Diojsis chame chamjapya. Diojsis ja'n quiotzu'tzajay ñe'cʌ te' Espíritu Santo, sino que chi'pa jana yaye. 
JHN.3.35	Jene šunu Diojsis te' 'Yune. Te'cotoya quiojtu mumutiyʌ ñe' quiʌ'ojmo. 
JHN.3.36	Iwʌ's wyʌ'aŋjamjapya te' 'Yune pya'twa'a ja'n yayepʌ quenguy. Pero iwʌ's ja'n myato'ŋoyjay te' 'Yune, ja'n pya'te te' ja'n yayepʌ quenguy, sino que ñe'cʌ's ijtu quiowa mumu jamacotoya, porque chʌjqui'šca'u Dios.
JHN.4.1	Jesujsis ñʌctʌ'yu que te' fariseo'sta'm myatoŋyaju que ñe'cʌ Jesujsis más inʌc wʌwʌ nʌ chʌjcu y yajnʌ'yʌyaju cʌ'aŋmayeta'm que ja'nde' Jua'ŋis. 
JHN.4.2	Ñempe Jesús ja'n inʌc yajnʌ'yʌ'oy, te' yajnʌ'yʌ'oyajpapʌ inʌc te' quiʌ'aŋmayeta'mde'. 
JHN.4.3	Ñʌctʌ'yu jeque, yʌ'šej Jesujsis, y tzu'cumu tey Judea-najsojmoc y maŋwʌtzʌjque'tutij Galilea'ojmo. 
JHN.4.4	Y ijtupʌte' inʌc pyena wa'y quiʌtʌjcu Samaria-najsojmo. 
JHN.4.5	Nu'cu Sicar-cumgu'yojmo, te' Samaria-najsis quiowindzʌmbapʌ, tome quienbamʌy Jacojpis inʌc ñasjuyi chacjayupʌ 'yune José. 
JHN.4.6	Tey inʌc ijtu Jacojpis pyozo. Y como ñitu'yu Jesús te' tu'ŋajcu'yis, maŋu pyocsu te' pozo'aŋi Paŋguc-jamaše'ŋoyjtye' inʌc. 
JHN.4.7	Y minu tumʌ Samaria'ojmopʌ yomo, minu ñʌ'pʌjcu tey. Jesujsis ñʌjayu: Yajwa'cʌ'ʌj nʌ'.
JHN.4.8	Maŋu'cše'ŋoyjtyʌj cumgu'yojmo ŋgʌ'aŋmaye-tʌwʌji'ŋ wa'ytyʌs njuyu cu'tcuy. 
JHN.4.9	Y te' Samaria'ojmopʌ yomo's ñʌjayu: Mij njyudio-pʌn mijyʌ', y ʌj Samaria-yomo'ʌjyʌ'. ¿Tiyajca'mʌjte' nwa'cjapya nʌ'? Porque te' judio-pʌnda'm naqui'nisʌtʌjyajpa Samaria-pʌnji'ŋ. 
JHN.4.10	'Yaŋdzoŋu Jesujsis: Ja'nmis ispʌcjay te' Diojsis yajya'moquiuy. Ja'nmis ispʌqui iwʌ'smijte' nʌ wya'cjayu nʌ'. Juca inʌc misʌj ispʌcpa mis inʌc nwa'cpa ʌjcʌsi, y ʌsmij inʌc ndzi'pa nʌ' šajpapʌ's quenguy. 
JHN.4.11	Ñʌjayu te' yomo's: Señor, ja'nmis tiyʌpit nʌputi, y yʌ' pozo jʌŋupʌyʌ'. ¿Juta' jeque nʌ'ijtu nʌ' šajpapʌ's quenguy? 
JHN.4.12	¿Masja jeque myujsopya mij que ja'n tʌs ndata'a'ŋucu Jacob, tzi'upʌ'stʌj yʌ' pozo? Yʌy ujcu ñe'cʌ, 'yuneta'm y wyacasta'm. 
JHN.4.13	'Yaŋdzoŋu Jesujsis: Mumu iwʌ'sta'mis tyo'ŋyajpa yʌ' nʌ' maŋba yoctʌtzwʌtzʌquiaju, 
JHN.4.14	pero iwʌ's tyo'ŋba te' nʌ' ʌs ndzi'papʌ ja'na yoctʌtzque'temaj. Te' ʌs ndzi'papʌ nʌ' maŋba wyomjojcʌtʌjcu ñe'co'mo jujcha' wombamʌy nʌ', y maŋba wyipqui'mjojcʌtʌjcu choco'yojmo wa'y pya'tu ja'n yayepʌ quenguy ñe'cʌ's. 
JHN.4.15	Te' yomo's ñʌjayu: Señor, tzi'ʌ'ʌj te'šejpʌ nʌ', u'yamʌj nyoctʌtzque'tumaj, ni u'yamʌs minumaj nʌputque'tu yʌy.
JHN.4.16	Jesujsis ñʌjayu: Mawʌ, ma weya njayaj, y mindamʌ yʌy. 
JHN.4.17	Aŋdzoŋu te' yomo: Ja'ndiyʌ ʌs njayaj. Ñʌjayu Jesujsis: Nwyiyuŋdzamumij nʌmu'cmij: Ja'ndiyʌ ʌs njayaj, 
JHN.4.18	porque mosa'y ñacamij ŋguio'tʌjcaju, y yʌtijmij ijtupʌ pʌnji'ŋ ja'nde' mis njayaj. Ndzamušejmis wiyuŋbʌ tiyʌte'. 
JHN.4.19	Ñʌjayu te' yomo's: Señor, nʌctʌ'wya'mʌs que mij ñcha'maŋwa'oyemijyʌ'. 
JHN.4.20	Tʌs ndata'a'ŋucuta'm cʌna'tzʌ'oyaju yʌ' pu'mnacʌsi, y mij judiota'm ñʌmdambamij que Jerusale'ŋojmo pyʌcpa wa'y maŋu quiʌna'tzʌ'oyaju pʌnda'm. 
JHN.4.21	Ñʌjayu Jesujsis: Wʌ'aŋjamʌ tiyʌ'ʌsmij ndzamjapya. Maŋba ñu'cu te' aŋsʌŋ cuando ja'namij mindame yʌ' pu'mnacʌsi ni ja'namij myaŋdame Jerusale'ŋojmo wa'mis ŋgʌna'tzʌytyamu tʌ Ndata Dios. 
JHN.4.22	Mista'm ja'nmis ispʌctame iwʌ miste' nʌ ŋgʌna'tzʌytyamu. Tʌs muspatʌs iwʌ tʌste' nʌ ŋgʌna'tzʌyu, porque te' yajcotzojcopyawʌ, judio'ojmocte' pʌ'naju. 
JHN.4.23	Minba te' aŋsʌŋ y tzo'tzuwa'a wa'y quiʌna'tzʌyjayaju tʌ Ndata Dios, te' wiyuŋšejta'mbʌ cʌna'tzʌ'oye's, espiritupit y wiyuŋdzocopyʌ cʌna'tzʌ'oquiupyit cʌna'tzʌ'oyajpa. Diojsis šunba te'šejta'mbʌ cʌna'tzʌ'oye. 
JHN.4.24	Te' Dios, Espiritute'. Y iwʌ's quiʌna'tzʌpya, pyʌcpa wa'y quiʌna'tzʌyaju espiritupit y wiyuŋdzocopyʌ cʌna'tzʌ'oquiupyit. 
JHN.4.25	Ñʌjayu te' yomo's: Muspa'ʌs que maŋba minu te' Mesías, te' ñʌjayajpapʌ Cristo. Minba'ca ñe'cʌ, maŋbatʌj tza'maŋwajpʌ'jayu mumutiyʌ. 
JHN.4.26	Ñʌjayu Jesujsis: Ʌjte', yʌ'yʌj nʌ ndzamdzamnayupʌ miji'ŋ.
JHN.4.27	Pijche'ctʌj minu tʌj te' quiʌ'aŋmaye, y nʌmaya'utʌs nʌ chamdzamnayu'ŋmʌjcʌ yomoji'ŋ. Pero nijutiwʌ's jañʌja: ¿Tiya' nʌ ŋgʌ'aŋwa'cu, ni tiya' nʌ nʌtzamu? 
JHN.4.28	Pijche'ca chajcu te' yomo's te' myajcuy, y maŋu te' cumgu'yojmo. Maŋu chamjayaju te' quiumguy-tyʌwʌ. 
JHN.4.29	Ñʌjayaju: Mindamʌ. Minʌ quendamʌ yʌ' pʌn cʌ'ñʌchambʌ'jawya'mʌj tiyʌta'mamʌs ndzʌjcu. ¿Ja'nsʌ'ŋde' yʌ'wʌ te' Cristo? 
JHN.4.30	Pijche'ctij tzu'cumyaju te' cumgu'yojmoc. Y tu'ŋojmomaj ijtyaju'c, 
JHN.4.31	te'pa'ŋoyj, tʌs te' Jesujsis quiʌ'aŋmaye'sta'm nʌtʌs inʌc ndzi'u pena wa'y quiu'tu, y nʌjayutʌs: Maestro, cu'tʌ. 
JHN.4.32	Pero ñe'cʌ'stʌj nʌjayu: Ʌs ijtu ʌs ŋgu'tcuy ŋgu'tpapʌ'ʌs, pero ja'nmis mustamepʌ mis. 
JHN.4.33	Pijche'c naquiʌ'aŋwa'cʌtʌjutʌ ne'co'mo: ¿Ñʌminjayusʌ'ŋ cu'tcuy iwʌjutiwʌ's? 
JHN.4.34	Nʌjayutʌj Jesujsis: Ʌs, cu'tcuyše'ʌs nʌ'ijtu wa'yʌs ndzʌcjayu ʌs Ndata Diojsis šu'noquiuy. Porque ñe'cʌ'sʌjyʌ' cʌ'weju, y sunba'ʌs nyajtucjayu ñe' yoscuy.
JHN.4.35	¿Y ja'njate' nʌ ñʌmdamu mijta'm: Faltamaj macšcu'y poyaj wa'y ñu'cu te' aŋsʌŋ wa'y yajtu'mʌyaju te' cosecha? Pero ʌsmij nʌjaytyamba: Itzaŋwajtamʌ nwitʌm y quendamʌ te' yosanʌmbamʌy jutza' cʌŋyaju te' tʌmda'm, wa'y yajtu'mʌyaju. (Te' tʌmda'm, pʌ'nʌste' nʌ ndzamyaju.) 
JHN.4.36	Iwʌ's wyoctu'mʌpya te' tʌm, maŋba quioyojyaju. Y jujche'ŋ ñe'cʌ's wyoctu'mʌyajpapʌ y wʌ'aŋjamyajpa'ʌj maŋba pya'tyaju ja'n yayepʌ quenguy, wa'y tumʌ'ajcu'yoyj 'yomdzocopyaquiaju te' ñipyajpapʌ's y wyoctu'mʌyajpapʌ's. 
JHN.4.37	Yʌytyʌ nʌctʌ'pya que wiyuŋbʌte' te' tzame: Eyapʌ'ste' ñijpa y eyapʌ's minba wyoctu'mʌyu. 
JHN.4.38	Ʌs ŋgʌ'wejtamu'ʌsmij wa'mis maŋu nwoctu'mʌytyamu te' tʌm, janyostamʌmʌmyij. Eyata'mbʌ te' yojšaju y mij ñdyʌjcʌytyamu wa'mis nwoctu'mʌytyamu tʌm eyata'mbʌ yojšajumʌy.
JHN.4.39	Wʌwʌ pʌ'nis te' Samaria-cumgu'yoyj wyʌ'aŋjamyaju Jesús te' yomo's chamjayajupʌ tiyʌpit. Te' yomo's chamu'c Jesús nʌmupʌte': Cʌ'ñchambʌ'jawya'mʌj tiyʌta'mamʌs ndzʌjcu. 
JHN.4.40	Quiʌnu'cʌyaju tey Jesús te' Samaria'ojmocta'mbʌ's y 'yojquita'yaju wa'y chʌ'yu ñe'cʌji'ŋda'm te' cumgu'yoyj. Y tzʌ'yu jeque metza jama. 
JHN.4.41	Pijche'ca sone eyata'mbʌ pʌ'nis wyʌ'aŋjamyaju Jesús te' ñe' chamepit. 
JHN.4.42	Y ñʌjayaju te' yomo: yʌtij nwʌ'aŋjambatʌs ja'n na' mis ndzamupʌ tiyʌpit, sino que ne'cʌtʌs matoŋwa'a ŋgowipit. Te'cotoya muspa'ndʌs que yʌ'wʌte' te' Cristo, te' yajcotzocpapʌ's najsacopajcʌsita'mbʌ.
JHN.4.43	Y cʌtʌjcu'ca metzapʌ jama tzu'cumu tey Jesús y maŋu Galilea-najsojmo. 
JHN.4.44	Porque ñe'cʌ Jesús nʌmu que ja'n pyʌjcʌchoŋyay tza'maŋwa'opyapʌ ñe' ñajsojmo. 
JHN.4.45	Nu'cu'ca Galilea'ojmo pyʌjcʌchoŋyaju Galilea'ojmota'mbʌ's, porque quieñaju tiyʌta'm chʌjcu Jerusale'ŋojmo te' sʌŋ-jamo'oyj, porque ñe'cʌta'm tijyajque'tu te' sʌ'ŋoyj.
JHN.4.46	Minwʌtzʌjque'tutij Jesús Galilea'ojmopʌ Cana-cumgu'yojmo te' chʌjcumʌy vino nʌ'pit. Y ijtu inʌc Capernaum-gumgu'yojmo tumʌ co'aŋgui'moye re'yisñe', ca'epʌ's inʌc 'yune. 
JHN.4.47	Yʌ'wʌ's myatoŋu nʌ chamyaju que tzu'cumu Jesús Judea-najsojmoc y nu'cu Galilea-najsojmo. Quiʌ'maŋu y tyarea-wa'cʌ'yjayu wa'y wyanajcu y wa'y maŋu yajtzocjayu 'yune, porque nʌwa' inʌc quia'u. 
JHN.4.48	Pijche'ca ñʌjayu Jesujsis: Juca ja'nmis ŋguendame señal y isaŋwʌ'ajcuy, ja'nmij nwyʌ'aŋja'moytyame. 
JHN.4.49	Te' re'yis quio'aŋgui'moye's ñʌjayu: Nʌcje'csʌyja Señor, antes que ca'pa ʌs une. 
JHN.4.50	Jesujsis ñʌjayu: Mawʌytya'a, yʌtij tzocpa mis une. Y te' pʌ'nis wyʌ'aŋjamu chamjayušej Jesujsis, y tzu'cumu. 
JHN.4.51	Y nʌwa' wyanajcu'c tyʌjcaŋʌ, minu choŋyaju quioyospawʌ's, y ñʌjayaju: Mis une tzocwa'a. 
JHN.4.52	Pijche'ca ñe'cʌ's quiʌ'aŋwa'quiaju tiyʌ hora tzojcu, y ñʌjayaju: Tʌ'ʌc, la unaše'ŋoyj chajcu pijcʌ's. 
JHN.4.53	Pijche'ctij ñʌctʌ'yu te' co'aŋgui'moye's que te'še'ŋ horate' nʌmu te' Jesús: Mis une tzocpa. Y wʌ'aŋja'moyu ñe'cʌ, y mumu ñe' tyʌjcoyjtya'mbʌ.
JHN.4.54	Tzu'cumu Jesús Judea-najsojmoc y nu'cu te' Galilea-najsojmo. Pijche'cte' chʌjcu yʌ' metzo'mopʌ isaŋwʌ'ajcuy.
JHN.5.1	Cʌtʌjcu'ca yʌ'šejta'mbʌ tiyʌ, ijtu inʌc sʌŋ judio'sta'mñe'. Y qui'mu Jesús Jerusale'ŋojmo. 
JHN.5.2	Y Jerusale'ŋojmo ijtu inʌc tanque tomemʌy ñchowambe'sta'm tyʌjcʌquiuy, judio-otowe'ojmo ñʌjayajpapʌ inʌc Betesda, quiʌne'ŋupʌ mosa'pyʌ setze's. 
JHN.5.3	Y yʌ' setzecʌsita'm yecnayaju inʌc sone ca'eta'mbʌ, to'tita'mbʌ, mʌ'ŋga'ŋyajpawʌ y tʌtzta'mbʌ. Nʌ inʌc jyo'quiaju mumu yʌ'ta'mbʌ's wa'y myi'csu te' nʌ'. 
JHN.5.4	Porque nu'cpa'c aŋsʌŋ wanacpa inʌc ángeles y yajmi'cspa inʌc te' nʌ' te' tanque'ojmo. Iwʌ wina tʌjcʌpya nʌ'c myi'csu te' nʌ', tzocpa inʌc wempe jutzpʌ ca'cuy. 
JHN.5.5	Y tey inʌc ijtu tumʌ pʌn ips-co-yʌt-co-tuca'y ame'a ca'epa'tupʌ. 
JHN.5.6	Quienu Jesujsis yʌ'wʌ ʌŋumʌy, y ñʌctʌ'yu que sone ame'ande' te'šej itpa, y ñʌjayu: ¿Sunba ñchojcu? 
JHN.5.7	'Yaŋdzoŋu te' ca'epʌ's: Señor, ja'ndiyʌ iwʌ'sʌj cuŋdʌjcʌpya yʌ' tanque'ojmo nʌ'c myi'csu yʌ' nʌ'. Nʌ'cše'ŋo'yʌj maŋu, wina tʌjcʌpya eyapʌ. 
JHN.5.8	Jesujsis ñʌjayu: Tzu'cumʌ, pʌcʌ mis ŋgape-ʌŋguy y tu'ŋa. 
JHN.5.9	Pijche'ctij tzojcu te' pʌn. Pyʌjcu te' quiape-ʌŋguy y maŋu. Pero sabado-jamate' inʌc.
JHN.5.10	Te'cotoya ñʌjayaju te' tzojcupʌ pʌn te' judio'sta'm: Sabado-jamayʌ' išo'oyj y yajwinducpa aŋgui'mgu'yis wa'mis nʌmaŋu ŋgape-ʌŋguy. 
JHN.5.11	'Yaŋdzoŋyaju ñe'cʌ's: Pero nʌjayu'ʌj te' yajtzojcupʌ'sʌj: Pʌcʌ te' mis ŋgape-ʌŋguy, y tu'ŋa. 
JHN.5.12	Pijche'ca quiʌ'aŋwa'quiaju: ¿Iwa'nde' te' ñʌjayupʌ'smij: Pʌcʌ mis ŋgape-ʌŋguy, y tu'ŋa? 
JHN.5.13	Pero te' tzojcupʌ pʌ'nis ja'n inʌc myusi iwʌ'ste' yajtzojcu, porque te' Jesús tzu'cumu tey te' jene itʌnʌmʌmʌy. 
JHN.5.14	Jʌsa'ca pya'tu Jesujsis te' templo'ojmo, y ñʌjayu: Yʌtij ñchocwa'mij, u'ya cowapa'tque'temaj umis maŋu maŋgopa'tʌyu más jene jenepʌ ca'cuy. 
JHN.5.15	Maŋu te' pʌn. Maŋu chamjayaju judiota'm que te' pʌn yajtzojcupʌ's, Jesuste' inʌc.
JHN.5.16	Yʌ'šejta'mbʌ tiyʌcotoya ñitzʌquiaju wa'y yacsnutzʌquiaju Jesús te' judio'sta'm. Šunba inʌc yajca'yaju porque chʌcpa inʌc yʌ'šejta'mbʌ tiyʌ sabado-jamo'oyj. 
JHN.5.17	'Yaŋdzoŋyaju Jesujsis: Ʌs Ndata Dios nʌtij yojsu, y yosque'tpa'ʌj ʌj. 
JHN.5.18	Te'wʌcotoya más chʌcme'chaju judio'sta'm wa'y yajca'yaju Jesús. Ja'n na' porque myaŋgocʌtʌjcu sábado, sino porque nʌmgue'tu inʌc que Dios te' ñe' Tyataj. Y nʌmyajpa inʌc judiota'm que Diosšej nʌ chʌjcu wyin.
JHN.5.19	Pijche'ca 'yaŋdzoŋyaju Jesujsis y ñʌjayaju: Wiyuŋše'ʌsmij nwiyuŋdzamjaytyamba: Ʌjte' te' 'Yune y ja'ʌs musi ndzʌjcu yajtiyʌ ne' su'noquiupyit, sino que ŋguengʌspʌcpa'ʌs Ndatajcʌsi. Porque tiyʌ chʌcpa ʌs Ndata's, te'še'ʌs ndzʌjque'tpa ʌs. 
JHN.5.20	Porque ʌj, Tata Diojsisʌjyʌ' 'Yune, y ñe'cʌ's sunba'ʌj, y yajquenba'ʌj tiyʌta'm chʌcpa. Y maŋbama'ʌj yajquenu wa'yʌs ndzʌjcu más maya'aŋda'mbʌ isaŋwʌ'ajcuy, cosaque'cše'ŋoyj maŋbamij myaya'tamu. 
JHN.5.21	Jujcha'nde' ʌs Ndata's muspa yajwinsa'u ca'yajupʌ, y chi'yajpa quenguy, te'šejtijque' ʌs, te' 'Yune's, muspa'ʌs ndzi'u quenguy iwʌta'm ʌs sunba. 
JHN.5.22	Ʌs Ndata's ja'n quiʌme'tze ya'iwʌ. Pero como ʌjte' te' 'Yune, tzi'u'ʌj aŋgui'mʌtʌjcuy wa'yʌs ŋgʌme'tzpʌ'u mumu pʌn. 
JHN.5.23	Yʌ'šej chʌjcu wa'yʌj cʌna'tzʌyaju ʌj jujcha' quiʌna'tzʌyajpa ñe'cʌ ʌs Ndata Dios. Iwʌ'sʌj ja'n cʌna'tzʌy ʌj, te' 'Yune, ja'n quiʌna'tzʌyjay ʌs Ndataj cʌ'wejupʌ'sʌj.
JHN.5.24	Wiyuŋše'ʌsmij nwiyuŋdzamjaytyamba: Iwʌ's quiʌmato'ŋʌpya ʌs ndzamyajupʌ tiyʌ, y wyʌ'aŋjamba te' cʌ'wejupʌ'sʌj, pya'twa'a ja'n yayepʌ iscuy-quenguy. Y te'wʌ's ja'n maŋu quio'aŋgʌyu quiowa. Ñempe ca'uwʌše'a inʌc quiowa'ojmo pya'twa'nde' iscuy-quenguy. 
JHN.5.25	Wiyuŋše'ʌsmij nwiyuŋdzamjaytyamba: Maŋba minu te' aŋsʌŋ, y tzo'tzuwa'nde' wa'y quiʌmato'ŋʌyjayaju ʌs otowe te' ca'uwʌšej ijtyajupʌ's quiowa'ojmo, porque ʌjte' te' Diojsis 'Yune. Y iwʌ'sʌj cʌmato'ŋʌyajpa ʌj, maŋba pya'tyaju iscuy-quenguy. 
JHN.5.26	Tʌ Ndata Diojsojmoc womba te' iscuy-quenguy, y te'še'ʌj tzi'que'tu ʌj, te' 'Yune, wa'y ʌ'ojmoc wyomu te' iscuy-quenguy.
JHN.5.27	Ñe'cʌ'stijte' tzi'que'tu aŋgui'mʌtʌjcuy y mʌja'ŋajcuy wa'yʌj ŋgʌme'tzoyu, porque ʌjte' te' Pʌ'nis 'Yune. 
JHN.5.28	Uy nʌmaya'tame yʌ'šejta'mbʌ tiyʌ. Porque maŋba minu te' aŋsʌŋ maŋba'ca quiʌmato'ŋʌyjayaju ʌs otowe mumu tza'tʌjcojmo ijtyajupʌ ca'uwʌ's. 
JHN.5.29	Y maŋba pyujtyaju teymʌc. Y te' chʌquiajupʌ's oyeta'mbʌ tiyʌ maŋba wyinsa'yaju wa'y chi'yatʌju cota'nupʌ quenguy. Y te' chʌquiajupʌ's yatzita'mbʌ tiyʌ maŋba wyinsa'yaju wa'y quio'aŋgʌyaju quiowa.
JHN.5.30	Ʌs ja'ʌs musi ndzʌjcu yajtiyʌ ne'cʌtij. Tzamjapyaše'ʌj Ndata's ŋgʌme'chajpa'ʌs pʌnda'm. Y ʌs, wiyuŋbʌ tiyʌpi'tʌs ŋgʌme'chajpa, porque ja'ʌs me'tze ne' su'noquiuy, sino que wa'yʌs ndzʌjcu šunbašej ʌs Ndata Diojsis, porque ñe'cʌ'sʌjyʌ' cʌ'weju.
JHN.5.31	Juca ne'cʌ naytyumʌ'ʌs ŋgotestigosajpa nwin ja'nmis wiyuŋbʌ tiyʌšej ŋgomʌ'ytyame. 
JHN.5.32	Ijtu iwʌ'sʌj cotestigosajpa ʌj, y muspa'ʌs que ñe'cʌ'sʌj cotestigosajpašej wiyuŋbʌ tiyʌte'. 
JHN.5.33	Ngʌ'wejtamumis pʌnda'm wa'y maŋu quiʌ'aŋwa'quiaju Juan Bautista, y ñe'cʌ wyiyuŋdzamjayaju. 
JHN.5.34	Pero ja'ndiyʌ pyena wa'yʌj pʌ'nis cotestigosajyaju, sino que ndzamba'ʌs yʌ'šejta'mbʌ tiyʌ wa'mij ŋguiotzoctamu. 
JHN.5.35	Nembapʌ y sʌ'ŋbapʌ sʌ'ŋgʌšejpʌte' inʌc Juan. Y mista'm uša'ŋ horatijmis nʌ'omdamu wa'y šʌ'ŋgʌtzʌcjaytyamu mista'm ndzocoy. 
JHN.5.36	Pero wiyuŋšej muspamisʌj ispʌctamu te' ʌs ndzʌquiajpapʌ tzʌquicʌsi. Te'šejta'mbʌ tiyʌ'sʌj más cota'nu'c cotestigosajyajpa que ja'n Jua'ŋis. Ʌs Ndata'sʌj cʌ'weju wa'yʌj nyojsu. Y te' tzʌqui ʌs ndzʌquiajpapʌ, te'šejta'mbʌ tiyʌ'sʌj cotestigosajpa que ñe'cʌ'sʌj cʌ'weju. 
JHN.5.37	Tʌ Ndata Diojsisʌjte' cʌ'weju, y te'šejtijque' ñe'cʌ'sʌj cotestigosaju. Yajujche'cmajmis jamyatoŋjaytyamʌ 'yotowe, ni jaŋguiendamʌmajmis. 
JHN.5.38	Ni jañʌ'itjaytyamʌmis ñe' chame mista'm ndzoco'yojmo, porque ja'nmisʌj nwʌ'aŋjamdame ʌj, y ñe'cʌ'sʌjte' cʌ'weju. 
JHN.5.39	Ndacsoctu'ndambamis te' Totojayeta'm porque nwʌ'aŋjamdambamis que te'wʌcʌsi mba'ttambamis te' ja'n yayepʌ quenguy. Te'wʌ'sʌjte' cotestigosajyajpa ʌj, 
JHN.5.40	pero ja'nmisʌj suni nwʌ'aŋjamdamu ʌj wa'yʌsmij ndzi'tamu ja'n yayepʌ quenguy.
JHN.5.41	Ja'ʌs njo'que wa'yʌj pʌ'nis wʌcotzamyaju. 
JHN.5.42	Ʌs ispʌctamba'ʌsmij, que ja'nmis sundame Dios mista'm ndzoco'yojmo. 
JHN.5.43	Ʌj minu'ʌj ʌs Ndata Diojsis ñʌquiʌsi y ja'nmisʌj mbʌjcʌchoŋdame. Juca minba pʌn ñe' wyin chambapʌ's, te'wʌ jʌ'ʌ, mbʌjcʌchoŋdambamis. 
JHN.5.44	¿Jutzamisʌj maŋba nwʌ'aŋjamdamu juca nʌ'omdambamis wa'mij yʌ'wʌ te'wʌ's myʌja'ŋgotzamdamu ne'cʌ? Y ja'nmis njo'ctame wa'mij myʌja'ŋgotzamdamu te' tumʌpʌ Diojsis. 
JHN.5.45	Uy quipstame que ʌsmij maŋba nicotza'mʌytyamu Ndata Diojsis wyi'naŋdʌjqui. Ijtu iwʌ'smij ñicotza'mʌytyamba. Nite'tzʌytyambamis Moisés, y ñe'cʌ'smijte' maŋba ñicotza'mʌytyamu. 
JHN.5.46	Juca inʌc mis nwʌ'aŋjamdamba Moisés, nwʌ'aŋjamdaŋgue'tpamisʌj inʌc ʌj, porque ʌjte' ja'yʌyu ñe'cʌ's. 
JHN.5.47	Pero como ja'nmis nwʌ'aŋjamdame tiyʌta'm jya'yʌyu ñe'cʌ's, ¿jutzamis maŋba nwʌ'aŋjamdamu tiyʌ'ʌsmij ndzamjaytyamba?
JHN.6.1	Jʌsa'ca maŋu Jesús te' Galilea-ma'ra'ocwinduc, y te'wʌtijte'que' Tiberias mar. 
JHN.6.2	Nʌ inʌc quio'ŋu Jesús wʌwʌ pʌ'nis porque quieñaju jutz inʌc chʌcpa isaŋwʌ'ajcuy wa'y yajtzojcu ca'eta'mbʌ. 
JHN.6.3	Y qui'mutʌj Jesusji'ŋ pu'mnacʌsi ŋgʌ'aŋmaye-tʌwʌji'ŋ y maŋutʌj mbocsu tey. 
JHN.6.4	Nʌ inʌc tyo'mʌyu te' pascua-sʌŋ, quiosʌ'ŋajyajpapʌ inʌc judio'sta'm. 
JHN.6.5	Quengui'mu Jesús y quienu jutz wʌwʌ pʌn cutzunu'quiaju. Pijche'ca ñʌjayu Felipe: ¿Juta'ndʌ njuytyʌ'pa cu'tcuy wa'ytyʌ mbʌ'nʌyaju yʌ'ta'mbʌ? 
JHN.6.6	Wa'ytyijte' inʌc chʌjquisu Jesujsis yʌ'šej ñʌjayu. Ñe'cʌ's myuspawʌytya'nde' inʌc tiyʌ maŋba chʌjcu. 
JHN.6.7	'Yaŋdzoŋu Felipe's: Majqui's denariojpyʌ pa'ŋis ja'n maŋu quiʌpa'tyaju ni uša'ŋ uša'ŋ wa'y quiu'tyaju tumduma'ŋbʌ'nis. 
JHN.6.8	Tey inʌc ijtu tumʌ te' Jesujsis quiʌ'aŋmaye ñʌjayajpapʌ Andrés, Simón Pedro's pyotzo. Yʌ'wʌ's ñʌjayu Jesús: 
JHN.6.9	Yʌy ijtu tumʌ ŋga'e ñʌ'ijtupʌ's mosa'y cebadapʌ pan y metza chicsta'mbʌ coquej. Pero te'še'ŋbʌ cu'tcuy ja'n jyujche'ŋay yʌ' aŋba'tepʌ pʌngotoya. 
JHN.6.10	Pijche'ca Jesús nʌmu: Yajpocsquecpʌ'ya yʌ' pʌnda'm. Y tey pe'chmu'c lugarte' inʌc. Y mosa'y mil pʌnše'ŋoyj pocsquequiaju. 
JHN.6.11	Pijche'c pyʌjcu Jesujsis te' pan y ñʌjayu Dios yʌscotoya. Pijche'ca we'nbʌ'jayutʌj jujche'ŋdʌj quiʌ'aŋmaye, y tʌsa maŋutʌs sajne'ŋbʌ'u mumu te' pocšajupʌ'ojmo. Y sajque'tutʌs te' coquej, y cu'tyaju šuñajuše'ŋ. 
JHN.6.12	Tajšaju'ca te' pʌnda'm, nʌjayutʌj Jesujsis: Piŋdu'mʌytyamʌ te' cu'tcʌchʌ'yʌ uy tyocoyu'ŋmʌjcʌ ni uša'ŋ. 
JHN.6.13	Mbiŋdu'mʌyutʌs jeque, y njo'ʌquie'tumajtʌs macwʌstʌjca'y waca te' cu'tcʌchʌ'yaŋbit. Te'še'ŋ tzʌ'yu te' cu'tcʌchʌ'yaŋ cu'tyaju'ca myuma'ŋgʌ'y te' mosa'pyʌ cebadapʌ pan.
JHN.6.14	Quieñaju te' pʌ'nista'm te' isaŋwʌ'ajcuy chʌjcupʌ Jesujsis. Te'cotoya nʌmyaju: Wiyuŋšej yʌ'wʌte' te' tza'maŋwa'oye maŋba inʌc minupʌ najsacopajcʌsi. 
JHN.6.15	Pero ñʌctʌ'yu Jesujsis que maŋba inʌc miñaju wa'y jyupcʌtʌjcʌyaju wa'y quiojtyaju re'yajcu'yojmo. Pijche'ca ca'ŋjʌcʌ'u tey y qui'mwʌtzʌjque'tutij ñaytyumʌ pu'mnacʌsi.
JHN.6.16	Y nʌ'ca chu'yanʌmu, tʌj te' cʌ'aŋmaye, wanajcutʌj ma'ra'acapoyo'mo. 
JHN.6.17	Tʌjcʌyutʌj barco'ojmo y nyajtu'ŋajcʌ'yutʌs wa'ytyʌs njajcu te' mar wa'ytyʌj nu'cu Capernaum-gumgu'yojmo. Pi'tza' inʌc y Jesús ja'n inʌc quieye. 
JHN.6.18	Y te' maya'aŋbʌ sawa's yajtepsqui'mcʌ'yu te' mar. 
JHN.6.19	Y nyajemdu'ŋaju'candʌs te' barco tumʌ leguaše'ŋoyj ŋguenutʌs Jesús ca'ŋba nʌ minu marcʌsi wa'y ñu'cu te' barco'aŋi, y na'tzutʌj. 
JHN.6.20	Pero nʌjayutʌj ñe'cʌ's: Ʌjyʌ', uy na'tztame. 
JHN.6.21	Pijche'ca oma'omatʌs nyajtʌjcʌyu te' barco'ojmo. Y jʌnʌjtya' nu'cu te' barco te' nʌtʌj maŋupʌ najsoyj.
JHN.6.22	Jo'pit te' ma'ra'ocwinduc tzʌ'yajupʌ's myujšajpa inʌc que tumʌtij inʌc ijtu te' barco. Quieñaju que jamyawʌ Jesús tʌji'ŋ porque ŋgʌ'wi'ŋgʌ'ytyijtʌ tzu'cumu. 
JHN.6.23	Pero miñaju eyata'mbʌ barco Tiberias-cumgu'yojmoc. Y nu'quiaju tome quienbamʌy te' lugar tijumʌy wyi'quiaju pan te' pʌ'nista'm, ñʌjayu'c yʌscotoya Dios tʌ Ngomi's. 
JHN.6.24	Quieñaju te' pʌ'nista'm que ja'ndiyʌ inʌc tey Jesús ni tʌj te' quiʌ'aŋmayeta'm. Pijche'ca tʌjcʌyaju te' barco'ojmota'm y maŋyaju te' Capernau'ŋojmo wa'y mye'chaju Jesús.
JHN.6.25	Y pya'tyaju'ca ma'ra'ocwinduc, ñʌjayaju: Maestro, ¿jujche'ca ñu'cu yʌy? 
JHN.6.26	'Yaŋdzoŋyaju Jesujsis: Wiyuŋše'ʌsmij nwiyuŋdzamjaytyamba: Nʌmisʌj me'tztamu ja'n porque nʌmis ŋguendamu ʌs ndzʌjcupʌ isaŋwʌ'ajcuy. Me'tztambamisʌj porque mbʌ'nʌytyamu'ʌsmij hasta que ñdyastamumij. 
JHN.6.27	Yostamʌ, ja'n na' wa'mis mba'ttamu yajpapʌ cu'tcuy, sino que wa'mis mba'ttamu ja'n yayepʌ cu'tcuy. Ʌs, te' Pʌ'nis 'Yune's, sunba'ʌsmij ndzi'tamu cu'tcuy ja'n yayepʌ quenguquiotoya. Porque ʌj copiŋu Ndata Diojsis wa'yʌsmij ʌs ndzi'tamu. 
JHN.6.28	Y ñʌjayaju Jesús: ¿Tiya'ndʌs ndzʌctʌ'wa'a wa'ytyʌs ndzʌjcu Diojsis šunbašej? 
JHN.6.29	'Yaŋdzoŋyaju Jesujsis: Yʌ'šejte' šunba Diojsis wa'mis ndzʌctamu, wa'misʌj nwʌ'aŋjamdamu ʌj, porque Diojsisʌjyʌ' cʌ'weju.
JHN.6.30	Te'cotoya quiʌ'aŋwa'quiajque'tu Jesús: ¿Tiyʌ isaŋwʌ'ajcu'ya jeque ndzʌcpa mis wa'ytyʌs ŋguenu, y wa'ytyʌsmij nwʌ'aŋjamu? ¿Tiyʌ tzʌqui'a ndzʌcpa mis? 
JHN.6.31	Tʌs ndata'a'ŋucu'sta'm quiu'tyaju maná te' ja'itʌnʌmʌmʌy. Porque yʌ'šejte' ja'yʌyu: Yajwi'quiatʌju pan wanajcupʌ tzajpojmoc. 
JHN.6.32	Jesujsis ñʌjayaju: Wiyuŋše'ʌsmij nwiyuŋdzamjaytyamba: Ja'nde' Moisejsismij ñchi'tamu te' pan wanajcupʌ tzajpojmoc, sino que ʌste' Ndata'smij ñchi'tamba te' wiyuŋšejpʌ pan wanajcupʌ tzajpojmoc. 
JHN.6.33	Porque te' pan šajpapʌ Ndata Diojsis, te'wʌte' wanajcupʌ tzajpojmoc, y ñe'cʌ'ste' maŋba chi'yaju quenguy te' najsacopajcʌsita'mbʌ pʌn. 
JHN.6.34	Ñʌjayaju te' judio'sta'm: Señor, tzi'jojcʌtʌcʌtʌj te'šejpʌ pan. 
JHN.6.35	Y ñʌjayaju Jesujsis: Ʌjte' te' pan šajpapʌ's iscuy-quenguy mumu pʌngotoya. Iwʌ'sʌj cʌ'minba ʌj ja'na yu'que'temaj. Y iwʌ'sʌj wʌ'aŋjamba ʌj, ja'na yoctʌtzque'temaj. 
JHN.6.36	Pero ndzamjaytyamwa'mʌsmij ñempe misʌj ŋguendamʌ ja'nmisʌj nwʌ'aŋjamdame. 
JHN.6.37	Mumu jujche'ŋ quiopiŋba Diojsis wa'yʌj wʌ'aŋjamyajupʌ's, maŋba'ʌj cʌ'miñaju. Y iwʌ'sʌj cʌ'minba ja'nʌs macwinduqui. 
JHN.6.38	Porque wanajcu'ʌj tzajpojmoc, ja'n wa'yʌs ndzʌjcu ne' su'noquiuy, sino que wa'yʌs ndzʌjcu šunbašej te' cʌ'wejupʌ'sʌj. 
JHN.6.39	Ʌs Ndata'sʌjte' cʌ'weju, y ñe'cʌ's šunba u'yʌs nyajtocoyu ni tumʌc ñe'cʌ's quiopiŋyajupʌ wa'yʌj wʌ'aŋjamyaju. Šunba wa'yʌs nyajwinsa'yaju te' ultimopʌ jamo'oyj. 
JHN.6.40	Y yʌ'šej šunba ʌs Ndata's: Jujche'ŋ iwʌ'sʌj ispʌcpa que ʌjte' te' Diojsis 'Yune, y wʌ'aŋjamba'ʌj, pya'tpa ja'n yayepʌ quenguy. Y ʌs maŋba'ʌs nyajwinsa'u ultimopʌ jamo'oyj.
JHN.6.41	Pijche'ca te' judio'sta'm ñu'motoŋgʌ'yjayaju Jesús porque nʌmu: Ʌjte' te' pan wanajcupʌ tzajpojmoc. 
JHN.6.42	Y nʌmyajpa inʌc: ¿Ja'nja jeque te' yʌ'wʌ te' Jesús, te' Jose'is 'yune? Ispʌcjaytyambatʌ tyataj y ñanaj. ¿Tiyajca' jequeyʌ' nʌmba: Tzajpojmojcʌjyʌ' wanajcupʌ? 
JHN.6.43	Jesús aŋdzoŋu: Uy nu'motoŋdame ne'co'mota'm. 
JHN.6.44	Ya'iwʌ ja'n musi minu ʌ'aŋi juca ʌs Ndata Diojsis ja'n yajpononajay chocoy. Y te' cʌ'miñajpapʌ'sʌj maŋba'ʌs nyajwinsa'u ultimopʌ jamo'oyj. 
JHN.6.45	Yʌ'šej jya'yʌyaju tza'maŋwa'oyajpapʌ's: Diojsis maŋba 'yaŋmayaju mumu pʌn. Te'cotoya mumu iwʌ's quiʌmato'ŋʌpya tʌ Ndata Dios y aŋmapya, cʌ'minba'ʌj.
JHN.6.46	Ja'nde' suni ñʌmu juca iwʌjutiwʌ's quienu Dios. Ʌstijte' ŋguenu porque ñe'cʌ ijtumʌ'yʌj tzu'cumu. 
JHN.6.47	Wiyuŋše'ʌsmij nwiyuŋdzamjaytyamba: Iwʌ'sʌj wʌ'aŋjamba ʌj, pya'twa'a ja'n yayepʌ quenguy. 
JHN.6.48	Ʌjte' te' pan chi'yajpapʌ's mumu pʌn iscuy-quenguy. 
JHN.6.49	Tʌta'm ndata'a'ŋucu's quiu'tyaju te' maná te' ja'itʌnʌmʌmʌy, pero te'wʌ's jachi'ya ja'n yayepʌ quenguy. 
JHN.6.50	Pero ʌjte' te' pan wanajcupʌ tzajpojmoc. Iwʌ's wyi'cpa yʌ' pan ʌs maŋba'ʌs ndzi'u ja'n yayepʌ quenguy. 
JHN.6.51	Ʌjte' te' pan wanajcupʌ tzajpojmoc, y šajpapʌ's quenguy. Juca iwʌ's wyi'cpa yʌ' pan, maŋba pya'tu ja'n yayepʌ quenguy. Y te' pan ʌs maŋba ndzi'oquia'upʌ, ʌste' ŋgüerpo. Ndzi'oquia'pa'ʌs wa'y pya'tyaju iscuy-quenguy najsacopajcʌsita'mbʌ's.
JHN.6.52	Pijche'ca quipotoŋgʌ'yaju judiota'm, y nʌmyajpa inʌc: ¿Jutza'ndʌ muspa tzi'u yʌ' pʌ'nis ñe' cuerpo jujcha' cu'tcupyʌ tiyʌ wa'ytyʌ ŋgʌ'sjaytyamu šis. 
JHN.6.53	Jesujsis ñʌjayaju: Ʌjte' te' Pʌ'nis 'Yune, y juca ja'nmis ŋgʌ'sjaytyame ʌs sis y ndo'ŋjaytyame ʌs nʌ'pin, ja'ndiyʌ mista'm iscuy-quenguy ndzoco'yojmo. 
JHN.6.54	Iwʌ's quiʌ'sjapya ʌs sis y tyo'ŋjapya ʌs nʌ'pin pya'twa'a ja'n yayepʌ quenguy, y maŋba'ʌs nyajwinsa'u ultimopʌ jamo'oyj. 
JHN.6.55	Porque te' ʌs sis wiyuŋšejpʌ cu'tcuyšejpʌte', y te' ʌs nʌ'pin wiyuŋšejpʌ to'ŋguyšejpʌte'. 
JHN.6.56	Iwʌ's quiʌ'sjapya ʌs sis y tyo'ŋjapya ʌs nʌ'pin, ʌs ndzoco'yojmo itjojcʌtʌcpa y ʌj ñe' choco'yojmo itpa. 
JHN.6.57	Ʌs Ndata Dios ñe' pyʌmipit quengu'yʌyu, y ñe'cʌ'sʌj cʌ'weju. Y jutzʌj ʌj ñe'cʌpit quengu'yʌyu, te'šej iwʌ's quiʌ'sjapya ʌs sis pya'twa'a ʌjpit te' ja'n yayepʌ quenguy. 
JHN.6.58	Ʌjte' te' pan wanajcupʌ tzajpojmoc. Ja'nde' jujcha' te' maná quiu'tyajupʌ tʌ ndata'a'ŋucu'sta'm, pero te'wʌ's jachi'ya ja'n yayepʌ quenguy. 
JHN.6.59	Yʌ'šejta'mbʌ tiyʌ chamu Jesujsis te' judio'sta'm wyindʌjcojmo, nʌ'c 'yaŋma'yoyu'c Capernaum-gumgu'yojmo.
JHN.6.60	Y soneta'mbʌ quiʌ'aŋmaye's myatoŋyaju y nʌmyaju: Jene na'chaŋda'mbʌ tiyʌ chamba, ¿iwʌ'sasʌ'ŋ muspa ñʌtu'ŋaju? 
JHN.6.61	Ñʌctʌ'yu Jesujsis ñe' choco'yojmo que te' quiʌ'aŋmaye nu'motoŋyajpa inʌc te' chamupʌ tiyʌpit. Pijche'ctij ñʌjayaju: ¿Ñchʌcna'tztamba yʌ'šejta'mbʌ tiyʌ's? 
JHN.6.62	¿Tiya'sʌ'ŋmis maŋba ŋguipstamu juca ŋguendambamisʌj, ʌj te' Pʌ'nis 'Yune, nʌ'camʌj ŋgui'mu'c tzajpojmo ijtumʌ'yʌj inʌc wina? 
JHN.6.63	Tʌ espiritu'stʌ tzi'pa quenguy, tʌ ŋgüerpo's ja'n quiotzowe. Y te' ʌs ndzamyajupʌ tiyʌ espiritute' y quenguytye'. 
JHN.6.64	Pero ijtu mi'ojmota'm ja'n wyʌ'aŋjamyapyʌ's. Porque myuspa inʌc Jesujsis desde tzo'tzcu'yojmo iwʌ'sta'm ja'n inʌc wyʌ'aŋjamyay, y iwʌ's inʌc maŋba chi'oquia'u. 
JHN.6.65	Y nʌmu: Te'cotoya'ʌsmijte' nʌjaytyamu que ya'iwʌ'sʌj ja'n maŋu cʌ'minu juca ʌs Ndata Diojsis ja'n yajpononajay chocoy.
JHN.6.66	Pijche'c chaquiaju Jesús soneta'mbʌ quiʌ'aŋmaye's y jawyijtyajque'tamaj ñe'cʌji'ŋ. 
JHN.6.67	Pijche'ca tʌj, te' macwʌstʌjca'pyʌ quiʌ'aŋmaye, cʌ'aŋwa'cutʌj Jesujsis, y nʌjayutʌj: ¿Sunbaja'ʌj ndzactaŋgue'tu mista'm? 
JHN.6.68	'Yaŋdzoŋu Simón Pedro's: Señor, juca ndzacpatʌsmij, ¿iwa'ndʌs ŋgʌ'maŋba? Mis ndzambamis tiyʌ'stʌ tzi'pa ja'n yayepʌ quenguy. 
JHN.6.69	Y tʌs nwʌ'aŋjambatʌs y ispʌcbatʌsmij que mijte' te' Cristo. Mijte' te' Diojsis 'Yune, te' Diojsis ñe' pyʌmipit quengu'yʌyupʌ. 
JHN.6.70	Y aŋdzoŋutʌj Jesujsis: Mijta'm te' macwʌstʌjca'ytya'mbʌ, ʌsmijte' ŋgopiŋdamupʌ. Pero mi'ojmota'm ijtu tumʌ ñʌc'ijtʌyupʌ yatziwʌ's. 
JHN.6.71	Te' Judas te' inʌc nʌ chamu, Simón Iscariote's 'yune, te' maŋbapʌ's inʌc chi'oquia'u. Te'wʌ nʌcma'yʌyupʌte' macwʌstʌjca'pyo'mo.
JHN.7.1	Cʌtʌjcu'ca yʌ'šejta'mbʌ tiyʌ maŋu ñʌcwijtʌyu Jesujsis Galilea-nas. Ja'n inʌc suni wyijtu Judea-najsojmo porque chʌcme'chajpa inʌc jutz wa'y yajca'yaju te' judio'sta'm. 
JHN.7.2	Y nʌte' inʌc tyo'mʌyu judio'sta'm quiu'tcuy-šʌŋ tijpa'c inʌc ijtyaju pechtʌjcojmo te' judiota'm. 
JHN.7.3	Ñʌjayaju pyotzo'sta'm te' Jesús: Tzu'cumʌ yʌy, y mawʌ Judea'ojmo wa'y quieñajque'tu mis ŋgʌ'aŋmaye'sta'm teymʌ tiyʌta'mbʌ tzʌqui mis ndzʌcpa. 
JHN.7.4	Iwʌ's šunba wa'y ispʌquiaju ja'n ñu'mdzʌqui yajtiyʌ. Juca yʌ'šejta'mbʌ tiyʌ mis ndzʌcpa, yajqueya nwin iwʌmijte' najsacopajcʌsita'mbʌ's wyi'naŋdʌjqui. 
JHN.7.5	Porque ni te' pyotzo'sta'm ja'n inʌc wyʌ'aŋjamyay iwʌte'. 
JHN.7.6	Pijche'ca ñʌjayaju Jesujsis: Jañu'cʌmaj te' aŋsʌŋ wa'yʌs nyajqueju ʌs nwin iwʌ'ʌjyʌ'. Pero mista'm aŋsʌŋ tepyʌtijte' tiyʌ mis sunba ndzʌctamu. 
JHN.7.7	Mijta'm, ja'nmij ŋgui'nisʌtʌjtame najsacopajcʌsita'mbʌ's. Pero ʌj qui'nišajpa'ʌj porque ŋgotzamjayajpa'ʌs te' yatzita'mbʌ chʌqui. 
JHN.7.8	Maŋdamʌ mijta'm te' sʌ'ŋajcu'yojmo, pero ʌj ja'nma'ʌj mawe yʌ' sʌ'ŋoyj porque jañu'cʌmaj te' aŋsʌŋ wa'yʌj maŋu. 
JHN.7.9	Y yʌ'še'a ñʌjayaju'c, tzʌ'yu Galilea'ojmo.
JHN.7.10	Pero maŋyaju'cande' pyotzota'm, pijche'cmaj maŋu ñe'cʌ te' sʌ'ŋajcu'yojmo. Jamyawʌ quejuqueju'c wʌwʌ pʌ'nojmo, sino que maŋu iwʌjana'iwʌšej. 
JHN.7.11	Y te' sʌ'ŋoyj quiʌ'aŋwa'cme'chajpa inʌc Jesús te' judio'sta'm y nʌmyajpa inʌc: ¿Y te'wʌ, juta'sʌ'ŋ ijtu? 
JHN.7.12	Y cʌ'ŋʌ'pa inʌc chamyajpa ñe'cʌ wʌwʌ pʌ'nis. Wene pʌn inʌc nʌmyajpa: Oyepʌ pʌnde'. Y wene pʌn nʌmyajpa inʌc: Ja'ne, aŋgoma'cʌ'opyapʌte'. 
JHN.7.13	Pero ya'iwʌ's inʌc ja'n quiotzame ñe'cʌ quejuqueju'c, porque ña'tzjayajpa inʌc judio'sta'm quiowi'na.
JHN.7.14	Pero sʌ'ŋʌcujcoyj tʌjcʌyu Jesús te' judio-templo'ojmo y aŋma'yoquiʌ'yu. 
JHN.7.15	Ñʌmaya'yajpa inʌc judio'sta'm y nʌmyaju: ¿Jutza myuspa yʌ'wʌ's te' Totojaye juca jatyiyʌ 'yaŋmayʌ? 
JHN.7.16	'Yaŋdzoŋyaju Jesujsis: Ʌsmij aŋmaytyambapʌ tiyʌ, ja'nde' ʌsne' aŋma'yoquiuy, sino que ijtu iwʌ'sʌj cʌ'weju. Ñe' 'yaŋma'yoquiupyit nʌ'ʌsmij aŋmaytyamu. 
JHN.7.17	Iwʌ's sunba chʌjcu šunbašej Diojsis, maŋba ñʌctʌ'yjayu ʌs aŋma'yoquiuy juca Diojsiste'ñe' o juca ʌste'ne' ŋgo'quips ndzamba. 
JHN.7.18	Iwʌ's ñe' quio'quips chamba, mye'tzpa wa'y yajmʌja'ŋaju ñe' wyin. Pero iwʌ's mye'tzpa wa'y yajmʌja'ŋaju te' quiʌ'wejupʌ's, te'wʌte' wiyuŋdzambapʌ pʌn. Te'šejpʌ pʌn ja'n 'yaŋgoma'cʌ'oy.
JHN.7.19	¿Jañchi'tamʌja Moisejsis te' aŋgui'mguy? y mi'ojmota'm ya'iwʌ's ja'n quiojame te' aŋgui'mguy. ¿Tiyajca'nde' ndzʌcme'tztamba wa'misʌj nyajca'tamu? 
JHN.7.20	Aŋdzoŋyaju te' pʌnda'm: Yatzipʌ espiritu's mijte' ñʌc'ijtʌyu. ¿Iwʌ'sa nʌ chʌcme'tzu wa'mij nyajca'u? 
JHN.7.21	'Yaŋdzoŋyaju Jesujsis: Porque ndzʌjcu'ʌs tumʌ isaŋwʌ'ajcuy sabado-jamo'oyj, te'cotoyamij myaya'tamba. 
JHN.7.22	Wiyuŋšej 'yaŋgui'mdamumij Moisejsis wa'mij šircuncidatzʌctamu, (ja'nde' juca Moisejsis 'yaŋgui'mguy, sino que tʌte' nwinatata'sta'mde'ñe') y circuncidatzʌctambamis pʌnda'm sabado-jamo'oyj. 
JHN.7.23	Uy myaŋgocʌtʌcjayaju'ŋmʌjcʌ te' Moisejsis 'yaŋgui'mguy circuncidatzʌquiajpa inʌc sabado'oyj, juca pijche'c nu'cpa te' jama. ¿Tiyajca' ʌj ŋgui'šca'jaytyamba porque nyajtzojcoctujcu'ʌs ca'ewʌ pʌn sabado-jamo'oyj? 
JHN.7.24	Uy cʌme'tzoytyame comeque'ctij mista'm ne' ŋgo'quipspit, pero cʌme'tzoytyamʌ justopʌ cʌme'tzʌ'oquiupyit.
JHN.7.25	Pijche'c ijtyaju inʌc Jerusale'ŋojmo nʌmyajpapʌ: ¿Ja'nja jequete' yʌ'wʌ nʌ mye'chaju cowi'na'sta'm wa'y yajca'yaju? 
JHN.7.26	Yʌtij quejuqueju'c yʌy tzamdzamnapya, y yajtiyʌ ja'n chamjayay cowi'na'sta'm. ¿Wiyuŋšej ñʌctʌ'yajwa'sʌ'ŋ que yʌ'wʌte' te' Cristo? 
JHN.7.27	Tʌs, muspatʌs jutʌpʌ cumgu'yojmopʌyʌ' yʌ'wʌ. Y minba'cande' te' Cristo ya'iwʌ's ja'n maŋu myujsu jutʌpʌte'. 
JHN.7.28	Nʌ inʌc 'yaŋma'yoyu Jesús te' judio-templo'ojmo. Pijche'c weju'c nʌmu: Ispʌctambamisʌj y mustambamis jutʌpʌ'ʌjyʌ', pero te' wiyuŋšejpʌ Diojsisʌjte' cʌ'weju, y ñe'cʌ ja'nmis ispʌctame mista'm. 
JHN.7.29	Ʌs ispʌcpa'ʌs, porque tzu'cumu'ʌj ñe'cʌ ijtumʌy, y ñe'cʌ'sʌjyʌ' cʌ'weju. 
JHN.7.30	Pijche'ctij chʌcme'chaju cowi'na'sta'm wa'y ñuquiaju. Pero ya'iwʌ's jañipi'cʌ porque jañu'cʌ'cmajte' hora wa'y quia'u. 
JHN.7.31	Y wyʌ'aŋjamyaju ñe'cʌ wʌwʌ pʌ'nista'm y nʌmyajpa inʌc: Minba'ca te' Cristo, ¿maŋbasʌ'ŋ chʌjcu más isaŋwʌ'ajcuy que ja'n yʌ'wʌ's?
JHN.7.32	Myatoŋyaju fariseo'sta'm que yʌ'šej inʌc nʌ ñu'mdzamyaju te' pʌ'nista'm. Te'cotoya quiʌ'wejyaju policía te' sacerdote-cowi'na'sta'm y fariseo'sta'm wa'y ñuquiaju. 
JHN.7.33	Pijche'ca ñʌjayaju Jesujsis: Ja'nʌjyʌ' maŋu nya'yu miji'ŋda'm. Jʌ'nʌ'amʌjyʌ' maŋgue'tpa ijtumʌy te' cʌ'wejupʌ'sʌj. 
JHN.7.34	Maŋbamisʌj me'tztamu pero ja'namisʌj maŋu mba'ttamu. Te' maŋbamʌ'yʌj ijtu ʌj, mijta'm ja'nmij musi mindamu. 
JHN.7.35	Pijche'ca nʌmyaju ñe'co'mo te' judiota'm: ¿Juta'sʌ'ŋ jequeyʌ' maŋba yʌ'wʌ wa'ytyʌ jana mba'ttamu? ¿Quiʌ'maŋbasʌ'ŋ te' judiota'm puŋdijtitnayajupʌ griego'ojmota'm, wa'y 'yaŋmayaju griegota'm? 
JHN.7.36	¿Jutza'sʌ'ŋyʌ' sunba ñʌmu te' ñe'cʌ's chambašej: Maŋbamisʌj me'tztamu y ja'nmisʌj maŋu mba'ttamu? Y: ¿Maŋbamʌ'yʌj ijtu ʌj, ja'nmij musi mindamu?
JHN.7.37	Te' ultimopʌ jama judio's chʌcsʌŋdyʌŋyajpa'c te' sʌŋ, tenaqui'mu Jesús y weju'c nʌmu: Juca iwʌ yoctʌtzpa, yajminʌ ʌ'aŋi wa'y chocopyajcu. 
JHN.7.38	Iwʌ'sʌj wʌ'aŋjamba ʌj, te'wʌ's choco'yojmoc maŋba wyomjojcʌtʌjcu mʌja nʌ'šej te' iscuy-quenguy. Te'šej chamba te' Totojaye's. 
JHN.7.39	Pero Jesujsis nʌte' inʌc chamu te' Espíritu Santo maŋba pyʌjcʌchoŋyajupʌ jujche'ŋ wyʌ'aŋjamyajpapʌ's ñe'cʌ. Jaminʌ'cmajte' Espíritu Santo, porque Jesús jayajmʌja'ŋa'cmajte' Diojsis.
JHN.7.40	Wʌwʌ pʌ'nis myatoŋyaju yʌ'šejta'mbʌ tiyʌ chamu'c Jesujsis. Pijche'ca wene pʌn nʌmyaju: Wiyuŋšej yʌ'wʌte' te' tza'maŋwa'oye Diojsistʌ tzamdzi'upʌ. 
JHN.7.41	Eyata'mbʌ nʌmyaju: Yʌ'wʌte' te' Cristo. Pero metza tuca'y pʌn nʌmyajque'tu: ¿Galilea'ojmocja jeque maŋba quieju te' Cristo? 
JHN.7.42	¿Ja'nja jeque ñʌmi te' Totojaye que maŋba quieju te' Cristo Davijtis 'yune'ojmocta'm, te' Beleŋ-gumgu'yojmoc, pʌ'najumʌy David? 
JHN.7.43	Quipcuy chʌquia'yaju ñe'co'mo te' Jesús. 
JHN.7.44	Y metza tuca'y pʌ'nis ñe'co'mocta'm sunba inʌc ñuquiaju, pero ya'iwʌ's jañipi'cʌ.
JHN.7.45	Pijche'ca te' policia's quiʌ'maŋyaju sacerdote-cowi'na y fariseota'm. Ñe'cʌ'sta'm ñʌjayaju: ¿Y tiyajca'nde' jañuctamʌ? 
JHN.7.46	Aŋdzoŋyaju te' policiata'm: Yajujche'cmajtʌs jamyatoŋdʌ'ʌ te'šej tzamdzamnapyapʌ pʌn. 
JHN.7.47	Pijche'ca 'yaŋdzoŋyaju fariseo'sta'm: ¿Nʌtijmijyʌ' 'yaŋgoma'cʌtʌjtaŋgue'tu mijta'm? 
JHN.7.48	¿Jutipʌ cowi'na's o fariseo'sa nʌ wyʌ'aŋjamu ñe'cʌ? 
JHN.7.49	Pero yʌ'wʌ iwʌjana'iwʌ pʌ'niste' nʌ quio'ŋyaju, y te' ja'n myujšapyʌ's aŋgui'mguy. Te'cotoya Diojsis maŋba yajnʌco'aŋgʌyaju. 
JHN.7.50	Tey inʌc ijtu Nicodemo, quiʌ'tijupʌ's Jesús tzu'cʌsi. Yʌ'wʌ fariseotijte'que' inʌc, y quiʌ'aŋwa'quiaju te' fyariseo-tʌwʌ: 
JHN.7.51	¿Tzi'tambasʌ'ŋdʌ lugar tʌta'm aŋgui'mgu'yis wa'ytyʌ nyajnʌco'aŋgʌyu pʌn tiyʌ'iwʌ juca ja'ndʌ wina ŋgʌme'tze wa'ytyʌ musjayu quiowa? 
JHN.7.52	'Yaŋdzoŋyaju: ¿Y mij Galilea-pʌndyayʌ'que'? Quena y tacscʌme'tza Totojaye'ojmo, ja'itʌmaj yajujche'c Galilea'ojmopʌ tza'maŋwa'oye. 
JHN.7.53	Y tumduma'ŋbʌn maŋyaju tyʌjcaŋʌ.
JHN.8.1	Pero Jesús maŋu Olivo-tʌc pu'mnacʌsi. 
JHN.8.2	Y namdzuc witu'u Jesús te' templo'ojmo, y cumgu'yis quiʌtu'mʌyu. Y pocsquejcu'c inʌc nʌ 'yaŋma'yoyu tey. 
JHN.8.3	Pijche'ca ñʌminjayaju Jesús tumʌ yomo te' aŋgui'mguy-tyayu'sta'm y te' fariseo'sta'm, pya'tjumbʌ'yajupʌ nʌ'c quiʌtzʌjcʌyu jyayaj. Quiojtyaju pʌ'nʌcucmʌ Jesujsis wyi'na'ŋoyj, 
JHN.8.4	y ñʌjayaju: Maestro, yʌ' yomo mero nʌ'c quiʌtzʌjcʌyu'c jyayaj pya'tjumbʌ'yaju. 
JHN.8.5	Aŋgui'mgu'yojmo Moisejsistʌj aŋgui'mu wa'ytyʌs ndʌŋga'yaju tza'pit yʌ'šejta'mbʌ yomo. Pero mis, ¿tiya' ndzamba?
JHN.8.6	Pero yʌ'šej maŋu ñʌjayaju Jesús wa'ytyij 'yoc'išaju. Sunba inʌc pya'tyaju tiyʌcʌsi wa'y ñiwa'cʌyaju. Pero mujcʌñe'cu Jesús y jayu nascʌsi myosipit. 
JHN.8.7	Pero como jyaque-cʌ'aŋwa'quiajpa inʌc, ʌ'mgui'mu Jesús y ñʌjayaju te' pʌnda'm: Jutiwʌ's ja'ndiyʌ quiowa mi'ojmota'm yajpʌcʌ tza' y yajtʌŋnitzʌcʌ.
JHN.8.8	Y mujcʌñe'cwʌtzʌjcu y jaquiʌ'quie'tu nascʌsi. 
JHN.8.9	Myatoŋyaju'ctij yʌ'šej ñe'cʌ'sta'm ñʌctʌ'yaju choco'yojmo tumduma'ŋbʌ'nis que ijtyaju quiowa, y ca'ŋga'ŋñayu'c tzu'cumyaju. Wina tzu'cumyaju te' tzamupʌnda'mbʌ 'y yucaŋgʌ'ytya'm tzu'cumyajque'tu te' ŋga'eta'm. Ñaytyumʌ tzʌ'yu Jesús y te' yomo cucmʌ inʌc tenayupʌ. 
JHN.8.10	Y ʌ'mgui'mwʌtzʌjque'tu Jesús, y como ya'iwa' jaquiena sino que te' yomo, ñʌjayu: ¿Mij yomo, juta' ijtyaju te' ñicotza'mʌyajpapʌ'smij? ¿Janyajnʌco'aŋgʌ ya'iwʌ's? 
JHN.8.11	Te' yomo's 'yaŋdzoŋu: Ya'iwʌ's, Señor. Pijche'ca Jesujsis ñʌjayu: Ni ʌs ja'ʌsmij nyajnʌco'aŋgʌy. Mawʌ, y u'ya cowapa'tque'temaj.
JHN.8.12	'Yoto'ŋʌwyʌtzʌquiaju Jesujsis te' tu'mʌyajupʌ te' templo'ojmo, y ñʌjayaju: Ʌste' sʌ'ŋgʌtzʌcjayajpa najsacopajcʌsita'mbʌ pʌ'nis chocoy. Iwʌ'sʌj co'ŋba ʌj ja'n wyiti pi'tza'ŋajcu'yojmo, sino que sʌ'ŋba te' chocoy, pya'tpapʌpit iscuy-quenguy. 
JHN.8.13	Pijche'ca te' fariseo'sta'm ñʌjayaju: Ne' nwin mis te' ndzamba, mis ndzambašej ja'ndʌs mbʌjcʌchowe wiyuŋbʌ tiyʌšej. 
JHN.8.14	'Yaŋdzoŋyaju Jesujsis: Wempe ʌsne' nwin ndzamʌ, ndzambaše'ʌs wiyuŋbʌ tiyʌte', porque muspa'ʌs jutʌ'ʌjyʌ' tzu'cumu y jutʌ'ʌj maŋba. Pero mista'm ja'nmis mustame jutʌ'ʌjyʌ' tzu'cumu ni jutʌ'ʌj maŋba. 
JHN.8.15	Šuñajpašej pʌ'nis te'šejmij ŋguiʌme'tzoytyamba, pero ʌs ja'ʌs ŋgʌme'tze ya'iwʌ. 
JHN.8.16	Y juca ʌs ŋgʌme'tzpa iwʌjutiwʌ, wiyuŋbʌ tiyʌpi'tʌs ŋgʌme'tzpa porque ja'nʌjyʌ' naytyumʌpʌ, sino que ʌji'ŋ ijtu ʌs Ndata Dios cʌ'wejupʌ'sʌj. 
JHN.8.17	Mista'm aŋgui'mgu'yojmo ja'yʌyu nʌmbamʌy que metza'ŋbʌ'nis chame, te'wʌ mbʌjcʌchoŋdambamis wiyuŋbʌ tiyʌšej. 
JHN.8.18	Ʌs ŋgotzamba'ʌs ne' nwin, y tzamgue'tpa'ʌj ʌs Ndata's te' cʌ'wejupʌ'sʌj. 
JHN.8.19	Ñe'cʌ'sta'm quiʌ'aŋwa'quiaju: ¿Juta' jeque ijtu mis Ndataj? Aŋdzoŋu Jesús: Ja'nmisʌj ispʌctame ʌj ni ʌs Ndataj. Juca inʌc misʌj ispʌctamba ʌj, ispʌcjaytyambamis inʌc ʌs Ndataj.
JHN.8.20	Yʌ'šejta'mbʌ tiyʌ chamu Jesujsis te' quiojtyajumʌy tzi'oquiuy, nʌ'c 'yaŋma'yoyu te' judio-templo'ojmo. Y ya'iwʌ's jañucʌ, porque jañu'cʌ'cmajte' hora wa'y quia'u.
JHN.8.21	Y ñʌmwʌtzʌcjayaju Jesujsis: Maŋba'ʌj, y maŋbamisʌj me'tztamu, pero mijta'm cowatzʌquimij maŋba ŋguia'tamu. Maŋbamʌ'yʌj ʌj mista'm ja'nmij musi mindamu. 
JHN.8.22	Pijche'ca nʌmyajque'tu judiota'm: ¿Maŋbasʌ'ŋ yajca'u ñe'cʌ's wyin, te'cotoya nʌmba: Maŋbamʌ'yʌj ʌj mijta'm ja'nmij musi mindamu? 
JHN.8.23	Y ñʌjayajque'tu Jesujsis: Mijta'm najsacopajcʌsita'mbʌ mijyʌ', pero ʌj tzajpojmocpʌ'ʌjyʌ'. Mijta'm najsacopac-itita'm mijyʌ', y ʌj, ja'nʌjyʌ' najsacopac-iti. 
JHN.8.24	Te'cotoya'ʌsmijte' nʌjaytyamu que cowatzʌquimij maŋba ŋguia'tamu. Juca ja'nmisʌj nwʌ'aŋjamdame que ʌjte' te' ndzamuše'amʌs, cowatzʌquimij maŋba ŋguia'tamu. 
JHN.8.25	Y quiʌ'aŋwa'quiaju: ¿Mij, iwa'mijyʌ'? Pijche'ca Jesujsis ñʌjayaju: Ndzamjaytyamuše'amʌsmij desde nʌcʌtzo'tzu'cʌs aŋma'yoquiuy. 
JHN.8.26	Ijtu sone tiyʌcʌsi'ʌsmij wa'y ŋgotzamdamu y ŋgʌme'tztamu. Pero te' cʌ'wejupʌ'sʌj wiyuŋbʌ Tatajte', y tiyʌ'ʌj yajmatoŋu ñe'cʌ's, te'še'ʌs ndzamjayajpa najsacopajcʌsita'mbʌ.
JHN.8.27	Pero jañʌctʌ'ya ñe'cʌ'sta'm que Jesujsis nʌ inʌc chamu Tata Dios. 
JHN.8.28	Te'cotoya ñʌjayajque'tu Jesujsis: Ʌjte' te' tzajpojmoc minupʌ. Nyajqui'mdamba'camisʌj cruzcʌsi, pijche'c mis maŋba nʌctʌ'ytyamu que ʌjte' maŋba minupʌ inʌc, y que ja'ʌs ndzʌqui ne' su'noquiuy. Aŋmayuše'ʌj Ndata's, te'wʌ ʌs ndzamba. 
JHN.8.29	Porque ʌj Ndata'sʌjyʌ' cʌ'weju y ʌji'ŋ ijtu. Jachacʌti'ʌj naytyumʌ Ndata's, porque ndzʌcjojcʌtʌcpa'ʌs šunbašej ñe'cʌ's. 
JHN.8.30	Nʌ'c inʌc chamu Jesujsis yʌ'šejta'mbʌ tiyʌ, wʌwʌ pʌ'nis wyʌ'aŋjamyaju ñe'cʌ.
JHN.8.31	Y te' judiota'm, wyʌ'aŋjamyajupʌ's, ñʌjayaju Jesujsis: Mijta'm, juca myato'ŋoytyambamij ndzamjaytyamuše'ʌsmij, wiyuŋšejpʌ ʌs ŋgʌ'aŋmaye mijta'mde? 
JHN.8.32	Y maŋbamis mustamu wiyuŋbʌ tiyʌ, y te' wiyuŋbʌ tiyʌ'smij maŋba ŋguiotzoctamu. 
JHN.8.33	Y 'yaŋdzoŋyaju: Abraha'ŋistʌjyʌ' wyinboya, y yajujche'c tʌs ya'iwʌ ja'n mozo'ajay. ¿Tiyajca'nde' mij ñʌmba: Maŋbamij ŋguiotzoctamu? 
JHN.8.34	Jesujsis 'yaŋdzoŋyaju: Wiyuŋše'ʌsmij nwiyuŋdzamjaytyamba que iwʌ cowapa'tjojcʌtʌcpa, cowa'ste' quioyosa. 
JHN.8.35	Y te' coyosa ja'n chʌ'yoctuqui te' tʌjcoyj. Pero te' une tzʌ'pya mumu jamacotoya. 
JHN.8.36	Te'šej jeque ʌjte' te' Une, y juca nyajcotzoctamba'ʌsmij, wiyuŋšej ŋguiotzoctambamij.
JHN.8.37	Muspa'ʌs que Abraha'ŋismijte' wyinboyata'm. Pero ndzʌcme'tztambamis wa'misʌj nyajca'tamu, porque ja'na tyʌjcʌy ʌs ndzamyajupʌ tiyʌ mista'm ndzoco'yojmo. 
JHN.8.38	Ndzamba'ʌs tiyʌ'ʌs ŋguenu ʌs Ndata's wyi'naŋdʌjqui. Y mista'm ndzʌctambamis tiyʌmis matoŋdamu mista'm ndata's wyi'naŋdʌjqui. 
JHN.8.39	'Yaŋdzoŋyajque'tu: Tʌs ndataj, Abrahaŋde'. Ñʌjayaju Jesujsis: Juca inʌc mij Abraha'ŋis 'yuneta'm, Abraha'ŋis chʌjcušej te'šejmis inʌc ndzʌctaŋgue'tpa. 
JHN.8.40	Pero yʌtij ndzʌcme'tztambamis wa'misʌj nyajca'tamu, y ndzamjaytyamu'ʌsmij wiyuŋbʌ tiyʌ yajmatoŋuše'ʌj Diojsis. Abraha'ŋis jaquipsʌ yajca'oquiuy. 
JHN.8.41	Mis ndzʌctambamis chʌcpašej inʌc mista'm ndata's. Pijche'ca ñʌjayaju Jesús: Tʌj, ja'ndʌjyʌ' ispʌqui-une. Tumʌtij ijtu tʌs Ndataj, te'wʌte' te' Dios. 
JHN.8.42	Pijche'ca Jesujsis ñʌjayaju: Juca inʌc Dios mista'm Ndataj, wiyuŋšej sundambamisʌj inʌc ʌj, porque ʌj, tzu'cumu'ʌj ijtumʌy Dios, y minu'ʌj yʌy. Jaminʌ'ʌj ne' su'noquiupyit, ñe'cʌ'sʌjyʌ' cʌ'weju. 
JHN.8.43	¿Tiyajca'nde' ja'n ŋgoquendame cuenta tiyʌ'ʌs nʌ ndzamu? Porque ja'n pya'jay mista'm ndzocoy ʌs ndzamyajupʌ tiyʌ's. 
JHN.8.44	Mijta'm diablo's mijyʌ' 'yuneta'm, te'wʌte' mista'm ndataj. Y mista'm ndata's šu'noquiuy, te'wʌ mis sunba ndzʌcjaytyamu. Ñe'cʌ yajca'opyapʌte' desde cho'tzcu'yojmo, y yajujche'c ja'n chʌqui wiyuŋbʌ tiyʌ porque ja'ndiyʌ wiyuŋbʌ tiyʌ ñe' choco'yojmo. Chamba'c sutzi ñe' quio'quips chamba, porque sutzpapʌte' y ñe'cʌ sutzi's te' pyo'c. 
JHN.8.45	Pero como ndzamba'ʌs wiyuŋbʌ tiyʌ ʌs, ja'nmisʌj nwʌ'aŋjamdame. 
JHN.8.46	¿Mi'ojmota'mbʌ's ijtusʌ'ŋ iwʌ's pya'tjapya ʌs ŋgowa? Nʌ'ʌs ndzamu wiyuŋbʌ tiyʌ, y ¿tiyajca'mʌjte' ja'n nwʌ'aŋjamdame? 
JHN.8.47	Iwʌta'm Diojsisñe' myatoŋjayajpa Diojsis chame. Te'cotoya ja'nmis ŋgʌmato'ŋʌytyame mista'm porque ja'n mijyʌ' Diojsista'mñe'.
JHN.8.48	Pijche'ca aŋdzoŋyajque'tu te' judiota'm y ñʌjayaju: Nʌtijtʌjte' nʌmu Šamaria-pʌnmijyʌ', y ñʌc'ijtʌyumij yatzi-espiritu's. 
JHN.8.49	Aŋdzoŋu Jesús: Ʌj jañʌc'ijtʌ'ʌj yatzi-espiritu's, sino que ŋgʌna'tzʌpya'ʌs Ndataj. Pero mista'm ja'nmisʌj ŋgʌna'tzʌytyame. 
JHN.8.50	Y ʌs ja'ʌs me'tze ne' mʌja'ŋajcuy. Ijtu iwʌ's mye'tzjapya y ñe'cʌte' te' cʌme'tzopyawʌ. 
JHN.8.51	Wiyuŋše'ʌsmij nwiyuŋdzamjaytyamba, iwʌ's quiojamjapya ʌs ndzame ja'n maŋu quia'u mumu jamacotoya.
JHN.8.52	Pijche'ca ñʌjayaju judio's: Yʌytyʌs ŋgʌnʌctʌ'pya que ñʌc'ijtʌyumij yatzi-espiritu's. Con que Abrahán ca'u, y ca'yajque'tu tza'maŋwa'oyajpapʌ, y mij ñʌmbamij: Iwʌ's quiojamjapya ʌs ndzame ja'n maŋu quia'u mumu jamacotoya. 
JHN.8.53	¿Masja jequemij myʌja'ŋ que ja'nde' tʌs ndata'a'ŋucu Abrahán? Ca'u ñe'cʌ, y ca'yajque'tu te' tza'maŋwa'oyajpapʌ, ¿iwʌše'a ndzʌcpa ne' nwin?
JHN.8.54	Aŋdzoŋu Jesús: Juca ne'cʌ'ʌs mʌja'ŋdzʌcpa nwin, ʌs mʌja'ŋajcuy yajtiyʌte'. Ʌste' Ndata'sʌj yajmʌja'ŋajpa, y mij ñʌmdambamij que ñe'cʌte' mista'm Dios. 
JHN.8.55	Pero ñe'cʌ ja'nmis ispʌctame, pero ʌs ispʌcpʌ'ʌs. Juca nʌmba'ʌj que ja'nʌs ispʌqui sutzpa inʌjcʌj jujcha' mij šutztamba. Pero ʌs ispʌcpa'ʌs y ŋgojamjapya'ʌs ñe' chame.
JHN.8.56	Tʌta'm ndata'a'ŋucu Abraha'ŋis ñʌ'omu ñʌctʌ'yu'c que maŋba inʌjcʌj minu najsacopajcʌsi. Quenu'ʌj, y ñʌ'omu. 
JHN.8.57	Pijche'ca ñʌjayaju judio'sta'm: Ja'ndiyʌmaj ni wʌstʌjqui's-co-mac mis ame, ¿y ŋguenumaja Abrahán? 
JHN.8.58	Y ñʌjayaju Jesujsis: Wiyuŋše'ʌsmij nwiyuŋdzamjaytyamba: Ja'ndiyʌ'cmaj Abrahán, ʌj ijtu'ctya'mʌjte'.
JHN.8.59	Pijche'ca pyʌquiaju tza' wa'y tyʌŋga'yaju. Pero Jesujsis quiʌwʌ'nu wyin, y pujtu te' templo'ojmoc. Y cʌtʌjcu ñe'ta'm quiucmʌ, y maŋu.
JHN.9.1	Y nʌ'c myaŋu Jesús quienu tumʌ pʌn to'titya' pʌ'najupʌ. 
JHN.9.2	Y tʌs, te' quiʌ'aŋmaye's ŋgʌ'aŋwa'cutʌs: ¿Maestro, iwa'sʌ'ŋ cowapa'tu yʌ'wʌ o tyatajta'm wa'y to'tipʌytya' pyʌ'naju? 
JHN.9.3	Aŋdzoŋu Jesús: Ja'nde' juca cowapa'tu yʌ'wʌ, ni tyatajta'm, sino que wa'ytye' quieju Diojsis isaŋwʌ'ajcuy ñe'cʌcʌsi. 
JHN.9.4	Nʌ'cše'ŋo'yʌj tzi'yaju lugar wa'yʌj nyojsu pyʌcpa wa'yʌs ndzʌcjayu Diojsis yoscuy, porque ñe'cʌ'sʌj cʌ'weju. Porque maŋba minu te' aŋsʌŋ ja'nandʌ maŋu tzi'yaju lugar wa'ytyʌ nyostamu. 
JHN.9.5	Yʌ'yʌj ijtu'cše'ŋoyj najsacopajcʌsi ʌste' sʌ'ŋgʌtzʌcjayajpa najsacopajcʌsita'mbʌ pʌ'nis chocoy.
JHN.9.6	Yʌ'še'a nʌmu'c, tzuju nascʌsi y chʌjcu mote chuwinbit. Y te' motepit jyasjayu te' to'tipʌ's wyitʌm. 
JHN.9.7	Y ñʌjayu: Ma cotze'a Siloe-tanque'ojmo (y te' Siloé sunbate' ñʌmu: Cʌ'wej). Pijche'ca maŋu y quioche'u, y quenba'ca witu'u.
JHN.9.8	Y te' tome ijtyajupʌ's y te' ispʌquiajpapʌ's desde une'cmaj que to'tipʌte' inʌc, nʌmgʌ'yaju: ¿Ja'nja jequete' yʌ'wʌ te' yʌy pocspapʌ inʌc wa'y wya'cu? 
JHN.9.9	Wene pʌn nʌmyajpa inʌc: Yʌ'wʌte'. Y eyata'mbʌ nʌmyaju: Ñe'cʌšej quenba. Pero ñe'cʌ nʌmu: Pijtʌjyʌ'. 
JHN.9.10	Te'cotoya quiʌ'aŋwa'quiaju: ¿Jutza' jeque yʌtij sʌ'ŋba mis nwitʌm? 
JHN.9.11	Aŋdzoŋu ñe'cʌ y nʌmu: Te' pʌn ñʌjayajpapʌ Jesús, te'wʌ's chʌjcu mote y jyasjayu ʌs nwitʌm y nʌjayu'ʌj: Mawʌ Siloe-tanque'ojmo y tze'a. Tiju'ʌs ndze'u, y yʌtij quenba'mʌj. 
JHN.9.12	Pijche'ca ñʌjayaju: ¿Juta' ijtu te' ñcho'yʌyupʌ'smij? Y ñe'cʌ nʌmu: Ja'ʌs musi.
JHN.9.13	Y ñʌmaŋyaju fariseo'sta'm wyi'naŋdʌjqui te' to'tipʌ inʌc. 
JHN.9.14	Y sabado-jamate' inʌc chʌjcu'c Jesujsis te' mote wa'y yajsʌ'ŋjayu te' wyitʌm. 
JHN.9.15	Y te' fariseo'sta'm quiʌ'aŋwa'quiajque'tutij jutzte' yajsʌ'ŋjayu te' wyitʌm. Y te' to'tipʌ inʌc aŋdzoŋu: Cotjayu'ʌj mote nwitʌmgʌsi. Ndze'u'ʌs, y yʌtij quenba'mʌj. 
JHN.9.16	Pijche'ca metza tuca'y te' fariseo nʌmyajpa inʌc: Te' cho'yʌyupʌ's ja'nde' Diojsis quiʌ'weju porque ja'n quiojame sábado. Eyata'mbʌ nʌmyajpa inʌc: ¿Jutza' jeque muspa chʌjcu yʌ'šejta'mbʌ isaŋwʌ'ajcuy cowatzʌquipʌ pʌ'nis? Y quipotoŋgʌ'yaju ñe'co'mo.
JHN.9.17	Y quiʌ'aŋwa'cwʌtzʌquiaju te' to'tipʌ inʌc: ¿Mis, tiya' ndzamba, iwa'sʌ'ŋde' yajsʌ'ŋjayupʌ's mis nwitʌm? Y ñe'cʌ nʌmu: Tza'maŋwa'opyapʌte'. 
JHN.9.18	Pero jawyʌ'aŋjamya te' judio'sta'm juca ñe'cʌte' te' to'tipʌ inʌc, y tzocwa'a wyitʌm. Pijche'ca wyejayaju tyatajta'm te' to'tipʌ'sñe'. 
JHN.9.19	Aŋguejyaju, y quiʌ'aŋwa'quiatʌju: ¿Yʌ'wʌjate' te' mista'm une? ¿Yʌ'wʌjate' te' ñʌmdambapʌmij to'tipʌytya'a pʌ'najupʌ? ¿Jutza jequeyʌ' yʌtij quenba'a? 
JHN.9.20	'Yaŋdzoŋyaju te' tata'sta'm: Muspatʌs que yʌ'wʌ tʌsyʌ' une y to'tipʌytya'a pʌ'naju. 
JHN.9.21	Pero ja'ndʌs musi jutzyʌ' yʌtij sʌ'ŋba'a wyitʌm. Y ja'ndʌs musi iwʌ's yajsʌ'ŋjayu. Tzamupa'ʌ', cʌ'aŋwa'ctamʌ ñe'cʌ. Ñe'cʌ's yajtzamʌ. 
JHN.9.22	Yʌ'šej nʌmyaju te' tyatajta'm porque ña'chajpa inʌc te' judiota'm porque nʌmyaju'ctya'nde' que iwʌ nʌmba que Jesuste' te' Mesías, maŋba myacpujtyaju te' ñe'ta'm wyindʌjcojmoc. 
JHN.9.23	Te'wʌcotoya nʌmyaju te' tyatajta'm: Tzamupa'ʌ', cʌ'aŋwa'ctamʌ ñe'cʌ.
JHN.9.24	Pijche'ca wyejwʌtzʌquiaju te' pʌn to'tipʌ inʌc y ñʌjayaju: Wʌcotzamʌ Dios y ja'n te'wʌ, porque tʌs muspatʌs que te'wʌ cowatzʌquipʌ pʌnde'. 
JHN.9.25	Pijche'ca ñe'cʌ's 'yaŋdzoŋyaju: Tey ja'na'mʌs musque'te juca cowatzʌquite'. Tiyʌ'ʌs yʌtij muspa que to'ti inʌjcʌj, y yʌtij quenba'mʌj. 
JHN.9.26	Y ñʌmwʌtzʌcjayajque'tu: ¿Tiyʌpi'ta ñcho'yʌyu? ¿Jutza'nde' nyajsʌ'ŋjayu mis nwitʌm? 
JHN.9.27	'Yaŋdzoŋyajque'tu: Ndzamjaytyamwa'mʌsmij y ja'nmis ŋgoquendame cuenta. ¿Tiyajca'nde' sunba matoŋwʌtzʌctaŋgue'tutij? ¿Sunbasʌ'ŋ mij ŋguiʌ'aŋmaye'ajtaŋgue'tu? 
JHN.9.28	Y quioraje-otoŋjayaju y nʌmyaju: Mij, ñe'mijyʌ' quiʌ'aŋmaye, pero tʌj, Moisejsistʌjyʌ' quiʌ'aŋmaye. 
JHN.9.29	Muspatʌs que Moisés 'yoto'ŋʌyu Diojsis, pero ʌ'wʌ ja'ndʌs musi jutʌpʌ'ʌ'.
JHN.9.30	Aŋdzoŋu te' pʌn, y ñʌjayaju: Wiyuŋšej maya'cupyʌ tiyʌyʌ' yʌ'wʌ. Mista'm ja'nmis mustame jutʌpʌ'ʌ', y yajsʌ'ŋjayu ʌs nwitʌm. 
JHN.9.31	Mustambatʌ que Diojsis ja'n quiʌmato'ŋʌy cowatzʌquita'mbʌ. Pero juca iwʌjutiwʌ's quiʌna'tzpa Dios, y chʌcpa ñe'cʌ's šunbašej, yʌ'wʌ quiʌmato'ŋʌpya Diojsis. 
JHN.9.32	Yajujche'cmajtʌ jamyatoŋdʌ'ʌ juca iwʌ's yajtzoctʌ'wa'a to'titya' pʌ'najupʌ pʌn. 
JHN.9.33	Juca inʌc ja'n Diojsis quiʌ'weju, ja'n inʌc musi chʌjcu yʌ'šejta'mbʌ tiyʌ. 
JHN.9.34	Ñʌjayajque'tu fariseo'sta'm te' to'tipʌ inʌc: Saŋgowatzʌquimijyʌ' mbyʌ'naju, ¿y sunbajatʌj aŋmayu mis? Y myacpujtyaju te' ñe'ta'm wyindʌjcojmoc.
JHN.9.35	Myujsu Jesujsis que myacpujtyajwa'a, y pya'tque'tu'ca ñʌjayu: ¿Nwʌ'aŋjambaja te' Diojsis 'Yune? 
JHN.9.36	Aŋdzoŋu te' to'tipʌ inʌc: Señor, tzamja'ʌj iwʌte' te' Diojsis 'Yune wa'yʌs nwʌ'aŋjamu. 
JHN.9.37	Y Jesujsis ñʌjayu: Nguenwa'mis. Pijtʌjyʌ', yʌ'yʌj nʌ ndzamdzamnayu miji'ŋ. 
JHN.9.38	Y ñe'cʌ nʌmu: Señor, nwʌ'aŋjamba'ʌsmij. Y cutcʌne'cu wyi'naŋdʌjqui.
JHN.9.39	Y nʌmu Jesús: Minu'ʌj yʌ' najsacopajcʌsi wa'y Diojsis quiʌme'chaju pʌnda'm, wa'y iwʌ'sta'mis ja'ndiyʌ quipsoquiu'yis šʌ'ŋgʌ' wa'yʌs nyajsʌ'ŋjayaju quipsoquiuy, y te' nʌmyajpapʌ's que sʌ'ŋyajpa wyitʌm wa'y jana ispʌquiaju te' wiyuŋbʌ tiyʌ. 
JHN.9.40	Tey inʌc ijtyaju fariseo ñe'cʌji'ŋ y myatoŋyaju yʌ'šej, y ñʌjayaju: ¿Te'šejtijsʌ'ŋ ja'n šʌ'ŋgue'te tʌs nwitʌm? 
JHN.9.41	Ñʌjayaju Jesujsis: Juca inʌc ja'ndiyʌ mista'm ŋguipsoquiu'yis šʌ'ŋgʌ' ja'ndiyʌta'm inʌc mis ŋgowa. Pero yʌtij como ñʌmdambamij que sʌ'ŋba mista'm ŋguipsoquiuy ittamu mis ŋgowa.
JHN.10.1	Wiyuŋše'ʌsmij nwiyuŋdzamjaytyamba: Iwʌ sunba tyʌjcʌyu ñchowambe'sta'm wye'que'ojmo, pero ja'n tyʌjcʌy te' tʌjcʌyajpamʌy sino que emʌc maŋba qui'mdʌjcʌyu wa'ytye' ñu'mu, nu'mdʌjcʌpya. 
JHN.10.2	Pero iwʌ tʌjcʌpya te' tʌjcʌyajpamʌy, te'wʌte' te' ñchowambe-coque'noye. 
JHN.10.3	Ñe'cʌcotoya ya'aŋwajapya te' tʌjcʌquiuy te' tʌjcʌquiuy-quioquenbapʌ's, y ñʌctʌ'yjayajpa ñe' ñchowambe'sta'm wyejcʌ', y ñʌquiʌsi wyejyajpa tumdumʌ te' ñe' ñchowambe wa'y ñʌpujtyaju. 
JHN.10.4	Y ñʌputpʌ'yaju'ca wyi'najayajpa. Y te' ñchowambe's quio'ŋyajpa porque ñʌctʌ'yjayajpa wyejcʌ'. 
JHN.10.5	Pero ja'n ispʌquiapyʌ pʌn ja'n quio'ŋyay, sino que pyoyjayajpa, porque ja'n ñʌctʌ'yjayay te' ja'n ispʌquiapyʌ pʌ'nis wyejcʌ'.
JHN.10.6	Yʌ'šejpʌ comparación chamjayaju Jesujsis, pero ñe'cʌ'sta'm jañʌctʌ'ya tiyʌte' inʌc te'šej nʌ chamu te' comparacioŋbit.
JHN.10.7	Te'cotoya chamwʌtzʌcjayajque'tu Jesujsis: Wiyuŋše'ʌsmij nwiyuŋdzamjaytyamba: Ʌjte' te' tʌjcʌquiuy te' ñchowambecotoyata'm, y te' ñchowambeta'm pʌnda'mde'. 
JHN.10.8	Jujche'ŋ wina miñajupʌ que ja'n ʌj sutzi-aŋma'yoquiuy chʌquiaju y nu'myajpapʌte'. Pero te' ñchowambe wʌ'aŋja'moyajpapʌ pʌnda'mde', y te'ta'mbʌ's jaquiʌmato'ŋʌyjaya te' ñe'ta'm 'yaŋma'yoquiuy. 
JHN.10.9	Ʌjte' te' tyʌjcʌquiuy. Iwʌ ʌjpit tʌjcʌpya maŋba quiotzojcu. Y maŋba pyutpa tyʌjcʌyu y maŋba pya'tu jyamacʌtʌjcuy.
JHN.10.10	Te' nu'mbapʌ minba wa'ytye' ñu'mu, y yajca'oyu y yajtoco'yoyu. Ʌj minu'ʌj wa'yʌs ndzi'yaju jomepʌ quenguy, y wa'y omgomʌ'ñaju te' jomepʌ quengu'yojmo. 
JHN.10.11	Ʌjte' te' oyepʌ coque'noye. Y ʌs ndzi'oquia'pa'ʌs nwin ñchowambecotoyata'm, sunba'ʌjte' nʌmu pʌngotoyata'm. 
JHN.10.12	Te' coyosa ja'nde' te' coque'noye ni ja'nde' te' ñchowambecomi. Juca quienba nʌ minu quiʌ'šajpapʌ's te' ñchowambe, pyochaquiajpa te' ñchowambeta'm. Y te' cʌ'soye's wene ñuquiajpa y eyata'mbʌ puŋdijtitnayajpa. 
JHN.10.13	Te' coyospapʌ popya porque coyospapʌtijte', y ja'n quioquipi te' ñchowambeta'm.
JHN.10.14	Ʌjte' te' oyepʌ coque'noye. Ispʌquiajpa'ʌs ʌsne'ta'm, y ʌsne'ista'm ispʌquiajpa'ʌj, 
JHN.10.15	jujcha' ʌs Ndata'sʌj ispʌcpa, y ʌs ispʌcpa'ʌs ʌs Ndataj. Y ndzi'oquia'pa'ʌs ne' nwin ñchowambecotoyata'm, y te'wʌ pʌnda'mde'. 
JHN.10.16	Ijtyajque'tumaj eyata'mbʌ ja'ndiyʌta'mbʌ yʌy ʌs nwe'que'ojmo. Te'ta'mbʌ pyʌcpa wa'yʌs nʌmiñaju, y maŋba ñʌctʌ'yjayaju ʌs nwejcʌ'. Y maŋba ñʌctʌ'yjayaju ʌs ndzame. Y tumʌco necstoyoquiuy maŋba ijtu y tumʌtya'a quioqueñajpapʌ's. 
JHN.10.17	Sunba'ʌj Ndata's porque ndzi'oquia'pa'ʌs nwin wa'yʌj ŋga'u. Y ñempe'ʌj ŋga'ʌ muspati'ʌj nwinsa'que'tu. 
JHN.10.18	Ya'iwʌ'sʌj ja'n musi yajca'u, sino que ne' su'noquiupyi'tʌste' ndzi'oquia'pa nwin. Ijtu ʌs aŋgui'mʌtʌjcuy wa'yʌs ndzi'oquia'u nwin, y ijtu ʌs aŋgui'mʌtʌjcuy wa'yʌj nwinsa'wʌtzʌjcu. Yʌ'šejpʌ aŋgui'mʌtʌjcu'yʌj tzi'u Ndata's.
JHN.10.19	Pijche'ca quipotoŋgʌ'yajque'tu ñe'co'mo judiota'm myatoŋyaju'ca yʌ'šejta'mbʌ tzame. 
JHN.10.20	Sone pʌn ñe'co'mocta'm nʌmyajpa inʌc: Ñʌc'ijtʌyupʌyʌ' yatzi-espiritu's, y co'sawapʌyʌ'. ¿Tiyajca'nde' ŋgʌmato'ŋʌytyamba? 
JHN.10.21	Eyata'mbʌ nʌmyajpa inʌc: Yatzi-espiritu's ñʌc'ijtʌyupʌ pʌn ja'n chamdzamnay yʌ'šej. ¿Muspasʌ'ŋ cho'yʌyu to'tipʌ pʌn yatzi-espiritu's?
JHN.10.22	Nʌ inʌc quiosʌ'ŋajyaju judio'sta'm te' tumdumʌ amepʌ templo's jyomecotzʌjcuy Jerusale'ŋojmo. Y pacac aŋsʌŋde' inʌc. 
JHN.10.23	Y Jesús tey inʌc nʌ wyijtu templo'aŋi te' Salomo'ŋis chʌjcupʌ setze'ojmo. 
JHN.10.24	Y quiʌne'ŋgʌwitu'yaju judio'sta'm, y ñʌjayaju: ¿Jujche'ŋ jamayʌ' maŋba nyajopi'tjayu tʌs ndzocoy? Juca mijte' te' Cristo quejuqueju'c tʌj tzamja. 
JHN.10.25	'Yaŋdzoŋyaju Jesujsis: Ndzamjaytyamwa'mʌsmij y ja'nmis nwʌ'aŋjamdame. Te' ʌs ndzʌcpapʌ tiyʌ ʌs Ndata's ñʌquiʌsi, te'wʌ's yajquejpa iwʌ'ʌjyʌ'. 
JHN.10.26	Pero mista'm ja'nmis nwʌ'aŋjamdame, porque ja'nʌsmijte'ne' ñchowambeta'm, ndzamjaytyamuše'ʌsmij. 
JHN.10.27	Ʌsne' ñchowambe'sta'm, sunba'ʌjte' nʌmu ʌsne' mbʌ'nista'm, ñʌctʌ'yjayajpa ʌs nwejcʌ', y ʌs ispʌquiajpa'ʌs, y co'ŋyajpa'ʌj. 
JHN.10.28	Y ʌs ndzi'yajpa'ʌs ja'n yayepʌ quenguy. Ja'n maŋu tyocoyaju mumu jamacotoya. Y ya'iwʌ's ja'n musi yajʌcʌ'jayaju ʌs ŋgʌ'ojmoc. 
JHN.10.29	Ʌs Ndata'sʌjte' tzi'yaju ʌs mbʌnda'm. Y ʌs Ndataj mʌja'ŋbʌte', y ya'iwʌ's ja'n musi yajʌcʌ'jayaju ñe' quiʌ'ojmoc. 
JHN.10.30	Ʌj Ndataji'ŋ tu'mbacpʌtʌjyʌ'.
JHN.10.31	Pijche'ca pyʌquiajque'tu tza' judio'sta'm wa'y tyʌŋga'yaju Jesús. 
JHN.10.32	Ñʌjayaju Jesujsis: Ndzʌcwa'mʌs sone oyeta'mbʌ tzʌqui mista'm nwi'naŋdʌjqui. ¿Jutipʌ tzʌquicotoya'mʌjte' sunba ndʌŋga'tamu tza'pit? 
JHN.10.33	Y 'yaŋdzoŋyaju judio'sta'm y nʌmyaju: Oyepʌ tzʌquicotoya ja'ndʌsmij ndʌŋga'e tza'pit, sino porque otowewʌ'ajapyamis Dios, porque mij mbyʌnmijyʌ' y nʌmij ñʌmu que Diosmijte'. 
JHN.10.34	'Yaŋdzoŋyajque'tu Jesujsis: ¿Ja'nja jequete' ja'yʌyu mista'm aŋgui'mgu'yojmo: Ʌj nʌmu'ʌj, diosta'm mijte'? 
JHN.10.35	Jʌ'ʌ, ñʌjayatʌju diosta'm te' pyʌjcʌchoŋyajupʌ's te' Diojsis chame. Y te' Totojaye ja'nde' šutzipʌ. 
JHN.10.36	Ʌjte' te' yajmasa'najupʌ y quiʌ'wejupʌ najsacopajcʌsi ʌs Ndata Diojsis. Porque nʌmu'ʌj que Diojsisʌjyʌ' 'Yune, te'cotoya nʌjaytyambamisʌj que otowewʌ'ajapya'ʌs Dios.
JHN.10.37	Juca te' ʌs ndzʌcpapʌ tiyʌ ja'nde' ʌs Ndata's šunbašej, u'yʌj wʌ'aŋjamdame. 
JHN.10.38	Pero juca ndzʌcpa'ʌs Ndata Diojsis šunbapʌ tiyʌ, ñempe misʌj ja'n nwʌ'aŋjamdame ʌj, wʌ'aŋjamdamʌ te' ʌs ndzʌquiajpapʌ isaŋwʌ'ajcuy. Te'šej wa'mis mustamu y nwʌ'aŋjamdamu que ʌs Ndataj ijtu ʌs ndzoco'yojmo, y ʌj ijtu'ʌj Ndata's choco'yojmo.
JHN.10.39	Y chʌcme'tzwʌtzʌquiaju judio'sta'm jutz wa'y ñuquiaju Jesús, pero jamusʌ ñuquia.
JHN.10.40	Y maŋwʌtzʌjque'tu Jesús te' Jordaŋ-nʌ'is 'yocwinduc, wina inʌc nʌ yajnʌ'yʌ'oyumʌy Juan. Tey maŋu itma'ŋaju. 
JHN.10.41	Sone pʌ'nis inʌc quiʌ'minba tey. Y nʌmyajpa inʌc: Wiyuŋšej jachʌcʌ Jua'ŋis nijutzpʌ isaŋwʌ'ajcuy. Pero mumu tiyʌta'm chamu Jua'ŋis yʌ' Jesuscʌsipʌ, wiyuŋbʌ tiyʌte'. 
JHN.10.42	Y sone pʌ'nis wyʌ'aŋjamyaju Jesús tey.
JHN.11.1	Pijche'cta'm ca'epa'tu tuma'ŋbʌn ñʌjayajpapʌ inʌc Lázaro, te' Betania-cumgu'yojmo. Y tey inʌc ijtyajque'tu María y quiose Marta. 
JHN.11.2	Yʌ' María te' ca'epʌ Lazaro'ste' inʌc quiose. Yʌ'wʌ'stijte'que' jyasjayu tʌ Ngomi omombapʌ jajsoquiupyit y quiomocjayu ñe'ŋbac wyapyit. 
JHN.11.3	Te' quiose'sta'm jeque, yajmaŋyaju cʌ'wej wa'y maŋu chamjayaju Jesús que ca'epa'tu te' jene šunbapʌ. 
JHN.11.4	Myatoŋu'ctij Jesujsis, nʌmu: Ca'epa'tu ja'nde' wa'y quia'octucwa'a, sino wa'y quieju Diojsis isaŋwʌ'ajcuy. Te'šejtijque' te'wʌpit wa'y quieñaju pʌ'nista'm que ʌjte' te' Diojsis 'Yune, y wa'yʌj mʌja'ŋwʌcotzamyaju. 
JHN.11.5	Y jene šuñajpa inʌc Jesujsis te' Marta y te' María y te' Lázaro. 
JHN.11.6	Myatoŋu jeque Jesujsis que ca'epa'tu te' Lázaro, y tzʌ'quie'tumaj metza jama te' ijtumʌy inʌc.
JHN.11.7	Cʌtʌquiaju'ca yʌ' metza jama, pijche'ca nʌjayutʌj, tʌj te' quiʌ'aŋmayeta'm: Maŋwʌtzʌcta'mitʌy Judea'ojmo. 
JHN.11.8	Tʌsa te' quiʌ'aŋmaye'sta'm, nʌjayutʌs: Maestro, sunbamij inʌc ñdyʌŋga'yaju tza'pit judio'sta'm, ¿y sunbatij myaŋgue'tu teymʌ? 
JHN.11.9	Aŋdzoŋu Jesús: Macwʌstʌjca'y hora ñʌ'ijtu tuma'ŋ jama's. Iwʌ witpa jama's wyi'noyj ja'n ñepcʌschʌmi, porque šʌ'ŋba jama. 
JHN.11.10	Pero iwʌ's pi'tzʌ chocoy nepcʌschʌmba, porque ja'ndiyʌmaj sʌ'ŋgʌ' choco'yojmo.
JHN.11.11	Yʌ'še'a nʌmu'c, nʌjaquie'tutʌj: Tʌta'm amigo Lázaro ʌŋbajcu. Pero maŋba'ʌj wa'yʌs nyajsa'u. 
JHN.11.12	Pijche'ca tʌs, te' quiʌ'aŋmaye's, nʌjayutʌs: Señor, juca ʌŋbajcu, maŋba chojcu. 
JHN.11.13	Pero Jesujsis nʌ inʌc chamu que ca'uwa'nde' Lázaro. Y tʌs ŋgomʌ'yutʌs que ʌŋbajcupʌtijte'. 
JHN.11.14	Pijche'ca Jesujsis tza'maŋwajayutʌj que wiyuŋšejte' ca'u. 
JHN.11.15	Y nʌmu: Nʌ'omba'ʌs que ja'ndiyʌ inʌjcʌj tey ca'u'c, mista'mde' oye'ajcuquiotoya wa'y pyaquipʌjcu mista'm nwʌ'aŋja'moquiuy. Yʌtij ma'nta'm ijtumʌy te' ca'uwʌ. 
JHN.11.16	Pijche'ca Tomajsis, te' ñʌjayajpapʌ Dídimo, nʌjayutʌj, tʌj te' quiʌ'aŋmaye-tʌwʌ: Ma'nta'm Jesusji'ŋ ñempetʌ ŋga'tamu ñe'cʌji'ŋ.
JHN.11.17	Nu'cu jeque Jesús, y chamjayaju que macšcu'y jama'nde' chʌcpa ñipyaju. 
JHN.11.18	Y te' Betania tome te' quienba Jerusale'ŋis, media leguaše'ŋoyj. 
JHN.11.19	Y tey inʌc ijtyaju soneta'mbʌ judío minupʌ's chamdzocopyaquiaju te' María y Marta porque ca'u te' pyotzo. 
JHN.11.20	Myujsu'ctij Marta's que nʌ minu Jesús, pijche'ca maŋu choŋu. Pero María tzʌ'yu tyʌjcoyj.
JHN.11.21	Y ñʌjayu Jesús te' Marta's: Señor, juca inʌc mij yʌy ijtu jaquia'ʌ inʌc ʌs mbotzo. 
JHN.11.22	Pero ñempe ca'uwa'a, ʌs nwʌ'aŋjamba'ʌs que tiyʌta'm mis nwa'cpa Dioscʌsi, Diojsis ñchi'pamij. 
JHN.11.23	Ñʌjayu Jesujsis: Maŋba wyinsa'u mis mbotzo. 
JHN.11.24	Marta's ñʌjayu: Ʌs muspa'ʌs que maŋba wyinsa'u winsa'ʌnʌmba'ca ultimopʌ jamo'oyj. 
JHN.11.25	Ñʌjayu Jesujsis: Ʌjte' te' yajwinsa'opyapʌ y šajpapʌ's quenguy. Iwʌ'sʌj wʌ'aŋjamba ʌj, ñempe quia'ʌ maŋba itwʌtzʌjque'tutij. 
JHN.11.26	Y jujche'ŋ iwʌ quenbamaj y wʌ'aŋjamba ʌj, maŋba quia'u, pero ja'n mumu jamacotoya. ¿Wʌ'aŋjambaja yʌ'šej? 
JHN.11.27	Ñʌjayu Marta's: Ʌs nwʌ'aŋjamwa'mʌs que mijte' te' Cristo, Diojsis 'Yune, te' maŋbapʌ inʌc minu najsacopajcʌsi.
JHN.11.28	Yʌ'še'a nʌmu'c Marta, maŋu wyeju pyotzo María, y nu'mdij ñʌjayu: Tey ijtu te' Maestro, y nʌmij nwyeju. 
JHN.11.29	Y myatoŋu'ctij ñe'cʌ's, jʌnʌjtij tzu'cumu y maŋu ijtumʌy Jesús. 
JHN.11.30	Ni jañu'cʌ'cmaj te' Jesús te' Betania-cumgu'yoyj, sino que tu'ŋojmomajte' ijtu'c te' tiju choŋumʌy Marta's. 
JHN.11.31	Tey inʌc ijtyaju judiota'm Mariaji'ŋ te' ñe' tyʌjcoyj wa'y chamdzocopyaquiaju. Quieñaju ñe'cʌ'sta'm te' María jutz jʌnʌjtij tzu'cumu y maŋu. Yʌ'ta'mbʌ's maŋu quio'ŋyaju y nʌ inʌc ñʌmyaju: Maŋbayʌ' jyʌyu pyotzo's cha'tʌjcaŋi.
JHN.11.32	Pero nu'cu'ctij María ijtumʌy Jesús, y quienu, cutcʌne'cu ñe'ŋbajcʌ'y y ñʌjayu: Señor, juca inʌc mij yʌy ijtu'c jaquia'ʌ inʌc ʌs mbotzo. 
JHN.11.33	Quienu Jesujsis jutz nʌ jyʌyu María, y te'šejtijque' te' judiota'm miñajupʌ ñe'cʌji'ŋ. Pijche'ca sʌ'mu choco'yojmo y je'epʌjcu, 
JHN.11.34	y nʌmu: ¿Juta' niptamu? Ñʌjayaju: Señor, minʌ y maŋbatʌsmij nyajquenu. 
JHN.11.35	Jʌyu Jesús. 
JHN.11.36	Pijche'ca nʌmyaju judiota'm: Quena jutz šunu Lázaro. 
JHN.11.37	Ijtyaju inʌc ñe'co'mo nʌmyajpapʌ: Yʌ'wʌ's yajsʌ'ŋjayu to'tipʌ's wyitʌm, ¿y ja'nsʌ'ŋ inʌc musi cho'yʌyu Lázaro wa'y jana quia'u?
JHN.11.38	Jene sʌ'mu choco'yojmo Jesús, y minu te' ñipyajumʌy Lázaro. Te' tza'tʌc pajtzaŋga'mupʌte' inʌc tza'pit cʌsmʌc. 
JHN.11.39	Nʌmu Jesús: Yajʌcʌ'tamʌ te' tza'. Y Marta, te' ca'uwʌ's quiose's, ñʌjayu: Señor, wʌjpa'a, macšcu'y jamapa'yʌ'. 
JHN.11.40	Jesujsis ñʌjayu: ¿Jañchamjati'ja'ʌsmij juca nwyʌ'aŋja'mopyamij maŋbamis ŋguenjayu Diojsis myʌja'ŋajcuy? 
JHN.11.41	Pijche'ca yajʌcʌ'yaju te' tza' aŋga'mupʌpit te' tza'tʌc. Y quengui'mu cʌsmʌ Jesús y nʌmu: Tatay, yʌscotoya mis ndzʌcpa, porque ŋgʌmato'ŋʌyumisʌj. 
JHN.11.42	Ʌs muspa'ʌs que ŋgʌmato'ŋʌyjojcʌtʌcpamisʌj. Pero yʌ' yʌy no'tznayajupʌ pʌngotoya ndzamu'ʌs te'šej wa'y myatoŋyaju y wyʌ'aŋjamyaju que misʌjyʌ' ŋgʌ'weju najsacopajcʌsi.
JHN.11.43	Yʌ'šejta'mbʌ tiya'a chamu'c, weju y nʌmu Jesús: Lázaro, putʌ. 
JHN.11.44	Y pujtu te' ca'upʌ inʌc monušejtij y si'nušejtij ñe'ŋbac y quiʌ'. Monupʌte' inʌc popo pamapit wyinnaca. Ñʌjayaju Jesujsis: Pu'tamʌ y tzʌcʌpʌ'tamʌ.
JHN.11.45	Pijche'ca soneta'mbʌ judio miñajupʌ y tey inʌc ijtyajupʌ Mariaji'ŋ, quieñaju tiyʌ chʌjcu Jesujsis, y te'cotoya wyʌ'aŋjamyaju tʌ Ngomi. 
JHN.11.46	Pero ijtyaju inʌc ñe'co'mota'm quiʌ'maŋyajupʌ's fariseo y maŋu chamjayaju tiyʌ chʌjcu Jesujsis.
JHN.11.47	Pijche'ca te' sacerdote-cowi'na'sta'm y fariseo'sta'm yajtu'mʌyaju aŋgui'myajpapʌ tyʌwʌ, y ñʌjayaju: Tʌta'm, ¿tiya'ndʌ nʌ ndzʌctamu? Porque yʌ' pʌ'nis jene chʌcpa isaŋwʌ'ajcuy. 
JHN.11.48	Juca ja'ndʌ nyajwinductame, mumu pʌ'nis maŋba wyʌ'aŋjamyaju ñe'cʌ. Y maŋba miñaju romanota'm, y maŋba yajʌcʌ'jayaju tʌta'm masanbʌ ndemplo y tʌta'm nacion-itcuy. 
JHN.11.49	Y tumʌ ñe'co'mota'mbʌ, te' Caifás, ñe'cʌte' inʌc te' más mʌja'ŋbʌ sacerdote te' ame'oyj. Ñe'cʌ's ñʌjayaju: Ja'nmis mustame yajtiyʌ. 
JHN.11.50	Ja'nmij ŋguipsoytyame que jene oye tʌcotoyata'm wa'y quia'u tuma'ŋbʌn te' pʌngotoyata'm, y ja'n wa'y tyocoyu mumu yʌ' nación. 
JHN.11.51	Jachamʌ te'šej ñe' quipsoquiupyit, sino que ñe'cʌte' inʌc te' más mʌja'ŋbʌ sacerdote te' ame'oyj. Te'šej cha'maŋwaju que Jesús maŋbapʌte' inʌc quia'u te' nacioŋgotoya. 
JHN.11.52	Y ja'n na' te' nacioŋgotoyatij, sino que wa'y tyumʌwʌ'aŋja'moyaju mumu pʌn titnayajupʌ naswindumʌ, jujche'ŋ Diojsis maŋba 'yune'ajyajupʌ. 
JHN.11.53	Te'cotoya desde pijche'c quipsaŋgospo'ʌyaju jutz wa'y yajca'yaju.
JHN.11.54	Te'cotoya ja'na inʌc wyiti Jesús quejuqueju'c Judea'ojmo. Tzu'cumu tey y maŋu chics cumgu'yojmo ñʌjayajpapʌ Efraín, te' tome quienbamʌy lugar ja'itʌnʌmʌmʌy. Teymʌtʌj maŋu nʌtzʌ'yu tʌj te' quiʌ'aŋmaye.
JHN.11.55	Nʌ inʌc tyo'mʌyu te' pascua-sʌŋ judio'sta'mñe'. Tzu'cumyaju wʌwʌ pʌn te' najsoyj y qui'myaju Jerusalén wa'y maŋu quiowajyaju cʌna'tzʌ'oquiu'yojmo, maŋba'cmaj cho'tzu te' pascua-sʌŋ. 
JHN.11.56	Y mye'chajpa inʌc Jesús. Y yʌ'wʌ te'wʌcʌsi inʌc quiʌ'aŋwa'quiajpa te' templo'ojmo: ¿Tiya' ndzamdamba? ¿Ja'nsʌ'ŋ mini yʌ' sʌ'ŋoyj? 
JHN.11.57	Y te' sacerdote-cowi'na'sta'm, y te' fariseo'sta'm quiojtyaju aŋgui'mguy juca iwʌ's myuspa jutʌ ijtu Jesús, wa'y maŋu chamyaju, wa'y ñuquiaju.
JHN.12.1	Y tujta'y jamacʌsimaj tzo'tzpa'c te' pascua-sʌŋ Jerusale'ŋojmo, minu Jesús Betania'ojmo. Nu'cu ijtumʌy Lázaro, te' ca'upʌ inʌc y yajwinsa'u ca'yajupʌ'ojmoc. 
JHN.12.2	Y chʌcjayaju tey ujcaŋbajcuy Jesús. Y Marta's minu quiojtu mesa'ojmo. Y Lázaro tey inʌc pocsu mesa'ŋi Jesusji'ŋ eyata'mbʌ'ojmo. 
JHN.12.3	Pijche'ca Maria's pyʌjcu tumʌ libra jajsoquiuy cʌ'wingʌ'pyʌ nardo-omoma, wʌwʌ coyowapʌ. Y jyasjayu Jesujsis ñe'ŋbac y quiomocjayu wyapyit. Y entero tʌjcaju te' nardo-omoma. 
JHN.12.4	Tey inʌc ijtu tumʌ te' Jesujsis quiʌ'aŋmaye ñʌjayajpapʌ Judas Iscariote, Simo'ŋis 'yune. Te'wʌ'ste' inʌc maŋba mya'ʌyu Jesús. Yʌ' Judas nʌmu: 
JHN.12.5	¿Tiyajca'yʌ' jamya'ʌya yʌ' jajsoquiuy yʌjti's denariocʌsi wa'y chi'yatʌju pobreta'm? 
JHN.12.6	Pero nʌmu yʌ'šej ja'n porque tyo'ya'ŋʌyajpa inʌc pobre, sino que nu'mbapʌte' inʌc. Y ñe'cʌ'ste' inʌc quioquenba te' tumin-tzunu, y ya'aŋjecpa inʌc te' tumin. 
JHN.12.7	Pijche'ca Jesujsis ñʌjayu: Tzacʌ te' yomo porque quioquenu yʌ' jajsoquiuy wa'yʌj jajsu winatij porque maŋba'ʌj nipyaju. 
JHN.12.8	Porque te' pobreta'm mumu jama ijtyajpa miji'ŋda'm. Pero ʌj, ja'nʌj mumu jama maŋu ijtu miji'ŋda'm.
JHN.12.9	Pijche'ca wʌwʌ te' judio-pʌ'nista'm ñʌctʌ'yaju que Betania'ojmo inʌc ijtu Jesús. Y miñaju, ja'n wa'ytyij quieñaju Jesús, sino que wa'y quieñajque'tu Lázaro, te' yajwinsa'upʌ Jesujsis te' ca'yajupʌ'ojmoc. 
JHN.12.10	Pero te' sacerdote-cowi'na'sta'm chamyaju'ctya'nde' ñe'co'mo wa'y yajca'yajque'tu Lázaro. 
JHN.12.11	Porque Lazaropit soneta'mbʌ judio's inʌc nʌ chaquiaju ñe' wyʌ'aŋja'moquiuy wa'y quio'ŋyaju Jesús.
JHN.12.12	Y jo'pit te' wʌwʌ pʌn minu quiosʌ'ŋajyajupʌ's myujšaju que maŋba inʌc minu Jesús Jerusale'ŋojmo. 
JHN.12.13	Pijche'ca pyʌquiaju sa'ŋi-ay y maŋu pyʌjcʌchoŋyaju Jesús. Y weju'c inʌc nʌmyajpa: Viva. Wʌcotzamda'mitʌy yʌ' Israel-pʌ'nista'm Rey yʌy nʌ minupʌ Diojsis ñʌquiʌsi. 
JHN.12.14	Y pya'tu Jesujsis tumʌ burro-une, y pocsu ñe'cʌcʌsi. Porque yʌ'šejte' ja'yʌyu:
JHN.12.15	Uy na'tztame tʌwʌy, Sioŋ-gumguy itita'm,
JHN.12.15	Yʌy nʌ minu mis Rey,
JHN.12.15	Pyocsupʌ's burro-une.
JHN.12.16	Wina tʌs, te' quiʌ'aŋmaye's, jañʌctʌ'yʌtʌs yʌ'šejta'mbʌ tiyʌ. Pero qui'mu'ca tzajpojmo te' Jesús, pijche'ctʌs njamwʌtzʌjcu que yʌ'šejta'mbʌ tiyʌ ja'yʌyupʌte' chambamʌy ñe'cʌ. Y yʌtij tucwa'a te'šej ja'yʌyušej. 
JHN.12.17	Ijtyaju inʌc pʌnda'm Jesusji'ŋ wyeju'c Lázaro cha'tʌjcojmoc, te' yajwinsa'u'c ca'yajupʌ'ojmoc. Yʌ'ta'mbʌ's quiotzamyaju jutz chʌjcu. 
JHN.12.18	Te'cotoyate' maŋu choŋyaju te' pʌ'nista'm Jesús. Porque myujšaju'cande' que ñe'cʌ's chʌjcu yʌ' isaŋwʌ'ajcuy. 
JHN.12.19	Pero te' fariseota'm nʌmyaju ñe'co'mo: ¿Nguendamwa'ja que yajtiyʌtʌ ja'n nʌwʌ'ajtame? Quendamʌ naswindumʌpʌ's nʌ wyʌ'aŋjamyaju y nʌ quiʌ'maŋyaju ñe'cʌ.
JHN.12.20	Y te' qui'myajupʌ'ojmo wa'y minu quiʌna'tzʌyaju Dios te' sʌ'ŋoyj ijtyaju inʌc griegota'm. 
JHN.12.21	Quiʌnu'cʌyaju jeque yʌ'ta'mbʌ's te' Felipe Betsaida-cumgu'yojmopʌ, Galilea's quiowindzʌmbapʌ, y minu ñʌjayaju: Señor, sunbatʌs ŋguenu Jesús. 
JHN.12.22	Y Felipe'sa maŋu chamjayu Andrés. Pijche'ca Andrejsis, y Felipe's maŋu chamjayaju Jesús. 
JHN.12.23	Pijche'c Jesujsis 'yaŋdzoŋyaju: Nu'cwa'nde' aŋsʌŋ wa'yʌj yajmʌja'ŋaju Diojsis ʌj, te' Pʌ'nis 'Yune. 
JHN.12.24	Wiyuŋše'ʌsmij nwiyuŋdzamjaytyamba juca te' trigo-puj ja'n quiuni najsojmo wa'y quia'u, ñaytyumʌ tzʌ'pya. Pero juca ca'apa, maŋba pyucsu wʌwʌ eyata'mbʌ tʌmbu. 
JHN.12.25	Iwʌ's jene tyo'ya'ŋʌpya wyin yʌy maŋba yajtocoyu. Pero iwʌ's chi'oquia'pa wyin yʌy najsacopajcʌsi nʌte' quioquenu ja'n yayepʌ quenguquiotoya. 
JHN.12.26	Juca iwʌ's sunba chʌcjayu ʌs nyoscuy, yajco'ŋa'ʌj. Y maŋbamʌ'yʌj ijtu ʌj teymʌ maŋba itque'tu yosjapyapʌ'sʌj. Juca iwʌ'sʌj sunba yosjayu, te'wʌ maŋba wyi'naŋgojtu ʌs Ndata's.
JHN.12.27	Yʌtij maya'a'ŋʌj nʌ ndoyapʌjcu ndzoco'yojmo. ¿Tiya'mʌs ndzamjaytyʌ'wa' Ndataj? ¿Maŋbasʌ'ŋʌs nʌjayu: Tatay, yajcotzoca'ʌj yʌtijpʌ'ʌs ndoyapʌjcu'yojmo? Ja'nde, ja'ʌs ndzame te'šej, porque nu'cupa'yʌ' hora wa'yʌj ndoyapʌjcu. 
JHN.12.28	Pero maŋba'ʌs nʌjayu: Tatay, ʌs ŋga'aŋbit wa'y quienjayaju que mʌja'ŋbʌte' mis nʌy. Pijche'c 'yaŋdzoŋu Diojsis tzajpojmoc, y ñʌjayu: Nyajmʌja'ŋajwa'mʌs, y maŋbama'ʌs nyajmʌja'ŋajque'tu. 
JHN.12.29	Y te' tey inʌc ijtyajupʌ's myatoŋyaju jutz 'yaŋdzoŋu, y nʌmyajpa inʌc: Jititcʌte'. Y eyata'mbʌ nʌmyaju: Angelejsiste' 'yoto'ŋʌyu. 
JHN.12.30	Ñʌjayaju Jesujsis: Aŋdzoŋu te'šej ja'nde' ʌjcotoya, sino que mijcotoyata'mde'. 
JHN.12.31	Yʌtij nʌ cho'tzu wa'y quio'aŋgʌyaju najsacopajcʌsita'mbʌ's porque yʌ'še'ʌj nʌ tzʌquiaju. Yʌtij te' najsacopajcʌsipʌ yatzi-cowi'na ndʌŋgʌtejwa'mʌs. 
JHN.12.32	Y yajqui'myaju'ca'mʌj cruzcʌsi, mumu pʌ'nʌs maŋba njʌ'cminbʌ'u ʌ'aŋi wa'yʌj ʌj nique'nʌyaju. 
JHN.12.33	Y Yʌ'šej chamu Jesujsis wa'ytye' yajnʌctʌ'yaju pʌnda'm jutzte' inʌc maŋba quia'u.
JHN.12.34	'Yaŋdzoŋyaju te' pʌ'nista'm: Aŋmayutʌs te' aŋgui'mgu'yojmo que yajujche'c ja'n maŋu quia'u te' Cristo. ¿Tiyajca'nde' ñʌmbamij que pyʌcpa wa'y yajqui'myaju cruzcʌsi te' Pʌ'nis 'Yune? ¿Iwa' jequete' te' Pʌ'nis 'Yune? 
JHN.12.35	Pijche'c Jesujsis ñʌjayaju: Yʌy najsacopajcʌsi uša'ŋ horatya'mʌsmijyʌ' maŋba sʌ'ŋgʌtzʌcjaytyamu, te'šej wittamʌ umij mbya'tewʌ'ajtamu pi'tza'ŋajcʌ's. Porque iwʌ witpa pi'tza'ŋajcu'yojmo ja'n myusi jutʌte' nʌ myaŋu. 
JHN.12.36	Nʌ'cše'ŋo'yʌsmij sʌ'ŋgʌtzʌcjaytyamu wittamʌ ʌs sʌ'ŋgʌ'ojmo, wa'mis mustamu tiyʌte' te' wiyuŋšejpʌ sʌ'ŋgʌ'. Yʌ'šejta'mbʌ tiyʌ chamu Jesujsis, y maŋu quiʌwʌ'nu wyin.
JHN.12.37	Ñempe chʌjcu Jesujsis sone isaŋwʌ'ajcuy ñe'ta'm wyi'naŋdʌjqui jawyʌ'aŋjamya. 
JHN.12.38	Jawyʌ'aŋjamya wa'ytye' tyujcu te' tzame jya'yʌyušej tza'maŋwa'opyapʌ Isaiajsis, nʌmu'c:
JHN.12.38	¿Señor, iwʌ'sasʌ'ŋ wyʌ'aŋjamjawya'a tʌs ndzamgopuŋupʌ tiyʌ?
JHN.12.38	¿Y iwʌ'sasʌ'ŋ ñʌctʌ'yjawya'a tʌ Ngomi's pyʌmi?
JHN.12.39	Te'šej jeque jawyʌ'aŋjamya te'ta'mbʌ's, porque nʌmgue'tu emʌ Isaías:
JHN.12.40	Diojsis jyajsaŋga'mjayaju wyitʌm, y yajnuyu'ajayaju chocoy,
JHN.12.40	Wa'ytyij jana quieñaju wyitʌmbit y uy ñʌctʌ'yaju choco'yojmo,
JHN.12.40	Wa'yʌj cʌwitu'ʌyaju ʌj, wa'yʌs nyajcotzoquiaju.
JHN.12.41	Yʌ'šejta'mbʌ tiyʌ chamu Isaiajsis quienjayu'c tʌ Ngomi's chi'muŋgʌ', y te'šej chamu ñe'cʌ.
JHN.12.42	Ñempe te'šej chamu, soneta'mbʌ cowi'na's wyʌ'aŋjamyaju Jesús. Pero ja'n inʌc quiowʌ'aŋjamyay porque ña'chajpa inʌc te' fariseota'm uy maŋu myacpujtyatʌju judio-windʌjcojmoc. 
JHN.12.43	Porque más inʌc šuñajpa wa'y pʌ'nista'm myʌja'ŋdzʌquiaju que ja'n wa'y Diojsis myʌja'ŋdzʌquiaju.
JHN.12.44	Pero Jesús weju'c nʌmu: Iwʌ'sʌj wʌ'aŋjamba ʌj ja'nde' na' ʌjtij wʌ'aŋjame, sino que wyʌ'aŋjamgue'tpa te' cʌ'wejupʌ'sʌj. 
JHN.12.45	Y iwʌ'sʌj quenba ʌj, nʌte' quienu te' cʌ'wejupʌ'sʌj. 
JHN.12.46	Ʌj minu'ʌj najsacopajcʌsi wa'yʌs sʌ'ŋgʌtzʌcjayaju pʌ'nista'm chocoy wa'y mumu iwʌ'sʌj wʌ'aŋjamba ʌj u'ya wyijtyaju pi'tza'ŋajcu'yojmo. 
JHN.12.47	Iwʌ's myatoŋba ʌs ndzambapʌ tiyʌ y ja'n quiojame, ʌs ja'nʌs ŋgʌme'tze. Jaminʌ'ʌj wa'yʌs ŋgʌme'chaju najsacopajcʌsita'mbʌ pʌn, sino que wa'yʌs nyajcotzoquiaju. 
JHN.12.48	Ijtu iwʌ's quiʌme'chajpa te' je'ŋjayajpapʌ'sʌj y ja'n pyʌjcʌchoŋjay ʌs ndzambapʌ tiyʌ. Te' ʌs nʌ ndzamupʌ tiyʌ, te'wʌ's maŋba quiʌme'chaju ultimopʌ jamo'oyj. 
JHN.12.49	Porque jañchamʌ'ʌs ne' ŋgo'quips. Ʌs Ndata'sʌj cʌ'weju, y ñe'cʌ'sʌj aŋgui'mu jutzʌj wa'y nʌmu y jutzʌs wa'y ndzamu. 
JHN.12.50	Y ʌs muspa'ʌs que ñe'cʌ'sʌj aŋgui'myajupʌ tiyʌ yospa ja'n yayepʌ quenguquiotoya. Y tiyʌta'mʌj Ndata's aŋgui'mu, na' te'wʌ ʌs ndzamba.
JHN.13.1	Maŋba'cmaj ñu'cu te' pascua-sʌŋ, myuspa inʌc Jesujsis que nu'cuwa'nde' te' hora wa'y chu'cumu yʌ' najsacopajcʌsi wa'y myaŋu Tata Diosaŋʌ. Como jene šunu te' ñe'ta'm najsacopajcʌsi ijtyajupʌ, maŋba inʌc yajqueñaju jutz inʌc šuñajpa.
JHN.13.2	Nʌtʌj inʌc ujcaŋbajcu Jesusji'ŋ. Diablo's quiojtu'ctya'nde' te' Judajsis choco'yojmo wa'y chi'oquia'u te' Jesús. Yʌ' Judas, Simón Iscariote's te' inʌc 'yune. 
JHN.13.3	Y myuspa inʌc Jesujsis que ñe'cʌ quiojtu Tyata's wa'y 'yaŋgui'mu, y que Diosaŋʌc minu y Diosaŋʌtij maŋgue'tpa. 
JHN.13.4	Tenaqui'mu jeque Jesús te' nʌtʌj ujcaŋbajcumʌy, yajʌ'cʌ'u ñiyam y pyʌjcu toalla y ši'nʌyu wyingʌsi. 
JHN.13.5	Y tyejcʌyu nʌ' cuyawo'mo, y tʌj te' quiʌ'aŋmaye, che'cʌ'yjayaju tʌs ne'ŋbac. Y quiomoctʌtzjayaju te' toallapit ši'nʌyupʌ inʌc ñe'cʌcʌsi.
JHN.13.6	Pijche'ca nu'cu ijtumʌy Simón Pedro, y te' Pedro's ñʌjayu: ¿Señor, misja maŋba ndze'jayu ʌs ne'ŋbac? 
JHN.13.7	'Yaŋdzoŋu Jesujsis: Yʌtij ja'nmajmis nʌctʌ'i tiyʌ'ʌs yʌ' nʌ ndzʌjcu, pero maŋbamis nʌctʌ'yu jʌsa'ca. 
JHN.13.8	'Yaŋdzoŋu Pedro's: Nunca ja'nmis maŋu ndze'jayu ʌs ne'ŋbac. 'Yaŋdzoŋgue'tu Jesujsis: Juca ja'nʌs ndze'jay, ja'nmis maŋu mbʌjcʌchoŋu mbarte ʌji'ŋ. 
JHN.13.9	Ñʌjayu Simón Pedro's: Señor, tze'ja ja'n na' ʌs ne'ŋbactij, sino que te'šejtijque' ʌs ŋgʌ' y ʌs ŋgopac.
JHN.13.10	Ñʌjayu Jesujsis: Iwʌ cotze'uwa'a, ñe'ŋbactya'a pyʌcpa wa'y che'u, porque muma' cowaju. Y mijta'm ŋguiowajtamwa'mij ñempe ja'n mumuta'mbʌ. 
JHN.13.11	Porque myuspa inʌc Jesujsis iwʌ'ste' inʌc maŋba chi'oquia'u. Te'cotoyate' nʌmu: Ñempe ja'n mumuta'mbʌ.
JHN.13.12	Y te'še'a che'jayu'c tʌs ne'ŋbac yamgue'tu te' ñiyam, y maŋu pyocswʌtzʌjque'tu te' mesa'ojmo. Y nʌjayutʌj: ¿Nʌctʌ'ytyambaja tiyʌ'ʌsmijte' nʌ nʌtzʌctamu? 
JHN.13.13	Mis, nʌjaytyambamisʌj Maestro y Comi, y nwyiyuŋdzamdambamij porque pijtʌjyʌ'. 
JHN.13.14	Comi'ʌjyʌ' y Cowi'na'ʌjyʌ', y nʌ'ʌs ndze'jayu mista'm ne'ŋbac. Te'šejtij pyʌjque'tpa mista'm wa'mij nache'jatʌjtaŋgue'tu mista'm ne'ŋbac. 
JHN.13.15	Ngue'naŋgʌschi'ʌytyamu'ʌsmij, y pyʌcpa wa'mis ndzʌctamu ʌs ndzʌjcušej. 
JHN.13.16	Wiyuŋše'ʌsmij nwiyuŋdzamjaytyamba: Ja'nde' más myʌja'ŋ te' coyospapʌ que ja'nde te' quiomi, ni ja'nde' más myʌja'ŋ te' cʌ'wej que ja'nde' te' quiʌ'wejupʌ's. 
JHN.13.17	Juca mustambamis yʌ'šejta'mbʌ tiyʌ, dichosota'm mij juca ndzʌctambamis.
JHN.13.18	Ja'ʌsmij mumu ndzamdame, muspa'mʌs iwʌta'mʌs ŋgopiŋu. Pero maŋbate' tyujcu chambašej Totojaye's: Te' ʌji'ŋ tumʌcu'tpapʌ's maŋba'ʌj ma'ʌyu. 
JHN.13.19	Maŋbamaj tyujcupʌ tiyʌ nʌytya'mʌsmij ndzamjaytyamu yʌtij, y tucpa'ca maŋbamis nwʌ'aŋjamdamu que ndzamjaytyamutya'mʌsmij te' wiyuŋbʌ tiyʌ. 
JHN.13.20	Wiyuŋše'ʌsmij nwiyuŋdzamjaytyamba: Iwʌ's pyʌjcʌchoŋba te' ʌs ŋgʌ'wejpapʌ, ʌjte' pʌjcʌchoŋba. Y iwʌ'sʌj pʌjcʌchoŋba ʌj, pyʌjcʌchoŋba te' cʌ'wejupʌ'sʌj.
JHN.13.21	Y yʌ'še'a nʌmu'c Jesús tuyuquiʌñe'cu choco'yojmo. Y quejuqueju'c cha'maŋwaju: Wiyuŋše'ʌsmij nwiyuŋdzamjaytyamba, que tumʌ mi'ojmocta'mbʌ'sʌj maŋba tzi'oquia'u. 
JHN.13.22	Pijche'ca te' quiʌ'aŋmaye'sta'm yʌ'wʌ te'wʌ ñique'nʌyaju tyʌwʌ, ja'n inʌc myujšay jutiwʌte' nʌ chamu. 
JHN.13.23	Y ʌj, te' Jesujsis quiʌ'aŋmaye jene šunbapʌ, te'yʌj inʌc te'tznapocsu che'ŋna'oyj. 
JHN.13.24	Pijche'cʌj tʌ'mjayu Simón Pedro's wa'yʌs ŋgʌ'aŋwa'cu iwʌte' inʌc nʌ chamu. 
JHN.13.25	Y como tome inʌjcʌj pocsu, tze'ŋma'ŋa'ŋʌyu'ʌj Jesusaŋi y ŋgʌ'aŋwa'cu'ʌs: ¿Señor, jutiwʌ'samijte' maŋba ñchi'oquia'u? 
JHN.13.26	Aŋdzoŋu Jesús: Te' maŋbapʌ'ʌs ndo'sjayu te' pan wa'yʌs ndzi'u, te'wʌ'ste'. Y tyo'su'ctij te' pan, chi'u te' Judas Iscariote, Simo'ŋis 'yune. 
JHN.13.27	Y wyi'cu'cande' te' pan, tʌjcʌyu Satanás Judajsis choco'yojmo. Pijche'ca Jesujsis ñʌjayu: Tiyʌmiste' maŋba ndzʌjcu, je'csa wa'mis ndzʌjcu. 
JHN.13.28	Pero ya'iwʌ's tey mesa'ojmo ijtyajupʌ's jañʌctʌ'yʌ tiyʌcotoyate' te'šej ñʌjayu. 
JHN.13.29	Wenepʌn ŋguipsutʌs que ñʌjayu te'šej Jesujsis wa'ytye' maŋu jyuyu tiyʌ'iwʌ sʌŋgotoya, o wa'y maŋu chi'yaju tiyʌ'iwʌ pobreta'm. Te'šej tʌs ŋguipsu porque Judajsiste' inʌc quioquenba te' tumin-dzunu. 
JHN.13.30	Wyi'cu'ctij Judajsis te' pan, tzu'cumu tey. Y pi'tzʌ'cande' inʌc.
JHN.13.31	Y tzu'cumu'ctij nʌmu Jesús: Yʌtij Diojsisʌj yajmʌja'ŋaju ʌj, te' Pʌ'nis 'Yune, y ʌjpit queju que te' Dios mʌja'ŋbʌte'. 
JHN.13.32	Y como ʌjpit queju que te' Dios mʌja'ŋbʌte', te'šejtijque' Diojsisʌj maŋba yajmʌja'ŋaju. 
JHN.13.33	Tʌwʌy, uša'ŋ horatya'mʌjyʌ' maŋba ijtu miji'ŋda'm. Maŋbamisʌj me'tztamu, pero ndzamjayajuše'ʌs judiota'm, te'še'ʌsmij ndzamjaytyaŋgue'tpa mijta'm yʌtij: Maŋbamʌ'yʌj ʌj, mijta'm ja'nmij musi mindamu. 
JHN.13.34	Jomepʌ aŋgui'mgu'yʌsmij ndzi'tamba. Yʌ'wʌte': Wa'mij našunʌtʌjtamu ne'co'mo. Jujcha' ʌsmij sundamušej, te'šejmij wa'y našunʌtʌjtaŋgue'tu ne'co'mo. 
JHN.13.35	Juca našunʌtʌjtambamij ne'co'mo maŋba myujšaju te'wʌcʌsi mumu pʌ'nis que ʌsmijyʌ' ŋgʌ'aŋmayeta'm.
JHN.13.36	Simón Pedro's ñʌjayu: Señor, ¿juta'nde' myaŋba? 'Yaŋdzoŋu Jesujsis: Maŋbamʌ'yʌj ʌj, ja'nmisʌj musi ŋgo'ŋu yʌtij, pero jʌsa'ca maŋbamisʌj ŋgo'ŋu. 
JHN.13.37	Ñʌjaquie'tu Pedro's: Señor, ¿tiyʌcotoyasʌ'ŋʌsmij ja'n musi ŋgo'ŋu yʌtij? Mijcotoya ndzi'oquia'pa'ʌs nwin. 
JHN.13.38	'Yaŋdzoŋgue'tu Jesujsis: ¿Ndzi'oquia'paja nwin ʌjcotoya? Wiyuŋše'ʌsmij nwiyuŋdzamjapya: Maŋba'cmaj wyeju gallo, mij maŋbamij ñʌmu tuca'y ñaca que ja'nmisʌj ŋgo'ispʌqui.
JHN.14.1	Uy yajopi'ttame mista'm ndzocoy. Nwʌ'aŋjamdambamis Dios, wʌ'aŋjamdaŋgue'ta'a ʌj. 
JHN.14.2	Ʌs Ndata's itcu'yojmo wʌwʌ ijtyaju tʌc. Juca inʌc ja'n tye'šej ndzamjaytyamwa'mʌsmij inʌc Maŋba'ʌsmij jeque nimejcʌyjaytyamu lugar. 
JHN.14.3	Y juca maŋba ʌj, y nimejcʌyjaytyamba'ʌsmij lugar, mingue'tpati'ʌj. Y ʌstijmij minba mbʌctaŋgue'tu wa'y jutʌ'ʌj ijtu ʌj teymʌ mij maŋba ittaŋgue'tu. 
JHN.14.4	Mustambamis jutʌ'ʌj maŋba ʌj, y mustaŋgue'tumis te' tuŋ. 
JHN.14.5	Ñʌjayu Tomajsis: Señor, ja'ndʌs musi jutʌmijte' myaŋba, ¿jutza'ndʌs maŋba mujsu te' tuŋ? 
JHN.14.6	Ñʌjayu Jesujsis: Ʌjte' te' ocnʌctu'ŋʌ'opyapʌ, ʌjpit myujšajpa wiyuŋbʌ tiyʌ, y ʌste' sajpa ja'n yayepʌ quenguy. Ya'iwʌ ja'n musi myaŋu ʌs Ndata Diosaŋʌ juca ja'n ʌjpit.
JHN.14.7	Juca inʌc misʌj ispʌctamba ʌj, te'šejtijmis inʌc ispʌcjaytyaŋgue'tpa ʌs Ndataj. Y desde yʌtij ispʌctambamis y ŋguendamwa'mis. 
JHN.14.8	Ñʌjayu Felipe's: Señor, yajquenatʌj te' mis Ndata Dios y tzocopyacpatʌj. 
JHN.14.9	Y ñʌjayu Jesujsis: Sone aŋsʌ'ŋa'mʌj ijtu miji'ŋda'm y ¿ja'nmaja'ʌj ispʌqui mis Felipe? Iwʌ'sʌj quenwa'a ʌj, quienjawya'mʌs Ndataj. ¿Tiyajca'nde' ñʌmbamij: Yajquenatʌj mis Ndata Dios? 
JHN.14.10	¿Y ja'nja nwʌ'aŋjamdame que ʌj, ʌs Ndata's choco'yojmo'ʌj ijtu, y ʌs Ndataj ijtu ʌsne' ndzoco'yojmo? Y tiyʌta'mʌsmij ndzamjaytyamba ja'nde' ʌsne' ŋgo'quips ndzame, sino que ʌs Ndata'sñe', te' ʌs ndzoco'yojmo ijtupʌ, jujche'ŋ wʌta'mbʌ tiyʌ ñe'cʌ'ste' chʌcpa. 
JHN.14.11	Wʌ'aŋjamdamʌ'ʌj que ʌj Ndata's choco'yojmo'ʌj ijtu, y ʌsne' ndzoco'yojmo ijtu ʌs Ndataj. Juca ja'nmis suni nwʌ'aŋjamjaytyamu ʌs ndzame, wʌ'aŋjamdamʌ'ʌj nʌ'ʌs ndzʌquiajupʌ tiyʌpit. 
JHN.14.12	Wiyuŋše'ʌsmij nwiyuŋdzamjaytyamba: Iwʌ'sʌj wʌ'aŋjamba ʌj, jujche'ŋ tzʌqui ʌs ndzʌcpapʌ maŋba chʌjque'tu ñe'cʌ's. Y más mʌja'ŋda'mbʌ tiyʌ maŋba chʌjcu, porque ʌj maŋba'ʌj Ndata'ŋʌ. 
JHN.14.13	Y tiyʌta'm mis nwa'cjaytyamba ʌs Ndataj ʌs nʌquiʌsi, te'wʌ ʌs maŋba ndzʌjcu. Te'še'ʌs maŋba ndzʌjcu wa'y quieju ʌs Ndata Diojsis myʌja'ŋajcuy ʌj, te' 'Yunepit. 
JHN.14.14	Juca nwa'ctambamis tiyʌ'iwʌ ʌs nʌquiʌsi, te'wʌ ʌs maŋba ndzʌjcu.
JHN.14.15	Juca sundambamisʌj, cojamjaytyamʌ ʌs aŋgui'mguy. 
JHN.14.16	Y ʌs maŋba'ʌs nwa'cjayu Ndata Dios, y maŋbamij ŋguiʌ'wejaytyamu eyapʌ Cotzo'ŋopyapʌ. Ñe'cʌ maŋba chʌ'yu miji'ŋda'm mumu jamacotoya. 
JHN.14.17	Te'wʌte' te' Espíritu Santo, wiyuŋdzambapʌ. Iwʌ'sʌj ja'n wʌ'aŋjame ʌj ja'n maŋu pyʌjcʌchoŋu te' Espíritu porque ja'n quiene ni ja'n ispʌqui. Pero mis ispʌctambamis porque miji'ŋda'm ijtu, y itwa'a mista'm ndzoco'yojmo. 
JHN.14.18	Ja'ʌsmij yaŋbacšej maŋu ndzactamu. Maŋba'ʌsmij ŋgʌ'mindaŋgue'tu. 
JHN.14.19	Uša'ŋ horacʌsi ja'nʌj wʌ'aŋjamyapyʌ's ja'namʌj queñajque'temaj, pero mis maŋbamisʌj ŋguenwʌtzʌctamu. Porque ijtu ʌs ŋguenguy ʌsne', te'šejtijque' mista'mne' maŋba itque'tu mista'm ŋguenguy. 
JHN.14.20	Ʌ' jamo'oyj maŋbamis nʌctʌ'ytyamu que ʌj, ʌs Ndata's choco'yojmo'ʌj ijtu, y mijta'm ʌsne' ndzoco'yojmo, y ʌj mista'm ndzoco'yojmo. 
JHN.14.21	Iwʌ's ñʌctʌ'yjapya ʌs aŋgui'mguytya'm y quiojamba, te'wʌ'sʌjte' sunba. Y iwʌ'sʌj sunba ʌj, maŋba šunu ʌs Ndata's, y ʌs maŋba'ʌs sunu, y maŋba'ʌs nyajquenu nwin.
JHN.14.22	Te' Judas, pero ja'n Judas Iscariote, nʌmu yʌ'šej: Señor, ¿jutza'ndʌjte' maŋba nya'ispʌjcu nwin tʌj, y ja'nmis maŋu nya'ispʌquiajque'tu nwin te' ja'n wyʌ'aŋja'moyapyʌ? 
JHN.14.23	Aŋdzoŋu Jesús: Iwʌ'sʌj sunba, quiojamjapya ʌs ndzame. Y ʌs Ndata's maŋba šunu, y ŋgʌ'minbatʌs ñe'cʌ y minbatʌj ijtu ñe' choco'yojmo. 
JHN.14.24	Iwʌ'sʌj ja'n suni, ja'n quiojamjay ʌs ndzameta'm. Y te' tzame matoŋdamupa'mis ja'nde' ʌsne' ŋgo'quips ndzame, sino que ʌs Ndata'sñe' te' cʌ'wejupʌ'sʌj. 
JHN.14.25	Yʌ'šejta'mbʌ tiyʌ'ʌsmij ndzamjaytyamu yʌmya'ʌj ijtu'cše'ŋoyj miji'ŋda'm. 
JHN.14.26	Pero ʌs Ndata's maŋba quiʌ'weju ʌs nʌquiʌsi te' Cotzo'ŋopyapʌ, y yʌ'wʌte' te' Espíritu Santo. Ñe'cʌ'smij maŋba 'yaŋmaytyamu mumutiyʌcʌsi, y nyajamwʌtzʌctamu tiyʌta'mʌsmij ndzamjaytyamupʌ.
JHN.14.27	Sunba'ʌs wa'mij sʌ'mnayu'c ittamu, ʌj sʌ'mnayu'c itpašej te'še'ʌs sunba wa'mij sʌ'mnayu'c ittamu. Te' ja'n wyʌ'aŋja'moyapyʌ's ñʌjaytyambamij wa'y ittamu mista'm sʌ'mnaquiuy, pero ʌs ja'ʌs te' najsacopac sʌ'mnaquiuy ndzame. Uy yajopi'ttame mista'm ndzocoy, ni uy na'tztame. 
JHN.14.28	Matoŋdamwa'mis jutzʌsmij ndzamjaytyamu: Maŋba'ʌj Ndata Diosaŋʌ, y mingue'tpati'ʌj mi'ojmota'm. Juca wiyuŋšej misʌj sundamba nʌ'omdambamis inʌc, porque nʌtzamdamwa'mʌsmij que maŋba'ʌj Ndata'ŋʌ. Porque ʌs Ndataj más mʌja'ŋ que ja'n ʌj. 
JHN.14.29	Nʌytya'mʌsmij ndzamjaytyamu yʌtij antes que tucpa wa'mis nwʌ'aŋjamdamu tiyʌta'mʌsmij ndzamjaytyamu te' maŋu'ca'mʌj.
JHN.14.30	Ja'na'mʌj jene maŋu ndzamdzamnayu miji'ŋda'm porque jʌ'nʌ'a maŋba minu yʌ' najsacopajqui's yatzi-cowi'na. Pero te'wʌ's ja'nʌj aŋgui'mi ʌj. 
JHN.14.31	Pero ʌs ndzʌcpa'ʌs aŋgui'muše'ʌj Ndata's wa'y myujšaju te' ja'n wyʌ'aŋja'moyapyʌ's que ʌs sunba'ʌs Ndata Dios. Tzu'cumdamʌ, y ma'nta'm.
JHN.15.1	Tzʌctamʌ cuenta que ʌjte' te' wiyuŋšejpʌ uva-a'ŋucu y ʌs Ndata Diojsis te' quiʌyujpapʌ. 
JHN.15.2	Mumu aŋmaŋ ja'n tyʌ'mapyʌ ʌjpit maŋba tyʌcpʌ'u ʌs Ndata Diojsis. Y mumu jujche'ŋ tʌ'majpapʌ maŋba yajcʌwaju y quiosucsu wa'y más tyʌ'maju. 
JHN.15.3	Pero mijta'm ŋguiʌwajtamwa'mij te' ʌsmij ndzamjaytyamupʌ tzamepit. 
JHN.15.4	Itjojcʌtʌctamʌ ʌji'ŋ y ʌj maŋba'ʌj itjojcʌtʌjcu mista'm ndzoco'yojmo. Jujcha'nde' te' aŋmaŋda'm ja'n musi tyʌ'maju ñaytyumʌ juca wecspʌ'wa'a 'ya'ŋucucʌsi. Te'šejtijque' mijta'm ja'nmij musi ñdyʌ'majtamu juca ja'nmij itjojcʌtʌctame ʌji'ŋ.
JHN.15.5	Ʌjte' te' uva-a'ŋucu, y mijta'mde' te' aŋmaŋda'm. Iwʌ itjojcʌtʌcpa ʌs ndzoco'yojmo, y ʌj ñe' choco'yojmo, yʌ'wʌ jene maŋba tyʌ'maju. Pero iwʌ'sʌj ca'ŋdzacpa yajtiyʌ ja'n ñʌwʌ'ay. 
JHN.15.6	Iwʌ ja'n itjojcʌtʌqui ʌs ndzoco'yojmo, maŋba pyiŋbutpʌ'yatʌju jujcha' ja'n 'yoyepʌ aŋmaŋ y maŋba tyʌjtzu. Y maŋba quiojtyatʌju jucʌtʌjcojmo wa'y pyoŋbʌ'yaju.
JHN.15.7	Juca ʌs ndzoco'yojmo mij itjojcʌtʌctamba, y juca ʌs ndzame itjojcʌtʌcpa mista'm ndzoco'yojmo, wa'ctamʌ tiyʌta'm mis sundamba y maŋba'ʌsmij ndzi'tamu. 
JHN.15.8	Juca jene ndzʌctambamis tʌm, te'wʌcʌsimis nyajquejaytyamba ʌs Ndata's myʌja'ŋajcuy. Y te'šej mis nyajquejtamba que ʌsmijyʌ' ŋgʌ'aŋmayeta'm. 
JHN.15.9	Jujcha' ʌs Ndata'sʌj sunba, te'šej ʌsmij sundaŋgue'tpa. Sunjojcʌtʌctamʌ'ʌj ʌsmij sunjojcʌtʌctambašej. 
JHN.15.10	Juca ŋgojamjaytyambamis ʌs aŋgui'mguytya'm, maŋbamisʌj sunjojcʌtʌctamu ʌsmij sunjojcʌtʌctambašej. Ʌs ŋgojamjayu'ʌs Ndata's 'yaŋgui'mguytya'm, y sunjojcʌtʌcpa'ʌs Ndataj ñe'cʌ'sʌj sunjojcʌtʌcpašej. 
JHN.15.11	Yʌ'šejta'mbʌ tiyʌ'ʌsmij ndzamjaytyamu wa'y ʌs oma's jyo'ʌyjayu mista'm ndzocoy, y wa'mij 'yomdzocopyactamu. 
JHN.15.12	Yʌ'še'ʌsmij aŋgui'mdamba: Našunʌtʌjtamʌ ne'co'mo, jujcha'ʌsmij ʌs sundamu. 
JHN.15.13	Juca ŋgoca'yajpatʌ amigota'm te'šejtʌ nyajquejpa que wiyuŋšejtʌ su'nopya. 
JHN.15.14	Mijta'm ʌsmijyʌ' amigota'm juca ndzʌctambamis tiyʌta'mʌsmij aŋgui'mdamba. 
JHN.15.15	Ja'na'ʌsmij coyosašej maŋu ŋgomʌ'ytyamu porque te' coyosa's ja'n myusi tiyʌte' chʌcpa quiomi's. Pero nʌjaytyamwa'mʌsmij que ʌsmijyʌ' amigota'm porque nyajmustamwa'mʌsmij tiyʌta'mʌj yajmatoŋu Ndata's. 
JHN.15.16	Ja'nmisʌjte' mis ŋgopiŋdamu'ʌj sino que ʌsmijte' ŋgopiŋdamu mijta'm. Y ŋgottamu'ʌsmij wa'mis maŋu ndzʌcjaytyamu ʌs Ndata's yoscuy, y uy chaquiaju te' wʌ'aŋja'moquiuy jujche'ŋ wyʌ'aŋjamyajpapʌ's. Te'šejpʌ yoscuy ʌste' sunba. Y tiyʌta'm mis nwa'cjaytyamba ʌs Ndataj ʌs nʌquiʌsi, ñe'cʌ'smij maŋba ñchi'tamu. 
JHN.15.17	Našunʌtʌjtamʌ ne'co'mo. Yʌ'še'ʌsmij aŋgui'mdamba.
JHN.15.18	Juca ŋgui'nisʌtʌjtambamij te' ja'n wyʌ'aŋja'moyapyʌ's, mustamʌ que ʌj te' wina qui'nišajwa'a que ja'n mijta'm. 
JHN.15.19	Juca inʌc mij ja'n nwyʌ'aŋja'moytyame, te' ja'n wyʌ'aŋja'moyapyʌ's šunʌtʌjtambamij inʌc. Pero como nwyʌ'aŋja'moytyambamij, y ʌsmijyʌ' ŋgopiŋbuttamu te' ja'n wyʌ'aŋja'moyapyo'moc, te'cotoyamijte' ŋgui'nisʌtʌjtamba te' ja'n wyʌ'aŋja'moyapyʌ's. 
JHN.15.20	Jamwʌtzʌctamʌ tiyʌta'ma'mʌsmij nʌ ndzamjaytyamu ʌs: Ja'n maŋu más myʌja'ŋgomʌ'yaju te' coyospapʌ que ja'nde' quiomi. Yacsnutzʌquiajuše'ʌj, te'šej mij maŋba nyacsnutzʌcʌtʌjtaŋgue'tu. Juca quiojamjayaju ʌs ndzame, te'šej maŋba quiojamjayajque'tu mista'mne'. 
JHN.15.21	Pero mumu yʌ'šejta'mbʌ tiyʌ maŋbamij ñchʌcjatʌjtamu porque ŋgowʌ'aŋjamjaytyambamis ʌs nʌy, porque ñe'cʌ'sta'm ja'n ispʌquiay te' cʌ'wejupʌ'sʌj.
JHN.15.22	Juca inʌjcʌj jaminʌ y yajtiyʌ'ʌs inʌc jañchamjaya ñe'cʌta'm, ja'ndiyʌta'm inʌc quiowa. Pero yʌtij ja'ndiya' tiyʌ wa'y cha'maŋjayaju wa'y jana ijtyaju quiowa. 
JHN.15.23	Iwʌ'sʌj qui'nispa ʌj, qui'nisjaquie'tpa ʌs Ndataj. 
JHN.15.24	Juca inʌjcʌs jañchʌcʌ maya'aŋda'mbʌ isaŋwʌ'ajcuy ñe'co'mota'm ya'iwʌ'smaj jachʌctʌ'ʌpʌ, ja'ndiyʌta'm inʌc quiowa. Pero te'šejta'mbʌ tiyʌpit queñajwa'mʌj ʌj y quienjayajque'tu ʌs Ndataj y qui'nišajpatʌj mejtzji'ŋ. 
JHN.15.25	Pero yʌ'šej chʌquiaju'ŋmʌjcʌ tujcu te' chambašej ñe'ta'm 'yaŋgui'mgu'yojmo, te' nʌmbamʌy: Comeque'cti'ʌj qui'nišaju.
JHN.15.26	Pero maŋba'ʌsmij ŋgʌ'wejaytyamu te' Cotzo'ŋopyapʌ. Te'wʌ maŋba chu'cumu ijtumʌy ʌs Ndata Dios. Te'wʌte' te' wiyuŋdzambapʌ Espíritu maŋba quiʌ'wejupʌ ʌs Ndata's. Te'wʌ'sʌj maŋba cotestigosaju ʌj. 
JHN.15.27	Y mista'm maŋbamisʌj ŋgotestigosajtaŋgue'tu, porque ʌji'ŋmij ittamu desde que nʌcʌtzo'tzu'ʌs nyoscuy.
JHN.16.1	Yʌ'šejta'mbʌ tiyʌ'ʌsmij ndzamjaytyamu wa'y jana myocha'u mista'm nwʌ'aŋja'moquiuy te' na'tzipit. 
JHN.16.2	Maŋbamij myacputʌtʌjtamu judio'sta'm wyindʌjcojmoc. Y maŋba minu aŋsʌŋ maŋba quiomʌ'yaju'c que nʌ quiʌna'tzʌyaju Dios iwʌ'smij yajca'ʌtʌjtamba. 
JHN.16.3	Y yʌ'šejta'mbʌ tiyʌ maŋba chʌquiaju porque ja'nʌj ispʌquiay ʌj ni ʌs Ndata Dios. 
JHN.16.4	Pero ndzamjaytyamu'ʌsmij yʌ'šej wa'mis njamwʌtzʌctamu minba'cande' hora, que ndzamjaytyamutya'mʌsmij.
JHN.16.4	Pero tzo'tzcu'yojmo jañchamjaytyamʌ'ʌsmij yʌ'šejta'mbʌ tiyʌ porque yʌ'yʌj inʌc ijtu miji'ŋda'm. 
JHN.16.5	Pero yʌtij maŋba'ʌj ijtumʌy te' cʌ'wejupʌ'sʌj. Y mista'm nijutiwʌ's ja'n quiʌ'aŋwa'que: ¿Juta'nde' myaŋba? 
JHN.16.6	Y jene triste'aju mista'm ndzocoy porque ndzamjaytyamu'ʌsmij yʌ'šejta'mbʌ tiyʌ. 
JHN.16.7	Pero ndzamjaytyamu'ʌsmij wiyuŋbʌ tiyʌ. Mijcotoyata'm pyʌcpa wa'yʌj maŋu. Juca ja'nʌj mawe ʌj, te' Cotzo'ŋopyawʌ's ja'nmij ŋguiʌ'mindame. Pero juca maŋba ʌj, maŋba'ʌsmij ŋgʌ'wejaytyamu. 
JHN.16.8	Y minba'ca ñe'cʌ, maŋba yajmujsu najsacopajcʌsita'mbʌ tiyʌcʌsita'm cowapa'tyajpa, y jutzte' te' justo'ajcuy, y jutzte' maŋba quiʌme'tzoyu Dios. 
JHN.16.9	Maŋba yajmujšaju que cowapa'tyaju porque ja'nʌj wʌ'aŋjamyay ʌj. 
JHN.16.10	Maŋba yajmujšaju que justo'ajcu'yojmo'ʌj tiju ijtu porque maŋba'ʌj Ndata'ŋʌ, y ja'na misʌj ŋguendaŋgue'te. 
JHN.16.11	Maŋba yajmujšaju que Diojsis maŋba quiʌme'chaju porque Satanás, te' najsacopac-cowi'na, jyajcʌyjayajwa'a jutz maŋba quio'aŋgʌyu.
JHN.16.12	Ijtumaj sone tiyʌta'm wa'yʌsmij ndzamjaytyamu, pero ja'nmis maŋu mbʌ'mgopajcʌytyamu yʌtij. 
JHN.16.13	Pero minba'ca te' wiyuŋdzambapʌ Espíritu, ñe'cʌ'smij maŋba yajnʌctʌ'ytyamu mumu te' wiyuŋbʌ tiyʌ. Ja'n maŋu chamu te' ñe' quio'quips, sino que maŋba chamu jujche'ŋ tiyʌta'm yajmuspa Diojsis, y maŋbamij cha'maŋwajaytyamu maŋbamaj tyuquiajupʌ tiyʌ. 
JHN.16.14	Ñe'cʌ's maŋba yajqueju que mʌja'ŋbʌ pʌ'nʌj, porque te' ʌs ndzamyajupʌ tiyʌ, te'wʌ maŋba chamu ñe'cʌ's wa'mij nyajmustamu. 
JHN.16.15	Tyiyʌta'm ijtu ʌs Ndata'sñe', ʌstijte'que'ne'. Te'cotoya'ʌjte' nʌmu que Espíritu Santo's maŋba chamu ʌs ndzamyajupʌ tiyʌ, y maŋbamij nyajamwʌtzʌctamu.
JHN.16.16	Uša'ŋ horacʌsi ja'namisʌj ŋguendame, y uša'ŋ horacʌsi maŋbamisʌj ŋguenwʌtzʌctaŋgue'tu. Ʌj maŋba'ʌj Ndata Diosaŋʌ. 
JHN.16.17	Pijche'cande' metza tuca'y te' quiʌ'aŋmayeta'm nañʌmjayatʌju ñe'co'mo: ¿Tiya'sʌ'ŋdʌyʌ' tzamjapya yʌ'šej: Uša'ŋ horacʌsi ja'namisʌj ŋguendame, y uša'ŋ horacʌsi maŋbamisʌj ŋguenwʌtzʌctaŋgue'tu? Y: ¿Ʌj maŋba'ʌj Ndata Diosaŋʌ? 
JHN.16.18	Nʌmyajpa jeque inʌc: ¿Tiya'sʌ'ŋyʌ' chamba yʌ'šej: Uša'ŋ horacʌsi? Ja'ndʌs nʌctʌ'i tiyʌyʌ' nʌ chamu.
JHN.16.19	Ñʌctʌ'yu Jesujsis que sunba inʌc quiʌ'aŋwa'quiaju ñe'cʌ's, y ñʌjayaju: ¿Nʌja naquiʌ'aŋwa'cʌtʌjtamu tiyʌ'ʌste' ndzamu, nʌmu'cʌj: Uša'ŋ horacʌsi ja'namisʌj ŋguendame, y uša'ŋ horacʌsi maŋbamisʌj ŋguenwʌtzʌctaŋgue'tu? 
JHN.16.20	Wiyuŋše'ʌsmij nwiyuŋdzamjaytyamba que maŋbamij njyʌytyamu y ñdyoyapʌctamu. Pero te' ja'nʌj wʌ'aŋjamyapyʌ's maŋba ñʌ'omyaju. Pero ñempe mij jʌyu'c ñchʌ'ytyamʌ, jʌsa'ca maŋbamis njambʌ'tamu te' triste'ajcuy, maŋba 'yomawitu'u. 
JHN.16.21	Maŋba'c pyʌ'naju une quienba toya te' yomo's, porque nu'cwa'nde' pyoyaj. Pero yajpʌ'naju'ca te' une ja'na jyamwʌtzʌqui te' tyoya omapit, porque yajpʌ'naju jaya-une najsacopajcʌsi. 
JHN.16.22	Te'šejtijque' mista'm yʌtij, wiyuŋšej ndriste'ajtamumij. Pero minba'ʌsmij ŋguenwʌtzʌctamu, y maŋbamis nʌ'omdamu ndzoco'yojmo. Ya'iwʌ'smij ja'n maŋu yajwindujcu umis nʌ'omdamu. 
JHN.16.23	Ʌ' jamo'oyj yajtiya'misʌj ja'n maŋu ŋgʌ'aŋwa'ctamu. Wiyuŋše'ʌsmij nwiyuŋdzamjaytyamba que tiyʌta'm mis nwa'cjaytyamba ʌs Ndata Dios ʌs nʌquiʌsi, ñe'cʌ'smij maŋba ñchi'tamu. 
JHN.16.24	Yʌti'cše'ŋoyj yajtiyʌmajmis janwya'cjaytyamʌ ʌs Ndataj ʌs nʌquiʌsi. Wa'ctamʌ y maŋbamis mbʌjcʌchoŋdamu wa'mij 'yomdzocopyactamu.
JHN.16.25	Yʌ'šejta'mbʌ tiyʌ'ʌsmij ndzamjaytyamu comparacioŋbit. Maŋba minu aŋsʌŋ ja'na'ʌsmij oto'ŋʌytyame'c comparacioŋbit, pero quejuqueju'cʌsmij maŋba nʌtzamdamu tyiyʌta'm ʌs Ndata'sñe'. 
JHN.16.26	Ʌ'ta'mbʌ jamo'oyj ja'namisʌj maŋu ŋgʌjamʌ'ʌytyamu wa'yʌj nwa'coyu mijcotoyata'm. Ne'cʌmis maŋba nwa'cjaytyamu Dios ñempetiyʌ ʌs nʌquiʌsi. 
JHN.16.27	Ja'nʌs ojquita'e porque šundambamij ʌs Ndata's, porque mista'm sundamumisʌj ʌj, y nwʌ'aŋjamdamumis que Diosaŋʌcʌjyʌ' tzu'cumu. 
JHN.16.28	Tzu'cumu'ʌj Ndata'ŋʌc y minu'ʌj najsacopajcʌsi. Pero maŋbati'ʌs ndzajque'tu yʌ' najsacopac y maŋba'ʌj Ndataŋʌ. 
JHN.16.29	Tʌs, te' quiʌ'aŋmaye's, nʌjayutʌs Jesús: Yʌtij jʌ'ʌ, quejuqueju'c mis ndzamba, y nijutzpʌ comparación mis ja'n ndzame. 
JHN.16.30	Yʌtij nʌctʌ'pyatʌs que muspʌ'pamis mumutiyʌ, y ja'ndiyʌ pyena wa'mij ŋguiʌ'aŋwa'cu ya'iwʌ's. Yʌ'wʌcʌsi nwʌ'aŋjambatʌs que Diosaŋʌcmijyʌ' ñchu'cumu.
JHN.16.31	'Yaŋdzoŋyaju Jesujsis: ¿Nʌwa'sʌ'ŋmis nwʌ'aŋjamdamu? 
JHN.16.32	Yʌtij jeque nʌ ñu'cu te' hora, y ta'nwa'nde' aŋsʌŋ wa'mij ñdyitpejpʌ'tamu. Y maŋba pyʌjcu tumduma'ŋbʌ'nis ñe' tyuŋ, y maŋbamisʌj ndzactamu naytyumʌ. Pero ja'nʌjyʌ' naytyumʌpʌ, porque ʌji'ŋ ijtu ʌs Ndataj. 
JHN.16.33	Yʌ'šejta'mbʌ tiyʌ'ʌsmij ndzamjaytyamu wa'mij sʌ'mnayu'c ittamu ʌs nʌ ndzamyajupʌ tiyʌpit. Maŋbamis ŋguendamu toya najsacopajcʌsi, pero paquitzoco'yajtamʌ, nwʌwya'mʌs najsacopajcʌsi quiʌñʌñajpapʌ tiyʌ.
JHN.17.1	Yʌ'šejta'mbʌ tiyʌ chamu Jesujsis, y quengui'mu'c tzajpojmo, nʌmu: Tatay, nu'cwa'nde' hora, yajqueña te' pʌnda'm ʌs mʌja'ŋajcuy, porque misʌjyʌ' Une. Te'še'ʌs wa'y ʌs nyajqueñajque'tu pʌnda'm mis mʌja'ŋajcuy. 
JHN.17.2	Ndzi'umisʌj aŋgui'mʌtʌjcuy wa'yʌs aŋgui'myaju mumu pʌn. Y te'šejtijque' wa'yʌs ndzi'yaju ja'n yayepʌ quenguy mumu jujche'ŋ misʌj ndzi'yajupʌ. 
JHN.17.3	Iwʌ'smij ispʌcpa que mijte' te' tumʌpʌ y wiyuŋšejpʌ Dios, y ispʌcpa'ʌj que ʌjte' te' Jesucristo, y que misʌjyʌ' ŋgʌ'weju, te'wʌ's pya'twa'a ja'n yayepʌ quenguy.
JHN.17.4	Ʌs nyajqueñajwa'mʌs najsacopajcʌsita'mbʌ pʌn mis mʌja'ŋajcuy. Nyajta'nwa'mʌs te' yoscuy aŋgui'mušejmisʌj wa'yʌs ndzʌjcu. 
JHN.17.5	Yʌtij jeque, Tatay, yajqueña pʌnda'm tʌ mejtzji'ŋgʌ'pyʌ mʌja'ŋajcuy. Te' mʌja'ŋajcuy nʌ'ijtupʌ'ʌs inʌc miji'ŋ tzajpojmo, maŋba'cmaj tyujcu yʌ' najsacopac.
JHN.17.6	Nyajnʌctʌ'yajwa'mʌs yʌ' pʌnda'm ndzi'yajupʌmisʌj najsacopajcʌsi que mʌja'ŋbʌte' mis nʌy. Misyʌ' inʌc ne'ta'm, y ndzi'yajumisʌj, y quiojamjayaju mis ndzame. 
JHN.17.7	Yʌtij ñʌctʌ'yajwa'a que mumutiyʌta'm ʌs muspa, misti'ʌjte' nyajmusque'tupʌ. 
JHN.17.8	Te' misʌj ndzamjayajupʌ tiyʌ, nʌtzamyajwa'mʌs ñe'cʌta'm. Y pyʌjcʌchoŋyaju, y wiyuŋšej wyʌ'aŋjamyajpa que miji'ŋʌj inʌc ijtu. Wyʌ'aŋjamyajpa que misʌjyʌ' ŋgʌ'weju.
JHN.17.9	Ʌj nʌ'ʌj nwa'coyu ñe'cʌcotoyata'm. Ja'ʌs nwa'coyjayay te' ja'nʌj wʌ'aŋjamyapyʌcotoya, sino que nʌ'ʌj nwa'coyu te' misʌj ndzi'yajupʌcotoya porque miste'ne'ta'm. 
JHN.17.10	Y mumu jujche'ŋ ʌsne' miste'ne', y mumu jujche'ŋ misne' ʌste'ne'. Y ñe'cʌ'sta'm yajquejayajpa ʌs mʌja'ŋajcuy.
JHN.17.11	Ja'namʌj ndzʌ'quie'temaj najsacopajcʌsi, pero yʌ'ta'mbʌ tzʌ'yajpamaj najsacopajcʌsi, pero ʌj minba'ʌj mi'aŋʌ tey tzajpojmo. Ʌs masanbʌ Ndataj mis copʌquia' cotu'ša' mis mbʌmipit yʌ' ndzi'yajupʌmisʌj, wa'y tumo'oyj quipsoyaju jujcha' ʌsne' miji'ŋ tumo'oyj ʌs ŋguipsoquiuy. 
JHN.17.12	Yʌmya'ʌj ijtu'cše'ŋoyj ñe'cʌji'ŋda'm najsacopajcʌsi ŋgopʌquiajpa'ʌs ŋgotu'šajpa'ʌs inʌc mis mbʌmipit, te' ndzi'yajupʌmisʌj. Ngopʌquiaju'ʌs ŋgotu'šaju'ʌs y nijutipʌ jatyocoya, na' tumʌ te' tocoquiuquiotoya pʌ'najupʌ pʌn. Te'šej tujcu chambašej Totojaye's.
JHN.17.13	Pero yʌtij minba'ʌj mi'aŋʌ. Ndzamba'ʌs yʌ'šejta'mbʌ tiyʌ najsacopajcʌsi wa'y 'yomdzocopyaquiaju choco'yojmo omdzocopyacpaše'ʌj ʌj. 
JHN.17.14	Te' misʌj ndzamjayajupʌ tiyʌ nʌtzamyajwa'mʌs, y te' jana wʌ'aŋja'moye's qui'nišatʌju porque nwyʌ'aŋjamyajpamij jujcha' ʌsmij nwʌ'aŋjamba. 
JHN.17.15	Ja'ʌsmij nwa'cjay wa'mis nyajʌcʌ'yaju najsacopajcʌsi, sino que wa'mis ŋgomaquiaju yatziwʌpit. 
JHN.17.16	Nwyʌ'aŋjamyajpamij jeque ñe'cʌ'sta'm, jujcha' ʌsmij nwʌ'aŋjamba. 
JHN.17.17	Yajmasa'najojcʌtʌquia mis nwiyuŋbʌ tiyʌpit. Te' wiyuŋbʌ tiyʌ, miste'ne' ndzame. 
JHN.17.18	Ngʌ'wejušejmisʌj wa'yʌj minu ndzamgopu'ŋoyu najsacopajcʌsi, te'še'ʌs ŋgʌ'wejyajque'tu wa'y maŋu chamgopu'ŋoyaju naswindumʌ. 
JHN.17.19	Y ʌs nʌtu'ŋajpa'ʌs te' masa'najcuy, wa'y ñe'cʌ'sta'm ñʌtu'ŋajojcʌtʌquiaju te' masa'najcuy te' wiyuŋbʌ tiyʌpit.
JHN.17.20	Pero ja'nʌj nwa'coy na' yʌ'ta'mbʌcotoya, sino que nwa'que'tpa'ʌs te' maŋbapʌ'sma'ʌj wʌ'aŋjamyajupʌcotoya yʌ'ta'mbʌ's 'yaŋma'yoquiupyit. 
JHN.17.21	Yʌ'še'ʌs nwa'cpa wa'y tumo'oyj quipsoyaju myuma'ŋgʌ'y, jujcha' ʌsne', Tatay, miji'ŋ tumo'oyjtyʌ ŋguipsoquiuy. Te'šejtijque' ñe'cʌta'm wa'y tumo'oyj quipsoyaju jujcha' tʌ mejtzji'ŋ, wa'y wyʌ'aŋjamyaju jana wʌ'aŋja'moye's que misʌjyʌ' ŋgʌ'weju. 
JHN.17.22	Jujcha' misʌj nyajmʌja'ŋaju, te'še'ʌs nyajmʌja'ŋajyajque'tu ñe'cʌta'm wa'y tumo'oyj quipsoyaju jujcha' tʌ tumo'oyjtyʌ quipsoytyamba mejtzji'ŋ. 
JHN.17.23	Ʌj tʌjcʌwya'mʌj ñe'ta'm choco'yojmo, y mij, ñdyʌjcʌyumij ʌs ndzoco'yojmo, wa'y tumo'oyj quipsoyaju choco'yojmo myuma'ŋgʌ'y. Y como tumʌpʌ quipsoquiuytyʌ nʌtu'ŋajpa, te'wʌcʌsi maŋba myujšaju jana wʌ'aŋja'moye's que misʌjyʌ' ŋgʌ'weju, y ʌj misʌj sunbašej, te'šejmis sunjayajpa ʌs nwʌ'aŋja'moye.
JHN.17.24	Tatay, sunba'ʌs wa'y maŋu ijtyajque'tu ʌji'ŋ maŋbamʌ'yʌj ijtu, yʌ' misʌj ndzi'yajupʌ pʌn, wa'y quieñaju jutz misʌj nyajmʌja'ŋaju, porque sunumisʌj. 
JHN.17.25	Tatay, njyustopʌmijte'. Jana wʌ'aŋja'moye's ja'nmij ispʌquiay pero ʌs ispʌcpa'ʌsmij. Y yʌ' ʌs ŋgʌ'aŋmaye'sta'm myujšajpa que misʌjyʌ' ŋgʌ'weju najsacopajcʌsi. 
JHN.17.26	Y ʌs nyajmujšajwa'mʌs iwʌmijte', y maŋbama'ʌs nyajmujsa'ŋʌyaju. Te'šej maŋba ijtu ñe'ta'm choco'yojmo misne' su'noquiuy, wa'y šu'noyaju jujcha' misʌj ʌj sunba. Y ʌj maŋba'ʌj ijtu ñe'ta'm choco'yojmo.
JHN.18.1	Yʌ'še'a 'yoto'ŋʌyu'c Tyataj te' Jesujsis, jujche'ŋdʌj quiʌ'aŋmaye tzu'cumutʌj ñe'cʌji'ŋ y maŋutʌj Cedron-jojpac ocwinduc, ijtumʌy inʌc nipi nipi. Tʌjcʌyutʌj Jesusji'ŋ teymʌ, tʌj te' quiʌ'aŋmayeta'm. 
JHN.18.2	Y te' Judajsis, te' chi'oquia'oye's, myuspatya' inʌc te' lugar, como quiʌ'aŋmayete' inʌc, sone nacatʌj tiju ndu'mʌyu tey Jesusji'ŋ. 
JHN.18.3	Tey ñʌnu'quiaju te' Judajsis sone soldado y policiata'm quiʌ'wejyajupʌ sacerdote-cowi'na'sta'm y fariseo'sta'm. Ñʌmiñaju šʌ'ŋgʌ', chin-no'e y cuy te' quiʌ'ojmota'm. 
JHN.18.4	Pero Jesujsis myuspatya' inʌc mumutiyʌta'm maŋba chʌcjayaju. Y ñe'cʌ's maŋu choŋyaju, y ñʌjayaju: ¿Iwa'nde' nʌ me'tztamu? 
JHN.18.5	'Yaŋdzoŋyaju: Nazaret-cumgu'yojmopʌ Jesús. Jesujsis ñʌjayaju: Ʌjte', yʌ'yʌj ijtu. Y tey inʌc ijtu ñe'cʌji'ŋda'm Judas, te' chi'oquia'oye. 
JHN.18.6	Y ñʌjayaju Jesujsis: Ʌjte'. Pijche'ctij 'yucapit mʌ'ñaju, y cuñaju najsojmo. 
JHN.18.7	Quiʌ'aŋwa'cwʌtzʌquiaju Jesujsis: ¿Iwa'nde' me'tztamba? Y ñe'cʌta'm nʌmyaju: Te' Nazarejtojmopʌ Jesús. 
JHN.18.8	Aŋdzoŋu Jesús: Ndzamjaytyamwa'mʌsmij que ʌjte'. Juca ʌjmiste' nʌ me'tztamu, yajmaŋdamʌ yʌ' ʌji'ŋ ijtyajupʌ. 
JHN.18.9	Yʌ'šej nʌmu Jesús wa'y tyujcu te' chamušej ñe'cʌ's, nʌmu'c: Ndzi'yajuše'ŋmisʌj, nijutipʌ'ʌs janyajtocoya. 
JHN.18.10	Ñʌ'ijtu inʌc Simón Pedro's 'yespada. Pijche'c ñʌpujtu y chetzjayu te' mʌja'ŋbʌ sacerdote's quioyosa, y te'šej yajʌcʌ'jayu tzʌ'naŋbʌ tyatzʌc. Y te' coyosa's ñʌy, Malcote' inʌc. 
JHN.18.11	Pijche'ca ñʌjayu Jesujsis te' Pedro: Cota ñaco'mo mis espada. Te' minu'ʌs ŋguenupʌ toya ʌs Ndata'sʌj nimejcʌyjayupʌ, te'wʌ pyʌcpapʌte' wa'yʌs nʌcʌtʌjcu.
JHN.18.12	Pijche'ca ñuquiaju y ši'ñaju Jesús te' soneta'mbʌ soldado's, y te' mʌja'ŋbʌ capita'ŋis, y te' judio'sta'm pyolicia's, 
JHN.18.13	y ñʌmaŋyaju wina Anajsis wyi'naŋdʌjqui, porque myo'otte' inʌc Caifajsis. Yʌ'wʌte' te' mʌja'ŋbʌ sacerdote te' ame'oyj. 
JHN.18.14	Y Caifajsiste' 'yaŋnʌctza'mʌyaju judiota'm que ijtupʌte' pyena wa'y quia'u tuma'ŋbʌn mumu pʌngotoya.
JHN.18.15	Y nʌ inʌc quio'ŋyaju Jesús te' Simón Pedro's y eyapʌ cʌ'aŋmaye's. Te' mʌja'ŋbʌ sacerdote yʌ' cʌ'aŋmayeji'ŋ na'ispʌquiatʌjyajpa inʌc. Yʌ' cʌ'aŋmaye ca'ŋdʌjcʌyu Jesusji'ŋ te' mʌja'ŋbʌ sacerdote's myʌja-tʌc aŋgo'oyj. 
JHN.18.16	Pero fuera'ojmoc inʌc ijtu Pedro puerta'ŋi. Pujtu te' cʌ'aŋmaye, jeque, te' mʌja'ŋbʌ sacerdote's quio'ispʌcpapʌ. 'Yoto'ŋʌyu te' puerta-coquenbapʌ yomo, y yajtʌjcʌyu jojmo Pedro. 
JHN.18.17	Pijche'ca te' puerta-coquenbapʌ coyomo's ñʌjayu Pedro: ¿Ja'njamijyʌ' yʌ' pʌ'nis quiʌ'aŋmaye? Pedro nʌmu: Ja'nʌjyʌ'pit. 
JHN.18.18	Tey inʌc chʌquiaju jucʌtʌc te' coyosa'sta'm y te' soldado'sta'm, porque pacac inʌc. Y tey inʌc tenayu'c nʌ šamyaju, y tey inʌc tumʌtenayu Pedro ñe'cʌji'ŋda'm.
JHN.18.19	Y te' mʌja'ŋbʌ sacerdote's quiʌ'aŋwa'cu Jesús iwʌta'mde' te' quiʌ'aŋmaye, y jutzta'mbʌ tiyʌcʌsi nʌ 'yaŋmayaju inʌc te' pʌnda'm. 
JHN.18.20	'Yaŋdzoŋu Jesujsis: Quejuqueju'cʌs oto'ŋʌyaju najsacopajcʌsita'mbʌ pʌn. Ʌj mumu jama'ʌj aŋma'yoyu judio'sta'm wyindʌjcojmo y templo'ojmo tu'mʌpyʌ'yajpamʌy judiota'm. Y yajtiyʌ'ʌs jañchamʌ nu'mdij. 
JHN.18.21	¿Tiyajca'nde' ʌj ŋgʌ'aŋwa'cpa? Cʌ'aŋwa'quia myatoŋyajupʌ's tiyʌpi'ta'mʌs aŋmayaju. Ñe'cʌ'sta'm myujšajpa tiyʌta'm ʌs ndzamu. 
JHN.18.22	Yʌ'šej nʌ ñʌmu'c Jesús chaŋu ñe'cʌ tumʌ te' tey inʌc ijtupʌ soldado's, y ñʌjayu: ¿Tiyajca'nde' te'šej aŋdzoŋba mʌja'ŋbʌ sacerdote? 
JHN.18.23	Jesús nʌmu: Juca aŋdzowewʌ'aju'ʌj tzamja'ʌj tiyʌcʌsi'ʌj aŋdzowewʌ'aju. Juca wiyuŋbʌ tiyʌ'ʌs aŋdzoŋu, ¿tiyajca'mʌjte' ndzaŋu? 
JHN.18.24	Pijche'ca Anajsis si'nu'c quiʌ'weju Jesús te' mʌja'ŋbʌ sacerdote Caifasaŋʌ.
JHN.18.25	Tepyʌ aŋgo'oyj jequete' inʌc tenayu Pedro nʌ šamumʌy. Y ñʌjayaju: ¿Y mij, ja'njamijyʌ' ñe' quiʌ'aŋmaye? Y nʌmu Pedro: Ja'nʌjyʌ'pit. 
JHN.18.26	Y te' Pedro's tyatzʌjcojajcupʌ pʌ'nis chʌñdyʌwʌ tey inʌc ijtu. Yʌ'wʌ mʌja'ŋbʌ sacerdote'stijte'que' quioyosa. Yʌ'wʌ's ñʌjaquie'tu Pedro: ¿Ja'nja'ʌsmijte' ŋguenu Jesusji'ŋ nipi nipi'ojmo? 
JHN.18.27	Y nʌmwʌtzʌjque'tu Pedro: Ja'ne. Pijche'ctij weju te' gallo.
JHN.18.28	Ñʌtzu'cumyaju Jesús Caifajsis tyʌjcaŋʌ y ñʌmaŋyaju te' cʌme'tzoquiuy-pyalacio'ojmo. Y como nʌmdzu'ctya'nde', ñe'cʌ te' judiota'm jatyʌjcʌya, porque uy maŋu myaŋgocʌtʌquiaju ñe'ta'm 'yaŋgui'mguy. Jatyʌjcʌya porque sunba inʌc quiʌ'šaju te' ñchowambe ya'acpʌ pascua-jama's cuenta. 
JHN.18.29	Pijche'ca quiʌpujtʌyaju Pilato's ñe'cʌta'm, y quiʌ'aŋwa'cu: ¿Tiyʌcotoya'yʌ' niwa'cʌytyamba yʌ' pʌn? 
JHN.18.30	'Yaŋdzoŋyaju: Juca inʌc yʌ' pʌ'nis jachʌcʌ yatzipʌ tiyʌ ja'ndʌsmij inʌc nʌminjay yʌy. 
JHN.18.31	Pijche'ca ñʌjayaju Pilato's: Nʌmaŋdamʌ y cʌme'tztamʌ ne'cʌ mista'mne' aŋgui'mgupyit. Pero te' judiota'm nʌmyaju: Ja'ndiyʌ tʌs aŋgui'mʌtʌjcuy wa'ytyʌ nyajca'oyu. 
JHN.18.32	Ñe'ta'm chamepit chʌcta'ñaju wa'y tyujcu Jesujsis chamušej, chamu'c wina wa'y yajnʌctʌ'yaju jutz inʌc maŋba quia'u.
JHN.18.33	Pijche'ca tʌjcʌquie'tutij Pilato te' cʌme'tzoquiuy-pyalacio'ojmo y wyeju Jesús, y ñʌjayu: ¿Mijate' te' judio'sta'm Rey? 
JHN.18.34	'Yaŋdzoŋu Jesujsis: ¿Ne'tya' te' ŋguipsoquiupyit nʌ ndzamu, o eyata'mbʌ'smijte' ñchamjayaju? 
JHN.18.35	Pilato aŋdzoŋu: ¿Judioja jeque'ʌjyʌ'? Mis ŋgumguy-tyʌwʌ'sta'm y te' sacerdote-cowi'na'sta'm, te'ta'mbʌ'smijyʌ' ñchi'oquia'yaju ʌjcʌsi. ¿Tiya' jequeyʌ' ndzʌjcu? 
JHN.18.36	Aŋdzoŋu Jesús: Ʌs aŋgui'mʌtʌjcuy ja'nde' yʌy najsacopajcʌsi. Juca inʌc najsacopajcʌsi ʌs aŋgui'mʌtʌjcuy coquipyajpa inʌjcʌj ʌs ŋgoyojšajpapʌ's wa'yʌj jana tzi'oquia'yaju judiocʌsita'm. Pero ʌs aŋgui'mʌtʌjcuy ja'nde' najsacopajcʌsi. 
JHN.18.37	Pijche'ca ñʌjayu Pilato's: ¿Reyja jeque mijyʌ'? Aŋdzoŋu Jesús: Mijte' nʌ ñʌmu que re'yʌjyʌ'. Minu'ʌj mbʌ'naju najsacopajcʌsi wa'yʌs ŋgotestigosaju wiyuŋbʌ tiyʌ. Te'cotoya'ʌjyʌ' minu. Iwʌ'sta'mis wyʌ'aŋjamyajpa wiyuŋbʌ tiyʌ myatoŋjayajpa ʌs otowe. 
JHN.18.38	Ñʌjayu Pilato's: ¿Tiya' jeque te' wiyuŋbʌ tiyʌ?
JHN.18.38	Y nʌmu'ca yʌ'šej, putwʌtzʌjque'tu judio'aŋita'm, y minu ñʌjayaju: Ʌs ja'ʌs mba'tjay quiowa nijutzpʌ.
JHN.18.39	Pero tumdumʌ pascua-sʌ'ŋoyj sundambamis wa'yʌsmij ndzʌcʌpʌ'jaytyamu tumʌ preso. ¿Sundambaja jeque mijta'm judío wa'yʌs ndzʌcʌpʌ'jaytyamu mista'm Rey? 
JHN.18.40	Pijche'ca myuma'ŋgʌ'y wejwʌtzʌjcu'c nʌmyaju: Te'wʌ ja'ne, sino que tzʌcʌpʌ'jatʌ Barrabás. Y te' Barrabás nu'mbapʌte' inʌc.
JHN.19.1	Pijche'ca Pilato's yajnacstochʌcʌtʌju te' Jesús. 
JHN.19.2	Y pye'tyaju apitpʌ corona te' soldado'sta'm y yajyamyaju quiopajcʌsi. Y ya'aŋyo'tʌyaju yʌc-tzapaspʌ pama. 
JHN.19.3	Y ñʌjayajpa inʌc: Viva yʌ' judio'sta'm Rey. Y chaŋdochʌquiajpa inʌc.
JHN.19.4	Pijche'ca putwʌtzʌjque'tu Pilato, y minu ñʌjayaju: Yʌ'yʌsmij nʌ nʌminjaytyamu fuera'ojmoc wa'mis nʌctʌ'ytyamu que nijutzpʌ quiowa ja'ʌs mba'tjay. 
JHN.19.5	Y pujtu Jesús yamu'cande' apitpʌ corona y te' yʌc-tzapaspʌ pama. Y ñʌjayaju Pilato's: Quendamʌ yʌy ijtu te' pʌn. 
JHN.19.6	Y quieñaju'ctij sacerdote-cowi'na'sta'm y soldado'sta'm, weju'c nʌmyaju: Ma'mʌ cruzcʌsi, ma'mʌ cruzcʌsi. Ñʌjayaju Pilato's: Nuctamʌ ne'cʌ, y ma ma'mdamʌ cruzcʌsi, porque ʌs ja'ʌs mba'tjay nijutzpʌ quiowa. 
JHN.19.7	'Yaŋdzoŋyaju judio'sta'm: Tʌsne' ijtu tʌs aŋgui'mguy. Y tʌs aŋgui'mgu'yis chamba que pyʌcpa wa'y quia'u, porque Diojsis 'Yunešej chʌjcu wyin.
JHN.19.8	Y myatoŋu'ca Pilato's jutz nʌmyaju na'tzaŋgʌtʌjcu. 
JHN.19.9	Y tʌjcʌwyʌtzʌjcu te' cʌme'tzoquiuy-pyalacio'ojmo, y ñʌjayu te' Jesús: ¿Y mij, njyutʌpa'yʌ'? Pero Jesujsis nijutz ja'yaŋdzowa. 
JHN.19.10	Pijche'ca ñʌjayu Pilato's: ¿Y ja'nja aŋdzowe ʌj? ¿Ja'nja musi que ijtu ʌs aŋgui'mʌtʌjcuy wa'yʌsmij nyajma'mʌtʌju cruzcʌsi, y ijtu ʌs aŋgui'mʌtʌjcuy wa'yʌsmij ndzʌcʌpʌ'u? 
JHN.19.11	Aŋdzoŋu Jesús: Nijutzpʌ aŋgui'mʌtʌjcuy mis inʌc jañʌ'itʌ ʌjcʌsi, juca inʌcmij jañchi'ʌ tzajpojmopʌ Diojsis. Te'cotoya te' tzi'oquia'upʌ'sʌj mijcʌsi más ijtu quiowa que ja'n mij.
JHN.19.12	Desde pijche'cše'ŋoyj chʌcme'tzpa inʌc Pilato's wa'y chʌcʌpʌ'u. Pero judiota'm weju'c inʌc nʌmyajpa: Juca ndzʌcʌpʌ'pamis yʌ'wʌ ndochʌcpamis César. Iwʌ's reyšej chʌcpa wyin ñʌquijpa César. 
JHN.19.13	Pilato's myatoŋu yʌ'šejta'mbʌ tiyʌ. Pijche'c ñʌca'ŋbutwʌtzʌjcu Jesús, y maŋu pyocsu cʌme'tzoquiuy-pyocscu'yojmo ñʌjayajpapʌ inʌc mosaico ojcapse-lugar, y judio-otowe'ojmoc ñʌjayajpapʌ inʌc Gabata. 
JHN.19.14	Y nʌ inʌc ñimejcʌyaju judio'sta'm tiyʌ'iwʌ te' pascua-sʌŋgotoya, y paŋguc-jamaše'ŋoyjtye' inʌc. Pijche'ca ñʌjayaju te' judiota'm Pilato's: Quendamʌ yʌy ijtu mista'm Rey. 
JHN.19.15	Pero ñe'cʌ'sta'm weju'c ñʌjayaju: Yajʌcʌ'ʌ tey, yajʌcʌ'ʌ tey, ma'mʌ cruzcʌsi. Ñʌjayaju Pilato's: ¿Maŋbaja'ʌs ma'mʌyjayu cruzcʌsi mista'm Rey? Aŋdzoŋyaju sacerdote-cowi'nata'm: Ja'ndiyʌ eyapʌ tʌs rey juca ja'n César. 
JHN.19.16	Pijche'ca chi'oquia'u ñe'cʌcʌsita'm wa'y mya'mʌyaju cruzcʌsi. Y ñuquiaju Jesús, y ñʌmaŋyaju.
JHN.19.17	Y ñe'cʌ yajtzʌmyaju te' cruz wa'y ñʌmaŋu te' ñʌjayajpamʌy: Ca'uwʌ coy'awa pac, pero judio-otowe'ojmoc ñʌjayajpapʌ Gólgota. 
JHN.19.18	Tey mya'mʌyaju Jesús cruzcʌsi, y mya'mʌyajque'tu metza'ŋbʌn eyata'mbʌ cruzcʌsi, y Jesús cucmʌ. 
JHN.19.19	Y Pilato's yajma'mʌtʌju tabla cruzcʌsi ja'yʌyupʌcʌsi inʌc yʌ'šej nʌmbamʌy: NAZAREJTOJMOPɅ JESUS, TE' JUDIO'STA'M REY. 
JHN.19.20	Y sone judio'sta'm tyu'ñaju te' ja'yʌyupʌ tiyʌ porque te' tijumʌy mya'mʌyaju Jesús cruzcʌsi tome inʌc quienba te' Jerusalén. Y ja'yʌyu inʌc judio-otowe'ojmoc, griego'ojmoc y lati'ŋojmoc. 
JHN.19.21	Judio'sta'm šacerdote-cowi'na's maŋu ñʌjayaju te' Pilato: Uy ja'yʌy wa'y ñʌmu: JUDIO'STA'M REY, sino que cota' que ñe'cʌte' nʌmu: Ʌjyʌ' judio'sta'm Rey. 
JHN.19.22	Aŋdzoŋu Pilato: Nyajayʌtʌjupʌ tiya'mʌs, te'še'ande' tzʌ'pya.
JHN.19.23	Y te' soldado'sta'm mya'mʌyaju Jesús cruzcʌsi. Pijche'ca wyoctu'mʌyjayaju pyama te' soldado'sta'm y myacscu'y wye'ñaju ñe'co'mota'm. Y tzʌ'quie'tu tajcupʌ ñiyam nijutimʌy inʌc jaña'cʌpʌ. 
JHN.19.24	Y nʌmyaju ñe'co'mo te' soldadota'm: Uytyʌ ndzitztamu sino que ma'ndʌ sijtamu yʌ' ñiyam wa'ytyʌ ŋguenu iwʌ's ñe'ajpa. Y te'šej chʌquiaju'c tujcu te' chambašej Totojaye's:
JHN.19.24	Wye'nbʌ'jayaju ʌs mbama ñe'co'mota'm,
JHN.19.24	Y quiosijayaju ʌs niyam.
JHN.19.24	Y te'šej chʌquiaju te' soldado'sta'm.
JHN.19.25	Y tey inʌc ijtyaju Jesujsis cruzaŋi te' ñanaj, y te' ñana's quiose María te' Cleofajsis yomo, y María Magdala-cumgu'yojmowʌ. 
JHN.19.26	Quienu'ctij Jesujsis te' ñanaj y ʌj te' šunbapʌ quiʌ'aŋmaye, porque te'yʌj inʌc ijtu, ñʌjayu te' ñanaj: Nanay, yʌ'wʌ tzʌ'pya mis unešej. 
JHN.19.27	Jʌsa'ca nʌjaquie'tu'ʌj, ʌj te' quiʌ'aŋmaye: Pʌjcʌchoŋja ʌs nanaj mis nanašej. Desde pijche'cʌs mbʌjcʌchoŋu ndʌjcaŋʌ nanašej.
JHN.19.28	Pijche'ca Jesujsis ñʌctʌ'yu que chʌcta'nbʌ'wa'a ñe' yoscuy najsacopajcʌsi, y wa'y tyujcu te' chambašej te' Totojaye's, pijche'ca nʌmu: Yoctʌtzpa'ʌj. 
JHN.19.29	Tey inʌc ijtu tzima ijtuwo'mo vinagre. Pijche'ca te' pʌ'nista'm yajmujyaju tzowa te' vinagrecʌ'mʌ, y ši'nʌyaju capecʌsi wa'y yajmu'quiaju. 
JHN.19.30	Y myu'cu'ctij Jesujsis te' vinagre, nʌmu: Ndzʌcta'nbʌ'wa'mʌs nyoscuy. Pijche'c yajmujquejcu quiopac y chi'oquia'u 'yespiritu Dioscʌsi, y ca'u.
JHN.19.31	Pijche'c nʌ inʌc ñimejcʌyaju tiyʌ'iwʌ judio'sta'm te' pascua-sʌŋgotoya. Ja'n inʌc šuñay wa'y chʌ'yaju te' cuerpota'm cruzcʌsi sabado-jamo'oyj porque mʌja'ŋbʌ jamate' inʌc te' sábado. Te'cotoya wya'cjayaju Pilato wa'y maŋu pyu'ŋguitjayatʌju ñeŋepac, y wa'y yajʌcʌ'yatʌju cruzcʌsi te' cuerpota'm. 
JHN.19.32	Miñaju jeque te' soldadota'm, minu pyu'ŋguitjayaju ñeŋepacta'm te' nu'myajpapʌ'sñe'. Wina tumʌpʌ'sñe' y jʌsa'ca te' eyapʌ'sñe', te' tey inʌc ma'mʌyajupʌ Jesusji'ŋ. 
JHN.19.33	Pero miñaju ijtumʌy Jesús, y quieñaju que ca'uwa'a, y japyu'ŋguitjaya ñeŋepac. 
JHN.19.34	Pero tumʌ te' soldado's wyojtzu Jesús che'ŋna'ojmoc lanzapit y jʌnʌj pujtu nʌ'pingʌnʌ'. 
JHN.19.35	Tiyʌ'ʌs nʌ ndzamu ne' nwitʌmbi'tʌste' ŋguenupʌ. Y tiyʌ'ʌs ndzamba wiyuŋbʌ tiyʌte'. Y muspa'ʌs que tiyʌ'ʌs nʌ ndzamu wiyuŋbʌ tiyʌte' wa'mij nwyʌ'aŋja'moytyaŋgue'tu mijta'm. 
JHN.19.36	Porque yʌ'šejta'mbʌ tiyʌ tuquiaju wa'ytye' quiota'nbʌ'u te' Totojaye's chambašej: Ja'n maŋu pyu'ŋguitjayaju ñe' pyac. 
JHN.19.37	Y nʌmgue'tpa emʌ te' Totojaye: Maŋba ñique'nʌyaju te' wyojchajupʌ.
JHN.19.38	Arimatea'ojmopʌ José, quiʌ'aŋmayete' inʌc Jesujsisñe', pero nu'mdijpʌ porque ña'tzpa inʌc te' judiota'm. Y cʌtʌjcu'ca mumu te'šejta'mbʌ tiyʌ, yʌ'wʌ's maŋu ñʌjayu Pilato: Yajwa'cʌ'ʌj te' Jesujsis cuerpo wa'yʌs maŋu nyajwanajcu. Y Pilato's ñʌjayu: Ma yajwanacʌ. Pijche'ca minu te' José y yajwanajcu te' Jesujsis cuerpo. 
JHN.19.39	Y mingue'tu Nicodemo, te' tumnaca quiʌ'tijupʌ's Jesús tzu'cʌsi. Ñʌminu wʌtzʌjcupʌ mirra-omoma y aloespʌ mojsi's libraše'ŋoyj. 
JHN.19.40	Yajwanacjayaju jeque te' Jesujsis cuerpo, y myoñaju sabana'ojmo. Y ñʌcmo'nʌyaju te' sabana'ojmo omomyajpapʌ tiyʌ. Yʌ'šej inʌc cho'yʌyajpa quia'uwʌ judio'sta'm wa'y ñijpoyaju. 
JHN.19.41	Y tome te' mya'mʌyajumʌy cruzcʌsi Jesús, ijtu inʌc nipi nipi. Y te' nipi nipi'ojmo ijtu inʌc jomepʌ ca'uwʌ tza'tʌc. Te'wo'mo ya'iwʌmajte' jaquiojtyamʌmya. 
JHN.19.42	Teytya'a quiotjayaju Jesujsis cuerpo te' ca'uwʌ tza'tʌjcoyj, porque tome inʌc, y porque nʌ inʌc ñimejcʌyaju judio'sta'm tiyʌ'iwʌ te' sabado-jamacotoya.
JHN.20.1	Y te' winbʌ jama semana'sñe' namdzuti pi'tzʌ'cmaj, maŋu Jesujsis cha'tʌjcaŋi María Magdala-cumgu'yojmowʌ. Tey quienu que tzeŋejʌcʌ'wa'nde' tza' pajtzaŋga'mupʌpit te' tza'tʌc. 
JHN.20.2	Pijche'ca pochu'cumu, y minu ijtumʌy inʌc Simón Pedro y ʌj, te' cʌ'aŋmaye jene šunbapʌ inʌc Jesujsis. Y minu ñʌmu: Ñʌputjayajwa'ndʌ Ngomi's cuerpo te' tza'tʌjcojmoc, y ja'ndʌ musi jutʌ ñʌmaŋjayaju. 
JHN.20.3	Y pochu'cumu'ʌj Pedroji'ŋ wa'ytyʌj maŋu te' tza'tʌjcaŋi. 
JHN.20.4	Y mejtzji'ŋdʌj popya maŋu. Pero masʌj jʌnʌ poyu ʌj que ja'nde' Pedro. Y wina' nu'cu'ʌj te' tza'tʌjcaŋi. 
JHN.20.5	Y quendʌjcʌyu'ʌj, te' pama myoñajupʌpi'tya'mʌs ŋguenu tey. Pero jatyʌjcʌ'ʌj. 
JHN.20.6	Y ʌs ucaŋgʌ'ytyij nu'que'tu Simón Pedro, y tʌjcʌyu te' tza'tʌjcojmo. Quienu teymʌ ijtu te' pama myoñajupʌpit inʌc Jesús. 
JHN.20.7	Y te' Jesujsis popo pamapʌ quio'mon jatyumʌ'itʌ inʌc te' mondu'mʌyajupʌ pamaji'ŋ. Emʌtij inʌc pacsu'c ijtu. 
JHN.20.8	Pijche'cʌj tʌjcʌquie'tu ʌj, ʌjte' te' eyapʌ cʌ'aŋmaye, te' winanu'cupʌ. Y ŋguenu'ʌs y nwʌ'aŋjamu'ʌs. 
JHN.20.9	Porque ja'nmajtʌs inʌc nʌctʌ'i te' Totojaye chambamʌy que pyʌcpapʌte' inʌc wa'y wyinsa'u ca'yajupʌ'ojmoc. 
JHN.20.10	Y maŋwʌtzʌjcutʌj ijtyajumʌy tʌs ŋgʌ'aŋmaye-tʌwʌ.
JHN.20.11	Pero María nʌ inʌc jyʌyu te' tza'tʌjcaŋi. Y tey nʌ jyʌyu'c, quendʌjcʌyu te' tza'tʌjcojmo, 
JHN.20.12	y quienu metza angelesta'm teymʌ pocšajupʌ, popota'mbʌ's pyama. Tumʌ pocsu inʌc te' tyʌŋgʌsaŋi, y eyapʌ ñe'ŋbajcojmoc, te' ijtumʌy inʌc Jesujsis cuerpo. 
JHN.20.13	Y ñʌjayaju María: ¿Tiyajca'nde' njyʌpya, yomoy? Y aŋdzoŋu: Porque ñʌmaŋjayaju ʌs Ngomi's cuerpo y ja'ʌs musi jutʌ maŋu quiojtyaju. 
JHN.20.14	Y yʌ'še'a nʌmu'c quenwitu'u, y quienu Jesús que tey inʌc ijtu, pero ja'n inʌc myusi juca Jesuste'. 
JHN.20.15	Y ñʌjayu Jesujsis: ¿Tiyajca'nde' njyʌpya, yomoy? ¿Iwa'nde' nʌ me'tzu? Maria's quiomʌ'yu juca te' nipi coque'nopyapʌte', y ñʌjayu: Señor, juca mis nʌmaŋjayu ʌs Ngomi's cuerpo tzamja'ʌj jutʌ mis ŋgojtu. Ʌs sunba'ʌs ŋgoquenjayu. 
JHN.20.16	Ñʌjayu Jesujsis: María. Quenwitu'u ñe'cʌ y nʌmu: Maestro (sunbate' ñʌmu, Aŋma'yoye). 
JHN.20.17	Y ñʌjayu Jesujsis: U'yʌj pi'quisi, porque jaqui'mʌma'ʌj tzajpojmo Ndata'ŋʌ. Pero mawʌ ijtyajumʌy te' atzita'm, y tzamjaya: Maŋbama'ʌj ŋgui'mu Ndata'ŋʌ, tʌta'm Dios. Maŋbama'ʌj ŋgui'mu Diosaŋʌ, tʌta'm Ndataj. 
JHN.20.18	Tzu'cumu jeque te' María Magdala-cumgu'yojmopʌ, y minu te' tumʌ'ijtumʌytyʌ ŋgʌ'aŋmaye-tʌwʌji'ŋ. Minu chamu que quienwa'nde' Ngomi Jesús, y que ñe'cʌ'ste' ñʌtzamu yʌ'šejta'mbʌ tiyʌ.
JHN.20.19	Nʌ inʌc chu'yanʌmu'c pitpʌ jamo'oyj te' winbʌ jama semana'sñe', tumʌ ijtutʌ inʌc ŋgʌ'aŋmaye-tʌwʌji'ŋda'm. Aŋgʌyutʌs te' tʌc porque nʌtʌs inʌc na'chaju judiota'm. Aŋgʌyupʌ tʌjcojmotʌj ijtu'c, tʌs ŋgucmʌ yajqueju wyin Jesujsis, y nʌjayutʌj: Yajsʌ'mnaytyamʌ ndzocoy. 
JHN.20.20	Yʌ'še'andʌj nʌjayu'c yajquenutʌj quiʌ' y te' wyojchajumʌy. Y jujche'ŋdʌj tey ijtupʌ quiʌ'aŋmaye nʌ'omutʌs ŋguenu'candʌs tʌ Ngomi. 
JHN.20.21	Pijche'ca nʌmwʌtzʌcjaquie'tutʌj Jesujsis: Yajsʌ'mnaytyamʌ ndzocoy. Jujcha'mʌj ʌj cʌ'weju te' Tata Diojsis wa'yʌs minu ndzʌcjayu ñe' yoscuy, te'še'ʌsmij ŋgʌ'wejtaŋgue'tpa mijta'm. 
JHN.20.22	Y yʌ'se'a nʌmu'c sujutʌj y nʌmu: Pʌjcʌchoŋdamʌ te' Espíritu Santo. 
JHN.20.23	Iwʌpʌ pʌ'nis quiowa mis nyajcotocoyjaytyamba, te' pʌn cotocowya'a. Y iwʌ pʌn mis ja'n nyajcotocoyjaytyame quiowa, tzʌ'yuwa'nde' te'šej.
JHN.20.24	Pero te' Tomás, ñʌjayajpapʌ Dídimo, tʌs ndʌwʌ macwʌstʌjca'pyo'mo, ja'ndiyʌ inʌc tey tʌji'ŋ tiju'c Jesús. 
JHN.20.25	Te' eyata'mbʌ cʌ'aŋmayeji'ŋ nʌjayutʌs te' Tomás: Nguenwa'ndʌs tʌ Ngomi Jesús. Y aŋdzoŋutʌj Tomajsis: Ja'ʌs nwʌ'aŋjame juca ja'ʌs ŋguenjay quiʌ' tʌjcʌyumʌy te' laus, y juca ja'ʌs nyajtʌjcʌy ŋgʌ'mosi tʌjcʌyumʌy te' laus, y juca ja'ʌs mbi'quisi ŋgʌ'pit te' wyojchajumʌy.
JHN.20.26	Cʌtʌjcu'ca tucutujta'y jama te'yandʌ tu'mʌquie'tu'c ŋgʌ'aŋmaye-tʌwʌji'ŋ, tey inʌc ijtu Tomás. Minu Jesús te' aŋgʌyupʌ tʌjcojmo y quiojtu wyin tʌs ŋgucmʌ, y nʌjayutʌj: Yajsʌ'mnaytyamʌ ndzocoy. 
JHN.20.27	Pijche'ca ñʌjayu te' Tomás: Yajtʌjcʌ mis ŋgʌ'mosi yʌy, y quenja ʌs ŋgʌ'. Minʌ yʌy tome y pi'quisʌ'ʌj wojchajumʌ'yʌj, y tzacʌ te' jana nwʌ'aŋja'moquiuy y wʌ'aŋjamʌ que pijtʌjyʌ'. 
JHN.20.28	Pijche'ca aŋdzoŋu Tomás, y ñʌjayu: Ʌsmijyʌ'ne' Ngomi, y ʌsmijyʌ'ne' Dios. 
JHN.20.29	Y Jesujsis ñʌjayu: Nguenu'ŋmʌjcʌmisʌj nwʌ'aŋjamumis Tomás. Dichoso jaquieñapʌ'sʌj y wʌ'aŋjamyaju'ʌj.
JHN.20.30	Tʌj te' quiʌ'aŋmaye'sta'm wyi'naŋdʌjqui, wiyuŋšej chʌjque'tu Jesujsis sone eyata'mbʌ isaŋwʌ'ajcuy jajya'yʌyapʌ yʌ' Totojaye'ojmo. 
JHN.20.31	Pero yʌ' ja'yʌyajupʌ tiyʌ ja'yʌyu wa'mis nwʌ'aŋjamdamu que Jesuste' te' Cristo, te' Diojsis 'Yune. Y mista'm nwʌ'aŋjamgupyit nite'tzʌytyambamis ñe'cʌ wa'mis mba'ttamu iscuy-quenguy.
JHN.21.1	Como quiʌ'aŋmayetʌjyʌ', jʌsa'ca yajquenwʌtzʌjque'tutʌj wyin Jesujsis te' Tiberias-ma'raŋi. Y yʌ'šejtʌs ŋguenu: 
JHN.21.2	Tumʌ ijtutʌj inʌc Simón Pedro, te' Tomás ñʌjayajpapʌ Dídimo, y te' Cana'ojmopʌ Galilea's quiowindzʌmbapʌ Natanael, y Zebedeo'sta'm 'yune, y metza eyata'mbʌ Jesujsis quiʌ'aŋmaye. 
JHN.21.3	Y nʌjayutʌj Simón Pedro's: Maŋbapʌ'ʌjyʌ' suyu. Y nʌjayutʌs: Maŋgue'tpatʌj tʌj miji'ŋ. Tʌjcʌyutʌj barco'ojmo y te'šejtʌj maŋu. Y tumʌ tzu' tʌj suyu y jañucʌtʌs yajtiyʌ.
JHN.21.4	Y nʌ'c tyaŋbʌ'nʌmu minu Jesús te' nʌ'-acapoyo'oyj. Pero ja'ndʌs inʌc musi juca Jesuste'. 
JHN.21.5	Y nʌjayutʌj: Tʌwʌy, ¿nʌ'ittamuja tiyʌ'iwʌpʌ cu'tcuy? Aŋdzoŋutʌs: Jañʌ'itʌtʌs. 
JHN.21.6	Y Jesujsistʌj nʌjayu: Cottamʌ mis suquiuy-ñuti te' barco's chʌ'na'ŋojmoc, y tey maŋbamis nuctamu wʌwʌ. Pijche'ca ŋgojtutʌs tey y nijutzandʌs inʌc ja'n musi ŋguŋbujtu porque aŋba'te tʌjcʌyu coquej. 
JHN.21.7	Ʌjte' te' Jesujsis quiʌ'aŋmaye jene šunbapʌ, y nʌjayu'ʌs te' Pedro: Tʌ ʌ' Ngomi. Ispʌjcu'ca Simón Pedro's que tʌste' Ngomi, ši'nʌyu pyama (porque wyojpʌ'upʌte' inʌc), y tyʌŋbʌ'u wyin ma'rojmo. 
JHN.21.8	Y miñaju te' eyata'mbʌ cʌ'aŋmaye te' barco'ojmo porque ja'nande' inʌc jene ya'ay te' ma'ra'acapoya, mojsi's metroše'ŋojmotya'nde' inʌc. Njopo'patʌs nʌnu'cu barcopit te' suquiuy-ñuti tajsupʌ coque's.
JHN.21.9	Y wanajcu'ctijtʌj najsojmo ŋguenutʌs jajnayupʌ ju'uy tey y te' ju'uquiʌsi nʌ jya'supʌ coquej, y tu'maŋ ijtu inʌc pan. 
JHN.21.10	Nʌjayutʌj Jesujsis: Nʌmindamʌ tumʌ mecha'c te' coquej te' yʌmajmis nuctamupʌ. 
JHN.21.11	Tʌjcʌwyʌtzʌjcu Simón Pedro, y maŋu jyoponʌpujtu te' suquiuy-ñuti nascʌsi, nutzuta'mbʌ coquejpit tajsupʌ. Y ijtu inʌc te'wo'mo ciento cincuenta y trespʌ coquejta'm. Y ñempe aŋba'te inʌc jachitzʌ te' suquiuy-ñuti. 
JHN.21.12	Nʌjayutʌj Jesujsis: Mindamʌ, minʌ cu'ttamʌ. Y ñempetʌj quiʌ'aŋmaye japyaquitzoco'yatʌj wa'ytyʌs ŋgʌ'aŋwa'cu: ¿Mij, iwa'mijyʌ'? Porque ispʌjcutʌs que tʌste' Ngomi. 
JHN.21.13	Minu jeque Jesús te' ijtumʌy jucʌtʌc, pyʌjcu te' pan y te' coquejta'm y we'nbʌ'jayutʌj. 
JHN.21.14	Pijche'c ta'nu tuca'y ñacoyjtyʌj yajquenu wyin Jesujsis tʌj, te' quiʌ'aŋmayeta'm, desde que winsa'u ca'yajupʌ'ojmoc.
JHN.21.15	Y cu'tu'candʌ ñʌjayu Jesujsis te' Simón Pedro: Simón, Jonajsis 'yune, ¿sunbasʌ'ŋmisʌj más mis que ja'n yʌ'ta'mbʌ's? 'Yaŋdzoŋu Pedro's: Jʌ'ʌ, Señor, muspatijmis que sunba'ʌsmij. Ñʌjayu Jesujsis: Pʌ'nʌyjaya ʌs ñchowambe-uneta'm, porque ñchowambeše'ʌs ujchajpa te' wʌ'aŋjamyajpapʌ'sʌj. 
JHN.21.16	Chamwʌtzʌcjaquie'tu myetza naco'mo Jesujsis: Simón, Jonajsis 'yune, ¿sunbaja'ʌj? 'Yaŋdzoŋgue'tu Pedro's: Jʌ'ʌ, Señor, muspatijmis que sunba'ʌsmij. Ñʌjaquie'tu Jesujsis: Pʌ'nʌyjaya ʌs ñchowambeta'm, porque ñchowambeše'ʌs ujchajpa te' wʌ'aŋjamyajpapʌ'sʌj. 
JHN.21.17	Ñʌjaquie'tu Jesujsis tyuca'y ñaco'mo: Simón, Jonajsis 'yune, ¿sunbaja'ʌj? Tuyuquiʌñe'cu Pedro tyuca'y ñaco'ma' quiʌ'aŋwa'cu'ŋmʌjcʌ Jesujsis: ¿Sunbaja'ʌj? Aŋdzoŋgue'tu Pedro: Señor, bieŋdijmis muspa mumutiyʌ. Muspamis que sunba'ʌsmij. Ñʌjayu Jesujsis: Pʌ'nʌyjaya ʌs ñchowambeta'm ʌs ndzamepit.
JHN.21.18	Wiyuŋše'ʌsmij nwiyuŋdzamjapya: 'Yunepʌ'nʌ'cmajmij ne'cʌ mis inʌc nyamba mbama, y myaŋbamij inʌc jutʌtijmis sunʌ. Pero ñchamupʌ'nʌ'camij maŋbamis nyajtʌyʌyu myejtzji'ŋ mis ŋgʌ', y eyapʌ'smij maŋba nyajyamu mbama. Y maŋbamij ñʌmaŋyaju ne'cʌmis ja'n sunimʌy. 
JHN.21.19	Y yʌ'šej chamjayu Jesujsis wa'ytye' ñʌctʌ'yu Pedro's jutz inʌc maŋba quia'u, wa'y yajquejayu Diojsis myʌja'ŋajcuy. Y yʌ'se'a nʌmu'c, ñʌjayu te' Pedro: Co'ŋa'ʌj.
JHN.21.20	Y tzeŋewitu'u Pedro y quenu'ʌj, ʌj te' cʌ'aŋmaye jene šunbapʌ Jesujsis, que te'yʌj inʌc nʌ maŋu 'yucaŋgʌ'ytya'm. Ʌjtijte'que' inʌc te' ujcaŋbajcu'yojmo Jesujsis che'ŋna'oyj te'tzna pocsupʌ inʌc. Y ʌste' ŋgʌ'aŋwa'que'tu: Señor, jutiwʌ'sasʌ'ŋ mijte' maŋba ñchi'oquia'u? 
JHN.21.21	Quenu'cti'ʌj Pedro's que nʌ'ʌj maŋu 'yucaŋgʌ'y, ñʌjayu Jesús: ¿Y yʌ'wʌ's, tiya' maŋba chʌjcu? 
JHN.21.22	Y ñʌjayu Jesujsis: Juca sunba'ʌs wa'y chʌ'yu ñe'cʌ hasta que mingue'tpa'ʌj, ¿tiya' maya'cu'ya mbʌcpa? Co'ŋa'ʌj mis.
JHN.21.23	Pijche'ca copuŋu atzi'ojmota'm que ʌj, te' cʌ'aŋmaye, ja'nʌj inʌc maŋu ŋga'u. Pero Jesujsis jañʌja: Ja'n maŋu quia'u, sino ñʌjayupʌte': Juca sunba'ʌs wa'y chʌ'yu ñe'cʌ hasta que mingue'tpa'ʌj, ¿tiyʌ maya'cu'ya mbʌcpa?
JHN.21.24	Ʌjte' te' cʌ'aŋmaye quiotestigosajpapʌ's yʌ'šejta'mbʌ tiyʌ, y nja'yʌyu'ʌs yʌ'šejta'mbʌ tiyʌ. Y mustambatʌ que ʌs ŋgotestigosajpašej wiyuŋbʌ tiyʌte'.
JHN.21.25	Y ijtyajque'tu sone eyata'mbʌ tiyʌ chʌjcupʌ Jesujsis. Juca inʌc tʌ nja'yʌpyʌ'pa tumdumʌpʌ tiyʌ chʌjcušej, ŋguipspa'ʌs que ja'n inʌc maŋu tyʌjcʌpyʌ'u najsacopajcʌsi jujche'ŋ libro wa'y inʌc jya'yʌpyʌ'u. Amén.
ACT.1.1	Njayjayu'cʌsmij wina, Teófilo, ndzamjayu'ʌsmij mumu jutz ñʌcʌtzo'tzu Jesujsis wa'y chʌjcu y wa'y 'yaŋma'yoyu. 
ACT.1.2	Yʌ'šej chʌjcu Jesujsis hasta tiyʌ jama pyʌjcʌchoŋu Diojsis tzajpojmo, chamjayaju'ca Espíritu Santopit tiyʌ wa'y chʌquiaju te' cʌ'we'ista'm te' ñe'cʌ's quiopiŋyajupʌ. 
ACT.1.3	Y toyapʌjcu'ca Jesús, yajqueñaju quenbapʌ wyin te' cʌ'wejta'm ja'n šujchapyʌ tzʌquipit. Y wʌstʌjqui's jama yajqueñaju wyin y ñʌtzamyaju jutz aŋgui'mba Dios. 
ACT.1.4	Y tumʌ'ijtyaju'c, 'yaŋgui'myaju Jesujsis uy chu'cumyaju te' Jerusaleŋ-gumgu'yojmo, sino tey wa'y jyo'quiaju tʌ Ndata Diojsis chamdzi'yajupʌ tiyʌ. Te'šej chamjayaju Jesujsis. Y ñʌjayajque'tu: 
ACT.1.5	Porque wiyuŋšej, Juan yajnʌ'yʌ'oyu nʌ'pit, pero mijta'm maŋbamij ñʌ'yʌytyamu Espíritu Santopit yʌ'ta'mbʌ jamo'oyj.
ACT.1.6	Pijche'ca te' tu'mʌyajupʌ's quiʌ'aŋwa'quiaju y nʌmyaju: Señor, ¿maŋbaja nya'aŋgui'mwʌtzʌquiaju Israel-pʌnda'm yʌ'ta'mbʌ jamo'oyj? 
ACT.1.7	Y 'yaŋdzoŋyaju Jesujsis: Ja'n pyʌqui wa'mis mustamu te' jama ni te' aŋsʌŋ na' tʌ Ndata's quiowindzʌmyajpapʌ. 
ACT.1.8	Pero maŋba minu mijcʌsita'm te' Espíritu Santo y maŋbamij ñchi'tamu pyʌmi. Maŋbamisʌj ŋgowʌ'aŋjamdamu Jerusaleŋ-gumgu'yojmo, mumu Judea y Samaria-najsojmo y mumu naswindumʌ.
ACT.1.9	Yʌ'šejta'mbʌ tiyʌ'a chamu'c Jesujsis, y teytyij nʌ quieñaju'c, yajqui'mu Diojsis y quiʌwʌ'nu o'na's, te'šej quiendocoyaju. 
ACT.1.10	Y cʌsmʌtij nʌ quieñaju'c tzajpojmo nʌ'cše'ŋoyj qui'mu Jesús, quiʌnu'cʌyaju metza'ŋbʌ'nis sujpopota'mbʌ's pyama. 
ACT.1.11	Yʌ'ta'mbʌ's ñʌjayaju te' cʌ'wejta'm: Galilea-pʌnda'm, ¿tiyajca'nde' nʌ ŋguiendamu tzajpojmo? Yʌ' Jesús, yajqui'mupʌ Diojsis tzajpojmo mista'm nwi'naŋdʌjqui, nguendamušejmis nʌ myaŋu'c tzajpojmo, te'šejtij maŋba mingue'tu.
ACT.1.12	Pijche'ca tzu'cumyaju te' cʌ'wejta'm te' ñʌjayajpamʌy Olivo-tʌc pu'mna, y minwʌtzʌquiaju Jerusaleŋ-gumgu'yojmo. Y te' Olivo-tʌc pu'mna's tyome inʌc quienba te' Jerusalén, sabado-jama tu'ŋajcuyše'ŋ. 
ACT.1.13	Tʌjcʌyaju y qui'myaju te' cʌsmʌpʌ itcu'yojmo ijtyajpamʌy inʌc Pedro, y Jacobo, y Juan, y Andrés, y Felipe, y Tomás, y Bartolomé, y Mateo, y Jacobo te' Alfeo's 'yune, y Simón te' Zelotista'sta'm tyʌwʌ, y Judas te' Jacobo's pyotzo. 
ACT.1.14	Mumu yʌ'ta'mbʌ's tumʌ'ajcu'yoyj te' yomoji'ŋda'm y te' Jesujsis ñanaj Mariaji'ŋ y te' Jesujsis pyotzoji'ŋda'm 'yoto'ŋʌyajpa inʌc Dios.
ACT.1.15	Tiyʌjcaŋda'mbʌte' inʌc te' tumʌtzʌquiajupʌ tey mojsi's-co-ips. Y ʌ'ta'mbʌ jamo'oyj tenaqui'mu Pedro te' atzicucmʌta'm y nʌmu: 
ACT.1.16	Atzita'm, pyʌcpapʌte' inʌc wa'y tyujcu ja'yʌyušej Totojaye'ojmo, chamušej wina Davijtis te' Judas te' Espíritu Santopit. Yʌ' Judajsiste' wyi'najayaju te' pʌnda'm wa'y maŋu ñuquiaju Jesús. 
ACT.1.17	Y yʌ' Judas nʌcma'yʌyupʌte' inʌc tʌji'ŋ y quiottʌ'u Jesujsis wa'y tyumʌyojsu tʌji'ŋ yʌ' yoscu'yojmo. 
ACT.1.18	Yʌ'wʌ's jeque, jyuyu nas te' yacha'cu'yis quioyowapit. Y quiopacpit cunu y cucpʌpsu y cutzupujtu pyu'u. 
ACT.1.19	Pijche'ca myujšaju mumu te' Jerusale'ŋojmo ijtyajupʌ's. Te'cotoya quiotjayaju ñʌy yʌ' najsisñe' Acéldama ñe'ta'm 'yotowe'ojmo, sunbate' ñʌmu, Nʌ'pin-lugar. 
ACT.1.20	Porque yʌ'šej ja'yʌyu Salmo-libro'ojmo:
ACT.1.20	Yajtzʌ'yiwʌ'a te' itcuy, y u'ya ijtu ya'iwʌ tey.
ACT.1.20	Y ja'yʌquie'tu:
ACT.1.20	Yajpʌcja eyapʌ's te' quioque'noquiuy.
ACT.1.21	Yʌy ijtyaju pʌnda'm wijtyajupʌ tʌji'ŋ jujche'ŋdiempo wijtuca'ŋu tʌ Ngomi Jesús tʌji'ŋ 
ACT.1.22	desde ñʌcʌtzo'tzu'c te' Jua'ŋis wa'y yajnʌ'yʌ'oyu, hasta tiyʌ jama pyʌjcʌchoŋyaju Jesús tzajpojmo. Pyʌcpa jeque, tuma'ŋbʌn yʌ'wo'mocta'mbʌ wa'y quiotzamupʌ's tʌji'ŋ que winsa'u Jesús.
ACT.1.23	Pijche'ca yajtenaqui'myaju metza'ŋbʌn: Te' José, ñʌjayajpapʌ inʌc Barsabás y a'ŋʌyupʌ's ñʌy Justo, y te' Matías. 
ACT.1.24	Y 'yoto'ŋʌyaju Dios y nʌmyaju: Señor, como ispʌcpamis mumu pʌ'nis chocoy, yajquenatʌj yʌ' metzapo'moc jutipʌ mis ŋgopiŋu 
ACT.1.25	wa'y quiʌ'we'aju y wa'y yojsu yʌ' yoscu'yojmo. Judajsis chajcu yʌ' yoscuy te' ñe' yacha'cupyit y maŋu quiowindzʌmbamʌy. 
ACT.1.26	Šijyatʌju, y pujtu te' sijcu'yojmo te' Matías. Y te'wʌji'ŋ ta'ñaju macwʌstʌjca'y te' cʌ'wej.
ACT.2.1	Nu'cu'cande' te' Pentecostes-jama tumo'oyjtya'm inʌc quipsoquiuy tumʌ ijtyajumʌy. 
ACT.2.2	Y tumnacacʌsi minu ju'ucʌ tzajpojmoc y myatoŋyaju jujcha' nʌ pyoyu'c pʌmipʌ sawa. Y jyo'ʌyu te' ju'ucʌ's mumu te' tʌc pocšajumʌy. 
ACT.2.3	Quieñaju totz jucʌtʌcšejta'mbʌ, y tzʌ'yu tumduma'ŋbʌngʌsi. 
ACT.2.4	Pijche'ca pa'ŋna jyo'ʌyaju Espíritu Santo's. Y chamgʌ'yaju wi'ni eyata'mbʌ otowe, chi'yajpašej inʌc te' Espíritu Santo's wa'y chamdzamnayaju.
ACT.2.5	Pijche'cta'm te' Jerusale'ŋoyj ijtyaju, inʌc tumʌtzocoy cʌna'tzʌ'oyajpapʌ judio-pʌn. Yʌ'ta'mbʌ mumu najsacopajcʌsipʌ nacio'ŋojmocte' miñajupʌ. 
ACT.2.6	Yʌ'še'a cʌtʌjcu'c te' ju'ucʌ, tu'mʌyaju wʌwʌ pʌn. Y jopi'tyaju myatoŋyaju'ca tumduma'ŋbʌ'nis jutz inʌc nʌ chamdzamnayaju ñe' 'yotowe'ojmo. 
ACT.2.7	Jowya'pʌ'yaju y maya'yaju y nʌmyaju: Matoŋdamʌ, ¿y ja'nja jeque yʌ' Galilea-pʌnda'm mumu yʌ' nʌ chamdzamnayajupʌ? 
ACT.2.8	¿Jutza' jeque nʌtʌs matoŋu que tzamdzamnayajpa tumduma'ŋbʌn tʌsne' mbʌ'na'aŋ otowe'ojmoc? 
ACT.2.9	Partia'ojmocta'mbʌ, Media'ojmocta'mbʌ, Ela'mojmocta'mbʌ, y tʌj Mesopotamia-iti, y Judea'ojmocta'mbʌ, y Capadocia'ojmocta'mbʌ, Ponto'ojmocta'mbʌ, y te' Asia'ojmocta'mbʌ, 
ACT.2.10	te' Frigia'ojmocta'mbʌ, te' Panfilia'ojmocta'mbʌ, y te' Egipto'ojmocta'mbʌ, y uša'ŋde' Africa'ojmocpʌ tome quienbamʌy te' Cirene, y Roma'ojmocta'mbʌ judío yʌy ijtyajupʌ, y te' tumʌtzʌquiajupʌ ñe'cʌji'ŋda'm, 
ACT.2.11	y te' Creta'ojmocta'mbʌ, y te' Arabia'ojmocta'mbʌ's nʌtʌs matoŋu nʌ chamyaju tʌs otowe'ojmo te' mʌja'ŋda'mbʌ tiyʌ chʌjcupʌ Diojsis. 
ACT.2.12	Y mumu jowya'pʌ'yaju y jamyujša tiyʌ wa'y chʌquiaju. Nʌ inʌc nañʌmjayatʌju: ¿Tiya'yʌ' nʌ quiʌtʌjcupʌ? 
ACT.2.13	Pero eyata'mbʌ's quitzcu'yajyaju y nʌmyajpa inʌc: Yʌ'ta'mbʌ nʌyʌ' ño'tyajupʌ.
ACT.2.14	Pijche'ca tenaqui'mu Pedro te' mactuma'pyʌ tyʌwʌji'ŋ y paqui ñʌjayaju: Judio-pʌnda'm y jujche'ŋmij Jerusale'ŋojmo ittamupʌ, matoŋjaytyamʌ ʌs ndzame y mustamʌ tiyʌyʌ' nʌ tyujcu: 
ACT.2.15	Ja'nyʌ' nʌ ño'tyajupʌ yʌ'ta'mbʌ mis ŋguipstambašej, porque las nueveše'ŋopyʌmajyʌ'. 
ACT.2.16	Pero yʌ'šejte' chamnitzajcu te' tza'maŋwa'opyapʌ Joe'lis:
ACT.2.17	Yʌ'šej maŋba tyujcu te' ultimota'mbʌ jamo'oyj, nʌmu Dios,
ACT.2.17	Maŋba'ʌs ŋgʌ'weju ʌs Espíritu mumu pʌngʌsi.
ACT.2.17	Y maŋba cha'maŋwa'oyaju mista'm njaya-une y nyomo-une.
ACT.2.17	Maŋba quieñaju quene mis soca'sta'm,
ACT.2.17	Y maŋba ñapašʌyaju mis ndzamupʌnda'm.
ACT.2.18	Wiyuŋšej maŋba'ʌs ŋgʌ'weju ʌs Espíritu ʌs ŋgoyosacʌsi y ŋgoyomocʌsita'm ʌ'ta'mbʌ jamo'oyj,
ACT.2.18	Y maŋba cha'maŋwa'oyaju.
ACT.2.19	Y maŋba'ʌs nyajqueju isaŋwʌ'ajcuy tzajpojmo,
ACT.2.19	Y señalta'm yʌy najsacopajcʌsi, nʌ'pin y jucʌtʌc y jocoj yososcʌ'.
ACT.2.20	Maŋba pyi'tzʌ'aju te' jama,
ACT.2.20	Y maŋba tyujcu nʌ'pinšej te' poyaj,
ACT.2.20	Antes que minba tʌ Ngomi's jyama quenequene'c y mʌja'ŋbʌ.
ACT.2.21	Y jujche'ŋ wyejwindzoŋjapyapʌ's tʌ Ngomi's ñʌy, maŋba quiotzojcu.
ACT.2.22	Israel-pʌnda'm, matoŋdamʌ yʌ'šejta'mbʌ tzame: Yʌ' Nazarejtojmopʌ Jesús quiojtu Diojsis cosujupʌ pʌn mi'ojmota'm. Y yajqueju que cosujupʌte' maya'aŋda'mbʌ chʌquipit, isaŋwʌ'ajcupyit y señalpitta'm. Diojsis chʌjcu yʌ'šejta'mbʌ tiyʌ mi'ojmota'm Jesuspit, mustambaše'amis. 
ACT.2.23	Yʌ' Jesús chi'oquia'yaju quipsaŋgospo'ʌyušej y ñimejcʌyušej Diojsis wa'y tyujcu. Y yʌ'wʌ nuctamumis y ma'mga'tamumis cruzcʌsi yatzita'mbʌ pʌ'nis quiʌ'pit. 
ACT.2.24	Pero yajwinsa'u Diojsis y chʌcʌpʌ'u te' ca'a'ŋis ñuctzʌ'yumʌy, porque te' ca'a'ŋis ja'n inʌc musi yajtzʌ'yu. 
ACT.2.25	Yʌ'šej chamu Davijtis te' Cristo nʌmu'c:
ACT.2.25	Nguenjojcʌtʌcpa'ʌs inʌc ʌs Ngomi ʌs nwi'naŋdʌjqui.
ACT.2.25	Ʌs ndzʌ'na'ŋojmo itpa'ŋmʌjcʌ ja'nʌj ndzocomyocha'e.
ACT.2.26	Te'cotoya tzi'ŋbʌ'u'ʌj ndzoco'yojmo, y wanu'ʌj aŋnacapit,
ACT.2.26	Y ʌs ŋgüerpo maŋba šʌ'mnayu jo'coquiu'yojmo.
ACT.2.27	Ja'nmis maŋu ndzacjayu ʌs ŋguenguy ijtyajumʌy ca'yajupʌ.
ACT.2.27	Ni ja'nmis maŋu ndzajcu mis Masanbʌ wa'y pyutzpʌ'u.
ACT.2.28	Nyajquenumisʌj te' Tuŋ te' maŋbapʌ quengu'yojmo.
ACT.2.28	Njo'ʌyjapyamis ʌs ndzocoy omapit yʌmyij ijtu'c.
ACT.2.29	Tʌwʌta'm, jana na'chcu'yʌsmij muspa nʌjaytyamu que tʌta'm nwinatata David ca'u, y ñipyaju, y te' ñe' cha'tʌc ijtumaj hasta yʌtij. 
ACT.2.30	Pero tza'maŋwa'oyete' inʌc ñe'cʌ. Y myujsu que Diojsis chambʌjcu ñʌy chamdzi'u'c wiyuŋšej que te' ñe' fyamilia'ojmoc maŋba inʌc pyʌ'naju te' Cristo wa'y ñʌcpocsʌyjayu te' Davijtis 'yaŋgui'mʌtʌjcuy. 
ACT.2.31	Y maŋba'cmaj tyujcu, quienu y chamu Davijtis que te' Cristo maŋba inʌc wyinsa'u. Chamgue'tu que te' quienguy jachacja Diojsis ijtyajumʌy ca'yajupʌ, y te' cuerpo japyutzpʌ'ʌ. 
ACT.2.32	Yajwinsa'u Diojsis yʌ' Jesús, y mumu tʌs ŋgotzamba te'šej. 
ACT.2.33	Te'šej jeque, yajmʌja'ŋaju Diojsis ñe' chʌ'na'ŋojmoc. Y Jesujsis pyʌjcʌchoŋu te' Espíritu Santo, Tyata's chamdzi'ušej, y quiʌ'weju yʌ' yʌtijmis nʌ ŋguendamupʌ y matoŋdamupʌ. 
ACT.2.34	Porque jaqui'mʌ te' David tzajpojmo, pero ñe'cʌ nʌmba:
ACT.2.34	'Yoto'ŋʌyjayu ʌs Ngomi te' Tata Diojsis y ñʌjayu:
ACT.2.34	Pocsa yʌy ʌs ndzʌ'na'ŋoyj mʌja'ŋajcu'yojmo,
ACT.2.35	Nyajmaŋgopajcʌyajpa'cše'ŋo'yʌsmij te' ŋgui'nišajpapʌ'smij.
ACT.2.36	Sunba'ʌs wa'y wiyuŋšej myujšaju mumu te' Israel-pʌ'nista'm que quiojtu Diojsis jujcha' Comi y Cristo yʌ' Jesús, ma'mʌytyamupʌmis cruzcʌsi.
ACT.2.37	Myatoŋyaju'ca yʌ'šej, sʌ'myaju chocoy y ñʌjayaju Pedro y te' eyata'mbʌ cʌ'wej: Atzita'm ¿tiya'ndʌs ndzʌcpa? 
ACT.2.38	Y Pedro's ñʌjayaju: Quipswitu'tamʌ, y nʌ'yʌytyamʌ tumduma'ŋbʌn Jesucristo's ñʌquiʌsi, wa'y quiotocoytyamu mis ŋgowa. Y Diojsismij maŋba ñchi'tamu te' Espíritu Santo. 
ACT.2.39	Porque mijte' ñchamdzi'ʌtʌjtamu, y mista'm une, y mumu jujche'ŋ ya'ay ijtyajupʌ, y mumu jujche'ŋ wyejpapʌ tʌ Ngomi Diojsis.
ACT.2.40	Y wi'ni eyata'mbʌ chamepit Pedro's 'yaŋmayaju y pyʌmitzi'yaju, y nʌmu: Cotzoctamʌ yʌ' yatzita'mbʌ pʌ'nojmoc. 
ACT.2.41	Te'cotoya te' wyʌ'aŋjamyajupʌ's te' chame nʌ'yʌyaju. Te' jamo'oyj a'ŋʌyaju ñe'co'mo tuca'y mil pʌnše'ŋoyj. 
ACT.2.42	Y quio'ŋjojcʌtʌquiaju te' cʌ'we'is 'yaŋma'yoquiuy, y našuñatʌju ñe'co'mo. Tumo'oyjtya'm inʌc chima y 'yawa' y quiomicu'tcuy, y 'yoto'ŋʌyjojcʌtʌquiajpa inʌc Dios.
ACT.2.43	Y mumu pʌn inʌc nʌ ña'tzu. Y chʌquiaju te' cʌ'we'ista'm sone maya'aŋda'mbʌ tiyʌ y isaŋwʌ'ajcuy jujcha' señal. 
ACT.2.44	Mumu jujche'ŋ wʌ'aŋja'moyajpapʌ tumʌ'ijtyajpa inʌc, y mumutiyʌ inʌc tumo'oyj yajyojšajpa. 
ACT.2.45	Y jujche'ŋ wʌ'aŋja'moye's mya'ʌyajpa inʌc te' yojsaŋ y eyata'mbʌ tiyʌ, y wye'nbʌ'jayatʌjpa inʌc mumu yajyojšajpaše'ŋ tumduma'ŋbʌ'nis. 
ACT.2.46	Tumdumʌ jama inʌc itjojcʌtʌquiajpa myuma'ŋgʌ'y te' templo'ojmo. Y tumʌ'ajcu'yoyj inʌc wye'nbʌ'yajpa te' pan tumdumʌpʌ tʌjcojmo. Y myuma'ŋgʌ'y inʌc cu'tyajpa pumñayu'c y sʌ'mnayupʌ chocopyit. 
ACT.2.47	Wyʌcotzamyajpa inʌc Dios, y ñe'cʌta'm wyʌcocojtyatʌjpa inʌc te' cumgupyʌ'nis. Y tʌ Ngomi's tumdumʌ jama inʌc 'ya'ŋʌpya te' tu'mʌquiu'yojmo nʌ inʌc quiotzoquiajupʌ.
ACT.3.1	Te' Pedro y te' Juan nʌ inʌc tyumʌqui'myaju wa'y myaŋyaju templo'aŋʌ las tresše'ŋoyj, Dios-oto'ŋʌquiuy hora'oyj. 
ACT.3.2	Ijtu inʌc tumʌ pʌn yacšnupʌ's ñe'ŋbac, te'šejtya'a pʌ'najupʌ. Ñʌmiñajpa inʌc te'wʌ tumdumʌ jama te' templo-tʌjcʌquiu'yoyj, quiotjayajupʌ's ñʌy Hermosa Puerta. Quiojtyajpa inʌc tey wa'y wya'cu tiyʌ'iwʌ tʌjcʌyajpapʌcʌsi te' templo'ojmo. 
ACT.3.3	Quienu yʌ'wʌ's que maŋba tyʌjcʌyaju te' Pedro y te' Juan te' templo'ojmo. Y wya'cʌ'yu wa'y chi'yaju limosna. 
ACT.3.4	Pedro's, te' Juaŋji'ŋ ñique'nʌyaju, y ñʌjayu Pedro's: Nique'nʌtʌj. 
ACT.3.5	Pijche'ca te' ne'ŋyacšnupʌ's quiengʌpʌjcʌ'yaju y nʌ inʌc jyo'cu wa'y chi'yaju tiyʌ'iwʌ. 
ACT.3.6	Pero te' Pedro nʌmu: Ja'ndiyʌ ʌs mblata ni ʌs oro, pero ndiyʌ ʌs ijtu, te'wʌ'ʌsmij ndzi'pa. Nazarejtojmopʌ Jesucristo's ñʌquiʌsi tzu'cumʌ y ca'ŋʌ. 
ACT.3.7	Y jyascʌtʌjcʌyu chʌ'naŋbʌ quiʌ'cʌsi y yajtenaqui'mu. Pijche'ctij paquipʌjcu te' ñe'ŋbac y pyoquipac, 
ACT.3.8	tʌptongui'mu'c tenayu y ca'ŋnitzʌjcu. Y ca'ŋdʌjcʌyu ñe'cʌji'ŋda'm templo'ojmo, y tʌpwijtu'c inʌc wyʌcotzamba Dios. 
ACT.3.9	Y mumu pʌ'nis quieñaju jutz ca'ŋba y wyʌcotzamba Dios. 
ACT.3.10	Ispʌquiajpa inʌc que te'wʌte' inʌc pocspa wa'y wya'cu templo's tyʌjcʌquiu'yoyj, quiotjayajupʌ's ñʌy Hermosa Puerta. Jopi'tyaju y maya'yaju yʌ'še'a quiʌtʌcjayu'c te' ne'ŋyacšnupʌ.
ACT.3.11	Tey inʌc nuctzo'ŋajpa Pedro y Juaŋgʌsi te' tzojcupʌ, te' yacšnupʌ's inʌc ñe'ŋbac. Pijche'ctij quiʌ'miñaju cumgupyʌ'nis te' ñʌjayajpapʌ Salomo'ŋis šetze'oyj, y jowya'pʌ'yaju. 
ACT.3.12	Yʌ'še'a quienu'c Pedro's, ñʌjayu te' pʌnda'm: Israel-pʌnda'm, ¿tiyajca' nʌmaya'tamba yʌ'wʌ? ¿Y tiyajca' tʌj ŋguengʌpʌctamba? ¿Ngomʌ'ytyambaja que tʌsyʌ' isaŋwʌ'ajcupyit o tʌs nwʌ'ajcupyit nʌtʌs nyajca'ŋu yʌ'wʌ? 
ACT.3.13	Te' Abrahán, te' Isaac, y te' Jacob, y te' eyata'mbʌ tʌ nwinata'mbʌ ndata's Diojsis yajqueju que mʌja'ŋbʌte' te' 'Yune Jesús. Y sunu'c chʌcʌpʌ'tʌ'ʌ Pilato's, mis ndzi'oquia'tamu y ñʌmdamumij wyi'naŋdʌjqui que ja'ne. 
ACT.3.14	Y jašundamʌmis yʌ' Masanbʌ y Justopʌ. Nwa'ctamumis wa'y chʌcʌpʌ'u te' yajca'opyapʌ. 
ACT.3.15	Nyajca'tamumis te' tzi'papʌ'stʌ iscuy-quenguy. Y te'wʌ yajwinsa'u Diojsis ca'yajupʌ'ojmoc, y te' ŋguenupʌ tiyʌtʌs, te'wʌtʌs ndzamba. 
ACT.3.16	Y yʌ' Jesujsis ñʌquiʌsipʌ wʌ'aŋjamgupyit yajtzojcu Jesujsis yʌ' pʌn nʌmis ŋguendamupʌ y ispʌctambapʌmis. Te' Jesujsistʌ tzi'tambapʌ wʌ'aŋjamgupyit, ijtu yʌ'wʌ's cota'nupʌ ša'sa'ajcuy mista'm nwi'naŋdʌjqui.
ACT.3.17	Tʌwʌta'm, muspa'ʌs que como ja'nmis inʌc nʌctʌ'ytyame, te'cotoya nyajca'tamumis te' Jesús, mista'm y mista'm ŋgowi'na's. 
ACT.3.18	Pero te'šej chʌcwa'a Diojsis chamušej wina te' cha'maŋwa'oye'sta'm 'yaŋnacapit que maŋba inʌc tyoyapʌjcu te' Cristo. 
ACT.3.19	Te'cotoya, quipswitu'tamʌ y tzi'tamʌ ndzocoy Dios wa'y quiotocoyu mista'm ŋgowa. Tey jʌ'ʌ, nimeque'ctijmij maŋba ñchi'tamu tʌ Ngomi's te' sʌ'mnayupʌ itcuy, nu'cu'ca aŋsʌŋ. 
ACT.3.20	Y maŋba quiʌ'weju te' Jesucristo Diojsis, porque quiopiŋu wina te'wʌ mijcotoyata'm. 
ACT.3.21	Pero wiyuŋšej ijtu pyena wa'y teymʌ ijtu Jesucristo tzajpojmo hasta que nu'cpa te' aŋsʌŋ wa'y jyomecotzʌcpʌ'u mumutiyʌ. Porque te'šejte' chamu Diojsis cʌtʌquiajupʌ aŋsʌ'ŋojmo masanda'mbʌ cha'maŋwa'oye's 'yaŋnacapit. 
ACT.3.22	Y Moisejsis chamjayaju tʌta'm ndataj: Mista'm Ngomi Diojsis maŋbamij ŋguiʌ'wejaytyamu tza'maŋwa'oye mista'm nʌ'pin-dʌwʌ'ojmocpʌ jujcha' ʌj. Ñe'cʌ cʌmato'ŋʌytyamʌ tiyʌta'm mij ñchamjaytyamba. 
ACT.3.23	Y maŋba tyocoyoctujcu te' pʌ'nojmota'm jujche'ŋbʌ'nis ja'n quiʌmato'ŋʌyay yʌ' tza'maŋwa'oye. 
ACT.3.24	Y mumu tza'maŋwa'oye's chamyajupʌ tiyʌ desde te' Samuel y te' jʌsa'cta'mbʌ's, quiotzamyaju yʌ'ta'mbʌ jama. 
ACT.3.25	Mijta'm, tza'maŋwa'oye's mijyʌ' quiʌwo'mata'm, y nʌ'ittamumis te' Diojsis chamdzi'yajupʌ tiyʌ tʌta'm ndataj. Yʌ'šej chamjayu Diojsis te' Abrahán: Y misne' ŋgʌwo'mapit maŋba'ʌs nicomasa'nʌpyʌ'u mumu najsacopajcʌsipʌ pʌn. 
ACT.3.26	Mijcotoyata'm yajminu Diojsis te' 'Yune, y quiʌ'weju wina mi'ojmota'm wa'mij ñicomasa'nʌytyamu y wa'mij nyajtzactamu tumduma'ŋbʌn mista'm nyacha'cuy.
ACT.4.1	Y tey nʌ 'yoto'ŋʌyaju'c te' pʌnda'm te' Pedro's y Jua'ŋis, quiʌ'miñaju sacerdote'sta'm, y te' templo-coqueñajpawʌ's quiowi'na's, y te' saduceo'sta'm. 
ACT.4.2	Y nʌ inʌc qui'šca'yaju 'yaŋmayajpa'ŋmʌjcʌ te' pʌnda'm, y chamgopuŋyajpa'ŋmʌjcʌ que winsa'u Jesús ca'yajupʌ'ojmoc y te'cotoya maŋba ijtu winsa'cuy. 
ACT.4.3	Y ñuquiatʌju y quiojtyatʌju preso'mo hasta jo'pitmaj wa'y ñʌpujtyatʌju, porque tza'pya'nde' inʌc. 
ACT.4.4	Pero wʌwʌ pʌn quiʌmato'ŋʌyajupʌ's te' evangelio, wyʌ'aŋjamyaju, y ta'ñaju mosa'y mil pʌnše'ŋoyj.
ACT.4.5	Y jo'pit yʌ'šej tujque'tu: Tu'mʌyaju te' Jerusale'ŋojmo te' cowi'nata'm, y tzamupʌndʌcway, y te' aŋgui'mguy-tyayuta'm. 
ACT.4.6	Y miñajque'tu te' mʌja'ŋbʌ sacerdote Anás, y te' Caifás, y te' Juan, y te' Alejandro, y jujche'ŋ te' mʌja'ŋbʌ sacerdote's ñʌ'pin-dʌwʌta'm. 
ACT.4.7	Pijche'ca wyejmiñatʌju ñe'ta'm quiucmʌ te' Pedro y Juan y quiʌ'aŋwa'quiatʌju: ¿Iwʌ'sayʌ' 'yaŋgui'mʌtʌjcupyit, o iwʌ'sja ñʌquiʌsi ndzʌctamu yʌ' isaŋwʌ'ajcuy? 
ACT.4.8	Pijche'ca como jyo'ʌyu Espíritu Santo's te' Pedro, ñe'cʌ's 'yaŋdzoŋyaju yʌ'šej: Cumguy aŋgui'moye y Israel-tzamupʌndʌcway, 
ACT.4.9	nʌmistʌj ŋgʌ'aŋwa'ctamu išo'oyj jutz pya'tu ša'sa'ajcuy yʌ' ca'epʌ pʌ'nis y jutzyʌ' tzojcu. 
ACT.4.10	Sunba'ʌs wa'mis mustamu muma'ŋgʌ'y y jujche'ŋde' Israel-pʌ'nista'm que te' Nazarejtojmopʌ Jesucristo's ñʌquiʌsi y ñe'cʌpit tzojcu yʌ' pʌn, nʌmis ŋguendamupʌ mista'm nwi'naŋdʌjqui. Y yʌ' Jesús ma'mga'tamupʌmis cruzcʌsi, Diojsis yajwinsa'u ca'yajupʌ'ojmoc. 
ACT.4.11	Mijta'm yoscuy-tyayu, yʌ'wʌ Jesuste' te' tza' jašunʌmis nyajyostamʌpʌ. Yʌ'wʌte' minu yojsu aŋguinʌ tzo'tzcuquiotoya. 
ACT.4.12	Y eyawʌ's ja'ndʌ musi yajcotzojcu, porque na' ñe' ñʌquiʌsi cotzoquiajpa najsacopajcʌsita'mbʌ pʌn.
ACT.4.13	Pijche'ca quieñaju que ja'n inʌc ña'chay te' Pedro ni te' Juan, y myujšajpa inʌc que ja'nde' inʌc toto-tayuta'm, iwʌjana'iwʌta'mdijte' inʌc, y maya'yaju. Y ispʌquiatʌju que tiju wyijtyaju Jesusji'ŋ. 
ACT.4.14	Y como quieñaju te' tzojcupʌ pʌn ñe'cʌji'ŋda'm, yajtiya' inʌc ja'n musi chamyaju. 
ACT.4.15	Pero 'yaŋgui'myatʌju wa'y quia'ŋjʌcʌ'yaju ušʌc te' aŋgui'moye'sta'm tyu'mʌquiu'yojmoc, tzamdzamnayajpa'cše'ŋoyj ñe'co'mo te' cowi'nata'm. 
ACT.4.16	Y nʌmgʌ'yaju: ¿Tiya'ndʌ nʌtzʌquiajpa yʌ' pʌnda'm? Porque wiyuŋšej tujcu ñe'cʌpitta'm maya'aŋbʌ isaŋwʌ'ajcuy, y nʌ myujšaju mumu Jerusale'ŋojmota'mbʌ pʌ'nis y ja'ndʌ musi ndzamgotocoyu. 
ACT.4.17	Pero para wa'y jana quiopuŋu yʌ'šejpʌ tzamʌtʌjcuy cumgupyʌ'nojmo, ma'ndʌ ndzamna'chaju que desde yʌtij u'ya 'yoto'ŋʌyaju ya'iwʌ yʌ' nʌquiʌsi. 
ACT.4.18	Y wyejyatʌju y ñʌjayatʌju que nijutz u'ya 'yoto'ŋʌyaju ni 'yaŋmayaju ya'iwʌ Jesujsis ñʌquiʌsi.
ACT.4.19	Pijche'ca 'yaŋdzoŋyaju te' Pedro's y te' Jua'ŋis y nʌmyaju: Cʌme'tztamʌ juca oye Diojsis wyi'naŋdʌjqui wa'ytyʌsmij mij mato'ŋoyjaytyamu y ja'n Dios. 
ACT.4.20	Porque tʌs, ja'ndʌs musi ndza'maŋjeju tiyʌ tʌs matoŋu y ŋguenu.
ACT.4.21	Pijche'ca chamna'chatʌju y chʌcʌpʌ'yatʌju, porque japya'tya jutz wa'y yajnʌco'aŋgʌyaju, porque mumu pʌ'nis nʌ inʌc myʌja'ŋwʌcotzamyaju Dios te' tujcupʌ tiyʌpit. 
ACT.4.22	Porque wʌstʌjqui's ame cʌtʌqui'cande' te' pʌn, te' isaŋwʌ'ajcupyit tzojcupʌ.
ACT.4.23	Y chʌcʌpʌ'yatʌju'ctij te' Pedro y te' Juan, miñaju ijtyajumʌy tyʌwʌ, minu chamyaju tiyʌta'm chamjayaju sacerdote-cowi'na'sta'm y te' tzamupʌndʌcwa'yis. 
ACT.4.24	Y myatoŋyaju'ctij, tumʌ'ajcu'yoyj wyejwindzoŋyaju Dios y nʌmyaju: Señor, mijte' Dios chʌjcupʌ's tzap y najsacopac y te' mar y mumutiyʌ ijtyajupʌ ñe'co'mo. 
ACT.4.25	Ñʌmumij te' mis ŋgoyospapʌ Davijtis 'yaŋnacapit:
ACT.4.25	¿Tiyajca'yʌ' a'wicʌpaquiaju te' pʌnda'm,
ACT.4.25	Y ja'n 'yoyeta'mbʌ tiyʌ quipšaju te' cumgupyʌ'nis?
ACT.4.26	Tu'mʌyaju najsacopajcʌsita'mbʌ mʌja'ŋ aŋgui'moye,
ACT.4.26	Y tu'mʌyaju te' cowi'nata'm contra tʌ Ngomi Dios y te' ñe' Cristo.
ACT.4.27	Porque wiyuŋšejte' tu'mʌyaju yʌ' cumgu'yojmo te' Herodes, y te' Poncio Pilato, y te' gentilta'm te' Israel-pʌnji'ŋda'm contra mis masanbʌ Une Jesús, te' ŋgopiŋupʌmis. 
ACT.4.28	Tu'mʌyaju wa'y chʌquiaju ŋguipsaŋgospo' ʌyušejmis y nimejcʌyušejmis jutzte' maŋba inʌc tyujcu. 
ACT.4.29	Y yʌtij Tatay, quena jutz tzamna'tzoyajpa, y jujche'ŋ mis ŋgoyosata'm, mis cotzoŋya wa'y jana na'chcuy chamjayaju mis ndzame. 
ACT.4.30	Y cota ŋgʌ' pʌngʌsita'm wa'y choquiaju ca'eta'mbʌ, wa'y tyujcu isaŋwʌ'ajcuy y maya'aŋda'mbʌ tiyʌ mis masanbʌ Une Jesujsis ñʌquiʌsi.
ACT.4.31	Y 'yoto'ŋʌ'yaŋjejyaju'ca Dios, mi'csu te' lugar te' tu'mʌyajumʌy, y pa'ŋna jyo'ʌyaju Espíritu Santo's. Pijche'ca jana na'chcu'ya chamjayaju Diojsis chame.
ACT.4.32	Y mumu te' wʌ'aŋja'moyajupʌ tumo'oyjtya'm inʌc choco'yis quipsoquiuy y šu'noquiuy. Y ya'iwʌ inʌc ja'n ñe'tzame, tumo'oyjtya'm inʌc myumutiyʌ. 
ACT.4.33	Y Diojsis inʌc pyʌmipit quiotzamyajpa te' cʌ'we'ista'm que winsa'u tʌ Ngomi Jesús, y Diojsis inʌc quiotzoŋyajpa wa'y ijtyaju pajcupajcu jyamʌcʌtʌjcuy. 
ACT.4.34	Y ya'iwʌ's inʌc ja'n quiene toya porque mumu ijtyajupʌ's inʌc ñas-juyi o tyʌc, mya'ʌyaju y chi'oquiu'yajyajpa inʌc te' coyowa, 
ACT.4.35	y quiojtyajpa inʌc te' cʌ'we'is ñe'ŋbajcaŋita'm. Ñe'cʌ'sa inʌc šajyajpa pyʌcpaše'ŋ wa'y chi'yatʌju tumduma'ŋbʌn.
ACT.4.36	Pijche'cta'm ijtu inʌc José, Chipre'ojmo pʌ'najupʌ levita, y te' cʌ'we'ista'm 'ya'ŋʌyjayaju ñʌy Bernabé (nʌmba'cšejtʌ: Te' Yajtzocopyajcopyapʌ). 
ACT.4.37	Yʌ'wʌ's ijtu inʌc ñas-juyi, y mya'ʌyu, y minu quiojtu te' coyowa cʌ'we'ista'm ñe'ŋbajcaŋi.
ACT.5.1	Pero ijtu inʌc tumʌ pʌn ñʌjayajpapʌ Ananías, y ñe' yomo Safiraji'ŋ mya'ʌyaju ñas-juyi. 
ACT.5.2	Y yajtzʌ'yu wene te' tumin ñe'cʌcotoya, y wenetij minu quiojtu cʌ'we'ista'm ñe'ŋbajcaŋi. Y myuspa inʌc yomo's. 
ACT.5.3	Pero ñʌjayu Pedro's: Ananías, ¿tiyajca'nde' jyo'ʌyjayu Satanajsis mis ndzocoy wa'mis sutzjayu Espíritu Santo, y wa'mis nyajtzʌ'yu wene te' tumin ma'ʌyuše'ŋgʌsimis te' nas? 
ACT.5.4	Juca inʌc mis jamya'ʌ, ¿ja'nja mis inʌc nʌtzʌ'i? Y ma'ʌyu'cmis, ¿ja'nja jequete' mij 'yaŋgui'mipʌ ndumingʌsi? ¿Tiyajca' yʌ'šej ŋguipsu ndzoco'yojmo? Ja'ndejcate' pʌn mis nʌ sutzjayu, sino que Dioste'. 
ACT.5.5	Myatoŋu'ctij yʌ'šejta'mbʌ tzame Ananiajsis, teytyij cunu y ca'u. Y mumu myatoŋyajupʌ's jene na'chaju. 
ACT.5.6	Y tzu'cumyaju te' socata'm, pyʌquiaju y myoñaju'ca ñʌpujtyaju y maŋu ñipyaju.
ACT.5.7	Y cʌtʌjcu'ca tuca'y horaše'ŋoyj mingue'tu te' Ananiajsis yomo. Y ja'n inʌc myusi tiyʌ tujcu. 
ACT.5.8	Pijche'ca ñʌjayu Pedro's: Tzamja'ʌj, ¿te'še'ŋgʌsijate' nʌše'ŋmis ndzamdamu, ma'ʌytyamu te' nas? Y ñe'cʌ aŋdzoŋu: Jʌ'ʌ, te'še'ŋgʌsite'. 
ACT.5.9	Y Pedro's ñʌjayu: ¿Tiyajca' ñchamdu'mbajca'tamu wa'mis oc'isjaytyamu te' tʌ Ngomi's 'Yespiritu? Cʌmato'ŋʌ, nʌ 'yaŋjʌyaju wyacasnaca te' tiju ñipjayajupʌ's mis njayaj, y te'šejmij maŋba ñʌmaŋyajque'tu. 
ACT.5.10	Teytyij cunu Pedro's ñe'ŋbajcaŋi y ca'u. Y tʌjcʌyaju te' socata'm, y ca'uwa'a pya'tyaju. Ñʌpujtyaju y maŋu ñipyaju jyaya's che'ŋna'oyj. 
ACT.5.11	Y jene na'chaju mumu te' tu'mʌquiuy, y jujche'ŋ myatoŋyajupʌ's yʌ'šejta'mbʌ tiyʌ.
ACT.5.12	Y chʌjcu Diojsis soneta'mbʌ isaŋwʌ'ajcuy y señal te' cumgu'yojmo te' cʌ'we'ista'm quiʌ'pit. Y mumu inʌc tu'mʌyajpa te' Salomo'ŋis šetzecʌsi tumo'pyʌ quipsoquiuyji'ŋ. 
ACT.5.13	Y ya'iwʌ te' eyata'mbʌ pʌ'nojmoc ja'ijtya pyaquitzoco'yajcuy wa'y tyumʌtzʌquiaju ñe'cʌji'ŋda'm. Pero jene wyʌcotzamyatʌjpa inʌc te' cumgupyʌ'nis. 
ACT.5.14	Y wʌwa'yaju más pʌn y yomo nʌ inʌc wyʌ'aŋjamjayajupʌ's tʌ Ngomi. 
ACT.5.15	Y quiojtyajpa inʌc ca'eta'mbʌ jojtuŋgʌsi ʌŋgu'yojmo y cape-ʌŋgu'yojmo maŋba quiʌtʌjcumʌy Pedro, wa'y ñicʌtʌjcʌyaju yajtya' quiʌmʌ'ŋis. 
ACT.5.16	Y te'šejtijque' te' aŋdometa'mbʌ cumgu'yojmocta'm miñaju wʌwʌ pʌn Jerusale'ŋojmo, ñʌmiñajupʌ's ca'eta'mbʌ, y te' yacsnutzʌquiajpapʌ yatzipʌ espiritu's, y mumu yʌ'ta'mbʌ tzoquiaju.
ACT.5.17	Pijche'ca te' mʌja'ŋbʌ sacerdote, y mumu saduceo-wʌ'aŋja'moye quio'ŋyajpawʌ's ñe'cʌ jene nʌ inʌc quiʌjoŋyaju. 
ACT.5.18	Te'cotoya ñuquiatʌju te' cʌ'wejta'm y quiojtyatʌju mumu'iwʌ šomyajpamʌy. 
ACT.5.19	Pero te' tzu'tij minu šombʌ'yatʌju tʌ Ngomi's 'yangelejsis, y ñʌpujtyaju'ca ñʌjayaju: 
ACT.5.20	Maŋdamʌ, y tʌjcʌytyamʌ templo'ojmo y nʌtzamya te' pʌnda'm mumu yʌ' yʌ'šejpʌ iscuy-quenguy. 
ACT.5.21	Y myatoŋyaju'ctij yʌ'šej, maŋyaju templo'ojmo namdzuti y aŋma'yo'quiʌ'yaju.
ACT.5.21	Te'pa'ŋoyj nu'cu te' mʌja'ŋbʌ sacerdote y ñe'cʌji'ŋ te' quio'ŋyajpapʌ's. Y wyejtu'mʌyaju te' aŋgui'moyeta'm, y mumu te' Israe'lista'm chamupʌndʌcway. Y maŋu yajsombʌ'yatʌju te' cʌ'wejta'm te' preso'moc wa'y ñʌmiñatʌju. 
ACT.5.22	Pero nu'quiaju'ctij te' soldadota'm te' šomyajumʌy, japya'tyatʌ. Y witu'yaju, y minu chamyaju. 
ACT.5.23	Y nʌmyaju: Wiyuŋšej aŋgʌyutijtʌs mba'tu te' presu-tʌjcʌquiuy y wi'tutij oye, y teytyij ijtyaju coque'noyajpapʌ puerta'ŋi, pero nya'aŋwaju'ctʌs ya'iwa'ndʌs jambya'tʌ jojmo. 
ACT.5.24	Y myatoŋyaju yʌ'šej te' mʌja'ŋbʌ sacerdote's y te' templo-coqueñajpawʌ's quiowi'na's, y te' sacerdote-cowi'na'sta'm, y nʌmyaju: ¿Jujche'cayʌ' maŋba quio'yaju yʌ'wʌ? 
ACT.5.25	Pero tuma'ŋbʌ'nis minu chamjayaju: Te' pʌnda'm, te' somyajupʌmis preso'mo, teymʌ templo'ojmo ijtyaju, nʌ 'yaŋma'yoyaju. 
ACT.5.26	Pijche'ca maŋu te' coque'noye'sta'm quiowi'na te' soldadoji'ŋda'm, y yo'cayo'ca ñʌmiñatʌju, porque na'chaju uy maŋu tyʌŋga'yatʌju tza'pit cumgupyʌ'nis. 
ACT.5.27	Y ñʌmiñatʌju'ca, ya'aŋguejyatʌju te' aŋgui'moye'sta'm tyu'mʌquiu'yojmo, y te' mʌja'ŋbʌ sacerdote's quiʌ'aŋwa'quiaju, 
ACT.5.28	y nʌmu: Aŋgui'mdamwa'ndʌsmij u'yamij 'yaŋma'yoytyamu yʌ' nʌquiʌsi. Pero nyajmustamwa'mis mumu Jerusale'ŋojmota'mbʌ mista'm aŋma'yoquiuy, y sundambamis wa'ytyʌj tʌj ni'aŋba'tyaju yʌ' pʌ'nis ñʌ'pinbit. 
ACT.5.29	Aŋdzoŋu Pedro y te' eyata'mbʌ cʌ'wej y ñʌjayaju: Pyʌcpa wa'ytyʌs mato'ŋoyjayu winac Dios y ja'n pʌnda'm. 
ACT.5.30	Tʌs ndata'sta'm Diojsis yajwinsa'u te' Jesús, te' mis njʌ'mga'tamupʌ cuquiʌsi. 
ACT.5.31	Y yʌ'wʌ yajmʌja'ŋaju Diojsis ñe' chʌ'na'ŋojmo y quiojtu jujcha' Rey y Yajcotzojcopyapʌ wa'y yajquipswitu'u te' Israel-pʌnda'm y wa'y yajcotocoyjayu ñe'cʌ's te' quiowa. 
ACT.5.32	Y yʌ'šejta'mbʌ tiyʌ tʌste' nʌ ndzamu y te'šejtijque' te' Espíritu Santo's. Y yʌ' Espíritu chi'yaju Diojsis jujche'ŋ myato'ŋoyjapyapʌ's.
ACT.5.33	Pero myatoŋyaju'ca ñe'cʌ'sta'm yʌ'šej, jene qui'šca'yaju y sunba inʌc yajca'yatʌju. 
ACT.5.34	Pijche'c ijtu tey te' aŋgui'moye'sta'm tyu'mʌquiu'yojmo tumʌ fariseo ñʌjayajpapʌ Gamaliel, aŋgui'mguy-'yaŋma'yoye, y myʌja'ŋgʌna'tzʌyajpapʌ inʌc mumu pʌ'nis te' cumgu'yoyj. Tenaqui'mu yʌ'wʌ y quiojtu aŋgui'mguy wa'y ñʌpujtyatʌju te' cʌ'wejta'm chʌlʌ hora'c aŋgo'moc. 
ACT.5.35	Y pijche'c ñʌjayu te' tyʌwʌta'm: Israel-pʌnda'm, coquendamʌ cuenta tiyʌ mis sunba ndzʌcjaytyamu yʌ' pʌnda'm. 
ACT.5.36	Porque cʌtʌquiajupʌ tiempo'oyj tzu'cumu Teudas, y nʌmu que mʌja'ŋbʌte', y quio'ŋyaju tumʌ mone pʌnše'ŋo'yis. Pero yajca'yaju yʌ'wʌ, y titpejpʌ'yaju mumu quio'ŋyajupʌ's, y yaju. 
ACT.5.37	Yʌ'še'a cʌtʌjcu'c, nʌ jyapyʌjcoyajupʌ aŋsʌ'ŋoyj tzu'cumgue'tu Judas, Galilea-pʌn, y quio'ŋyajque'tu ñe'cʌ wʌwʌ pʌ'nis. Y te'šejtij quiʌtʌcjaquie'tu te'wʌ, yajca'yaju, y jujche'ŋ myato'ŋoyjayupʌ's titpejpʌ'yajque'tutij. 
ACT.5.38	Y yʌti'ʌsmij ndzamjaytyamba: Tzactamʌ, u'ya tzʌcjaytyame cuenta yʌ' pʌnda'm porque juca pʌ'nisyʌ' quipsaŋgospo'ʌyajupʌ tiyʌ o chʌquiajupʌ tiyʌ, maŋba yaju. 
ACT.5.39	Pero juca Diojsisyʌ' quipsaŋgospo'ʌyupʌ, ja'nmis musi nyajco'tzjaytyamu, uytya'mis Diojsis quipsoquiuy nʌ nʌquipjaytyamu.
ACT.5.40	Myato'ŋoyjayaju Gamaliel, y wyejyatʌju te' cʌ'wejta'm. Y ñacstochʌquiatʌju'ca ñʌjayatʌju: U'ya tzamjaytyame ya'iwʌ Jesujsis ñʌy. Y chʌcʌpʌ'yatʌju. 
ACT.5.41	Y tzu'cumyaju te' aŋgui'moye'sta'm wyi'naŋdʌjqui, y ñʌ'omyaju que Diojsis myayatʌju pyʌcpašej wa'y yacsnutzʌquiatʌju ñe' Ñʌquiotoya. 
ACT.5.42	Y tumdumʌ jama inʌc aŋma'yoyajpa y tzamgopu'ŋoyajpa templo'ojmo y tʌcnamaye que Jesuste' te' Cristo.
ACT.6.1	Y te'ta'mbʌ jamo'oyj nʌ inʌc pyucsu'c wʌwʌ te' cʌ'aŋmayeta'm, tuptupnaquiʌ'yaju te' griegota'm contra te' judío, y nʌmyaju que ja'n inʌc chʌcjayatʌy cuenta ñe'ta'm še'aŋ šajyajpa'c cu'tcuy tumdumʌ jama. 
ACT.6.2	Te'cotoya wyejtu'mʌpyʌ'yatʌju te' macwʌstʌjca'y pʌ'nis mumu jujche'ŋ cʌ'aŋmayeta'm, y nʌmyaju: Ja'n pyʌqui wa'ytyʌs ndzamgopu'ŋaŋjeju yʌ' Diojsis chame ne'cʌtijtʌs wa'y ŋgʌna'tzʌ'oquie'tu mesa'ojmota'm. 
ACT.6.3	Te'cotoya atzita'm, copiŋdamʌ mi'ojmota'm cu'ya'y pʌn mujsoyajpapʌ y wyʌcotzamyatʌjpawʌ y jo'ʌyajupʌ Espíritu Santopit, te'ta'mbʌ tʌs wa'y ŋgojtyaju yʌ'šejpʌ cʌna'tzʌ'oquiu'yojmo. 
ACT.6.4	Pero tʌs maŋbatʌs oto'ŋʌyjojcʌtʌjcu Dios, y ndzamgopuŋjojcʌtʌjcu te' tzame. 
ACT.6.5	Y ñʌ'omyaju mumuta'mbʌ's te'šej. Y quiopiŋyaju Esteban jo'ʌyupʌ wʌ'aŋjamgupyit y Espíritu Santopit, y te' Felipe, y te' Prócoro, y te' Nicanor, y te' Timón, y te' Parmenas, y te' Nicolás te' tumʌtzʌjcupʌ ñe'cʌji'ŋda'm, y minupʌ Antioquia'ojmoc. 
ACT.6.6	Yʌ'ta'mbʌ yajca'ŋnu'quiatʌju cʌ'we'ista'm wyi'naŋdʌjqui, y 'yoto'ŋʌyaju te' cʌ'we'ista'm Dios y quiojtyaju quiʌ' ñe'cʌcʌsita'm. 
ACT.6.7	Y nʌ inʌc šʌ'wi'naju tʌ Ngomi's chame. Y nʌ inʌc wyʌwa'yaju wʌ'aŋja'moyajpapʌ te' Jerusale'ŋojmo, y aŋba'te wʌwʌ sacerdote's inʌc nʌ pyʌjcʌchoŋyaju te' wʌ'aŋja'moquiuy.
ACT.6.8	Y jyo'ʌyu Diojsis yajya'moquiu'yis y pyʌmi's te' Esteban, te'cotoya chʌcpa inʌc maya'aŋda'mbʌ tiyʌ y isaŋwʌ'ajcuy te' pʌ'nojmota'm. 
ACT.6.9	Pijche'ca tzu'cumyaju pʌnda'm te' tu'mʌquiu'yojmoc te' ñʌjayajpawʌ Tzʌcʌpʌ'yatʌjupʌ Mozo, y te' Cirene'ojmocta'mbʌ, y te' Alejandria'ojmocta'mbʌ y te' Cilicia y Asia'ojmocpʌ pʌnda'm, y quipotoŋyaju Estebanji'ŋ. 
ACT.6.10	Pero ja'n inʌc quiʌpa'tjayay te' myujsoquiuy y te' Espíritu otoŋbapʌpit. 
ACT.6.11	Pijche'ca quioyojyaju pʌnda'm wa'y ñʌmyaju que myatoŋyaju'un nʌ'c inʌc 'yotowewʌ'ajayu te' Moisés y te' Dios. 
ACT.6.12	Y yajso'nwitu'yaju te' pʌnda'm y te' tzamupʌndʌcway y te' aŋgui'mguy-tyayu, y ñicutzu'ʌyaju y ñuquiaju y ñʌmaŋyaju aŋgui'moye'sta'm tyu'mʌquiu'yojmo. 
ACT.6.13	Y tey quiojtyaju sujchajpapʌ testigos wa'y ñʌmyaju: Yʌ' pʌ'nis ja'n 'yotowewʌ'aŋjejay yʌ' masanbʌ templo y te' aŋgui'mguy. 
ACT.6.14	Nʌtʌs inʌc matoŋu nʌ'c ñʌmu que maŋba jyu'mbʌ'u yʌ' templo te' Nazarejtojmopʌ Jesujsis, y que maŋba quiacpʌ'u te' costumbreta'm Moisejsistʌ tzi'yajupʌ. 
ACT.6.15	Pijche'ca mumu te' tey pocšajupʌ aŋgui'myajpapʌ's ñique'nʌyaju Esteban, y quienjayaju wyinnaca jujcha' angelejsisñe'.
ACT.7.1	Pijche'ca nʌmu te' mʌja'ŋbʌ sacerdote: ¿Yʌ'šejsʌ'ŋde'? 
ACT.7.2	Y Esteban nʌmu: Tʌwʌta'm y tatajta'm, matoŋdamʌ: Te' tzi'muŋbapʌ Diojsis yajquenu wyin te' tʌ ndata Abrahán te' Mesopotamia-najsojmo ijtu'c, jamyawʌ'cmaj itʌ Haran-najsojmo. 
ACT.7.3	Y yʌ'šej ñʌjayu: Tzu'cumʌ misyʌ' najsoyj, y tzaquia misyʌ' nʌ'pin-dʌwʌ, y mawʌ te' ʌsmij maŋba nyajquenupʌ najsojmo. 
ACT.7.4	Pijche'ca tzu'cumu y chajcu te' Caldea-nas, y maŋu ijtu Hara'ŋojmo. Y ca'u'ca tyataj, yajminu Diojsis yʌ' najsojmo yʌ' yʌtij mij ittamumʌy. 
ACT.7.5	Y jamyucputja tey nas wa'y chi'u, nitya' jutimʌy wa'y quiojtu ñe'ŋbac. Pero chamdzi'u que ñe'cʌ's inʌc maŋba ñʌtzʌ'yu, y que maŋba inʌc pyʌjcʌchoŋyaju ñe' wyinboya'sta'm jʌsa'ca, y ja'ndiyʌ'cmajte' 'yune. 
ACT.7.6	Y 'yoto'ŋʌyu Diojsis yʌ'šej y ñʌjayu que te' wyinboyata'm maŋba inʌc wyiti'ajyaju eya najsojmo, y que maŋba inʌc yacsnutzʌquiatʌju mozo'ajcu'yojmo hasta que ta'nba tumʌ mone ame. 
ACT.7.7	Pero nʌmu Dios: Ʌs maŋba ŋgʌme'tzu te' nación, te' yajmozo'ajyajupʌ's. Y jʌsa'ca maŋba chu'cumyaju teymʌ y ʌj maŋba cʌna'tzʌyaju yʌ' luga'royj. 
ACT.7.8	Y chʌjcu trato Abrahaŋji'ŋ, te'wʌte' te' circuncisión. Y pijche'c minu ijtu Abraha'ŋis te' 'yune Isaac, y nʌ tya'nu'c tucutujta'y jama šircuncidatzʌjcu. Y te' Isaajquis 'yune te' Jacob, y te' Jacojpis 'yuneta'm te' macwʌstʌjca'ytya'mbʌ winatataj.
ACT.7.9	Y te' winata'mbʌ tata's ñi'aŋsu'noquiupyit mya'ʌyaju te' José. Y jyuyajupʌ's ñʌmaŋyaju Egipto'ojmo. Pero Diosji'ŋbʌte' inʌc ñe'cʌ, 
ACT.7.10	y jujche'ŋ toya quienu, yajcotzojcu Diojsis, y wyʌcocojtu y chi'u mujsoquiuy Farao'ŋis wyi'naŋdʌjqui. Y yʌ' Faraón reytye' inʌc Egipto'ojmo. Y yʌ'wʌ's quiojtu José wa'y guiobernatzʌjcoyu Egipto'ojmo, y mumu ñe' tyʌjcʌsi.
ACT.7.11	Pijche'cta'm minu ijtu yu' mumu Egipto-najsojmo y Canaan-najsojmo, y quieñaju maya'aŋbʌ toya. Y ja'n inʌc pya'tyay cu'tcuy tʌs ndata'sta'm. 
ACT.7.12	Y myujsu'ctij Jacojpis que ijtu trigo te' Egipto'ojmo, quiʌ'wejyatʌju winbʌ te' tʌ ndatajta'm. 
ACT.7.13	Y myetza naco'mo ya'ispʌquiaju wyin Jose'is te' 'yatzita'm, y myujsu Farao'ŋis iwʌ'ste' 'yune te' José. 
ACT.7.14	Y aŋgui'mu José wa'y ñʌminjayaju tyata Jacob, y mumu tyʌwʌta'm, y ta'ñaju tuqui's-co-yʌt pʌnda'm. 
ACT.7.15	Y wanajcu Jacob Egipto'ojmo. Teymʌ ca'u ñe'cʌ y te'šejtijque' mumu tʌta'm ndataj. 
ACT.7.16	Y ñʌmaŋyatʌju Sique'ŋojmo. Y ñipyatʌju Abraha'ŋis jyuyupʌ najsojmo. Jyuyu yʌ' nas te' Abraha'ŋis te' Hamo'ris 'yunecʌsita'm te' Sique'ŋojmo.
ACT.7.17	Pero nʌ inʌc tyo'mʌyu te' aŋsʌŋ wa'y tyujcu chamdzi'ušej Diojsis te' Abrahán. Copucšaju y wʌwa'yaju te' pʌnda'm te' Egipto'ojmo, 
ACT.7.18	hasta que aŋgui'mdzo'tzu eyapʌ rey Egipto'ojmo, ja'n ispʌquipʌ's inʌc te' José. 
ACT.7.19	Ñʌcʌtzo'tzcʌ'yu yʌ' re'yis wa'y 'yaŋgoma'cʌyaju y yacsnutzʌquiaju tʌ ndʌwʌta'm y tʌ ndatajta'm y quiojtu aŋgui'mguy wa'y yajca'yatʌju nʌmaj pyʌ'najyajupʌ 'yuneta'm. 
ACT.7.20	Pijche'cta'm pʌ'naju Moisés, y wyʌcomʌ'yu Diojsis. Y na' tuca'y poyaj yajtzoquiaju tyata's tyʌjcaŋʌ. 
ACT.7.21	Pero tiju'ca quiojtyaju nʌ'ʌ'acapoyo'mo, pyʌjcu te' Farao'ŋis pyapiñomo's y yajtzojcu jujcha' ñe' 'yune. 
ACT.7.22	Y 'yaŋmayu Moisejsis mumu tiyʌta'm inʌc myujšajpa Egipto-pʌ'nis. Y mujsoyaŋgʌtʌjcu y chʌjcu maya'aŋda'mbʌ tiyʌ.
ACT.7.23	Y wʌstʌjqui's ame nʌ ñʌtu'ŋaju'c jyamwʌtzʌjcu tyʌwʌta'm te' Israel-pʌn wa'y maŋu tyu'nišaju. 
ACT.7.24	Y teyma'a quienu tumʌ pʌn nʌ ñacšajupʌ. Quioquijpu y pyu'ŋu te' Egipto'ojmopʌ pʌn. Te'šej yajco'aŋgʌyu te' pʌn. 
ACT.7.25	Porque quiomʌ'yu Moisejsis juca ñʌctʌ'yajpa inʌc tyʌwʌ'sta'm que ñe'cʌpit inʌc maŋba yajcotzoquiaju Diojsis. Pero ñe'cʌ'sta'm jañʌctʌ'ya. 
ACT.7.26	Y jo'pit nʌ'ca quipyajque'tu, minu quiojtu wyin quiucmʌ Moisejsis, y chamsujcʌyatʌ'u ñe'cʌ's, y ñʌjayaju: 'Yatzita'm mijyʌ', ¿tiyajcande' ŋguiptamba ne'co'mo? 
ACT.7.27	Pijche'ca te' nʌ ñʌquijpupʌ's inʌc tyʌwʌ, myatzpejpʌ'u y ñʌjayu: ¿Iwʌ'sjayʌ' ŋguiojtu wa'mistʌj aŋgui'mu y ŋgʌme'tzu? 
ACT.7.28	¿Y sunbaja'ʌj nyajca'u, nyajca'ušejmis te' Egipto'ojmopʌ pʌn tʌ'ʌc? 
ACT.7.29	Myatoŋu'ctij yʌ'šej Moisejsis, poyu y maŋu wyiti'aju Madian-najsojmo. Y tey pʌ'naju metza 'yune.
ACT.7.30	Y ta'nu'ca wʌstʌjqui's ame yajquenu wyin angelejsis te' Moisés ja'itʌnʌmʌmʌy te' Sinai-pu'mnacʌsi. Yajquenu wyin nʌ ñemupʌ apit-su'tʌ's jyucʌtʌjcojmo. 
ACT.7.31	Ñʌmaya'u Moisejsis quienu'ca te'šejpʌ quene, y ca'ŋmaŋu tome wa'y quienu tiyʌte', cuando minu myatoŋjayu tʌ Ngomi's 'yotowe: 
ACT.7.32	Ʌjte' te' mis ndata'sta'm Dios, te' Abraha'ŋis Dios, te' Isaajquis Dios, y te' Jacojpis Dios. Pijche'c na'tzu te' Moisés y ja'itʌ pyaquitzoco'yajcuy wa'y quienmaŋu. 
ACT.7.33	Pijche'ca te' Diojsis ñʌjayu: Wojpʌ'ʌ nwacasnaca porque yʌy ijtumʌmyij masanbʌ nasyʌ'. 
ACT.7.34	Wiyuŋšej ŋguenwa'mʌs jutz nʌ tyoyapʌquiaju te' ʌsne' uneta'm te' Egipto'ojmo ijtyajupʌ. Matoŋjayajwa'mʌs jyʌ'yoctoya y wanacwa'mʌj wa'yʌs nyajcotzoquiaju. Yʌtij jeque, maŋba'ʌsmij ŋgʌ'weju Egipto'ojmo.
ACT.7.35	Yʌ'wʌte' te' Moisés japyʌjcʌchoŋyapʌ wina, ñʌjayaju'c: ¿Iwʌ'sayʌ' ŋguiojtu wa'mij 'yaŋgui'moyu y ŋguiʌme'tzoyu? Yʌ'wʌ quiʌ'weju Diojsis wa'y 'yaŋgui'moyu y wa'y yajcotzojcoyu angelejsis quiʌ'pit te' quienupʌ apit-su'tʌ'ojmo. 
ACT.7.36	Yʌ' Moisejsis ñʌpujtyaju, chʌjcu'ca maya'aŋda'mbʌ tiyʌ y señalta'm te' Egipto'ojmo, y te' Tzapaspʌ Ma'rojmo. Y te'šejtij chʌjque'tu ja'itʌnʌmʌmʌy wʌstʌjqui's ameše'ŋoyj. 
ACT.7.37	Yʌ'wʌte' te' Moisés ñʌjayajupʌ's te' Israel-pʌnda'm: Mis ndʌwʌ'ojmocta'm maŋba yajtzu'cumu tʌ Ngomi Diojsis tza'maŋwa'opyawʌ mijcotoyata'm jujcha' ʌj. Ñe'cʌ mis maŋba ŋgʌmato'ŋʌytyamu. 
ACT.7.38	Yʌ'wʌte' te' inʌc ijtupʌ ja'itʌnʌmʌmʌy tu'mʌquiu'yojmo tʌ ndataji'ŋda'm y te' angelesji'ŋ, 'yoto'ŋʌyupʌ's ñe'cʌ Sinai-pu'mnacʌsi. Y yʌ'wʌ'ste' pyʌjcʌchoŋu te' chame tzi'papʌ'stʌ iscuy-quenguy wa'ytyʌ tzi'tamu. 
ACT.7.39	Jašunʌ myato'ŋoyjaya yʌ' pʌn tʌ ndata'sta'm, sino myatzpejpʌ'yaju, y te' Egipto chi'yaju chocoy. 
ACT.7.40	Ñʌjayaju Aarón: Tzʌcjatʌ diosta'm wa'ytyʌ wi'najayajupʌ's, porque ja'ndʌ musi tiyʌ quiʌtʌcjayu yʌ' Moisés, tijupʌ'stʌ nʌtzu'cumu Egipto'ojmo. 
ACT.7.41	Ʌ'ta'mbʌ jamo'oyj chʌcpujtyaju wacas-une chʌqui, y te' wacas-une chʌqui quiʌna'tzʌyaju copʌn-nʌ'pinbit. Y ñe'cʌ's chʌquiajupʌ tiyʌ quiosʌ'ŋajyaju. 
ACT.7.42	Pijche'ca chaquiatʌju Diojsis y chi'oquiu'yaju wa'y quiʌna'tzʌyaju tzapcʌsi ijtyajupʌ sʌ'ŋgʌ', ja'yʌyušej tza'maŋwa'opyapʌ's tyotocʌsi:
ACT.7.42	¿Israel-pʌnda'm, ŋgʌna'tzʌyusʌ'ŋmisʌj copʌn yajca'oquiupyʌ cʌna'tzʌ'oquiupyit
ACT.7.42	Wʌstʌjqui's ame te' ja'itʌnʌmʌmʌy?
ACT.7.43	Ja'ne, sino que ndzʌmnʌwitjaytyambamis inʌc Molojquis ñacatʌc,
ACT.7.43	Y te' mista'm dios Renfa'ŋis myatza.
ACT.7.43	Ndzʌcputtamumis yʌ'šejta'mbʌ tiyʌ wa'mis ŋgʌna'tzʌytyamu.
ACT.7.43	Ʌsmij maŋba nyajmaŋdamu más ʌmʌ que ja'n Babilonia-nas.
ACT.7.44	Tʌ ndata'sta'm ñʌ'ijtyaju inʌc te' nacatʌc ja'itʌnʌmʌmʌy 'yoto'ŋʌyajpamʌy inʌc ñe'cʌta'm Diojsis. Chʌquiaju 'yaŋgui'mušej Diojsis te' Moisés wa'y chʌjcu quie'naŋgʌschi'ʌyušej. 
ACT.7.45	Pyʌjcʌchoŋyaju yʌ' nacatʌc tʌ ndata'sta'm, y ñʌtʌjcʌyaju Josueji'ŋ pyʌcjayaju'c te' genti'lista'm ñas. Myacpoyatʌju Diojsis yʌ' gentilta'm tʌ ndata'sta'm wyi'naŋdʌjqui hasta te' Davijtis jyamo'oyjtya'm. 
ACT.7.46	Yʌ' David tzʌ'yu oye Diojsis wyi'naŋdʌjqui, y wya'cu wa'y chʌjcu tʌc te' Jacojpis Dioscotoya. 
ACT.7.47	Pero Salomo'ŋis chʌcjayu Diojsis tyʌc. 
ACT.7.48	Ñempe te' tzajpojmowʌ ja'n iti cʌ'pit tuquiajupʌ templo'ojmo, chamušej te' tza'maŋwa'opyapʌ's:
ACT.7.49	Te' tzap, ʌste' aŋgui'mʌtʌjcuy-pyocscuy,
ACT.7.49	Y te' nas, ʌste' ne'ŋbac cotcuy.
ACT.7.49	¿Tiyʌ tʌjcamʌjte' ndzʌcjaytyamba?
ACT.7.49	¿Jutimʌ'yamʌj sapʌcpa? nʌmba tʌ Ngomi.
ACT.7.50	¿Ja'njayʌ' ʌs ndzʌjcu mumu yʌ'šejta'mbʌ tiyʌ?
ACT.7.51	Nguio'nuyuta'm mij, y nuyu mista'm ndzocoy, y ja'nmis nʌctʌ'ytyame. Nʌquipjojcʌtʌctambamis Espíritu Santo, chʌquiajušej mista'm ndata's, te'šej mis ndzʌctaŋgue'tpa mista'm. 
ACT.7.52	¿Jutipʌ tza'maŋwa'oye'a janyacsnutzʌquia mista'm ndata's? Y yajca'yatʌju te' chamgopuŋyajupʌ's que maŋba inʌc minu te' Justopʌ. Y yʌ'wʌ ndzi'oquiu'ya'tamumis y nyajca'tamumis. 
ACT.7.53	Mis mbʌjcʌchoŋdamumis te' aŋgui'mguy angelespit, pero jaŋguiojamdamʌmis.
ACT.7.54	Myatoŋyaju'ctij yʌ'šej, jene qui'šca'yaju choco'yojmo y quiʌ'tjayajpa inʌc tyʌtz. 
ACT.7.55	Pero como jyo'ʌyupʌte' Esteban Espíritu Santo's, quengui'mu tzajpojmo y quienjayu Diojsis chi'muŋgʌ', y tey inʌc ijtu Jesús te' Diojsis chʌ'na'ŋojmocpʌ mʌja'ŋajcu'yojmo. 
ACT.7.56	Y Esteban nʌmu: Yʌtij nʌ'ʌs ŋguenu tzajpojmo, y te' Pʌ'nis 'Yune Diojsis chʌ'na'ŋojmo ijtu mʌja'ŋajcu'yojmo. 
ACT.7.57	Pijche'ca maya'aŋ wejyaju y ya'aŋga'myaju quiowi, y myuma'ŋgʌ'y ñico'ojchaju. 
ACT.7.58	Y jyopopujtyaju cumgu'yojmoc y maŋu tyʌŋga'yaju tza'pit. Y te' testigujsista'm quiojtyaju pyama tumʌ soca's ñe'ŋbajcaŋi, ñʌjayajpapʌ inʌc Saulo. 
ACT.7.59	Nʌ'cše'ŋoyj tyʌŋga'yaju tza'pit te' Esteban, ñe'cʌ's wyejwindzoŋu Dios y nʌmu: Ngomi Jesús, pʌjcʌchoŋja ʌs espíritu. 
ACT.7.60	Y cutcʌne'cu y wejqui'mu'c nʌmu: Tatay, uy mayjayay yʌ' quiowa. Te'še'a nʌmu'c, ca'u.
ACT.8.1	Saulo's yajtu'mbajcaju quipsoquiuy wa'y yajca'yaju Esteban. Y te' jamo'oyj tzo'tzu wa'y maya'aŋ yacsnutzʌquiatʌju te' Jerusale'ŋojmo inʌc ijtupʌ tu'mʌquiuy. Y mumu puŋdijtitnayaju te' Judea y Samaria-najsojmota'm. Pero te' cʌ'wejta'm, ja'ne. 
ACT.8.2	Y tumʌtzocoy cʌna'tzʌ'oyajpapʌ's maŋu ñipyaju te' Esteban, y jene quiojʌyaju. 
ACT.8.3	Pijche'cta'm myaŋdochʌcpa inʌc Saulo's te' tu'mʌquiuytya'm y tʌcnamaye inʌc maŋba wa'y ñuctu'mʌyaju pʌn y yomota'm wa'y šomyatʌju preso'mo.
ACT.8.4	Y te' puŋdijtitnayajupʌ's jutʌta'm cʌtʌquiaju, quiotzamyajpa inʌc te' evangelio. 
ACT.8.5	Pijche'ca wanajcu Felipe te' Samaria-cumgu'yojmo wa'y chamgopuŋu te' Cristo tey. 
ACT.8.6	Y tyumʌtzocoy inʌc quiʌmato'ŋʌyajpa wʌwʌ pʌ'nis tiyʌta'm inʌc chamba Felipe's, myatoŋyaju'ca y quienjayaju'ca te' chʌjcupʌ señalta'm. 
ACT.8.7	Porque sone inʌc ijtyaju ñʌc'ijtʌyajupʌ yatzi-espiritu's, y te' yatzita'mbʌ espíritu paquiweju'c pujtyaju. Y tzoquiaju sone wocšijta'mbʌ y tze'ŋga'ŋyajpawʌ. 
ACT.8.8	Te'šej jeque jene ñʌ'omyaju te' cumgu'yojmo.
ACT.8.9	Ijtu inʌc tumʌ pʌn ñʌjayajpapʌ Simón, y brujote' inʌc te' cumgu'yoyj. Yʌ'wʌ's 'yaŋgoma'cʌyajpa inʌc pʌnda'm te' Samaria'ojmo, y myʌja'ŋdzamba inʌc wyin. 
ACT.8.10	Y quiʌmato'ŋʌyajpa inʌc yʌ'wʌ mumu pʌ'nis, chicsšej ñamašej, y nʌmyajpa inʌc: Yʌ'wʌ's Diojsisyʌ' pyʌmi nʌ yajquejayupʌ. 
ACT.8.11	Y tʌŋʌŋñayu'c inʌc quiʌmato'ŋʌyajpa porque sone ame'a inʌc 'yaŋgoma'cʌyatʌjpa te' brujo'ajcupyit. 
ACT.8.12	Pero Felipe's nʌ inʌc chamgopuŋjayaju evangeliopit Jesucristo's ñʌy y jutz aŋgui'mba Dios. Y wyʌ'aŋjamyaju'ca pʌ'nista'm te' Felipe, nʌ inʌc ñʌ'yʌyaju pʌn y yomo. 
ACT.8.13	Y yajti ñe'cʌ Simón wʌ'aŋja'moyu, y nʌ'yʌyu'c quio'ŋjojcʌtʌjcu Felipe. Y jowya'pʌ'u quienu'ca maya'aŋda'mbʌ isaŋwʌ'ajcuy y señalta'm chʌcpapʌ inʌc Felipe's.
ACT.8.14	Y myujšaju te' Jerusale'ŋojmo inʌc ijtyajupʌ cʌ'we'is que pyʌjcʌchoŋyaju te' Diojsis chame te' Samaria'ojmota'mbʌ's, y quiʌ'wejayatʌju Pedro y te' Juan. 
ACT.8.15	Y nu'quiaju'ctij te'ta'mbʌ, 'yoto'ŋʌyaju Dios ñe'cʌcotoyata'm wa'y pyʌjcʌchoŋyaju te' Espíritu Santo. 
ACT.8.16	Porque ya'iwʌcʌsimajte' jawyanacʌ'c Espíritu Santo, Jesucristo'smajte' ñʌquiʌsi nʌ'yʌyaju. 
ACT.8.17	Pijche'ca quiotjayatʌju quiʌ' ñe'cʌcʌsita'm y pyʌjcʌchoŋyaju te' Espíritu Santo.
ACT.8.18	Y quienu Simo'ŋis jutz pyʌjcʌchoŋyaju te' Espíritu Santo quiotjayaju'ca te' cʌ'we'ista'm quiʌ', y Simo'ŋis chamdzi'oquia'u tumin, 
ACT.8.19	y nʌmu: Tzi'taŋgue'ta ʌj te'šejpʌ isaŋwʌ'ajcuy wa'y pyʌjcʌchoŋu Espíritu Santo iwʌcʌsi'ʌs ŋgotpa ŋgʌ'. 
ACT.8.20	Pero Pedro's ñʌjayu: Yajyayʌ mis ndumin miji'ŋ porque ŋgomʌ'pyamis que tuminbittʌ njupya Diojsis chi'ʌtʌjcuy. 
ACT.8.21	Ja'nmis ŋgowindzʌmimis yʌtij yʌ' yʌ'šejta'mbʌ tiyʌ porque ja'n wyiyuŋ mis ndzocoy Diojsis wyi'naŋdʌjqui. 
ACT.8.22	Quipswitu'ʌ jeque, y tzacʌ misyʌ' nyacha'cuy y wejwindzowa Dios juca jowi'cšej sunba nyajcotocoyjayu mis ndzoco'yojmopʌ ŋguipsoquiuy. 
ACT.8.23	Porque nʌ'ʌs ŋguenu que tzusniwišejmij ñdyacay, y šomumij nyacha'cu'yis. 
ACT.8.24	Pijche'ca aŋdzoŋu Simón y nʌmu: Wa'coyjaytyamʌ'ʌj Dioscʌsi u'yʌj cʌtʌcjayu nijutz te' nʌšej mis ndzamdamu. 
ACT.8.25	Y quiowʌ'aŋjamyaju'ca y chamgopuŋyaju'ca te' Diojsis chame, tzu'cumu wa'y myaŋyajque'tu Jerusalén, y sone niwoya Samaria-najsojmo chamgopuŋnicʌtʌquiaju te' evangelio.
ACT.8.26	Y 'yoto'ŋʌyu Felipe tumʌ tʌ Ngomi's 'yangelejsis y ñʌjayu: Tzu'cumʌ, y mawʌ minbamʌc jama sawa, wanacʌ te' tu'ŋojmo te' tzu'cumbapʌ Jerusalén y maŋbapʌ Gaza-cumgu'yojmo. Yʌ' tuŋ cʌtʌjcu ja'itʌnʌmʌmʌy. 
ACT.8.27	Pijche'ca tzu'cumu ñe'cʌ y maŋu. Y tey quienu Etiopia-najsojmopʌ pʌn, eunuco. Y yʌ'wʌ Etiopia'ojmopʌ reina Candace'ste' inʌc quio'aŋgui'moye. Yʌ'wʌ'ste' inʌc quioquenbʌ'pa jujche'ŋ tumin. Tijute' quiʌna'tzʌ'oyu yʌ' eunuco Jerusale'ŋojmo, 
ACT.8.28	y nʌwa'nde' inʌc wyitu'u pocsu'c quiarruaje'ojmo. Tey inʌc nʌ tyu'nu tza'maŋwa'opyapʌ Isaiajsis tyotojaye. 
ACT.8.29	Y te' Espíritu Santo's ñʌjayu Felipe: Popya'c mawʌ ʌ' carruaje'aŋi. 
ACT.8.30	Y poñu'cu Felipe, y myatoŋu nʌ tyu'nu'c te' tza'maŋwa'opyapʌ Isaiajsis tyotojaye, y ñʌjayu: ¿Nʌctʌ'pyaja tiyʌ miste' nʌ ndu'nu? 
ACT.8.31	Y te' eunuco nʌmu: ¿Jutza'mʌs maŋba nʌctʌ'yu juca ja'ndiyʌ iwʌ'sʌj tza'maŋwajapya? Y ñʌjayu te' Felipe wa'y qui'mu, y wa'y minu pyocsu ñe'cʌji'ŋ.
ACT.8.32	Y nʌmʌy inʌc tyu'nu te' Totojaye, yʌ'šejte' nʌmba:
ACT.8.32	Jujcha' ñchowambe ñʌmaŋyaju wa'y yajca'yaju,
ACT.8.32	Y jujcha' ñchowambe-une ja'n wyeye nʌ'c jyu'šaju'c,
ACT.8.32	Te'šej jawyeya ñe'cʌ.
ACT.8.33	Y qui'tzcu'yajyaju'ca sutzipit quiʌme'chaju.
ACT.8.33	Y ñe' wyinboya, ¿iwʌ'sa muspa chamjayu?
ACT.8.33	Porque yajca'yaju ñe'cʌ najsacopajcʌsi.
ACT.8.34	Y te' eunuco's 'yaŋdzoŋu te' Felipe y nʌmu: Tzamja'ʌj, ¿iwa'sʌ'ŋyʌ' chamba yʌ' tza'maŋwa'opyawʌ's? ¿Ñe'sʌ'ŋyʌ' wyin chamba o eyapʌ'sñe'? 
ACT.8.35	Pijche'ca Felipe's chamgʌ'yu te' tey chambašej te' Totojaye's y cha'maŋwajayu te' evangelio que Jesuste' nʌ chamu. 
ACT.8.36	Y te'šejtij nʌ tyu'ŋajyaju'c nu'quiaju ijtumʌy nʌ', y nʌmu te' eunuco: Yʌy ijtu nʌ'. ¿Tiyʌ'samʌj yajwinducpa u'yʌj nʌ'yʌyu? 
ACT.8.37	Y 'yaŋdzoŋu Felipe's: Juca tumʌtzocoy mis nwʌ'aŋjamba, muspamij ñʌ'yʌyu. Y aŋdzoŋu: Nwʌ'aŋjamba'ʌs que te' Jesucristo Diojsis te' 'Yune. 
ACT.8.38	Y aŋgui'mu wa'y chʌ'yu te' carruaje, y wanaquiaju myejtzji'ŋ, Felipe y te' eunuco te' nʌ'ojmo, y yajnʌ'yʌyu Felipe's. 
ACT.8.39	Qui'myaju'c te' nʌ'ojmoc jyopocʌtʌjcʌyu te' Felipe tʌ Ngomi's 'Yespiritu's. Y jaquiena'nde' eunuco's, pero oma'oma maŋu tu'ŋojmo. 
ACT.8.40	Pero Felipe Azoto-cumgu'yojma' quieñaju. Y cʌtʌjcu'ca tey ñe'cʌ, mumu cumgu'yojmota'm maŋu chamgopuŋu te' evangelio hasta que nu'cu te' Cesarea'ojmo.
ACT.9.1	Y tzʌcna'tzoquiuy y yajca'oquiuy nʌ inʌc chamu Saulo's contra tʌ Ngomi's quiʌ'aŋmayeta'm. Y quiʌ'maŋu te' mʌja'ŋbʌ sacerdote. 
ACT.9.2	Wya'cu ja'yʌyupʌ aŋgui'mguy wa'y myaŋu Damasco'ojmopʌ windʌjcojmota'm, tey wa'y mye'tzu pʌn y yomo, Cristo-wʌ'aŋjamguy ñʌtu'ŋajyajpapʌ's, wa'y ši'nʌmiñaju Jerusale'ŋojmo. 
ACT.9.3	Y te' tu'ŋojma' nʌ myaŋu'c nʌ'ca tyo'mʌyu Damasco-cumguy, tumnacacʌsi quiʌne'ŋgʌwitu'u tzi'muŋbapʌ sʌ'ŋgʌ's tzajpojmocpʌ. 
ACT.9.4	Y cunu najsojmo te' Saulo, y myatoŋu otowe ñʌjayupʌ's: Saulo, Saulo, ¿tiyajca'mʌjte' nyacsnutzʌcpa? 
ACT.9.5	Y ñe'cʌ nʌmu: ¿Iwa'mijyʌ' Señor? Y ñe'cʌ's ñʌjayu: Ʌjyʌ' Jesús nʌmisʌj nyacsnutzʌjcupʌ. Toyate' mijcotoya wa'mis nejpu wi'napʌ tiyʌ. 
ACT.9.6	Y na'tzisʌtʌjtu'c nʌmu Saulo: ¿Señor, tiya' sunba wa'yʌs ndzʌjcu? Y te' Seño'ris ñʌjayu: Tzu'cumʌ y tʌjcʌ yʌ' cumgu'yojmo y teymʌmyij maŋba ñchamjayaju tiyʌ pyʌcpa wa'mis ndzʌjcu. 
ACT.9.7	Y te' pʌnda'm nʌ inʌc myaŋyajupʌ Sauloji'ŋ na'tzitenachʌ'yaju, wiyuŋšej myatoŋyaju te' otowe pero ya'iwʌ jaquieña. 
ACT.9.8	Pijche'ca tenaqui'mu Saulo y ya'aŋwaju wyitʌm, y yajtiyʌ inʌc ja'n quiene, te'cotoya jyitinʌtʌjcʌyajutya'a quiʌ'cʌsi Damasco'ojmo. 
ACT.9.9	Tuca'y jama te'šej ijtu teymʌ ja'n inʌc quiene, ni jaquiu'tʌ, ni ja'yucʌ yajtiyʌ.
ACT.9.10	Pijche'cta'm ijtu inʌc Damasco'ojmo tumʌ cʌ'aŋmaye ñʌjayajpapʌ Ananías. Y yʌ'wʌ 'yoto'ŋʌyu tʌ Ngomi's quene'ojmo: Ananías. Y ñe'cʌ aŋdzoŋu: Yʌ'yʌj ijtu Señor. 
ACT.9.11	Y ñʌjayu tʌ Ngomi's: Tzu'cumʌ, y pʌcʌ te' jojtuŋ ñʌjayajpapʌ Wiyuŋbʌ, y me'tza te' Judajsis tyʌjcaŋʌ tumʌ pʌn ñʌjayajpapʌ Saulo, Tarso-cumgu'yojmopʌ. Porque teymʌ nʌ 'yoto'ŋʌyu Dios, 
ACT.9.12	y quienwa' quene'ojmo que ca'ŋdʌjcʌyu tumʌ pʌn ñʌjayajpapʌ Ananías y quiojtu quiʌ' ñe'cʌcʌsi wa'y šʌ'ŋwʌtzʌjcu te' wyitʌm. 
ACT.9.13	Pijche'ca aŋdzoŋu Ananías y nʌmu: Señor, sone pʌ'nisa'mʌj tzamjayu que jene nʌ yacsnutzʌcjayaju yʌ' pʌ'nis mis masanbʌnda'm Jerusale'ŋojmo. 
ACT.9.14	Y ñʌ'ijtu aŋgui'mʌtʌjcuy chi'yajupʌ sacerdote-cowi'na'sta'm wa'y ñujcu yʌy jujche'ŋ wyejwindzoŋjapyapʌ's mis nʌy. 
ACT.9.15	Pero ñʌjayu tʌ Ngomi's: Mawʌ, porque copiŋupʌ ŋgoyosa ʌsyʌ' yʌ'wʌ wa'y quiotzamjayu ʌs nʌy genti'lista'm wyi'naŋdʌjqui y re'yis y Israel-pʌ'nista'm wyi'naŋdʌjqui. 
ACT.9.16	Porque ʌs maŋba'ʌs nyajquenu jutz maŋba tyoyapʌjcu porque yosjapya'ʌj. 
ACT.9.17	Pijche'ca maŋu te' Ananías y tʌjcʌyu te' tʌjcojmo. Maŋu quiojtu te' quiʌ' ñe'cʌcʌsi, y ñʌjayu: Atzi Saulo, tʌ Ngomi Jesujsis, te' nyajquenupʌ'smij wyin tu'ŋojmo nʌ'cmij minu, te'wʌ'sʌjyʌ' cʌ'weju wa'y šʌ'ŋwʌtzʌjcu mis nwitʌm y wa'mij njyo'ʌyu Espíritu Santo's. 
ACT.9.18	Pijche'ctij joŋopʌ'u jujcha' wyitʌmgʌsipʌ ñinaca y que'naŋwaju wyitʌm, y tzu'cumu'ctij maŋu ñʌ'yʌyu. 
ACT.9.19	Cu'tu'ca Saulo paquipʌjcu. Y tzʌ'yu metza tuca'y jama tey Damasco'ojmo te' cʌ'aŋmayeji'ŋda'm.
ACT.9.20	Pijche'ctij chamgopuŋgʌ'yu te' Cristo judio'sta'm wyindʌjcojmo, y nʌmgʌ'yu: Yʌ'wʌte' te' Diojsis 'Yune. 
ACT.9.21	Y mumu myatoŋyajpapʌ's inʌc jowya'pʌ'yaju y nʌmyajpa inʌc: ¿Ja'nja jequete' yʌ'wʌ's jene yacsnutzʌquiajpa inʌc jujche'ŋ wyejwindzoŋbapʌ's yʌ' nʌy Jerusale'ŋojmo, y te'wʌcotoyayʌ' minu yʌy wa'y ši'nʌmaŋyatʌju te' sacerdote-cowi'na'sta'm wyi'naŋdʌjqui? 
ACT.9.22	Pero más inʌc nʌ pyʌmipʌjcu te' Saulo y yajopi'tyajpa inʌc judiota'm te' Damasco'ojmo ijtyajupʌ. Y maŋdzʌ'yu'c inʌc chamba que wiyuŋšej Jesuste' te' Cristo.
ACT.9.23	Y cʌtʌjcu'ca sone jama quipsaŋgospo'ʌyaju ñe'co'mo judio'sta'm wa'y yajca'yaju. 
ACT.9.24	Pero te' nʌšej inʌc quiʌquipsʌyaju minu myujsu Saulo's. Nʌ inʌc jyo'quiaju tzu'ji'ŋ jamaji'ŋ cumgutyʌjcʌquiu'yoyj wa'y yajca'yaju. 
ACT.9.25	Pijche'ca pyʌquiaju Saulo tzu'cʌsi te' cʌ'aŋmaye'sta'm, y maŋu jyʌ'mbujtyaju no'tzecʌsi waca'ojmo.
ACT.9.26	Y nu'cu'ca Jerusalén sunba inʌc tyumʌtzʌjcu cʌ'aŋmayeji'ŋda'm, pero myuma'ŋgʌ'y inʌc ña'chajpa. Ja'n inʌc wyʌ'aŋjamyay juca cʌ'aŋmayete'. 
ACT.9.27	Pijche'ca pyʌjcu Bernabe'is y ñʌmaŋu te' cʌ'we'ista'm wyi'naŋdʌjquita'm, y chamu jutz quienjayu tʌ Ngomi tu'ŋojmo y 'yoto'ŋʌyu, y jutz Damasco'ojmo Saulo's jana na'chcuy inʌc tza'maŋwa'opya Jesujsis ñʌquiʌsi. 
ACT.9.28	Y tzʌ'yu ñe'cʌji'ŋda'm Jerusale'ŋojmo, y putpa tʌjcʌpya inʌc. 
ACT.9.29	Y jana na'chcuy inʌc tza'maŋwa'opya tʌ Ngomi's ñʌquiʌsi, y quipotoŋba inʌc griegoji'ŋda'm. Pero chʌcme'chajpa inʌc ñe'cʌ'sta'm jutz wa'y yajca'yaju. 
ACT.9.30	Myujšaju'ca te'šej atzi'sta'm, maŋu myaŋdzaquiaju hasta Cesarea'ojmo y quiʌ'wejyaju Tarso'ojmo. 
ACT.9.31	Pijche'ca sʌ'mgʌne'quiaju mumu Judea y te' Galilea y te' Samaria'ojmo ijtyajupʌ tu'mʌquiuy. Nʌ inʌc quiʌna'tzʌyjayaju tʌ Ngomi, y paquipʌquiajpa inʌc, y Espíritu Santo's yajtzocopyaquiaju, y más inʌc nʌ wyʌwa'yaju.
ACT.9.32	Y yʌ'šej tujcu, Pedro's maŋu tyu'nisne'ŋbʌ'yaju mumu, y wanajque'tu Lida-cumgu'yojmo y maŋu masanbʌ'naŋʌta'm. 
ACT.9.33	Y pya'tu tey tuma'ŋbʌn ñʌjayajpapʌ Eneas, y tucutujta'y ame'a ʌŋguy tyʌjcʌyupʌ, wocšijpʌ inʌc. 
ACT.9.34	Y ñʌjayu Pedro's: Eneas, nyajtzocpamij Jesucristo's. Tzu'cumʌ y ya'aŋne'ca mis ʌŋguy. Pijche'ctij tenaytyongui'mu. 
ACT.9.35	Y quieñaju mumu te' Lida y Saro'ŋojmo ijtyajupʌ's. Y wyʌ'aŋjamyaju mumu yʌ'ta'mbʌ's tʌ Ngomi.
ACT.9.36	Pijche'cta'm ijtu inʌc Jope-cumgu'yojmo cʌ'aŋmapyapʌ yomo ñʌjayajpapʌ Tabita, sunbate' ñʌmu eyaco otowe'ojmoc, Dorcas. Jene oyepʌte' inʌc chocoy y yajyamyajpa inʌc pobre. 
ACT.9.37	Tiya' tujcu te'ta'mbʌ jamo'oyj, ca'epa'tu, y ca'u. Y yajtziŋyaju'ca quiojtyaju jo'co'quiuy-tyʌjcoyj. 
ACT.9.38	Y tome inʌc quienba Jope's te' Lida-cumguy, y myujšajpa inʌc te' cʌ'aŋmaye'sta'm que tey inʌc ijtu Pedro. Te'cotoya yajmaŋyaju metza'ŋbʌn wa'y wya'cjayaju wa'y jʌnʌc minu. 
ACT.9.39	Pijche'ctij tzu'cumu Pedro, y tumʌminutya'a te' tijupʌ's pyʌquiajuji'ŋ. Y nu'cu'ca, ñʌmaŋyaju te' jo'co'quiuy-tyʌjcoyj, y tey quiʌne'ŋgʌwitu'yaju se'aŋ-yomo'sta'm. Y jʌyu'c yajqueñaju te' niyam y pama chʌcpapʌ inʌc Dorcajsis ijtu'cmaj ñe'cʌji'ŋda'm. 
ACT.9.40	Pero myacputpʌ'yatʌju Pedro's y cutcʌne'cu'c 'yoto'ŋʌyu Dios. Y ñique'nʌyu te' ca'uwʌ y nʌmu: Tabita, tzu'cumʌ. Y ya'aŋwaju wyitʌm te' ca'uwʌ's, y quienu'ca Pedro, pocsqui'mu. 
ACT.9.41	Y Pedro's chi'u quiʌ' y jyititenayu. Pijche'ca wyejyaju masanbʌnda'm y te' se'aŋda'm y yajqueñaju que winsa'wa'a. 
ACT.9.42	Y myujšaju yʌ'šej mumu Jope-cumgu'yojmo, y sone pʌ'nis wyʌ'aŋjamjayaju tʌ Ngomi. 
ACT.9.43	Y sone jama tzʌ'yu Pedro tey Jope'ojmo te' naca-tzo'yʌpyapʌ Simo'ŋis tyʌjcaŋʌ.
ACT.10.1	Ijtu inʌc tumʌ pʌn, Cornelio'ajupʌ, Cesarea-cumgu'yojmo, y mojsi'spʌ soldado's quiowi'na, Italia-soldado's quiowindzʌmbapʌ. 
ACT.10.2	Yʌ' pʌ'nis tumʌtzocoy inʌc wyʌ'aŋjamba y quiʌna'tzʌpya Dios fyamiliaji'ŋducu. Y šajpa inʌc yajya'moquiuy pʌ'nojmota'm y wyejwindzoŋjojcʌtʌcpa inʌc Dios. 
ACT.10.3	Las tresše'ŋoyj jama's wyi'noyj, yʌ'wʌ's quejuqueju'c quienu quene'ojmo ca'ŋdʌjcʌyu ñe'ca'ŋi Diojsis 'yangeles, y ñʌjayu: Cornelio. 
ACT.10.4	Y quiengʌpʌjcu ñe'cʌ's y na'tzinʌmu: ¿Tiya'a Señor? Y ñʌjayu: Myatoŋu Diojsis oto'ŋʌyu'cmis, y quienwa'a nʌmis saju'c yajya'moquiuy, y ñe'cʌ's ja'n jyambʌ'i. 
ACT.10.5	Cʌ'wejya yʌtij pʌnda'm Jope'ojmo wa'y maŋu wyejyaju Simón, a'ŋʌyupʌ's ñʌy Pedro. 
ACT.10.6	Yʌ'wʌ jeju te' naca-tzo'yʌpyawʌ Simo'ŋis tyʌjcaŋʌ, y tome quienba te' mar te' tyʌjquis. Y maŋbamij ñchamjayu ñe'cʌ's tiyʌ pyʌcpa wa'mis ndzʌjcu. 
ACT.10.7	Y maŋu'cande' ángeles, te' 'yoto'ŋʌyupʌ's Cornelio, yʌ'wʌ's wyeju metza quioyosa y tumʌ soldado tumʌtzocoy cʌna'tzʌ'opyapʌ, te' nucsoquiuy chʌquiajpapo'moc. 
ACT.10.8	Y quiʌ'ñʌtzambʌ'jayaju'ca yʌ'ta'mbʌ, quiʌ'wejyaju Jope'ojmo.
ACT.10.9	Y jo'pit, tu'ŋojmomaj ijtyaju'c y tomya' nʌ quieñaju'c te' cumguy, qui'mu Pedro tʌjcʌcopajcʌsi. Maŋu 'yoto'ŋʌyu Dios. Y paŋguc-jamaše'ŋoyjtye' inʌc. 
ACT.10.10	Y teymʌ ijtu'c maya'aŋ yu'u, cu'ttyo'yu inʌc. Pero nʌ'cše'ŋoyj chʌquiaju te' cu'tcuy ñapašo'mošej tujcu. 
ACT.10.11	Y quienu jujcha' nʌ 'yaŋwajupʌ te' tzap, y teymʌc nʌ inʌc wyanajcu ti'yʌc jujcha' mʌja pama macšcu'y aŋguinʌ si'nupʌ, y wanajcu nascʌsi. 
ACT.10.12	Y te'wo'mo ijtu inʌc sone nascʌsi wijtyajpapʌ copʌn, macšcu'y ñe'ŋbacta'mbʌ y jyopoyajpapʌ's wyin, y sawo'mo sitityajpapʌ. 
ACT.10.13	Y myatoŋu otowe ñʌjayupʌ's: Tzu'cumʌ Pedro, yajca'ʌ y cʌ'sʌ. 
ACT.10.14	Pero Pedro nʌmu: Ja'ne Señor, nuncama'ʌs jaŋguiʌ'stʌ'ʌ ñempetiyʌ jaquiowapʌ, Moisejsis 'yaŋgui'mgu'yis yajwinducpapʌ. 
ACT.10.15	Y 'yoto'ŋʌwyʌtzʌjque'tu myetza naco'mo: Tiyʌ yajcowaju Diojsis uy nʌjay mis ñempetiyʌ. 
ACT.10.16	Y tyuca'y ñaco'ma'a 'yoto'ŋʌyu'c, qui'mwʌtzʌjque'tutij te' mʌja pama tzajpojmo.
ACT.10.17	Y teytyij jopi'tu'c nʌ quipsoyu Pedro tiyʌte' te'šej quienu quene'ojmo, te' Cornelio's quiʌ'wejyajupʌ pʌ'nista'm nʌwa' inʌc quiʌ'aŋwa'cme'tzjayaju te' Simo'ŋis tyʌc. Pijche'ctij nu'quiaju te' puerta'ŋi. 
ACT.10.18	Quiocšaju te' puerta y quiʌ'aŋwa'quiaju juca tey jeju Simón, te' a'ŋʌyupʌ's ñʌy Pedro. 
ACT.10.19	Y nʌtij quipsu'c Pedro's te' quienupʌ tiyʌ, ñʌjayu Espíritu Santo's: Yʌmyij nʌ mye'chaju tuca'y pʌ'nis. 
ACT.10.20	Tzu'cumʌ jeque y wanacʌ, y uy nʌcna'tzʌy wa'mij myaŋu ñe'cʌji'ŋda'm, porque ʌste' ŋgʌ'wejyajupʌ. 
ACT.10.21	Wanajcu Pedro ijtyajumʌy te' Cornelio's quiʌ'wejyajupʌ pʌn, y ñʌjayaju: Yʌ'yʌj ijtu, ʌj misʌjte' nʌ me'tztamu. ¿Y tiyʌcotoyayʌ' mindamu? 
ACT.10.22	Y nʌmyaju: 'Yaŋnʌctza'mʌyu masanbʌ angelejsis te' soldado-cowi'na Cornelio wa'ytyʌsmij nʌmaŋu tyʌjcaŋʌ, wa'y myatoŋu tiyʌmis ndzamjapya. Cornelio justopʌ pʌnyʌ' y quiʌna'tzʌpyapʌ's Dios, y wyʌcotzamyajpapʌ mumu judio-pʌ'nista'm. 
ACT.10.23	Pijche'ca yajtʌjcʌyaju wa'y tey jyejyaju. Y jo'pit tzu'cumu y maŋu ñe'cʌji'ŋda'm. Y maŋyajque'tu ñe'cʌji'ŋ Jope'ojmota'mbʌ atzi.
ACT.10.24	Jo'pit nu'quiaju Cesarea-cumgu'yojmo. Y Cornelio's nʌ inʌc jyo'quiaju, wyejtu'mʌpyʌ'yaju'ca ñʌ'pin-dʌwʌta'm y 'yamigota'm. 
ACT.10.25	Y nʌ'c quia'ŋdʌjcʌyu Pedro, quiʌpujtʌyu Cornelio's wa'y pyʌjcʌchoŋu, y cutcʌne'cu ñe'ŋbajcʌ'y y quiʌna'tzʌyu. 
ACT.10.26	Pero Pedro's yajtzu'cumu y ñʌjayu: Tzu'cumʌ, ʌj pʌndijyʌ'que'. 
ACT.10.27	Y tzamdzamnayaju'c, tʌjcʌyu ñe'cʌji'ŋ. Y pya'tu wʌwʌ pʌn tu'mʌyajupʌ. 
ACT.10.28	Y ñʌjayaju: Mista'm mustamba'mis jutz yajwinducpa aŋgui'mgu'yis wa'y tyumʌtzʌjcu o ñu'cu tumʌ judio-pʌn witi'aŋi. Pero Diojsis yajquenwa'mʌj u'yʌs ni'iwʌ pʌn ŋgomʌ'yu ñempetiyʌšej jaquiowapʌ. 
ACT.10.29	Te'cotoya, como nwejumisʌj, janjye'ŋa'ʌj wa'yʌj minu. Yʌtij ŋgʌ'aŋwa'ctamba'ʌsmij: ¿Y tiyʌcotoya'mʌjyʌ' nyajmindamu?
ACT.10.30	Pijche'ca nʌmu Cornelio: Chʌcpa macšcu'y jama yʌ'še'ŋ hora nʌ inʌjcʌj ayunatzʌjcu. Nʌ'ʌs inʌc oto'ŋʌyu Dios ndʌjcaŋʌ las tresše'ŋoyj, cuando ŋguendu'ma'u'ʌs nwi'naŋdʌjqui pʌn tzi'muŋbapʌ's pyama. 
ACT.10.31	Y nʌjayu'ʌj: Cornelio, myatoŋwa' Diojsis que oto'ŋʌyumis, y ja'n jyambʌ'i jutz mis sajpa yajya'moquiuy pobre'ojmota'm. 
ACT.10.32	Cʌ'wejya pʌnda'm Jope'ojmo wa'y maŋu pyʌquiaju Simón, a'ŋʌyupʌ's ñʌy Pedro. Yʌ'wʌ cojeju te' naca-tzo'yʌpyapʌ Simo'ŋis tyʌjcaŋʌ, tome quienbapʌ's mar. Minu'ca, yʌ'wʌ'smij maŋba ñcha'maŋwajayu. 
ACT.10.33	Te'cotoya jʌnʌti'ʌsmij nyajweyatʌju, y oye mis ndzʌjcu, minumij. Yʌtij jeque, yʌytyʌ ittamu Diojsis wyi'naŋdʌjqui wa'ytyʌs matoŋu mumu jutzmij 'yaŋgui'mu Diojsis.
ACT.10.34	Pijche'ca Pedro's cha'maŋwajcʌ'yu y nʌmu: Wiyuŋšej yʌtij nʌctʌ'pya'ʌs que Diojsis ja'n myenoschʌqui ya'iwʌ. 
ACT.10.35	Sino que pyʌjcʌchoŋba Diojsis ñempejutipʌ nacio'ŋojmopʌ juca quiʌna'tzʌpya y chʌcpa justota'mbʌ tiyʌ. 
ACT.10.36	Diojsis quiʌ'weju pʌnda'm wa'y chamgopuŋjayaju te' Israel-pʌnda'm te' evangelio tzi'papʌ'stʌ sʌ'mnaquiuy Jesucristopit. Yʌ'wʌte' te' Cowi'na mumu pʌ'nisñe'. 
ACT.10.37	Mustambamis jutz sʌ'wi'naju te' Tzame mumu Judea-najsojmo. Tzo'tzu Galilea'ojmo chamgopuŋu'cande' nʌ'yʌ'oquiuy te' Jua'ŋis. 
ACT.10.38	Diojsis jyo'ʌyu te' Nazarejtojmopʌ Jesús pʌmipit y Espíritu Santopit. Wijtuca'ŋu'c yʌy chʌjcu oyeta'mbʌ tiyʌ, y pa'ŋna tzoquiaju jujche'ŋ nʌ yajtoyapʌquiajupʌ diablo's. Porque ñe'cʌji'ŋbʌte' inʌc Dios. 
ACT.10.39	Y tʌs ŋguenutʌs mumutiyʌta'm chʌjcu yʌ' Jesujsis Judea-najsojmo y Jerusale'ŋojmo. Y yʌ'wʌte' chujluŋyajca'yaju cuquiʌsi. 
ACT.10.40	Pero yajwinsa'u Diojsis tuca'y jamapit, y quiʌ'weju wa'ytyʌs ŋguenu quejuqueju'c. 
ACT.10.41	Pero Diojsis jayajquena mumu pʌn, tʌjtijte' yajquenu copiŋušejtʌj wina Diojsis wa'ytyʌs te'šej ndzamu. Y tʌj cu'tutʌj y ujcutʌj ñe'cʌji'ŋ winsa'u'ca ca'yajupʌ'ojmoc. 
ACT.10.42	Y aŋgui'mutʌj ñe'cʌ's wa'ytyʌs ndzamgopuŋjayaju pʌnda'm y wa'ytyʌs ŋgotzamu que ñe'cʌte' quiojtu Diojsis wa'y minu quiʌme'chaju queñajpapʌ y ca'yajupʌ. 
ACT.10.43	Yʌ' Jesuste' inʌc chamyajpa mumu tza'maŋwa'opyapʌ's yʌ'šej: Mumu jujche'ŋ wyʌ'aŋjambapʌ's ñe'cʌ, maŋba quiotocoyaju quiowa ñe' ñʌquiʌsi.
ACT.10.44	Yʌ'šejta'mbʌ tzametij nʌ chamu'c Pedro's, wʌwʌ pʌ'nis inʌc nʌ quiʌmato'ŋʌyu te' evangelio. Y wanajcu ñe'cʌcʌsita'm te' Espíritu Santo. 
ACT.10.45	Y te' circuncisionji'ŋda'mbʌ wʌ'aŋja'moye miñajupʌ Pedroji'ŋ maya'yaju wa'y Diojsis yajwanajcu Espíritu Santo gentilcʌsita'm. 
ACT.10.46	Porque myatoŋyaju que nʌ inʌc chamyaju wi'ni eyata'mbʌ otowe y nʌ inʌc myʌja'ŋgotzamyaju Dios. 
ACT.10.47	Pijche'ca aŋdzoŋu Pedro: ¿Muspasʌ'ŋdʌ nyajwindujcu uy yajnʌ'yʌyatʌju nʌ'pit yʌ' pyʌjcʌchoŋyajupʌ's Espíritu Santo jujcha' tʌs? 
ACT.10.48	Y aŋgui'mu wa'y yajnʌ'yʌyatʌju Ngomi Jesujsis ñʌquiʌsi. Pijche'ca chi'yaju pena wa'y chʌ'yu yajtya' metza tuca'y jama.
ACT.11.1	Minu myujšaju te' Judea'ojmo ijtyajupʌ cʌ'we'ista'm y atzi'sta'm que genti'lista'm pyʌjcʌchoŋyajque'tu Diojsis chame. 
ACT.11.2	Y qui'mu'c Pedro Jerusale'ŋojmo quipotoŋgʌ'yaju ñe'cʌji'ŋ te' circuncidatzʌquiajupʌ, 
ACT.11.3	y ñʌjayaju: ¿Tiyajca'nde' ŋgʌ'maŋyaju y ŋguiu'tu jašircuncidatzʌquiapʌ pʌnji'ŋ? 
ACT.11.4	Pijche'ca cha'maŋwajcʌ'yu Pedro's ñe'ŋacʌsi jutzte' tujcu, y nʌmu:
ACT.11.5	Jope-cumgu'yojmo'ʌj inʌc ijtu, y nʌ'ʌs inʌc oto'ŋʌyu Dios. Nguenu'ʌs napašo'mošej yʌ'šejpʌ quene: Nʌ inʌc wyanajcu ti'yʌc jujcha' mʌjapʌ pama macšcu'y aŋguinʌ si'nupʌ. Te'šej wanajcu tzajpojmoc y minu ijtumʌ'yʌj. 
ACT.11.6	Y te'wo'mo ŋguengʌpʌjcu'cʌs ndacsoctu'nu'ʌs, y ŋguenu'ʌs nascʌsi wijtyajpapʌ copʌn macšcu'y ñe'ŋbacta'mbʌ, tza'ma copʌn, y jyopoyajpapʌ's wyin, y sitityajpapʌ sawo'mo. 
ACT.11.7	Y matoŋu'ʌs otowe nʌjayupʌ'sʌj: Tzu'cumʌ Pedro, yajca'ʌ y cʌ'sʌ. 
ACT.11.8	Y nʌmu'ʌj: Ja'ne Señor, porque nuncama'ʌs jaŋguiottʌ'ʌ aŋnaco'mo ñempetiyʌ jaquiowapʌ. 
ACT.11.9	Pijche'ca aŋdzoŋgue'tu te' tzajpojmopʌ otowe myetza naco'oyj: Tiyʌ yajcowaju Diojsis uy nʌjay mis ñempetiyʌ. 
ACT.11.10	Y tyuca'y ñaco'ma'mʌj oto'ŋʌyu'c, qui'mwʌtzʌcpʌ'u mumu tzajpojmo, te' ŋguenupʌ tiyʌ'ʌs. 
ACT.11.11	Pijche'ctij nu'quiaju te' tʌjcoyj ijtumʌ'yʌj tuca'y pʌn quiʌ'wejyatʌjupʌ Cesarea'ojmoc. 
ACT.11.12	Y tzamjayu'ʌj te' Espíritu Santo's wa'yʌj maŋu ñe'cʌji'ŋda'm, u'yʌj metzatzoco'yaju. Y maŋyajque'tu ʌji'ŋ yʌ' tujta'ytya'mbʌ atzi, y tʌjcʌyutʌj te' pʌ'nis tyʌjcaŋʌ, te' yajweyatʌjupʌ'sʌj. 
ACT.11.13	Y tzamgʌ'yjayutʌj te'wʌ's jutzun quienu ángeles ñe' tyʌjcoyj. Tey inʌc tenayu y ñʌjayu: Cʌ'wejya pʌnda'm Jope'ojmo wa'y maŋu wyejyaju Simón, a'ŋʌyupʌ's ñʌy Pedro. 
ACT.11.14	Y te'wʌ'smij minba ñchamjayupʌ tzamepit maŋbamij ŋguiotzojcu mij, y mumu mis ndʌjcoyjtya'mbʌ. 
ACT.11.15	Y nitzʌjcu'cti'ʌs wa'yʌs ndzamu, wanajcu Espíritu Santo ñe'cʌcʌsita'm wanajcušej winbʌ tʌcʌsita'm. 
ACT.11.16	Pijche'cʌs njamwʌtzʌjcu jutz nʌmu tʌ Ngomi: Wiyuŋšej yajnʌ'yʌ'oyu te' Juan nʌ'pit, pero mijta'm maŋbamij ñʌ'yʌytyamu Espíritu Santopit. 
ACT.11.17	Te'šej jeque, chi'yajque'tu ñe'cʌta'm Diojsis te'šejpʌ tzi'ʌtʌjcuy tzi'ušejtʌj tʌta'm nwʌ'aŋjamdamu'ctʌ Ngomi Jesucristo. Y ¿iwa'mʌjyʌ' ʌj wa'yʌs nyajwindujcu Dios? 
ACT.11.18	Y myatoŋyaju'ca yʌ'šejta'mbʌ tiyʌ numumgʌñe'quiaju. Y myʌja'ŋwʌcotzamyaju Dios, y nʌmyaju: Entonces te'šejtij yajquipswitu'yajque'tu Diojsis te' gentilta'm wa'y chi'yajque'tu quenguy.
ACT.11.19	Yacsnutzʌquiaju'c jeque Esteban, pijche'c tzo'tzu yacsnutzʌjcoquiuy. Y te' puŋdijtitnayajupʌ te'ta'mbʌ jamo'oyj maŋyaju hasta Fenicia y Chipre-najsojmo y Antioquia-cumgu'yojmo. Y judiotij ñʌtzamyatʌju te' tzame. 
ACT.11.20	Pero ñe'co'mota'm ijtyaju inʌc Chipre y Cirene-pʌnda'm. Y tʌjcʌyaju yʌ'ta'mbʌ Antioquia-cumgu'yojmo y chamgopuŋjayatʌju te' griegota'm te' evangelio chambapʌ's tʌ Ngomi Jesús. 
ACT.11.21	Y tʌ Ngomi's pyʌmi's nʌ inʌc quiotzoŋyaju ñe'cʌta'm, y wʌ'aŋja'moyaju wʌwʌ pʌn y quio'ŋyaju tʌ Ngomi.
ACT.11.22	Y myatoŋyaju yʌ'šejta'mbʌ tiyʌ te' Jerusale'ŋojmo ijtyajupʌ tu'mʌquiu'yis. Pijche'ca quiʌ'wejyaju Bernabé Antioquia'ojmo. 
ACT.11.23	Y nu'cu yʌ'wʌ y quienu jutz chi'yaju Diojsis yajya'moquiuy, y ñʌ'omu. Y pyʌmitzi'yaju chamepit mumuta'mbʌ wa'y tyumʌtzocoy quio'ŋjojcʌtʌcjayaju tʌ Ngomi. 
ACT.11.24	Yʌ'šej chʌjcu porque wʌpʌ pʌnde' inʌc y jyo'ʌyupʌ wʌ'aŋjamgu'yis y Espíritu Santo's. Y tʌ Ngomi-wʌ'aŋjamgu'yojmo a'ŋʌyu aŋba'te pʌn.
ACT.11.25	Jʌsa'ca tzu'cumu Bernabé y maŋu Tarso'ojmo wa'y mye'tzu Saulo. Y pya'tu'ca ñʌminu Antioquía. 
ACT.11.26	Tumʌ ame tzʌ'yaju tey te' tu'mʌquiuyji'ŋ, y 'yaŋmayaju wʌwʌ pʌn. Y tey te' Antioquia'ojmo wina tzo'tzu wa'y ñʌjayatʌju cristianota'm te' cʌ'aŋmayeta'm.
ACT.11.27	Ʌ'ta'mbʌ jamo'oyj wanaquiaju tza'maŋwa'oyajpapʌ Jerusale'ŋojmoc y nu'quiaju Antioquia'ojmo. 
ACT.11.28	Y tenaqui'mu ñe'co'mocta'mbʌ tuma'ŋbʌn ñʌjayajpapʌ Agabo, y cha'maŋwaju Espíritu Santopit que maŋba inʌc ijtu maya'aŋbʌ yu' mumu nascʌsita'mbʌ pʌ'nojmo. Yʌ'šej tujcu nʌ 'yaŋgui'moyu'c te' Claudio. 
ACT.11.29	Pijche'ctij quipsaŋgospo'ʌyaju te' cʌ'aŋmaye'sta'm wa'y quiʌ'wejyaju tumin quiʌpa'tyajpaše'ŋ tumduma'ŋbʌ'nis te' Judea'ojmota'mbʌ atzicotoya. 
ACT.11.30	Te'šej jeque chʌquiaju, y quiʌ'wejyaju te' Bernabé y te' Saulocʌsi wa'y chi'yaju te' ancianota'm.
ACT.12.1	Pijche'cta'm te' rey Herodejsis ñujcu y yacsnutzʌquiaju metza tuca'y te' tu'mʌquiu'yis quiowindzʌmbapʌ. 
ACT.12.2	Y yajca'u espadapit Jacobo te' Jua'ŋis 'yatzi. 
ACT.12.3	Y quienu'ca que ñʌ'omyaju judio'sta'm, yajnucʌtʌjque'tu Pedro. Yʌ'šej chʌjcu te' jamo'oyjtya'm wyi'quiajpa'c inʌc levaduratacapʌ pan. 
ACT.12.4	Y ñujcu'ca te' Pedro, quiojtu preso'mo y chi'oquiu'yaju yʌt-co-tumʌpʌ soldadocʌsi, wa'y quioqueñaju macšcu'y macšcu'ŋbʌn. Y cʌtʌjcu'cande' te' pascua-sʌŋ, sunbate' inʌc ñʌpujtu cumgu'yis wyi'naŋdʌjqui. 
ACT.12.5	Te'ya quioqueñaju Pedro te' šomyajumʌy. Pero te' tu'mʌquiuy tumʌtzocoy inʌc nʌ wya'coyaju Dioscʌsi ñe'cʌcotoya.
ACT.12.6	Te' pitpʌ tzu'oyj maŋba'cmaj tyaŋbʌ'nʌmu wa'y ñʌpujtu Herodejsis, metzapʌ soldado's quiucmʌ inʌc ʌŋu Pedro. Y metzapʌ cadenapit inʌc si'nu, y te' coque'noyeta'm preso-tʌjcʌcu'yoyj inʌc ijtyaju wa'y quioqueñaju. 
ACT.12.7	Pijche'ca nu'cu tʌ Ngomi's 'yangeles, y sʌ'ŋjojpajcu te' preso'mo. Y pyi'quisu Pedro che'ŋna'ojmoc wa'y ša'u, y ñʌjayu: Tzu'cumʌ jʌnʌc. Y cuñaju te' cadenata'm ši'ñajupʌpit quiʌ'cʌsi. 
ACT.12.8	Y ñʌjayu te' angelejsis: Nimejcʌ nwin, y yamʌ nwacasnaca. Y te'šej chʌjcu. Y ñʌjaquie'tu: Mona nwin nu'soquiupyit, y co'ŋa'ʌj. 
ACT.12.9	Y pujtu'ca, maŋu 'yucaŋgʌ'y. Pero ja'n inʌc myusi juca wiyuŋšejte' te'šej nʌ chʌjcu angelejsis. Quiomʌ'yu juca quenetijte'. 
ACT.12.10	Quiʌtʌquiaju winapʌ y myetzo'mopʌ coque'noye, y miñaju te' tʌ'ŋgupyʌ puerta'ŋi pujtyajpamʌy wa'y myaŋyaju cumgu'yojmo. Y te' puerta ñe'cʌtij aŋwaju, y pujtyaju, y quia'ŋgucjaquiaju tumʌ jojtuŋ. Y tey chajcu ñe'cʌ te' angelejsis. 
ACT.12.11	Te'ya minu quipsoquiuy Pedro'sñe', y nʌmu: Wiyuŋšej yʌti'ʌs nʌctʌ'pya que Diojsisyʌ' quiʌ'weju 'yangeles wa'yʌj minu yajcotzojcu Herodejsis quiʌ'ojmoc y u'yʌj yacsnutzʌquiaju jujche'ŋ judio-pʌ'nis. 
ACT.12.12	Yʌ'še'a ñʌctʌ'yu'c, maŋu Maria's tyʌjcaŋʌ, tu'mʌyajumʌy inʌc wʌwʌ wa'y 'yoto'ŋʌyaju Dios. Yʌ' Maria's ijtu 'yune Juan, a'ŋʌyupʌ's ñʌy Marcos. 
ACT.12.13	Y quiocsu Pedro's te' portón, y pujtu tumʌ yomo-une ñʌjayajpapʌ inʌc Rode, minu 'yaŋdzoŋu. 
ACT.12.14	Ñʌctʌ'yjayu Pedro's 'yotowe, pero omapit jaya'aŋwa te' puerta, poytyʌjcʌyu jojmo y maŋu chamu que tey ijtu Pedro puerta'ŋi. 
ACT.12.15	Y ñe'cʌ'sta'm ñʌjayaju: Nguio'sawapʌmijyʌ'. Pero ñe'cʌ nʌmu: Wiyuŋšej tey ijtu. Pijche'ca nʌmyaju: 'Yangeleste'.
ACT.12.16	Pero Pedro's más quiocsu te' portón. Y ya'aŋwajyaju'ca te' puerta quieñaju te' Pedro y jowya'pʌ'yaju. 
ACT.12.17	Y ñe'cʌ's chʌcjayaju seña quiʌ'pit wa'y ñumumñayaju, y chamgʌ'yu jutz tʌ Ngomi's ñʌpujtu preso'moc. Y nʌmu: Yajmustamʌ yʌ'šej Jacobo y te' atzita'm. Y tzu'cumu y maŋu eyapʌ luga'rojmo.
ACT.12.18	Taŋbʌ'nʌmu'ctij, maya'aŋ wocwitu'cʌ'yaju soldadota'm wa'y quiʌ'aŋwa'cme'chaju Pedro. 
ACT.12.19	Pero mye'tztʌ'u'ca te' Herodejsis y japya'tʌ'ca, quiʌ'aŋwa'quiatʌju te' coque'noye, y quiojtu aŋgui'mguy wa'y yajca'yatʌju. Jʌsa'ca tzu'cumu Judea yʌ' Herodes, y wanajcu Cesarea'ojmo, y tzʌ'yu tey.
ACT.12.20	Y Herodejsis jene nʌ inʌc qui'nisu Tiro y Sidoŋ-gumgu'yojmota'mbʌ. Pero ñe'cʌ'sta'm tumo'pyʌ quipsoquiuyji'ŋ quiʌ'miñaju te' Herodes. Y ñu'cšaju Blasto, te' re'yis 'yʌŋguytyʌc copujpawʌ's quiowi'na, wa'y te'wʌ's minu wya'cu wa'y yaju te' qui'nisoquiuy, porque te' re'yis inʌc ñajsojmoc minba cu'tcuy te' Tiro y Sidoŋ-gumguquiotoya. 
ACT.12.21	Y te' chamjayatʌjupʌ jamo'oyj wa'y tyu'mʌyaju, pijche'c tzi'nmequia'u te' Herodes rey-pyamapit y pocsu 'yaŋgui'mʌtʌjcu'yojmo, y tey chamneŋeca'mbʌ'u tiyʌta'm šunu. 
ACT.12.22	Y wejyajpa inʌc te' cumgupyʌn y nʌmyaju: Diojsisyʌ' 'yotowe, ja'nyʌ' pʌ'nisñe'. 
ACT.12.23	Pijche'ctij quiotjayu toya tʌ Ngomi's 'yangelejsis porque jawyʌcotzamʌ Dios. Y tza'nis quiu'tca'u.
ACT.12.24	Pero wʌwʌ pʌ'nis nʌ inʌc pyʌjcʌchoŋjayaju tʌ Ngomi's chame y nʌ inʌc pyucšaju. 
ACT.12.25	Y tzu'cumyajque'tu Jerusale'ŋojmoc te' Bernabé y Saulo, chʌcta'ñaju'cande' te' yoscuy. Y ñʌmaŋyaju Juan, te' a'ŋʌyupʌ's inʌc ñʌy Marcos.
ACT.13.1	Pijche'cta'm ijtyaju inʌc Antioquia-tu'mʌquiu'yojmo tza'maŋwa'oyajpapʌ y mujsoyajpapʌ: Te' Bernabé, y te' Simón ñʌjayajpapʌ Niger, y te' Lucio Cirene'ojmopʌ, y Manaén te' tzojcupʌ te' aŋgui'mbapʌ Herodesji'ŋ, y te' Saulo. 
ACT.13.2	Y tey inʌc nʌ quiʌna'tzʌyaju tʌ Ngomi Dios yʌ'ta'mbʌ's, y nʌ 'yayunatzʌquiaju'c nʌmu te' Espíritu Santo: Copiŋbutjaytyamʌ'ʌj te' Bernabé y te' Saulo wa'y maŋu yojšaju te' ʌs ŋgʌ'wejyajpamʌy. 
ACT.13.3	Ayunatzʌquiaju'ca y 'yoto'ŋʌyaju'ca Dios, quiojtyaju quiʌ' ñe'cʌcʌsita'm y ñʌjayaju: Diosji'ŋ tuŋgʌpʌctamʌ.
ACT.13.4	Y te'šej quiʌ'wejyaju Espíritu Santo's. Y ñe'cʌta'm wanaquiaju Seleucia-cumgu'yojmo. Y te'ya tzu'cumyaju barco'ojmo y maŋyaju Chipre-isla'ojmo. 
ACT.13.5	Y nu'quiaju Salamina-cumgu'yojmo y chamgopuŋgʌ'yaju te' Diojsis chame te' judio's wyindʌjcojmota'm. Y nʌ inʌc quiotzoŋyaju te' Jua'ŋis ñe'cʌta'm. 
ACT.13.6	Y quiʌtʌcpʌ'yaju mumu te' isla hasta Pafo'ojmošej y pya'tyaju tumʌ judio-pʌn brujopʌ y sutzpapʌ tza'maŋwa'oye, ñʌjayajpapʌ Barjesús. 
ACT.13.7	Tey inʌc ijtu Sergio Pauloji'ŋ, co'aŋgui'moye nʌctʌ'yopyapʌ pʌn. Yʌ'wʌ's wyeju Bernabé y te' Saulo, y jene sunba inʌc myatoŋjayu te' Diojsis chame. 
ACT.13.8	Pero te' brujos, (yʌ'šej cacpʌ'pa ñʌy Elimas) te'wʌ's ja'n inʌc chi'yay lugar wa'y chamtzamnayaju, wa'ytyij jana wyʌ'aŋja'moyu te' co'aŋgui'moye. 
ACT.13.9	Pijche'ca como jyo'ʌyu te' Espíritu Santo's te' Saulo, ñʌjayajque'tpapʌ Pablo, quiengʌpʌjcu 
ACT.13.10	y ñʌjayu: Mij jʌ'ʌ, njyo'ʌyupʌmijyʌ' aŋgoma'cʌ'oquiu'yis y yacha'cu'yis, diablo'smijyʌ' ñʌc'ijtʌyupʌ, ŋgui'nispamis mumu justota'mbʌ tiyʌ. ¿Ja'nsʌ'ŋmis ndzaque wa'mis nyajto'yjayu tʌ Ngomi's wiyuŋda'mbʌ Tyuŋ? 
ACT.13.11	Yʌtij jeque tʌ Ngomi's quiʌ'is maŋbamij nyajto'ti'aju u'yamis ŋguenu jama uša'ŋ aŋsʌ'ŋoyj. Pijche'ctij to'ti'aju, tzʌ'yu jujcha' pi'tza'ŋajcu'yojmo. Y jasa'oquiʌ'yu mye'tzpa inʌc iwʌ's wa'y jyitinʌmaŋu quiʌ'cʌsi. 
ACT.13.12	Quienu te' co'aŋgui'moye's jutz quiʌtʌcjayu te' pʌn, y wʌ'aŋja'moyu, y ñʌmaya'jayu tʌ Ngomi's 'yaŋma'yoquiuy.
ACT.13.13	Y barco'ojmo tzu'cumyaju Pablo tyʌwʌji'ŋda'm te' Pafo-cumgu'yojmoc y tzʌ'ñicʌtʌquiaju Panfilia-najsojmopʌ Perge'ojmo. Tey chaquiaju Jua'ŋis y witu'u Jerusale'ŋojmo. 
ACT.13.14	Y tzu'cumyaju te' Perge'ojmo, y maŋyaju te' Pisidia-najsojmopʌ Antioquia-cumgu'yojmo. Y sabado-jamo'oyj tʌjcʌyaju judio'sta'm wyindʌjcojmo y maŋu pyocšaju. 
ACT.13.15	Y tyu'ñaju'ca te' aŋgui'mguy y te' tza'maŋwa'oye'sta'm chame, maŋu yajnʌjayatʌju te' windʌc-cowi'na'sta'm: Atzita'm, juca nʌ'ittamumis tiyʌ'iwʌ aŋma'yoquiuy yʌ' pʌngotoyata'm, tzamdamʌ.
ACT.13.16	Pijche'ca tenaqui'mu Pablo y chʌjcu seña quiʌ'pit wa'y ñumumñayaju, y nʌmu: Israel-pʌnda'm y mumu jujche'ŋ ña'tzpapʌ's Dios, matoŋdamʌ. 
ACT.13.17	Te' Israel-pʌ'nista'm Diojsis quiopiŋjayaju tʌ ndatajta'm y yajmʌja'ŋajyaju te' pʌnda'm ñempe witita'm inʌc Egipto-najsojmo. Y ñe'cʌ's quiuŋbʌ'yaju jitipʌquiaju teymʌc. 
ACT.13.18	Y wʌstʌjqui's ameše'ŋoyj pyʌ'mgopajcʌyjayu te' pʌ'nista'm chʌqui ja'itʌnʌmʌmʌy. 
ACT.13.19	Y jyascotzo'u cu'ya'y te' nación Canaan-najsojmo, y wye'nbʌ'jayatʌju tatatzaquešej te' tepyʌ nas. 
ACT.13.20	Y jʌsa'ca, quiotjayatʌju cʌme'tzoyeta'm cuatrocientos cincuenta ameše'ŋoyj, hasta te' tza'maŋwa'opyapʌ Samue'lis 'yaŋsʌ'ŋoyj.
ACT.13.21	Pijche'ca wya'quiaju rey. Y chi'yaju Diojsis te' Saúl, te' Cijsis 'yune, Benjami'ŋis fyamilia'ojmopʌ pʌn. Aŋgui'moyu yʌ'wʌ wʌstʌjqui's ame. 
ACT.13.22	Y yajʌcʌ'u'c te'wʌ Diojsis, quiotjayatʌju jujcha' rey te' David. Y yʌ'šej nʌmu Dios: Ngue'nʌwya'mʌs David, Isai'is 'yune, te' yajtzocopyacjapyapʌ's ʌs ndzocoy. Yʌ'wʌ's maŋba chʌjcu mumu ʌs sunbašej. 
ACT.13.23	Y Davijtis wyinboya'ojmoc yajtzu'cumu Diojsis te' Jesús wa'y yajcotzojcu Israel-pʌnda'm, ñe'cʌ's chamdzi'oquia'ušej. 
ACT.13.24	Pero maŋba'cmaj minu Jesús, chamgopuŋu Jua'ŋis que mumu Israel-pʌnda'm wa'y quipswitu'yaju y wa'y ñʌ'yʌyaju. 
ACT.13.25	Pero maŋba'ca yajtujcu Jua'ŋis te' yoscuy, nʌmu: ¿Iwʌše'amʌj ŋgomʌ'ytyamba? Ja'n ʌjyʌ' ñe'cʌ. Pero ʌs ucaŋgʌ'mʌc nʌ minu tuma'ŋbʌn, y ñe' myasa'najcupyit ja'n pyʌqui ni wa'yʌs mbu'pʌ'jayu wyacasnaca tzay.
ACT.13.26	Tʌwʌta'm, Abraha'ŋis fyamilia's wyinboyata'm y jujche'ŋ mi'ojmota'm ña'chajpapʌ's Dios, Diojsistʌ cʌ'wejaytyamu yʌ' tzame chambapʌ's jutztʌ wa'y ŋgotzoctamu. 
ACT.13.27	Pero te' Jerusalen-iti's y te' quiowi'na'sta'm ja'ispʌquia te' Jesús ni jañʌctʌ'yjaya te' tza'maŋwa'oyajpapʌ's chame, tyu'ñajpapʌ inʌc tumdumʌ sábado. Yʌ'ta'mbʌ's chʌcta'ñaju ja'yʌyušej te' yajca'yaju'c Jesús. 
ACT.13.28	Ñempe japya'tjaya quiowa wa'y yajca'yaju, wya'quiaju Pilatocʌsi wa'y yajyajca'ʌtʌju. 
ACT.13.29	Y chʌcjayaju'ca te' Jesús mumu te' ñe'cʌcotoya ja'yʌyušej Totojaye'ojmo, yajʌcʌ'yaju te' cruzcʌsi y maŋu ñipyaju. 
ACT.13.30	Pero yajwinsa'u Diojsis te' ca'yajupʌ'ojmoc. 
ACT.13.31	Y ñe'cʌ's yajqueñaju wyin sone jama te' tumʌqui'myajupʌ ñe'cʌji'ŋ Galilea'ojmoc wa'y miñaju Jerusale'ŋojmo. Yʌ'ta'mbʌ's quiotestigosajyajpa te' pʌ'nojmota'm.
ACT.13.32	Te'šejtijque' tʌs ndzamgopuŋjaytyambatʌsmij que oyepʌ tiyʌte' te' chamdzi'jayatʌjupʌ tʌ ndatajta'm. 
ACT.13.33	Y te'wʌte' chʌcta'nwa'a Diojsis tʌ ndata'sta'm 'yunecotoya yajwinsa'u'c te' Jesús. Y tʌta'm ñe'ta'mdʌyʌ' 'yune. Yʌ'šej ñʌjayu Diojsis te' Jesús myetzo'mopʌ salmo'ojmo: Mijte' ʌs une, ʌjte' mis ndataj. 
ACT.13.34	Y yajtzu'cumu Diojsis te' Jesús ca'yajupʌ'ojmoc u'ya yajujche'c quia'que'tu. Te'cotoya wina ñʌjayu Diojsis: Maŋba'ʌsmij ndzi'tamu te' masanbʌ y wiyuŋbʌ to'ya'ŋʌ'oquiuy te' ndzamdzi'upʌ'ʌs te' David. 
ACT.13.35	Te'cotoya nʌmgue'tpa eyapʌ salmo'ojmo: Ja'nmis maŋu ndzajcu te' mis Masanbʌ wa'y pyutzpʌ'u. 
ACT.13.36	Porque wiyuŋšej Davijtis yosjayu te' ñe' ijtaŋ-dʌwʌta'm šunušej Diojsis. Pijche'ca ca'u, y ñipyaju nipyajumʌy te' tyatajta'm, y putzpʌ'u. 
ACT.13.37	Pero ʌ' Jesús yajtzu'cumupʌ Diojsis, japyutzpʌ'ʌ. 
ACT.13.38	Te'cotoya tʌwʌta'm, mustamʌ que yʌ'wʌpit ñchamgopuŋjatʌjtambamij jutz cotocopya tʌ ŋgowa. 
ACT.13.39	Jujche'ŋ tiyʌcʌsimij janjyustococottamʌ mumutiyʌcʌsi te' Moisejsis 'yaŋgui'mgu'yis, njyustococotpa Jesujsis jujche'ŋmij nwyʌ'aŋja'moytyamba. 
ACT.13.40	Coquendamʌ jeque cuenta umij ŋguiʌtʌcjaytyamu chamnitzaquiajušej tza'maŋwa'oye'sta'm, nʌmyaju'c:
ACT.13.41	Qui'tzcu'yajyajpapʌ's matoŋdamʌ, maya'tamʌ y ca'tamʌ,
ACT.13.41	Porque ʌs Dios, nʌ'ʌs ndzʌjcupʌ tzʌqui mista'm jamo'oyj
ACT.13.41	Ja'nmis maŋu nwʌ'aŋjamdamu ñempemij iwʌ's ñchamjaytyamʌ.
ACT.13.42	Y nʌ'c pyujtyaju te' judio'sta'm wyindʌjcojmoc, wya'quiaju te' pʌ'nista'm wa'y cha'ma'ŋʌyjayaju yʌ'šejta'mbʌ tiyʌ te' minbapʌ sabado'oyj. 
ACT.13.43	Y tzu'cumyaju te' tu'mʌyajupʌ, y soneta'mbʌ judio's y a'ŋʌyajupʌ wʌ'aŋja'moye's quio'ŋyaju Pablo y Bernabé. Y yʌ' metza'ŋbʌ'nis 'yoto'ŋʌyatʌju y chamnʌctʌ'yatʌju wa'y itjojcʌtʌquiaju Diojsis yajya'moquiu'yojmo.
ACT.13.44	Y nu'cu'cande' eyapʌ sábado cutzunu'cu cumguy wa'y myatoŋjayaju Diojsis chame. 
ACT.13.45	Pero quieñaju te' judio'sta'm te' pʌ'nʌputzi y cʌjoŋyaju. Y ñʌqui'šca'cʌ'yaju tiyʌta'm inʌc chamba Pablo's y tiyʌta'm chamgʌ'yjayaju, y 'yotowewʌ'ajayaju Dios. 
ACT.13.46	Pijche'ca jana na'chcuy nʌmyaju te' Pablo y te' Bernabé: Wiyuŋšej pyʌcpapʌte' inʌc wa'ytyʌsmij mijta'm wina ndzamgopuŋjaytyamu te' Diojsis chame. Pero como ja'nmis suni mbʌjcʌchoŋdamu y como ŋgomʌ'ytyambamis que ja'nmis merecetzʌctame wa'mis mbʌjcʌchoŋdamu te' ja'n yayepʌ quenguy, yʌtij ŋgʌ'maŋyajpatʌs gentilta'm. 
ACT.13.47	Porque te'šejtʌj aŋgui'mu tʌ Ngomi's, nʌmu'c:
ACT.13.47	Ngotwa'mʌsmij jujcha' sʌ'ŋgʌ' gentilcotoyata'm,
ACT.13.47	Wa'mis nyajcotzoquiaju naswindumʌta'mbʌ.
ACT.13.48	Y yʌ'še'a myatoŋyaju'c te' genti'lista'm ñʌ'omyaju y myʌja'ŋwʌcotzamgʌ'yjayaju tʌ Ngomi's chame. Y wʌ'aŋja'moyaju jujche'ŋ wyinacopiŋyajupʌ Diojsis wa'y pya'tyaju te' ja'n yayepʌ quenguy. 
ACT.13.49	Y nʌ inʌc quiopuŋu te' tʌ Ngomi's chame mumu te' najsoyj. 
ACT.13.50	Pero chamjʌ'mʌyaju te' judio'sta'm sone casnambʌn-yomo tumʌtzocoy cʌna'tzʌ'oyajpapʌ, y te' cumguquiowi'nata'm. Y tzʌcjʌ'mʌ'oyaju te' cumgupyʌnda'm wa'y yacsnutzʌquiaju te' Pablo y Bernabé. Y maŋu myactzaquiatʌju ñe'cʌ'sta'm quiojamyajpaše'ŋ. 
ACT.13.51	Pijche'ca quiopupyaju ñe'cʌ'sta'm te' ñe'ŋbajcʌsipʌ po'yo wa'y yajnʌctʌ'yaju. Y maŋyaju Iconio-cumgu'yojmo. 
ACT.13.52	Y jyo'ʌyaju Espíritu Santo's y omdzocopyaquiaju te' cʌ'aŋmayeta'm.
ACT.14.1	Yʌ'šej tujcu Iconio-cumgu'yojmo: Pablo y Bernabé tumʌtʌjcʌyaju judio'sta'm wyindʌjcojmo y chamyaju tey cosaque'cše'ŋoyj wʌ'aŋja'moyaju wʌwʌ judío y te'šejtijque' griego-pʌnda'm. 
ACT.14.2	Pero te' ja'n wyʌ'aŋja'moyapyʌ judio's yajwocwitu'yaju y chʌcjʌ'mʌyaju choco'yojmo te' gentilta'm wa'y qui'nišaju te' atzita'm. 
ACT.14.3	Ñempe yʌ'šej chʌquiatʌju, tzʌ'yaju tey sone aŋsʌŋ, y jana na'chcuy inʌc quiotzamjayajpa, y wyʌ'aŋjamyajpa inʌc pʌ'nista'm tʌ Ngomi. Y ñe'cʌ's yajquejpa inʌc yajya'moquiuy te' atzi'sta'm chamepit, porque yʌ'ta'mbʌ's quiʌ'pit nʌ inʌc chʌjcu Diojsis isaŋwʌ'ajcuy y señalta'm. 
ACT.14.4	Pero we'ñaju te' cumgupyʌn, wene pʌ'nis quiʌ'maŋyaju judiota'm, y wene pʌ'nis quiʌ'maŋyaju cʌ'wejta'm. 
ACT.14.5	Y sunba inʌc ñuquiatʌju te' cʌ'wejta'm wa'y cha'ajcuy chi'yatʌju y wa'y tyʌŋga'yatʌju tza'pit te' judio's y te' genti'lista'm te' ñe'ta'm quiowi'naji'ŋda'm. 
ACT.14.6	Y myujšaju'ctij yʌ'šej te' cʌ'we'ista'm, poyaju. Y maŋyaju Listra y Derbe'ojmo, Licaonia-najsojmota'mbʌ cumguy, y mumu aŋdome najsojmota'm. 
ACT.14.7	Y tey inʌc chamgopuŋyajpa evangelio.
ACT.14.8	Y Listra'ojmo ijtu inʌc tumʌ pʌn ja'n 'yoyepʌ's ñe'ŋbac. Te'šejtya' pʌ'najupʌ. Tey inʌc pocsu y yajujche'cmaj jaquia'ŋʌpʌ. 
ACT.14.9	Yʌ'wʌ's myatoŋu tiyʌ inʌc nʌ chamu Pablo's, y Pablo's quiengʌpʌjcu y ñʌctʌ'yu que wʌ'aŋja'mopya inʌc te' pʌn wa'y chojcu. 
ACT.14.10	Y paqui ñʌjayu: Tzu'cumʌ, tenaqui'mʌ. Y tʌptongui'mu y ca'ŋu. 
ACT.14.11	Y quienjayaju te' pʌ'nista'm Pablo's chʌqui y wejqui'myaju Licaonia-otowe'ojmoc, y nʌmyaju: Tʌta'm diojsista'm cʌwanajcʌyajutʌ y pʌnšejta'mbʌyʌ'. 
ACT.14.12	Y te' Bernabé ñʌjayajpa inʌc: Júpiter. Y te' Pablo ñʌjayajpa inʌc: Mercurio, porque te'wʌ'ste' inʌc cha'maŋwajpa te' tzame. 
ACT.14.13	Y te' ñe'ta'm quiumgutyʌjcʌcu'yoyj inʌc ijtu te' Jupite'ris tyemplo. Te' sacerdote's ñʌminu toro y jʌyʌtʌpi puerta'ŋi y cumguyji'ŋ sunba inʌc yajca'jayaju copʌn wa'y quiʌna'tzʌyatʌju.
ACT.14.14	Y myatoŋyaju cʌ'we'ista'm, te' Bernabé y te' Pablo's, y chijchaju pyama y weju'c tʌjcʌyaju te' wʌwʌpʌ pʌ'nojmo. 
ACT.14.15	Y nʌmyaju: Tʌwʌta'm, ¿tiyʌcotoyayʌ' yʌ'šej ndzʌctamba? Tʌj mijšejta'mbʌ pʌnda'mdʌjyʌ'. Minutʌsmij ndzamjaytyamu wa'mis ndzactamu yʌ' comequeta'mbʌ tiyʌ, y wa'mis nwʌ'aŋjamdamu te' quenbapʌ Dios, chʌjcupʌ's tzap, nas, y te' mar y tiyʌta'm ijtu ñe'co'mota'm. 
ACT.14.16	Cʌtʌquiajupʌ aŋsʌ'ŋojmo Diojsis chajcu mumu pʌn wa'y quio'ŋyaju ñe'ta'm tyuŋ. 
ACT.14.17	Pero siempre quioquenu tiyʌ's wa'y quiotestigosaju, porque tzʌcjaytyamutʌ bien, yajquejcu tuj tzajpojmoc y yajtʌ'maju nipita'm wa'ytyʌ pʌ'nʌytyamu y wa'y chi'ŋbʌ'u tʌta'm ndzocoy.
ACT.14.18	Y yʌ'šejta'mbʌ tzamepit penapit yajwinduquiaju te' pʌnda'm u'ya quiʌna'tzʌyatʌju te' copʌn-yajca'oquiupyit.
ACT.14.19	Pijche'ca miñaju judiota'm Antioquia'ojmoc y Iconio'ojmoc y chambijtʌjcʌyaju te' pʌ'nʌputzi, y tyʌŋga'yaju tza'pit te' Pablo. Y jyopopujtyaju cumgu'yacapoyo'mo, quiomʌ'yaju juca ca'uwa'nde'. 
ACT.14.20	Teyma'a quiʌne'ŋyaju cʌ'aŋmaye's, y tzu'cumu y tʌjcʌquie'tutij te' cumgu'yojmo. Y jo'pit tzu'cumu wa'y myaŋu Bernabeji'ŋ Derbe'ojmo.
ACT.14.21	Y chamgopuŋyaju te' evangelio tey te' cumgu'yoyj, y tey tʌjcʌyaju sone cʌ'aŋmayeta'm. Pijche'ca maŋwʌtzʌquiaju te' Listra y te' Iconio, y te' Antioquia'ojmo. 
ACT.14.22	Maŋu pyaquitzi'jayaju chocoy te' cʌ'aŋmaye'sta'mñe', y pyʌmitzi'yaju wa'y jana chaquiaju te' wʌ'aŋja'moquiuy, y ñʌjayaju: Wa'ytyʌ ndʌjcʌyu aŋgui'mbamʌy Dios pyʌcpa wa'ytyʌ ndzʌjquisʌtʌjtamu wi'ni eyapʌ toyapʌjcu'yojmo. 
ACT.14.23	Quiotjayatʌju ancianota'm tumdumʌpʌ tu'mʌquiu'yojmo. Y ayuno'ojmo ijtyaju'c, 'yoto'ŋʌyaju Dios y ñitza'mʌyatʌju tʌ Ngomicʌsi te' wʌ'aŋja'moyeta'm.
ACT.14.24	Y cʌtʌquiaju'ca Pablo y Bernabé te' Pisidia'ojmo, miñaju Panfilia-najsojmo. 
ACT.14.25	Y tzamgopu'ŋoyaju te' Perge'ojmo, y wanaquiaju Atalia-cumgu'yojmo. 
ACT.14.26	Y tzu'cumyaju tey barco'ojmo y maŋyaju Antioquía, te' wina tzu'cumyajumʌy ñitza'mʌyatʌju'c Diojsis yajya'moquiu'yojmo wa'y chʌquiaju te' yoscuy nʌ chʌquiajupʌ. 
ACT.14.27	Y nu'quiaju'ca wyejtu'mʌyaju te' tu'mʌquiuy, y chamyaju jutz maya'aŋda'mbʌ tiyʌ chʌjcu Diojsis ñe'cʌpitta'm. Y chamyaju jutz Diojsis ya'aŋwaju tʌjcʌquiuy wa'y wyʌ'aŋja'moyaju gentilta'm. 
ACT.14.28	Y sone tiempo tzʌ'yaju tey cʌ'aŋmayeji'ŋda'm.
ACT.15.1	Pijche'cta'm miñaju pʌnda'm Judea'ojmoc y 'yaŋmayajpa inʌc te' atzita'm yʌ'šej: Juca ja'nmij šircuncidatzʌctame aŋma'yoyušej Moisés, ja'nmij ŋguiotzoctame. 
ACT.15.2	Te'cotoya sunu chamnʌctʌ'yaju Pablo's y Bernabe's, y quipotoŋyaju ñe'cʌji'ŋda'm. Pijche'ca quipsaŋgospo'ʌyaju wa'y quiʌ'wejyaju Pablo y Bernabé wa'y myaŋyaju Jerusale'ŋojmo, y metza tuca'y ñe'co'mota'mbʌ wa'y myaŋyaju ijtyajumʌy te' cʌ'wej y ancianota'm, teymʌ wa'y cha'maŋwajyaju yʌ'šejta'mbʌ tiyʌ.
ACT.15.3	Te' Antioquia'ojmopʌ tu'mʌquiu'yis minu myaŋdzaquiatʌju. Y yʌ'ta'mbʌ cʌtʌquiaju Fenicia y Samaria'ojmo, y chamyaju jutz wyʌ'aŋjamyaju Dios te' genti'lista'm. Y te'cotoya jene ñʌ'omyaju mumu atzi'sta'm.
ACT.15.4	Y nu'quiaju'ca Jerusale'ŋojmo yʌ'ta'mbʌ, pyʌjcʌchoŋyatʌju te' cʌ'we'ista'm, te' tu'mʌquiu'yis, y te' anciano'sta'm. Y chamyaju tiyʌta'm chʌjcu Diojsis ñe'cʌpitta'm. 
ACT.15.5	Pero metza tuca'y te' fariseo'ojmoc wʌ'aŋja'moyajupʌ tenapyaquiaju y nʌmyaju: Ijtu pyena wa'y šircuncidatzʌquiatʌju y wa'y 'yaŋgui'myatʌju wa'y quiojamyaju Moisejsis 'yaŋgui'mguy.
ACT.15.6	Y tu'mʌyaju te' cʌ'wejta'm y te' ancianota'm wa'y quipšaju tiyʌte' maŋba inʌc chʌquiaju. 
ACT.15.7	Y ya'ay hora'a nachamnʌctʌ'yatʌju'c tenaqui'mu Pedro y ñʌjayaju: Atzita'm, mustamba'mis que chʌcpa ame copiŋu'ʌj Diojsis wa'yʌs ne'cʌ maŋu ndzamjayaju gentilta'm te' evangelio, y wa'y wyʌ'aŋjamyaju. 
ACT.15.8	Y ispʌcjapya Diojsis mumu pʌ'nis chocoy y ñe'cʌ's pyʌjcʌchoŋyaju y chi'yaju Espíritu Santo jujcha' tʌ tzi'que'tu. 
ACT.15.9	Tu'mbactʌ quendamu gentilji'ŋda'm y yajcowajyaju te' wʌ'aŋjamgupyit te' ñe'ta'm chocoy. 
ACT.15.10	Yʌtij jeque, ¿tiyʌcotoya ndzʌjqui'šca'tamba Dios wa'mis ŋgottamu cʌ'aŋmayecʌsita'm jujcha' tzʌmi jamyusʌ ñʌmaŋyapʌ tiyʌ tʌ ndata'sta'm ni tʌs? 
ACT.15.11	Porque nwʌ'aŋjambatʌs que tʌ Ngomi Jesujsis yajya'moquiupyit maŋbatʌ ŋgotzojcu, y te'šejtijque' ñe'cʌta'm.
ACT.15.12	Pijche'ca mumu te' tu'mʌyajuše'ŋ numumgʌñe'quiaju. Y quiʌmato'ŋʌyajque'tu te' Bernabé y te' Pablo, nʌ'c chamyaju jutz maya'aŋda'mbʌ tiyʌ y isaŋwʌ'ajcuy chʌjcupʌ Diojsis ñe'cʌpitta'm te' genti'lojmo.
ACT.15.13	Y te'še'a ñumumñayaju'c aŋdzoŋu Jacobo y nʌmu: Atzita'm, cʌmato'ŋʌytyamʌ'ʌj. 
ACT.15.14	Chamwa'a Simo'ŋis jutz winbʌ quiʌ'tiju Diojsis te' gentilta'm wa'y ñʌpujtu ñe'co'mocta'm pʌnda'm ñe'cʌcotoyatij. 
ACT.15.15	Yʌ'šej minba quiopujtu te' tza'maŋwa'oyajpapʌ's chame, ja'yʌyušej:
ACT.15.16	Tujcu'ca yʌ'šej, witu'que'tpati'ʌj,
ACT.15.16	Y maŋba'ʌs ndzʌcwʌtzʌcjayu Davijtis cʌna'tzʌ'oquiuy-tyʌc co'tzupʌ.
ACT.15.16	Y maŋba'ʌs ŋgowʌtzʌcjayu ju'mbʌ'yajumʌy,
ACT.15.16	Y maŋba'ʌs nyajtenawyʌtzʌjcu.
ACT.15.17	Maŋba'ʌs ndzʌjcu te'šej wa'y mye'tzjayaju tʌ Ngomi eyata'mbʌ pʌ'nis,
ACT.15.17	Y mumu te' genti'lista'm maŋbapʌcʌsi wyejwindzoŋjayaju ʌs nʌy ñe'cʌcotoyata'mde'.
ACT.15.18	Te'šej nʌmba tʌ Ngomi, yajmustamupʌ'stʌ mumu yʌ'šejta'mbʌ tiyʌ desde winata'mbʌ aŋsʌ'ŋojmo.
ACT.15.19	Te'cotoya ʌj nʌmba'ʌj que ja'n 'yoye wa'ytyʌ ndzʌcjopi'tyaju jujche'ŋ gentilta'm nʌ wyʌ'aŋjamyajupʌ's Dios. 
ACT.15.20	Ma'ndʌ njayjayaju uy quiu'tyaju tiyʌta'm chamdzi'yaju comichʌqui, uy ispʌquitzʌquiaju, uy quiʌ'šaju wi'tca'yajupʌ tiyʌ, y uy quiu'tyaju nʌ'pin. 
ACT.15.21	Porque desde cʌtʌquiajupʌ aŋsʌ'ŋojmo ijtu iwʌ's chamgopuŋjapya te' Moisejsis tyotojaye te' windʌjcojmota'm tumdumʌ cumgu'yojmo, tyu'ñajpamʌy tumdumʌ sábado.
ACT.15.22	Y wyʌmʌ'yaju cʌ'we'is y anciano'sta'm tu'mʌquiuyji'ŋducu wa'y quiojtyaju ñe'co'mocta'mbʌ pʌn wa'y quiʌ'wejyaju Antioquia'ojmo Pablo y Bernabeji'ŋ. Quiʌ'wejyaju Judas, a'ŋʌyupʌ's ñʌy Barsabás, y te' Silas, mʌja'ŋda'mbʌ pʌn te' atzi'ojmota'm. 
ACT.15.23	Y te'ta'mbʌcʌsi quiʌ'wejyaju toto yʌ'šej nʌmbawʌ: Tʌs, cʌ'wej y ancianota'm y atzita'm, njayjaytyambatʌsmij mijta'm gentil-atzita'm Antioquia'ojmo, Siria'ojmo y Cilicia'ojmo. Ñdyujchi'tambatʌsmij. 
ACT.15.24	Matoŋu'ŋmʌjcʌtʌs que pujtyaju tʌ'ojmoc eya'eya nʌ chamyajupʌ's. Te'ta'mbʌ ja'nde' tʌs ŋgʌ'wejyajupʌ y nʌmij ñchʌcjopi'tʌtʌjtamu, y 'yaŋgui'mʌtʌjtamu wa'mij šircuncidatzʌctamu y wa'mis ŋgojamdamu te' aŋgui'mguy. Yʌ'ta'mbʌ jaŋguiʌ'wejyatʌs. 
ACT.15.25	Y ndumʌquipsu'candʌs, nwʌmʌ'yutʌs que oye wa'ytyʌsmij ŋgʌ'wejaytyamu copiwi-pʌn Bernabé y Pabloji'ŋ jene suñajpapʌtʌs. 
ACT.15.26	Yʌ'ta'mbʌ's jatyo'ya'ŋʌya wyin tʌ Ngomi Jesucristo's ñʌquiotoya. 
ACT.15.27	Te'cotoya ŋgʌ'wejutʌs Judas y Silas. Yʌ'ta'mbʌ'smij te'šejtij maŋba ñchamjaytyaŋgue'tu. 
ACT.15.28	Porque wyʌmʌ'yu Espíritu Santo's y tʌs uytyʌsmij maŋu'ŋmʌjcʌ ŋgotjaytyamu jujcha' tzʌmi sino que pyʌcpaše'ŋ: 
ACT.15.29	U'yamis ŋgʌ'stamu comichʌqui's ñʌquiʌsi yajca'yajupʌ tiyʌ, y u'yamis ŋgu'ttamu nʌ'pin, y u'yamis ŋgʌ'stamu wi'tca'yajupʌ tiyʌ, y u'yamis ispʌquitzʌctamu. Juca njʌ'ctzʌ'ytyamba mis nwin yʌ'šejta'mbʌ tiyʌcʌsi, oye mis ndzʌctamba. Oye'c ittamʌ.
ACT.15.30	Pijche'ca te' quiʌ'wejyatʌjupʌ wanaquiaju Antioquia'ojmo. Y yajtu'mʌyaju te' tu'mʌquiuy y chi'oquia'yaju te' totojaye. 
ACT.15.31	Y tyu'ñaju'ca te' toto, ñʌ'omyaju y tzocopyaquiaju. 
ACT.15.32	Y te' Judas y Silas, como tza'maŋwa'oyeta'mde' inʌc, chamdzocopyaquiaju y pyaquitzi'yaju te' atzita'm sone tzamepit. 
ACT.15.33	Y ya'yaju'ca sone jama, sʌ'mnayu'c yajtzu'cumyatʌju te' atzi'sta'm wa'y wyitu'yaju te' ijtyajumʌy te' quiʌ'wejyajupʌ's. 
ACT.15.34	Pero te' Silajsis wyʌmʌ'yu wa'y chʌ'yu tey. 
ACT.15.35	Y tzʌ'ya'ŋʌyaju Pablo y Bernabé Antioquia'ojmo wa'y 'yaŋma'yoyaju y wa'y chamgopuŋyaju sone eyata'mbʌji'ŋ te' evangelio, tʌ Ngomi's chame.
ACT.15.36	Y cʌtʌjcu'ca sone jama, ñʌjayu Pablo's te' Bernabé: Ma'ndʌ ndu'niswʌtzʌquiaju te' atzita'm jujche'ŋ cumgu'yojmo'andʌs ndzamgopuŋjayu tʌ Ngomi's chame, wa'ytyʌs ŋguenu jutz ijtyaju. 
ACT.15.37	Y Bernabe'is šunba inʌc wa'y ñʌmaŋyaju Juan, a'ŋʌyupʌ's ñʌy Marcos. 
ACT.15.38	Pero ja'n inʌc wyʌcomʌ'i wa'y ñʌmaŋu te'wʌ Pablo's, porque te'wʌ's chaquiaju te' Panfilia'ojmo, y jamyawʌ ñe'cʌji'ŋda'm te' Diojsis yoscu'yojmo. 
ACT.15.39	Y jatyu'mbajcajya quipsoquiuy, y nachaquiatʌju. Pyʌjcu Bernabe'is te' Marcos y barco'ojmo maŋyaju Chipre. 
ACT.15.40	Y quiopiŋu Pablo's te' Silas. Y ñitza'mʌyaju'cande' te' atzi'sta'm Diojsis yajya'moquiuquiʌsi, tzu'cumyaju. 
ACT.15.41	Y ñʌcwijtʌpyʌ'u te' Ciria y te' Cilicia-nas wa'y pyʌmitzi'yaju jujche'ŋ tu'mʌquiuytya'm.
ACT.16.1	Jʌsa'ca nu'cu Derbe y Listra-cumgu'yojmota'm. Tey inʌc ijtu tumʌ cʌ'aŋmaye ñʌjayajpapʌ Timoteo, wʌ'aŋja'mopyapʌ judio-yomo's 'yune, pero tyataj griegote' inʌc. 
ACT.16.2	Jene wyʌcotzamyajpa inʌc yʌ' Timoteo te' Listra y Iconio-cumgu'yojmota'mbʌ atzi's. 
ACT.16.3	Pablo's šunu wa'y myaŋu yʌ'wʌ ñe'cʌji'ŋ. Y yajcircuncidatzʌjcu porque ijtyaju inʌc judío te'ta'mbʌ luga'royj. Mumu inʌc myujšajpa que griego-pʌ'nis te' 'yune. 
ACT.16.4	Y jutʌta'mbʌ cumgu'yojmo inʌc cʌtʌquiajpa, yajmujšaju te' aŋma'yoquiuy wa'y quiojamyaju cʌ'we'is y anciano'sta'm tumʌquipsoyajušej Jerusale'ŋojmo. 
ACT.16.5	Te'šej jeque paquipʌquiaju te' tu'mʌquiuytya'm wʌ'aŋjamgu'yojmo, y tumdumʌ jama inʌc tʌjcʌya'ŋʌyajpa.
ACT.16.6	Y cʌtʌquiaju Frigia y te' Galacia-najsojmota'm porque yajwinduquiaju Espíritu Santo's u'ya chamgopuŋyaju te' tzame Asia-najsojmo. 
ACT.16.7	Y miñaju Misia-najsojmo y quipšaju wa'y myaŋyaju Bitinia-najsojmo pero te' Espiritu's yajwinduquiaju. 
ACT.16.8	Y cʌtʌquiaju Misia'ŋi y wanaquiaju te' Troas-cumgu'yojmo. 
ACT.16.9	Y te' tzu' Diojsis yajquenu Pablo quene'ojmo que tey inʌc tenayu ñe' wyi'naŋdʌjqui Macedonia-najsojmopʌ pʌn. Yʌ'wʌ's jyaque-wa'cjayu y ñʌjayu: Minʌ Macedonia'ojmo y cotzowatʌ. 
ACT.16.10	Te'še'a quienu'c Pablo's, uquia'utʌj Pabloji'ŋ wa'ytyʌj maŋu te' Macedonia-najsojmo. Nʌctʌ'yutʌs que wiyuŋšej Diojsistʌjte' inʌc nʌ weju wa'ytyʌs ndzamgopuŋjayaju te' evangelio.
ACT.16.11	Tzu'cumutʌj jeque barco'ojmo te' Troas-cumgu'yojmo, y wiyuŋ minutʌj Samotracia-isla'aŋʌ. Y jo'pit nu'cutʌj Neapolis-cumgu'yojmo. 
ACT.16.12	Y tepyʌ nu'cutʌj Filipos-cumgu'yojmo. Te'wʌte' te' más aŋgui'mbapʌ cumguy tey Macedonia'ojmo, y coloniate'. Y tzʌ'yutʌj tey te' cumgu'yoyj metza tuca'y jama. 
ACT.16.13	Y tumʌco sabado-jamo'oyj pujtutʌj cumgu'yojmoc, y maŋutʌj nʌ'-acapoyo'mo tijpamʌy inʌc 'yoto'ŋʌyaju Dios. Y pocscʌñe'cutʌj y oto'ŋʌyajutʌs te' yomota'm tey tu'mʌyajupʌ. 
ACT.16.14	Pijche'ca nʌ inʌc myatoŋu tumʌ yomo's ñʌjayajpapʌ inʌc Lidia, Tiatira-cumgu'yojmopʌ, mya'ʌpyapʌ's inʌc yʌc-tzapaspʌ pama. Yʌ'wʌ's quiʌna'tzʌpya inʌc Dios, y yajpono'najayu chocoy tʌ Ngomi's wa'y quioquenu cuenta tiyʌta'm inʌc chamba Pablo's. 
ACT.16.15	Y nʌ'yʌyu'ca fyamiliaji'ŋ wa'cjayutʌj y nʌmu: Juca aŋjamdambamis que wiyuŋše'ʌs nwʌ'aŋjamba tʌ Ngomi, minʌ jejtamʌ ʌs ndʌjcaŋʌ. Y ojquita'utʌj wa'ytyʌj ndzʌ'yu tey.
ACT.16.16	Y yʌ'šej tujcu nʌ'ctʌj maŋu 'yoto'ŋʌyajpamʌy inʌc Dios, minutʌj tzoŋu tumʌ papiñomo's ñʌc'ijtʌyupʌ jamo'oye-espiritu's. Yʌ'wʌ's wʌwʌ inʌc yajtʌjcʌpya tumin quiomicotoyata'm te' jyamo'oquiupyit. 
ACT.16.17	Yʌ' papiñomo's quio'ŋnʌwitpa inʌc Pablo y tʌj, y weju'c inʌc nʌmba: Yʌ' pʌnda'm tzajpojmopʌ Diojsisyʌ' quioyosata'm, nʌmijyʌ' ñchamgopuŋjatʌjtamu te' Tuŋ jutz wa'mij ŋguiotzoctamu. 
ACT.16.18	Y sone jama yʌ'šej chʌjcu, y yajqui'šca'u Pablo, y quenwitu'u y ñʌjayu te' espíritu: Aŋgui'ma'ʌsmij Jesucristo's ñʌquiʌsi wa'mij mbyujtu ñe'co'moc. Pijche'ctij pujtu.
ACT.16.19	Pero quieñaju'ca quiomi'sta'm que jʌcʌ'u tiyʌcʌsi tʌjcʌyajpa te' tyumin, ñuquiaju Pablo y te' Silas y ñʌmaŋyatʌju aŋgui'myajpapʌ's wyi'naŋdʌjqui mercado'ojmo. 
ACT.16.20	Y chi'oquia'yatʌju'ca mʌja'ŋbʌ aŋgui'myajpawʌcʌsi, nʌmyaju: Yʌ' judio-pʌ'nista'm chʌcjopi'tjayajpa tʌs ŋgumguy. 
ACT.16.21	Y chamgopuŋyajpa aŋma'yoquiuy ja'ndiyʌpʌ tʌs aŋgui'mgu'yojmo, y ja'ndʌs musi mbʌjcʌchoŋupʌ ni ŋgojamupʌ porque romanotʌjyʌ'. 
ACT.16.22	Cumgu'yis ñicutzu'ʌyatʌju. Y jyumdzijtzitzwʌyjayatʌju pyama te' mʌja'ŋbʌ aŋgui'myajpapʌ's, y maŋu yajnacšatʌju nama cupyit. 
ACT.16.23	Y jene ñacšatʌju'ca šomyatʌju preso'mo. Y 'yaŋgui'myaju te' coque'nopyapʌ wa'y chijpana-coqueñaju. 
ACT.16.24	Y te'še'a pyʌjcu'c aŋgui'mguy, yʌ'wʌ's quiojtyaju más jojmopʌ preso'mo y ñepsjayatʌju te' ñe'ŋbac calenašej jejcupʌ cu'yojmo.
ACT.16.25	Pero paŋguc-tzu'še'ŋoyj 'yoto'ŋʌyaju y wyangʌ'yjayaju Dios te' Pablo's y te' Silajsis. Y te' teymʌ somyajupʌ's quiʌmato'ŋʌyajpa inʌc. 
ACT.16.26	Pijche'c tumnacacʌsi minu maya'aŋbʌ mi'cscʌ' mi'csu'cše'ŋoyj te' preso-tʌjquis cho'tzcuy. Y aŋwajpʌ'yaju mumu te' puertata'm y te' ši'ndzʌ'yajpapʌ tiyʌ's mumu pu'pʌ'yaju. 
ACT.16.27	Y minu ša'u te' coque'nopyapʌ y quienu aŋwajpʌ'yajwa'nde' te' puertata'm, y ñʌpujtu 'yespada wa'y yajca'u wyin. Quiomʌ'yu juca popyʌ'yajuwa'nde' presota'm. 
ACT.16.28	Pero weju'c ñʌjayu Pablo's: Uy tzʌcjay toya nwin, yʌytyij tʌ itpʌ'u. 
ACT.16.29	Pijche'ca wya'cu sʌ'ŋgʌ', y potyʌjcʌyu jojmo y sʌtʌjtu'c cutcʌne'cu Pablo y Silajsis ñe'ŋbajcaŋi. 
ACT.16.30	Y ñʌpujtyaju, y ñʌjayaju: Señorta'm, ¿tiya'mʌs ndzʌcpa wa'yʌj ŋgotzojcu? 
ACT.16.31	Y ñe'cʌ'sta'm ñʌjayaju: Wʌ'aŋjamʌ tʌ Ngomi Jesucristo, y maŋbamij ŋguiotzojcu mij y mumu mis familia. 
ACT.16.32	Y cha'maŋwajayaju tʌ Ngomi's chame mumu jujche'ŋ tey ijtyajupʌ te' tyʌjcoyj. 
ACT.16.33	Pijche'ctij te' pitpʌ tzu'oyj pyʌjcu te' coque'noye's y che'jayaju te' quionacsaŋda'm. Pijche'ctij nʌ'yʌyu ñe'cʌ y mumu ñe'še'ŋ. 
ACT.16.34	Y ñʌmaŋyaju tyʌjcaŋʌ y chi'yaju cu'tcuy. Y ñʌ'omu fyamiliaji'ŋducu porque wyʌ'aŋjamu Dios.
ACT.16.35	Y taŋbʌ'nʌmu'ca te' mʌja'ŋda'mbʌ aŋgui'moye's quiʌ'wejyaju policía wa'y ñʌjayaju te' coque'noye: Tzʌcʌpʌ'ya te' pʌnda'm. 
ACT.16.36	Y te' preso-coque'nopyapʌ's chamjayu te' Pablo: Quiʌ'wejyaju otowe te' mʌja'ŋda'mbʌ aŋgui'moye's wa'yʌsmij ndzʌcʌpʌ'tamu, te'cotoya yʌtij puttamʌ y maŋdamʌ sʌ'mnayu'c. 
ACT.16.37	Pero ñʌjayaju Pablo's: Wʌwʌ pʌ'nis wyi'naŋdʌjqui nacstochʌquiajutʌj jaquiʌme'cha'ctijtʌj juejsis, y romano-pʌndʌjyʌ', y te'šejtʌj cojtyaju preso'mo. ¿Y yʌtij nu'mdijatʌj maŋba tzʌcʌpʌ'tamu? Ja'ne, nijutz. Ñe'cʌ yajmiña wa'ytyʌj nʌpujtyaju. 
ACT.16.38	Y maŋutij chamjayajque'tu yʌ'šejta'mbʌ tzame te' mʌja'ŋda'mbʌ aŋgui'moye te' policia's. Y myatoŋyaju'ca que romanota'mde', na'chaju. 
ACT.16.39	Y miñaju y 'yojquita'yatʌju'c, ñʌpujtyatʌju. Y wya'cjayatʌju wa'y chu'cumyaju te' cumgu'yojmoc. 
ACT.16.40	Pijche'ca pujtyaju te' preso'moc, y maŋyaju Lidia's tyʌjcaŋʌ. Y naquienatʌju'ca atziji'ŋda'm, pyaquitzi'yaju chamepit y maŋyaju.
ACT.17.1	Y cʌtʌquiaju Anfipolis-cumgu'yojmo y Apolonia-cumgu'yojmo, y nu'quiaju Tesalónica, ijtumʌy inʌc judio'sta'm wyindʌc. 
ACT.17.2	Y chʌcpašejtij inʌc Pablo's, tʌjcʌyu tey ijtyajumʌy judío. Y tuca'co sábado chamnʌctʌ'yaju 
ACT.17.3	y cha'maŋwajayaju, y yajmujšaju te' Totojayepit que pyʌcpapʌte' inʌc wa'y tyoyapʌjcu te' Cristo, y ca'u'ca, wa'y wyinsa'u ca'yajupʌ'ojmoc. Y yʌ' Pablo's 'ya'ŋʌyu y nʌmu: Te' Jesús nʌ'ʌsmij ndzamjaytyamupʌ, te'wʌte' te' Cristo. 
ACT.17.4	Y metza tuca'y pʌn wʌ'aŋja'moyaju, y wʌwʌ tumʌtzocoy cʌna'tzʌ'oyajpapʌ griego, y ja'n uša'ŋ mʌja'ŋda'mbʌ yomo wʌ'aŋja'moyaju, y tumʌtzʌquiaju Pablo y Silasji'ŋ.
ACT.17.5	Pijche'ca te' ja'n inʌc wyʌ'aŋja'moyapyʌ judiota'm cʌjoŋgʌ'yaju y wyejtu'mʌyaju yatzita'mbʌ y jaraganwijtyajpapʌ, y tu'mʌyaju wʌwʌ pʌn y yajso'nwitu'yaju te' cumguy. Y ñicu'tzu'ʌyjayaju Jaso'ŋis tyʌc wa'y pyu'ŋaŋwajayaju. Sunba inʌc ñʌpujtyaju te' Pablo y Silas cumgupyʌ'nis wyi'naŋdʌjqui. 
ACT.17.6	Pero como japya'tyatʌj, jyoponʌmaŋyaju Jasón y eyata'mbʌ atzi te' cumgu'yoyjpyʌ aŋgui'mbapʌ's wyi'naŋdʌjqui, y wejyajpa inʌc: Yʌ'ya miñajque'tu yʌ' chʌcjopi'tyajpapʌ's mumu najsacopajcʌsita'mbʌ pʌn. 
ACT.17.7	Y yʌ' Jaso'ŋis yajejyaju tyʌjcaŋʌ. Y nijutipʌ's ja'n quiojamjay Cesa'ris 'yaŋgui'mguy, nʌmyajpa itwa'mun eyapʌ rey, te' Jesús. 
ACT.17.8	Myatoŋyaju'ca yʌ'šejta'mbʌ tiyʌ so'nwitu'yaju te' cumguy y te' cumgu'yoyjtya'mbʌ aŋgui'moye. 
ACT.17.9	Pero quiojtyaju tumin te' Jaso'ŋis y te' eyata'mbʌ's, te'šej chʌcʌpʌ'yatʌju.
ACT.17.10	Pijche'ca te' tzu'oyj quiʌ'wejyaju atzi'sta'm te' Pablo y Silas Berea-cumgu'yojmo. Y nu'quiaju'ca yʌ'ta'mbʌ, tʌjcʌyajque'tu judio'sta'm wyindʌjcojmo. 
ACT.17.11	Y maste' inʌc nʌctʌ'yoyajpa Berea-pʌn que ja'nde' Tesalonica'ojmota'mbʌ, porque jʌnʌjtij pyʌjcʌchoŋyaju te' Diojsis chame. Y tumdumʌ jama inʌc mye'chajpa Totojaye'ojmo wa'y quieñaju juca te'šejte' nʌšej chamyaju. 
ACT.17.12	Te'cotoya wʌwʌ ñe'co'mocta'mbʌ's wyʌ'aŋjamyaju, y mʌja'ŋda'mbʌ griego-yomo'sta'm, y ja'n uša'ŋ pʌ'nis. 
ACT.17.13	Pero myujšaju Tesalonica'ojmota'mbʌ judio's que te'šejtijque' Berea'ojmo nʌ chamgopuŋu Pablo's te' Diojsis chame, y maŋyajque'tu teymʌ y yajso'nwitu'yajque'tu te' cumguy. 
ACT.17.14	Pijche'ctij quiʌ'wejyaju Pablo te' atzi'sta'm wa'y myaŋu ijtumʌy mar, pero Berea'ojmo tzʌ'yaju Silas y te' Timoteo. 
ACT.17.15	Y te' maŋu chacpʌ'yajupʌ's Pablo ñʌmaŋyaju Atenas-cumgu'yojmo. Y maŋba'ca wyitu'yaju, quiʌ'weju Pablo's otowe te' Silas y Timoteocotoya, wa'y jʌnʌc miñaju.
ACT.17.16	Y te' Atenasojmo inʌc nʌ jyo'quiaju Pablo's. Y tzocoyo'c pijtʌjcʌyu quienu'ca jutz quiʌna'tzʌyajpa comichʌquita'm te' cumgu'yoyj. 
ACT.17.17	Te'cotoya chamnʌctʌ'yajpa inʌc te' windʌjcojmo te' judiota'm y te' cʌna'tzʌ'oyajpapʌ, y jujche'ŋ tu'mʌyajpapʌ inʌc mercado'mo tumdumʌ jama. 
ACT.17.18	Y metza tuca'y mujsoyajpapʌ epicúreo y estoicota'm nachamnʌctʌ'yatʌjpa inʌc Pabloji'ŋ, y wene nʌmyajpa inʌc: ¿Tiya'yʌ' sunba chamu yʌ' aŋñaca's? Y eyata'mbʌ nʌmyaju: Ngomʌ'pyatʌs que nʌyʌ' chamgopuŋu jometa'mbʌ dios, porque chamgopuŋjayajpa inʌc te' Jesujsis 'yevangelio y que ijtu winsa'cuy. 
ACT.17.19	Y pyʌquiaju Pablo y ñʌmaŋyaju te' Areopago-pu'mnacʌsi y nʌmyaju: ¿Maŋbajatʌj ndza'maŋwajayu yʌ' jomepʌ aŋma'yoquiuy nʌmis ndzamupʌ? 
ACT.17.20	Porque nyajmatoŋbamistʌj jometa'mbʌ tiyʌ, y sunbatʌs mujsu tiyʌyʌ'. 
ACT.17.21	Porque mumu Atenas-pʌ'nista'm y tey ijtyajupʌ witi's ja'n inʌc quipšay eyapʌ tiyʌ sino wa'y chamyaju y myatoŋyaju jomepʌ tiyʌ.
ACT.17.22	Y tenaqui'mu Pablo te' Areopagocucmʌ y nʌmu: Atenas-pʌnda'm, nʌ'ʌs ŋguenu que jene mij ŋguiʌna'tzʌ'oytyamba. 
ACT.17.23	Porque nʌ'cʌj ŋgʌtʌjcu'c mista'm ŋgʌna'tzʌ'oquiuy-tyʌjcaŋi, ŋguenu'ʌs ijtu inʌc sanduj-mesacʌsi yʌ'šej ja'yʌyumʌy: TE' JA'NDɅS ISPɅQUIPɅ DIOS. Te' mis ŋgʌna'tzʌytyambapʌ pero ja'n ispʌctamdʌ'ʌpʌmaj, te'wʌ'ʌsmijte' nʌ ndzamgopuŋjaytyamu.
ACT.17.24	Yʌ'wʌte' te' Dios, chʌjcupʌ's te' tzap y najsacopac, y mumutiyʌ ijtyajupʌ te'wo'mo. Te' tzap y te' najsacopac yʌ' Comi'ste'ñe'. Te'cotoya ñe'cʌ ja'n iti cʌ'pit tuquiajupʌ templo'ojmota'm. 
ACT.17.25	Pʌ'nis quiʌ'pitpʌ cʌna'tzʌ'oquiuy yajtiyʌte' Diojsis wyi'naŋdʌjqui, ya'iwʌ pʌ'nis ja'n musi quiotzoŋu. Pero ñe'cʌ'stʌte' tzi'tamba nje'ej y ŋguenguy y mumutiyʌ. 
ACT.17.26	Mumu pʌn tumʌco nʌ'pinbit chʌjcu Diojsis wa'y ñʌc'ijtʌyaju mumu najsacopac. Winatij ñimejcʌyjayaju ñe'ŋacʌsi te' aŋsʌŋ, y jutʌše'ŋojmo maŋba itcu'yajyaju. 
ACT.17.27	Yʌ'šej chʌjcu wa'y mye'chaju Dios, juca jowi'cšej mye'chaju'c pya'tyajpa, porque wiyuŋšej jaya'ay itʌ tumduma'ŋbʌ'naŋi. 
ACT.17.28	Porque ñe'cʌpittʌ witpa, ca'ŋba y quenba. Nʌmyajušej metza tuca'y mista'm mboeta: Yʌ'wʌ'stʌyʌ' fyamilia. 
ACT.17.29	Porque Diojsistʌ tzʌctamu'ŋmʌjcʌ ja'n pyʌqui wa'ytyʌ orošej ni platašej ni tza'šej ŋgomʌ'ytyamu Dios, pʌ'nista'm quipsaŋgospo'ʌyupʌ y wyo'spujtyajupʌ tiyʌ. 
ACT.17.30	Ñempe Diojsis jañʌcma'yʌyjaya quiowa winata'mbʌ aŋsʌ'ŋojmo porque jañʌctʌ'ya, yʌtij nʌ 'yaŋgui'myaju mumu pʌn mumujutʌ wa'y quipswitu'yaju. 
ACT.17.31	Porque quiotwa'a tuma'ŋjama maŋba'ca tyacscʌme'tzpʌ'u justiciapit te' najsacopajcʌsita'mbʌ, te' ñe'cʌ's quiopiŋupʌ pʌnbit. Y yajwinsa'u yʌ'wʌ ca'yajupʌ'ojmoc wa'y myujsu mumu pʌ'nis que wiyuŋšejte'.
ACT.17.32	Te'še'a myatoŋyaju'c que nʌ chamu que maŋba wyinsa'yaju te' ca'yajupʌ, y quiʌsijcʌyaju wene pʌ'nis, y eyata'mbʌ nʌmyaju: Te'yandʌsmij ŋgʌmato'ŋʌquie'tpa eyaco naco'oyj yʌ'šejta'mbʌ tiyʌcʌsi. 
ACT.17.33	Pijche'ca tzu'cumu Pablo ñe'ta'm quiucmʌ. 
ACT.17.34	Pero metza tuca'y pʌ'nis wyʌ'aŋjamyaju y tumʌtzʌquiaju te' Pabloji'ŋ. Te'ta'mbʌ'ojmoc Dionisio te' Areopago-pʌn, y tumʌ yomo ñʌjayajpapʌ Dámaris, y eyata'mbʌque' ñe'cʌji'ŋda'm.
ACT.18.1	Cʌtʌquiaju yʌ'šejta'mbʌ tiyʌ, tzu'cumu Pablo Atenasojmoc y maŋu Corinto'ojmo. 
ACT.18.2	Y tey pya'tu tumʌ judío ñʌjayajpapʌ Aquila, Ponto-najsojmo pʌ'najupʌ. Yʌ'wʌ jomeminupʌmajte' inʌc Italia'ojmoc te' yomo Priscilaji'ŋ, porque te' Claudio's quiojtu aŋgui'mguy wa'y chu'cumyaju jujche'ŋ judío Roma'ojmoc. Y quiʌ'maŋyaju Pablo's. 
ACT.18.3	Y tumʌco yoscuy chʌquiajpa'ŋmʌjcʌ jeju ñe'cʌji'ŋda'm, y tey inʌc tumʌyojšajpa. Te' ñe'ta'm yoscuy pamatʌc-tzʌjcuytye' inʌc. 
ACT.18.4	Y Pablo's chamnʌctʌ'yajpa inʌc tumdumʌ sabado-jamo'oyj te' judio'sta'm wyindʌjcojmo, y sunba inʌc yajnʌctʌ'yaju te' judío y te' griegota'm.
ACT.18.5	Y miñaju'c te' Silas y te' Timoteo Macedonia'ojmoc, Pablo's jyambʌ'u'c inʌc wyin nʌ chamgopuŋu te' tzame wa'y chamjayaju te' judiota'm que Jesuste' te' Cristo. 
ACT.18.6	Pero ñe'cʌta'm nʌmyaju que ja'ne, y wyinʌcnʌ'mnʌ'mwʌyaju Pablo. Pijche'ca Pablo's quiopujpu pyama y ñʌjayaju: Ne'cʌmis ni'aŋba'ttamba nwin jujcha' yajca'oyupʌ. Yʌ'wʌcʌsi ja'namʌj musi ni'aŋba'tyaju. Yʌtij maŋba'ʌj genti'lojmota'm. 
ACT.18.7	Y tzu'cumu tey, y maŋu Justo'ajupʌ pʌ'nis tyʌjcaŋʌ, quiʌna'tzʌpyapʌ's Dios, tumʌtzoŋupʌ's tyʌc te' judio'sta'm wyindʌcji'ŋ. 
ACT.18.8	Y te' Crispo, te' windʌc-cowi'na's wyʌ'aŋjamjayu tʌ Ngomi fyamiliaji'ŋducu. Te'šejtijque' wʌwʌ pʌn Corinto'ojmota'mbʌ's nʌ inʌc quiʌmato'ŋʌyaju y wyʌ'aŋjamyaju, y nʌ inʌc ñʌ'yʌyaju. 
ACT.18.9	Pijche'ca te' tzu'oyj quene'ojmo ñʌjayu tʌ Ngomi's te' Pablo: Uy na'tze, sino que tzamgopuwʌ, y uy tza'maŋjeye, 
ACT.18.10	porque yʌ'yʌj ijtu miji'ŋ. Y ya'iwʌ'smij ja'n maŋu ñchʌcjayu yajtiyʌ, porque wʌwʌ ijtyaju yʌ' cumgu'yoyj ʌsta'mne'. 
ACT.18.11	Y tzʌ'yu tey tumʌ ame-co-tujta'y poyaj wa'y 'yaŋma'yoyu Diojsis chamepit.
ACT.18.12	Pero nʌ'c inʌc quio'aŋgui'moyu te' Galión te' Acaya-najsojmo, tumo'pyʌ quipsoquiupyit judio'sta'm ñuquiaju Pablo, y ñʌmaŋyaju cʌme'tzoyajpamʌy. 
ACT.18.13	Y nʌmyaju: Yʌ'wʌ's nʌ inʌc jyaque-aŋmayu pʌnda'm wa'y quiʌna'tzʌyaju Dios, pero ja'n chambašej aŋgui'mgu'yis. 
ACT.18.14	Y na' maŋba'ca 'yotoŋdzo'tzu Pablo, ñʌjayu Galio'ŋis te' judiota'm: Juca inʌc mij nʌ ñʌquiptamu o yajca'oyu inʌc, nʌtu'mbajcajpa'ʌs inʌc mista'm nwa'coquiuy pyʌcpašej. 
ACT.18.15	Pero como yʌ' aŋma'yoquiuy y judio-aŋgui'mguy miste' ŋgoquiptamba, te'ya quendamʌ ne'cʌ, porque ʌs ja'ʌs ŋgʌme'tze yʌ'šejta'mbʌ tiyʌ. 
ACT.18.16	Y myacpujtyatʌju te' cʌme'tzoquiuy tʌjcoyj. 
ACT.18.17	Pijche'ca ñuquiaju Sóstenes, te' windʌc-cowi'na, mumu te' griego'sta'm, y ñacscʌ'yaju te' cʌme'tzoyajpapʌ's wyi'naŋdʌjqui. Pero te' Galio'ŋis jachʌcja cuenta.
ACT.18.18	Pero tzʌ'yu Corinto'ojmo te' Pablo sone jama, y jʌsa'ca jyotzpʌcʌtzaquiaju te' atzita'm y maŋu. Y barco'ojmo maŋu Siria-nas, y tumʌmaŋyaju ñe'cʌji'ŋ te' Priscila y Aquila. Y quio'potiju'su'ca quiopac Cencrea-cumgu'yojmo porque chamdzi'upʌte' Dios tiyʌ'iwʌ. 
ACT.18.19	Y nu'cu Efeso-cumgu'yojmo, y tey chajcu tyʌwʌta'm, tʌjcʌyu ñe'cʌ judio'sta'm wyindʌjcojmo, y chamnʌctʌ'yajpa inʌc judiota'm. 
ACT.18.20	Y chi'yaju pena yʌ'ta'mbʌ's wa'y ya'yu tey ñe'cʌji'ŋda'm, pero ñe'cʌ's jašunʌ. 
ACT.18.21	Pijche'ca jyotzpʌcʌtzaquiaju y nʌmu: Ijtupʌte' pyena Jerusale'ŋojmo wa'yʌs maŋu ŋgʌtʌjcu te' minbapʌ sʌŋ. Pero maŋba'ʌj nwitu'u wa'yʌsmij ŋgʌ'mindamu juca Dios nʌmba. Y tzu'cumu te' Efeso'ojmo. 
ACT.18.22	Y nu'cu'ctij Cesarea'ojmo, qui'mu Pablo wa'y myaŋu Jerusale'ŋojmo. Y jʌsa'ca dyujchi'u'cande' tu'mʌquiuy, wanajcu Antioquía. 
ACT.18.23	Y ya'yu tey sone jama, y tzu'cumu wa'y maŋu quiʌtʌcne'ŋbʌ'u Galacia y te' Frigia-najsojmota'm wa'y pyaquitzi'yaju mumu cʌ'aŋmaye.
ACT.18.24	Pijche'c nu'cu Efeso'ojmo tumʌ judío ñʌjayajpapʌ Apolos, Alejandria'ojmo pʌ'najupʌ, mujsoquiupyit tzamdzamnapyapʌ pʌn y ñʌctʌ'pyapʌ's oye te' Totojaye. 
ACT.18.25	Yʌ'wʌ aŋmayupʌte' tʌ Ngomi's 'yaŋma'yoquiupyit, y como tyumʌtzocoy inʌc wʌ'aŋja'mopya, aŋma'yopya inʌc oye quiowindzʌmbaše'ŋ tʌ Ngomi's. Pero na' Jua'ŋis inʌc ñʌ'yʌ'oquiuy myusjapya. 
ACT.18.26	Yʌ'wʌ's jana na'chcuy chamnitzʌjcu judio'sta'm wyindʌjcojmo. Y quiʌmato'ŋʌyaju'ca Priscila's y Aquila's, ñʌca'ŋwe'ñaju y quiʌ'ñʌtza'maŋwajayaju más oye te' Diojsis tyuŋ. 
ACT.18.27	Y sunba'c inʌc myaŋu Acaya'ojmo, te' atzi'sta'm pyʌmitzi'yaju tzamepit, y quiʌ'wejayaju toto te' cʌ'aŋmayeta'm wa'y pyʌjcʌchoŋyaju. Nu'cu'ca tey, maya'aŋ ñʌwʌ'ajyaju jujche'ŋ Diojsis yajya'moquiupyit wʌ'aŋja'moyajupʌ's. 
ACT.18.28	Porque jana na'chcuy inʌc ñempejutʌ chamnʌctʌ'yajpa te' judiota'm y yajqueñajpa inʌc te' Totojayepit que te' Jesús, te'wʌte' te' Cristo.
ACT.19.1	Y Corinto'ojmo ijtu'c Apolos, yʌ'šej tujque'tu: Ñʌcwijtʌyu'ca Pablo's te' ne'ŋnacʌsita'mbʌ cumguy, minu Efeso-cumgu'yojmo, y tey pya'tyajque'tu eyata'mbʌ cʌ'aŋmaye. 
ACT.19.2	Y ñʌjayaju: ¿Mbʌjcʌchoŋdamuja te' Espíritu Santo te' nwyʌ'aŋja'moytyamu'cmij? Y ñe'cʌ nʌmyaju: Ni jamyatoŋdʌ'majtʌs juca ijtu Espíritu Santo. 
ACT.19.3	Pijche'ca nʌmu: ¿Jutzpʌ nʌ'yʌ'oquiu'ya jeque mbʌjcʌchoŋdamu? Y ñe'cʌ nʌmyaju: Jua'ŋis ñʌ'yʌ'oquiuy. 
ACT.19.4	Y nʌmu te' Pablo: Jua'ŋis yajnʌ'yʌyu te' quipswitu'yajupʌ, y ñʌjayaju te' pʌnda'm wa'y wyʌ'aŋjamyaju te' maŋba inʌc minupʌ ñe' 'yucaŋgʌ'mʌc, y te'wʌte' Jesús te' Cristo. 
ACT.19.5	Y yʌ'še'a myatoŋyaju'c nʌ'yʌyaju tʌ Ngomi Jesujsis ñʌquiʌsi. 
ACT.19.6	Quiotjayaju'ca Pablo's te' quiʌ' šʌ'myaju Espíritu Santo's ñe'cʌta'm. Pijche'ca chamgʌ'yaju eyaco otoweta'm y tza'maŋwa'oquiʌ'yaju. 
ACT.19.7	Y macwʌstʌjca'y pʌnše'ŋoyjtya'mbʌte' inʌc myuma'ŋgʌ'y.
ACT.19.8	Y tʌjcʌyu Pablo te' judio'sta'm wyindʌjcojmo y tuca'y poyajše'ŋoyj jana na'chuy inʌc chamba, cha'maŋwajpa y chamnʌctʌ'yajpa inʌc jutzte' aŋgui'mba Dios. 
ACT.19.9	Pero nuyu'aju wene pʌn y jawyʌ'aŋjamya. Y yatzicotzamyaju'cande' te' Diojsis tyuŋ wʌwʌ pʌ'nis wyi'naŋdʌjqui. Pijche'ca chaquiaju Pablo's y ñʌtzu'cumu te' cʌ'aŋmayeta'm. Y chamnʌctʌ'yajpa inʌc tumdumʌ jama Tiranno'ajupʌ pʌ'nis 'yescuelatʌjcoyj. 
ACT.19.10	Y yʌ'šej chʌjcu metza ameše'ŋoyj. Te'cotoya mumu te' Asia'oyj ijtyajupʌ judio's y te' griego'sta'm myatoŋjayaju tʌ Ngomi Jesujsis chame. 
ACT.19.11	Y maya'aŋda'mbʌ isaŋwʌ'ajcuy chʌjcu Diojsis te' Pablo's quiʌ'pit, 
ACT.19.12	cosaque'cše'ŋoyj hasta payu y wajtoquiuy tijupʌ Pablo's cuerpocʌsi quiojtyajpa inʌc ca'eta'mbʌcʌsi, y tzoquiaju. Y pujtyaju yatzita'mbʌ espíritu ñe'co'mocta'm.
ACT.19.13	Y ijtyaju inʌc judío witjojcʌtʌquiajpapʌ myacpujtyajpapʌ's yatzi-espiritu. Yʌ'ta'mbʌ's sunu yajyosjayatʌ'u Ngomi Jesujsis ñʌy te' yatzi-espiritu's ñʌc'ijtʌyajupʌcʌsi, y nʌmyajpa inʌc: Aŋgui'mdambatʌsmij te' Pablo's chamgopuŋbapʌ Jesujsis ñʌquiʌsi. 
ACT.19.14	Y ijtu inʌc tumʌ judío Esceva'ajupʌ sacerdote-cowi'na. Yʌ'wʌ's ijtu inʌc cu'ya'y 'yune, yʌ'šej inʌc nʌ chʌquiajupʌ's. 
ACT.19.15	Pero aŋdzoŋu te' yatzipʌ espíritu, y nʌmu: Ispʌcpa'ʌs Jesús y muspa'ʌs iwʌte' te' Pablo, pero mijta'm, ¿ñdyiya'ta'mayʌ'? 
ACT.19.16	Y te' yatzipʌ espiritu's ñʌc'ijtʌyupʌ pʌ'nis ñitʌjpʌyu ñe'cʌta'm, y ñuquiaju y chaŋdochʌquiaju, cosaque'cše'ŋoyj toyapit ñicotaca poyaju te' tʌjcojmoc. 
ACT.19.17	Y myujšaju yʌ'wʌ mumu judio's y griego'sta'm Efeso-cumgu'yojmo. Myuma'ŋgʌ'y na'chaju y myʌja'ŋgotzamjayaju Ngomi Jesujsis ñʌy. 
ACT.19.18	Y miñaju sone te' wyʌ'aŋjamyajupʌ's y quiowʌ'aŋjamyaju y quiʌ'ñʌtzambʌ'yaju mumu ñe'ta'm chʌqui. 
ACT.19.19	Te'šejtijque' sone chʌquiajpapʌ's inʌc brujo'ajcuy ñʌmiñaju sone libro y te' pʌ'nista'm wyi'naŋdʌjqui pyoŋbʌ'yaju. Y pyiŋbʌ'yaju y myapyʌ'yaju te' libro jujche'ŋ-goyowata'mbʌte' y nu'cu te' quioyowa wʌstʌjqui's-co-mac mil plata-tumin. 
ACT.19.20	Te'šej jeque cʌ'ŋʌ'pa inʌc pyʌjcʌchoŋjayajpa y myato'ŋoyjayajpa inʌc tʌ Ngomi's chame wʌwʌ pʌ'nis.
ACT.19.21	Cʌtʌquiaju'ca yʌ'šejta'mbʌ tiyʌ quipsoyu Pablo choco'yojmo wa'y ñʌcwijtʌpyʌ'u te' Macedonia y Acaya, y pijche'c wa'y myaŋu Jerusalén. Y nʌmu: Tiju'camʌj teymʌ ijtu pyena wa'yʌs maŋu ndu'nisu Roma. 
ACT.19.22	Pijche'ca quiʌ'weju Pablo's metza te' quiotzoŋyajpapʌ's, te' Timoteo y te' Erasto, wa'y myaŋyaju Macedonia'ojmo, y ñe'cʌ ya yumaj Asia'ojmo.
ACT.19.23	Pijche'ca maya'aŋ ya'awicʌpaquiaju te'šejpʌ aŋma'yoquiu'yis. 
ACT.19.24	Porque tumʌ platero's, ñʌjayajpapʌ inʌc Demetrio, chʌcpa inʌc platapʌ masandʌc chʌquita'm Diana'sñe'šejpʌ, y jene itʌpa'tyaju te' chʌquiajpapʌ's inʌc. 
ACT.19.25	Yʌ'wʌ's yajtu'mʌyaju yojšajpapʌ ñe'cʌji'ŋ y eyata'mbʌ platero-tʌwʌ, y ñʌjayaju: Tʌwʌta'm, mustambamis que yʌ' yoscuquiʌsitʌjyʌ' itʌpa'ttamba. 
ACT.19.26	Y nʌmis ŋguendamu y matoŋdamu que ja'n na' yʌytyij Efeso'ojmo, sino wʌwʌ pʌn Asia'ojmo nʌ chamnʌctʌ'yaju Pablo's que ja'nun yʌ' diosta'm ndzʌcpapʌtʌ ŋgʌ'pit, y nʌ chaquiaju. 
ACT.19.27	Wʌntzʌ maŋu yaju yʌ' tʌta'm plata-yoscuy, y ja'n na' te'wʌtij sino que maŋba yaju diosa Diana's myasandʌc, te' mʌja'ŋbʌ yomo-diojsisñe' ja'na maŋu yojsu yajtiyʌcotoya, y maŋba yaju Diana's myʌja'ŋajcʌ'. Y mustambatʌ que quiʌna'tzʌyajpa ñe'cʌ ja'n na' mumu Asia'ojmota'mbʌ's sino que mumu najsacopajcʌsita'mbʌ's.
ACT.19.28	Y myatoŋyaju'ca yʌ'šejta'mbʌ tiyʌ qui'šca'pʌ'yaju y weju'c nʌmyaju: Mʌja'ŋbʌyʌ' Efeso-pʌ'nista'm Diana'ajupʌ dios. 
ACT.19.29	Y chʌcjopi'tu te' cumgupyʌnda'm. Y tumʌ'ajcu'yoyj pomyaŋyaju teatro'ojmo, y jyoponʌmaŋyaju Gayo y Aristarco Macedonia'ojmocpʌ pʌnda'm, Pablo's tyʌwʌta'm. 
ACT.19.30	Sunba inʌc myaŋu Pablo te' ijtyajumʌy te' pʌnda'm, pero jachi'ya lugar te' cʌ'aŋmaye'sta'm. 
ACT.19.31	Te'šejtijque' metza tuca'y 'yamigo'sta'm aŋgui'myajpapʌ Asia'ojmo maŋu yajtzamjayatʌju uy minu te' teatro'ojmo. 
ACT.19.32	Y eya'eyata'mbʌ tiyʌ inʌc quiowejyajpa tumduma'ŋbʌ'nis, porque jopi'tpʌ'yaju te' tu'mʌyajuše'ŋ. Y wene pʌ'nis ja'n inʌc myujšay tiyʌcotoyate' tu'mʌyaju. 
ACT.19.33	Te' wʌwʌ pʌ'nojmoc matzpʌ'u'c ñʌpujtyaju Alejandro judio'sta'm. Pijche'ca chʌcjayaju seña quiʌ'pit te' Alejandro's wa'y wye'aŋjejyaju te' pʌnda'm, maŋba inʌc quioquijpu wyin cumgu'yis wyi'naŋdʌjqui. 
ACT.19.34	Pero como ispʌquiaju que judiote', wejyaju tumnacacʌsi myuma'ŋgʌ'y. Y metza horaše'ŋoyj wejyaju: Mʌja'ŋbʌyʌ' te' Efeso-pʌ'nista'm Diana'ajupʌ dios.
ACT.19.35	Pijche'ca yajnumumgʌñe'quiaju te' wʌwʌ pʌn te' secretario's y nʌmu: Efeso-pʌnda'm, ¿iwʌpʌ pʌ'nisa ja'n myusi que yʌ' Efeso-cumgu'yis quioquenjapya Diana's myasandʌc, mʌja'ŋ yomojpʌ diojsisñe', y te' Jupite'rojmoc minupʌ pʌñchʌqui? 
ACT.19.36	Te'šej jeque, como ja'ndʌ musi nʌmu que ja'nde' te'šej, más oye wa'mij jana nwyejtamu ni nje'csetzʌctamu yajtiyʌ. 
ACT.19.37	Nʌmindamumis yʌ' pʌnda'm, y ja'n nʌ ñu'myaju masandʌc, ni ja'n nʌ 'yotowewʌ'ajayaju mista'm yomojpʌ dios. 
ACT.19.38	Juca sunba ñiwa'cʌyu iwʌjutiwʌ Demetrio's y te'šejpʌ yoscuy chʌquiajpapʌ's, pues te'cotoya ijtu jutʌmij wa'y nwya'coytyamu, y ijtu aŋgui'myajpapʌ cowi'na, nañiwa'cʌtʌjtamʌ. 
ACT.19.39	Y juca ijtu eyata'mbʌ tiyʌ wa'mis nwa'ctamu, muspamis matoŋdamu aŋgui'moye'sta'm wiyuŋšejpʌ tu'mʌquiu'yojmo. 
ACT.19.40	Wʌntzʌtʌ ni'aŋba'tyaju que yʌtij sunbatʌ nʌquipyaju aŋgui'myajpapʌ, y ja'ndiyʌ jutztʌ maŋba aŋdzoŋdamu tiyʌtʌyʌ' nʌ ŋgʌtu'mʌyu. 
ACT.19.41	Y yʌ'še'a nʌmu'c, yajtzu'cumbʌ'yaju.
ACT.20.1	Y so'nwitu'aŋjejyaju'ca wyejyaju Pablo's te' cʌ'aŋmayeta'm, y pyʌmitzi'yaju chamepit y jyotzpʌcʌtzaquiaju. Y tzu'cumu wa'y myaŋu Macedonia'ojmo. 
ACT.20.2	Y ñʌcwijtʌpyʌ'u te'ta'mbʌ lugar y pyʌmitzi'yaju wʌwʌta'mbʌ chamepit. Y jʌsa'ca minu Grecia-najsojmo. 
ACT.20.3	Ya'yu tey tuca'y poyaj. Pijche'ca sunu myaŋdʌ'ʌ Siria-najsojmo pero como nʌ inʌc quiʌquipsʌyaju wa'y ñuquiaju judio'sta'm maŋba'ca tyʌjcʌyu barco'ojmo, pijche'ca nʌmu: Mejo'rʌj Macedonia'ojmoc ma'ŋʌpya. 
ACT.20.4	Y maŋu myaŋdzaquiaju hasta Asia'ojmošej te' Berea'ojmopʌ Sopate'ris, y Tesalonica'ojmota'mbʌ Aristarco's y te' Segundo's, y te' Derbe'ojmopʌ Gayo's, y te' Timoteo's, y te' Asia'ojmota'mbʌ Tiquico's y Trofimo's. 
ACT.20.5	Como wi'najyaju yʌ'ta'mbʌ, maŋutʌj jo'quiaju Troas-cumgu'yojmo. 
ACT.20.6	Y cʌtʌquiaju'ca te' jama wyi'quiajpa'c levaduratacapʌ pan, barco'ojmotʌ tzu'cumu Filipos-cumgu'yojmoc y mosa'y jamapit tumʌtzʌjcutʌ ñe'cʌji'ŋda'm Troasojmo. Ya'yutʌ tey cu'ya'y jama.
ACT.20.7	Y te' winbʌ jama semana'sñe' tu'mʌyaju cʌ'aŋmayeta'm wa'y wye'ñaju te' pan, y 'yaŋmayaju Pablo's, porque maŋba inʌc chu'cumu jo'pit. Y tza'maŋwa'oyu hasta que paŋguctzu'ʌnʌmu. 
ACT.20.8	Y wʌwʌ inʌc ijtu sʌ'ŋgʌ' te' cʌsmʌpʌ tʌjcoyj tu'mʌyajumʌy. 
ACT.20.9	Y tumʌ soca ñʌjayajpapʌ inʌc Eutico, pocsupʌ inʌc ventana'oyj, quionujcu ʌwi's. Como yajpʌ'yaju te' 'yaŋma'yoquiuy Pablo's, y pe'ŋgotacsu te' soca y cunu te' tuca'pyʌ piso'ojmoc, y ca'uwʌytya'a maŋu quiuŋgui'myaju. 
ACT.20.10	Pijche'ca wanajcu Pablo y mucscʌñe'cu ñe'cʌcʌsi y jyotzpʌjcu, y nʌmu: Uy a'wi'tame, quenbamaj. 
ACT.20.11	Jʌsa'ca qui'mu te' Pablo y wyenu te' pan y cu'tu. Y wʌwʌ tzamdzamnayu ñe'cʌji'ŋda'm hasta que taŋbʌ'nʌmu. Pijche'ca tzu'cumu. 
ACT.20.12	Y ñʌmaŋyaju te' soca quenbapʌ, y jene tzocopyaquiaju.
ACT.20.13	Y tʌjcʌyutʌj te' barco'ojmo y wina maŋutʌj Asoŋ-gumgu'yojmo. Teymʌ tʌs maŋu mbʌcnicʌtʌjcu Pablo, porque te'šejte' quipsu, y porque ñe'cʌ maŋu nasca'ŋu'c. 
ACT.20.14	Y tumʌtzʌjcu tʌji'ŋ Aso'ŋoyj y tʌjcʌyu barco'ojmo y tumʌmaŋutʌj Mitilene-cumgu'yojmo. 
ACT.20.15	Teytyʌj tzu'cumgue'tu barco'ojmo, y jo'pit nu'cutʌj Quio-isla'ŋi, y te'wʌ's jyo'pit Samos-puerto'ojmotʌj nu'cu. Y maŋutʌj Trogilio'ojmo, y jo'pit nu'cutʌj Mileto-cumgu'yojmo. 
ACT.20.16	Porque sunba inʌc quiʌcʌtʌjcu te' Pablo's te' Efeso-cumguy u'ya chʌ'yu'ŋmʌjcʌ Asia-najsojmo. Nʌ inʌc ñʌcje'csʌyu wa'y ñu'cu Jerusale'ŋojmo Pentecostes-jamacotoya juca quiʌpa'tpa.
ACT.20.17	Y Mileto'ojmoc quiʌ'weju otowe Efeso'ojmo wa'y miñaju tu'mʌquiu'yis ancianota'm. 
ACT.20.18	Y te'ya quiʌ'miñaju'c, ñʌjayaju: Mista'm mustamba'mis jutzʌj tu'ŋaju mi'ojmota'm mumu jama desde winbʌ jama'ʌj tʌjcʌyu Asia'ojmo. 
ACT.20.19	Ngʌna'tzʌyu'ʌs tʌ Ngomi mumupʌ yumi'ajcupyit, y nwitʌm-nʌ'ʌcʌ'mʌ. Y mbʌ'mgopajcʌyu'ʌs toya jujche'ŋ tiyʌcʌsi'ʌj cʌquipsʌyaju judio'sta'm wa'yʌj tzʌcjayaju. 
ACT.20.20	Y jana na'chuy ndzamjaytyamu'ʌsmij y aŋmaytyamu'ʌsmij pʌ'nista'm wyi'naŋdʌjqui y tʌcnamaye tiyʌta'mgʌsimis muspa nʌwʌ'ajtamu. 
ACT.20.21	Ndzamjo'yjayaju'ʌs judiota'm y gentilta'm wa'y quipswitu'yaju Diojsis wyi'naŋdʌjqui y wa'y wyʌ'aŋjamyaju Ngomi Jesucristo. 
ACT.20.22	Y yʌtij nʌ'ʌj ya'uquia'u espiritu's wa'yʌj maŋu Jerusale'ŋojmo, y ja'ʌs musi tiyʌ'ʌj maŋba cʌtʌcjayu teymʌ. 
ACT.20.23	Sino te' Espíritu Santo'sʌj nʌ yajmujsu y nʌ tzamjayu que mumuta'mbʌ cumgu'yojmo nʌ'ʌj jo'quiaju wa'yʌj somyaju y wa'yʌj yacsnutzʌquiaju. 
ACT.20.24	Pero yajtiyʌ'ʌs ja'n ndzʌcjay cuenta ni ja'ʌs ndo'ya'ŋʌy ne' nwin, wa'ytyi'ʌs ndumʌtzocoy y oma'oma nyajcopujtu yʌ' tzamgopuŋguy y yʌ' yoscuy tʌ Ngomi Jesujsisʌj tzi'upʌ wa'yʌs ndzʌcta'nu. Te'wʌte' wa'yʌs ŋgotestigosaju te' evangelio Diojsis yajya'moquiuyji'ŋbʌ.
ACT.20.25	Ndzamgopuŋwa'mʌs te' Diojsis 'yaŋgui'mʌtʌjcuy mumu mi'ojmota'm, y yʌtij muspa'ʌs que ya'iwʌ'sa mi'ojmota'm ja'na maŋu quienjayajque'tumaj ʌs nwinnaca. 
ACT.20.26	Te'cotoya yʌti'ʌsmij ndzamjaytyamba que juca ñdyocoytyambamij ja'namʌj ya'iwʌ's ni'aŋba'te te'wʌcʌsi. 
ACT.20.27	Porque yajujche'cʌsmij jañcha'maŋjejaytyamʌ mumu Diojsis 'yaŋnʌctza'mʌ'oquiuy. 
ACT.20.28	Te'cotoya coquendamʌ ne' nwin y mumu wʌ'aŋja'moye-tu'mʌquiuy te' Espíritu Santo'smij ŋguiottamumʌy jujcha' coque'nopyapʌ. Aŋmayjaytyamʌ te' Diojsis tyu'mʌquiuy, te' jyuyupʌ ñe' ñʌ'pinbit. 
ACT.20.29	Porque muspa'ʌs que maŋu'ca'mʌj maŋba tyʌjcʌyaju mi'ojmota'm lobošej nu'myajpapʌ. Y ja'n maŋu tyo'ya'ŋʌyaju te' wʌ'aŋja'moye-tu'mʌquiuy. 
ACT.20.30	Y mi'ojmocta'mdij maŋba pyujtyajque'tu pʌn chamyajpapʌ's tocoquiuy wa'y ñe'cʌ quio'ŋyatʌju cʌ'aŋmaye'sta'm. 
ACT.20.31	Te'cotoya coquendamʌ cuenta, jamwʌtzʌctamʌ que tuca'y ame tzu'ji'ŋ jamaji'ŋ nwitʌm-nʌ'ʌcʌ'mʌ'ʌsmij ndzamnʌctʌ'ytyamu tumduma'ŋbʌn. 
ACT.20.32	Te'cotoya atzita'm, yʌtij nitza'mʌytyamba'ʌsmij Dioscʌsi, y te' ñe' yajya'moquiuyji'ŋbʌ chamecʌsi. Te'wʌ's ijtu pyʌmi wa'y 'ya'ŋʌyjayu mista'm nʌctʌ'yoquiuy y wa'mij ñchi'tamu mbarte mumu masanbʌnji'ŋ. 
ACT.20.33	Jañi'aŋsunja'ʌs ya'iwʌ's tyumin, 'yoro ni pyama. 
ACT.20.34	Pero mustambamis que ŋgʌ'pi'tʌj yojsu wa'y ijtu tiyʌpi'tʌj wa'y njamacʌtʌjcu, ʌj y te' ʌji'ŋ ijtyajupʌ. 
ACT.20.35	Mumutiyʌcʌsi'amʌsmij aŋmaytyamu jutztʌ wa'y nyojsu y pyʌcpapʌte' wa'ytyʌ ŋgotzoŋyaju quieñajpapʌ's yacsnu'ajcuy, y uytyʌ njambʌ'jayu Ngomi Jesujsis chame, nʌmu'c: Mastʌ dichoso'ajpa wa'ytyʌ saju y ja'n wa'ytyʌj tʌj tzi'yaju.
ACT.20.36	Y yʌ'šejta'mbʌ tiya' chamu'c, cutcʌne'cu y 'yoto'ŋʌyu Dios mumu ñe'cʌji'ŋda'm. 
ACT.20.37	Pijche'ca myuma'ŋgʌ'y jʌyaju y jyotzcʌtʌjcʌyaju Pablo quiʌnʌcʌ'y, y šu'quiajpa inʌc. 
ACT.20.38	Jene triste tzʌ'yaju nʌmu'ŋmʌjcʌ: Ja'namis ŋguenjaytyaŋgue'temaj ʌs nwinnaca. Y maŋu myaŋdzaquiaju te' barco'ojmo.
ACT.21.1	Y te'yandʌs ndzaquiaju'c tuŋgʌpʌjcutʌj barco'ojmo, y wiyuŋ minutʌj Cos-isla'aŋʌ, y jo'pit te' Rodas-isla'aŋʌ, y tepyʌ Patara-cumgu'yojmo. 
ACT.21.2	Teytyʌs mba'tu barco nʌ inʌc myaŋupʌ Fenicia-najsojmo. Y tʌjcʌyutʌj te'wo'mo, y maŋutʌj. 
ACT.21.3	Y ocnʌque'nʌyu'ctijtʌs Chipre-isla, ndzajcutʌs aŋña'ojmo y maŋjojcʌtʌjcutʌj Siria-najsojmo y nu'cutʌj Tiro-cumgu'yojmo porque teytye' inʌc maŋba chʌ'yu te' tzʌmi. 
ACT.21.4	Y mba'tyajutʌs te' cʌ'aŋmayeta'm y tzʌ'yutʌj tey cu'ya'y jama. Y Espiritupit ñʌjayajpa inʌc ñe'cʌ'sta'm te' Pablo uy qui'mu Jerusale'ŋojmo. 
ACT.21.5	Pero cʌtʌquiaju'ca te'ta'mbʌ jama, tzu'cumutʌj, y myuma'ŋgʌ'y yomo y 'yuneji'ŋda'm minutʌj maŋdzaquiaju cumgupyutcu'yojmošej. Y cutcʌne'cutʌ nʌ'ʌ'acapoyo'oyj y oto'ŋʌyutʌ Dios. 
ACT.21.6	Y najyotzpʌcʌtʌju'candʌj tumduma'ŋbʌn, qui'mutʌj barco'ojmo, y ñe'cʌta'm witu'yaju tyʌjcaŋʌ.
ACT.21.7	Y nyajta'nu'candʌs te' barco'ojmopʌ tu'ŋajcuy, tzu'cumutʌj Tiro y nu'cutʌj Tolemaida-cumgu'yojmo. Y ñdyujchi'yajutʌs atzita'm, y tzʌ'yutʌj tey ñe'cʌji'ŋda'm tuma'ŋjama. 
ACT.21.8	Y jo'pit tzu'cumutʌj Pabloji'ŋ y minutʌj Cesarea-cumguy. Y tʌjcʌyutʌj evangelio-tzamgopu'ŋopyapʌ Felipe's tyʌjcaŋʌ. Yʌ'wʌte' tumʌ te' cu'ya'pyʌ diacono'ojmoc, y teytyʌj jeju. 
ACT.21.9	Y yʌ'wʌ's ijtu inʌc macšcu'y pyapiñomo tza'maŋwa'oyajpapʌ. 
ACT.21.10	Y como tzʌ'yutʌj tey sone jama, wanajcu Judea'ojmoc tumʌ tza'maŋwa'oye ñʌjayajpapʌ Agabo. 
ACT.21.11	Y minu ijtumʌytyʌj y pyʌcjayu Pablo's wyajtoquiuy, y ši'nu ñe'ŋbac y quiʌ', y nʌmu: Yʌ'šej nʌ ñʌmu Espíritu Santo: Yʌ'šej maŋba ši'njayaju judio'sta'm Jerusale'ŋojmo yʌ' wajtoquiu'yis quiomi, y maŋba chi'oquia'yaju genti'lista'm quiʌ'ojmo. 
ACT.21.12	Matoŋu'candʌs te'šej, tʌs y te' tey ijtyajupʌ's ojquita'utʌs Pablo uy qui'mu Jerusale'ŋojmo. 
ACT.21.13	Pijche'ca aŋdzoŋu ñe'cʌ: ¿Tiyajca'nde' njyʌytyamba wa'mis nyajmocha'jaytyamu ʌs ndzocoy? Porque ʌs ŋguipswa'mʌs ndumʌtzocoy ja'nʌj na' wa'y si'ñajutij, sino hasta wa'yʌs ŋgoca'jayu Jerusale'ŋojmo Ngomi Jesujsis ñʌy. 
ACT.21.14	Y ŋguenu'candʌs ja'n suni chʌ'yu, ndzajcutʌs. Y nʌmutʌj: Yajtucʌ tʌ Ngomi's šunbašej.
ACT.21.15	Cʌtʌquiaju'ca yʌ'ta'mbʌ jama, nimejcʌyutʌs ndiyʌjanatiyʌ y qui'mutʌj Jerusalén. 
ACT.21.16	Qui'myajque'tu tʌji'ŋ metza tuca'y Cesarea'ojmota'mbʌ cʌ'aŋmaye, y ñʌmiñaju ñe'cʌ'sta'm tumʌ peca cʌ'aŋmaye ñʌjayajpapʌ Mnasón, Chipre'ojmopʌ. Y te'wʌji'ŋdʌj inʌc maŋba ndumʌjeju ñe' tyʌjcoyj.
ACT.21.17	Y nu'cu'candʌj Jerusalén, tyumʌtzocoytyʌj pʌjcʌchoŋyaju te' atzi'sta'm. 
ACT.21.18	Y jo'pit Pablo maŋu tʌji'ŋ wa'ytyʌs ndu'nisu Jacobo, y tu'mʌpyʌ'yaju tey mumu te' ancianota'm. 
ACT.21.19	Dyujchi'yaju'ca Pablo's yʌ'ta'mbʌ, quiʌ'ñʌtzambʌ'jayaju tiyʌta'm chʌjcupʌ Diojsis ñe' yoscupyit genti'lojmota'm. 
ACT.21.20	Quiʌmato'ŋʌyaju'ca ñe'cʌ'sta'm myʌja'ŋwʌcotzamyaju Dios. Y nʌmyaju: Nguenwa'ja atzi, jujche'ŋ mil ijtyaju wʌ'aŋja'mopyapʌ judío, y mumupʌ's quioquipyajpa te' aŋgui'mguy. 
ACT.21.21	Yʌy nu'cu tzame que nʌ'nmij 'yaŋma'yoyu wa'y chacjayaju Moisejsis 'yaŋma'yoquiuy mumu judio'sta'm, te' genti'lojmota'm ijtyajupʌ's, y nʌ'nmis nʌjayaju u'ya šircuncidatzʌquiaju 'yune, y u'yamun quio'ŋyaju quiostumbre. 
ACT.21.22	¿Tiya' tucpa? Wiyuŋšej maŋba tyu'mʌyaju aŋba'te pʌn, porque maŋba myujšaju que minumij. 
ACT.21.23	Yʌtij jeque, tzʌcʌ tʌsmij ndzamjapyašej: Ijtyaju tʌ'ojmo macšcu'ŋbʌn maŋba yajcopujtyajupʌ's promesa. 
ACT.21.24	Pʌquia yʌ'ta'mbʌ y yajcowayʌ nwin ñe'cʌji'ŋda'm, y nʌcoyojya' wa'y jyu'šaju quiopac. Te'šej maŋba ñʌctʌ'yaju que nʌmijte' ñisujtzʌyaju, porque nʌtijmijte' ñdyu'ŋaju oye y nʌmis ŋgojamu te' aŋgui'mguy. 
ACT.21.25	Pero jujche'ŋ wʌ'aŋja'moyajpapʌ gentilta'm njayjayajwa'ndʌs jutztʌs nwʌmʌ'yu u'ya quiojamyaju yʌ'šejta'mbʌ tiyʌ, sino que wa'y chaquiaju comichʌqui's ñʌquiʌsi yajca'yajupʌ tiyʌ, y uy quiu'tyaju nʌ'pin, ni wi'tca'upʌ tiyʌ, y uy ispʌquitzʌquiaju.
ACT.21.26	Pijche'ca ñʌmaŋu Pablo's te' pʌnda'm, y jo'pit tumʌcowajyaju ñe'cʌji'ŋ. Pijche'ca maŋu te' templo'ojmo wa'y chamjayaju te' sacerdote tiyʌ jama maŋba inʌc quiopujtu te' quiowajcuy jamata'm wa'y chamdzi'oquiu'yajayaju tiyʌ'iwʌ tzi'oquiuy tumduma'ŋbʌngotoya. 
ACT.21.27	Pero maŋba'ctya' inʌc tya'nu te' cu'ya'yajcuy jama, Asia'ojmocta'mbʌ judio's quieñaju Pablo templo'ojmo y yajso'nwitu'yaju mumu te' pʌnda'm y ñuquiaju. 
ACT.21.28	Y wejcʌ'yaju: Israel-pʌnda'm, cotzo'ŋoytyamʌ. Yʌ'wʌte' te' pʌn yʌmʌc teymʌc nʌ 'yaŋma'yoyupʌ contra te' pʌnda'm, y contra te' aŋgui'mguy, y yʌ' lugar. Ja'n na' te'wʌtij, sino ñʌtʌjcʌquie'tu griego-pʌn yʌ' templo'ojmo, y myaŋgocʌtʌcwa'a yʌ' masanbʌ tʌc. 
ACT.21.29	Quieñaju'ŋmʌjcʌte' wina te' cumgu'yojmo que nʌ wyijtu ñe'cʌji'ŋ Efeso'ojmopʌ Trófimo, quiomʌ'yaju juca ñʌtʌjcʌyu Pablo's yʌ'wʌ te' templo'ojmo.
ACT.21.30	Te'cotoya mi'csu cumguy y ñicutzu'ʌyaju y ñuquiaju te' Pablo, y jyopopujtyaju te' templo'ojmoc y 'yaŋgʌyaju te' puertata'm. 
ACT.21.31	Tey nʌ chʌcme'chaju'c jutz wa'y yajca'yaju, maŋu chamjayaju te' soldado-cowi'na que nʌ šo'nwitu'u Jerusalén. 
ACT.21.32	Y yʌ'wʌ's pyʌjcu soldado quiowi'naji'ŋda'm, y popya quiʌ'maŋyaju. Y quieñaju'ctij te' pʌ'nista'm te' cowi'na soldadoji'ŋ ñacsaŋjejyaju te' Pablo. 
ACT.21.33	Y nu'cu'ca te' soldado-cowi'na, pyʌjcu te' Pablo y yajsi'nʌtʌju metzapʌ cadenapit, y quiʌ'aŋwa'cu iwʌte' y tiyʌte' chʌjcu. 
ACT.21.34	Y wejyajpa inʌc myuma'ŋgʌ'y, y tumʌpʌ's chamba inʌc tumʌpʌ tiyʌ y eyapʌ's eyapʌ tiyʌ. Jañʌctʌ'yʌ'ca jutipʌte' wiyuŋdzamba so'nwitu'yajpa'ŋmʌjcʌ, quiʌ'weju Pablo soldado-tʌjcoyj. 
ACT.21.35	Y nʌ'c ñu'quiaju maŋchipacsaŋita'm nʌte' inʌc quiuŋnʌmaŋyaju soldado'sta'm te' Pablo porque jene nʌ inʌc qui'šca'yaju te' pʌ'nʌputzi. 
ACT.21.36	Porque wʌwʌ pʌ'nis inʌc nʌ quio'ŋyaju 'yucaŋgʌ'y, y weju'c nʌmyaju: Yajca'ʌ.
ACT.21.37	Y maŋba'ca ñʌtʌjcʌyaju Pablo te' soldado-tʌjcojmo, ñʌjayu ñe'cʌ's te' soldado-cowi'na: ¿Ndzi'paja'ʌj lugar wa'yʌsmij oto'ŋʌyu? Y ñe'cʌ's ñʌjayu: ¿Muspaja griego-otowe? 
ACT.21.38	¿Ja'nja te' mij te' Egipto'ojmopʌ pʌn cʌtʌquiajupʌ jamo'oyj ñʌcʌpo'upʌ's quipcuy macšcu'y mil nu'myajca'oyajpapʌ pʌnji'ŋ, y nʌmaŋyajumis ja'itʌnʌmʌmʌy? 
ACT.21.39	Pijche'ca Pablo nʌmu: Ʌj wiyuŋšej Tarso'ojmopʌ judio-pʌ'nʌjyʌ', ja'nde' tyiyʌjanatiyʌ cumguy Cilicia-najsojmopʌ. Pero nwa'cjapya'ʌsmij wa'misʌj ndzi'u lugar wa'yʌs oto'ŋʌyu yʌ' pʌnda'm. 
ACT.21.40	Te' cowi'na's chi'u'c lugar, Pablo tenapyajcu maŋchipacscʌsi y chʌcjayaju seña quiʌ'pit te' pʌnda'm. Maya'aŋ numumgʌñe'quiaju y nʌmgʌ'yu Pablo judio-otowe'ojmoc:
ACT.22.1	Tʌwʌta'm y tatajta'm, matoŋdamʌ jutzʌs maŋba ŋgoquijpu nwin mista'm nwi'naŋdʌjqui. 
ACT.22.2	Y myatoŋyaju'ctij que judio-otowe'ojmoc inʌc 'yoto'ŋʌyaju, más numumgʌñe'cpʌ'yaju. Y Pablo's ñʌjayaju: 
ACT.22.3	Wiyuŋšej ʌj judio'ʌjyʌ', Cilicia-najsojmopʌ Tarso-cumgu'yojmo'ʌjyʌ' pʌ'najupʌ, pero yʌ'yʌjyʌ' Jerusale'ŋoyj pʌnbujtu. Mumu chambaše'ŋ tʌ ndata'sta'm 'yaŋgui'mgu'yis, Gamalie'lisʌj aŋmapyʌ'u, y jene ŋgoquijpa'ʌs inʌc Dios jujcha' mista'm yʌtij. 
ACT.22.4	Ngui'nispa'ʌs inʌc yʌ' yʌti'ʌs ŋgo'ŋbapʌ Diojsis tyuŋ hasta wa'yʌj nyajca'oyu porque nuquiajpa'ʌs inʌc pʌn y yomota'm wa'y šomyatʌju. 
ACT.22.5	Y muspa'ʌj cotestigosaju mʌja'ŋbʌ sacerdote's y mumu tzamupʌndʌcwa'yis. Ñe'cʌ'sʌj tzi'yaju ja'yʌyupʌ orden wa'yʌj maŋu Damasco'ojmo wa'yʌs nuquiaju atzita'm y wa'yʌs si'nʌmiñaju Jerusale'ŋojmo jujche'ŋ ʌs mba'tpapʌ tey, wa'y yajnʌco'aŋgʌyaju.
ACT.22.6	Pero yʌ'šej tujcu, teymʌ'ʌj nʌ maŋu'c ʌj y tome'c Damasco-cumguy paŋguc-jamaše'ŋoyj, tumnacacʌsi'ʌj cʌne'ŋgʌwitu'u tzi'muŋbapʌ sʌ'ŋgʌ's wanajcupʌ tzajpojmoc. 
ACT.22.7	Y cunu'ʌj najsojmo y matoŋu'ʌs otowe nʌjayupʌ'sʌj: Saulo, Saulo, ¿tiyajca'mʌjte' yacsnutzʌcpa? 
ACT.22.8	Pijche'ca aŋdzoŋu'ʌj: ¿Y iwa'mijyʌ', Señor? Y nʌjayu'ʌj: Ʌjte' Jesús Nazarejtojmopʌ, nʌmis nyacsnutzʌjcupʌ. 
ACT.22.9	Te' ʌji'ŋ ijtyajupʌ's wiyuŋšej quieñaju te' sʌ'ŋgʌ' y na'chaju, pero jañʌctʌ'ya te' otowe tzamdzamnayupʌ ʌji'ŋ. 
ACT.22.10	Y nʌmu'ʌj: ¿Señor, y tiya'mʌs ndzʌcpa? Y nʌjayu'ʌj tʌ Ngomi's: Tzu'cumʌ y mawʌ te' Damasco-cumgu'yojmo y teymʌmyij maŋba ñchamjayaju mumu jutzta'm aŋgui'mu Dios wa'mis ndzʌjcu. 
ACT.22.11	Y como jumu ʌs nwitʌ'mis šʌ'ŋgʌ' te' tzi'muŋbapʌ sʌ'ŋgʌ's, jitinʌmaŋyajutya'mʌj ŋgʌ'cʌsi ndʌwʌ'sta'm te' Damasco'ojmo.
ACT.22.12	Y ijtu inʌc tumʌ pʌn ñʌjayajpapʌ Ananías, tumʌtzocoy cʌna'tzʌ'opyapʌ pyʌcpašej aŋgui'mgu'yis, y jene wyʌcotzamyajpapʌ inʌc teytya'mbʌ judio's. 
ACT.22.13	Cʌ'minu'ʌj yʌ'wʌ's y minu tyenayu ʌs nwi'naŋdʌjqui y nʌjayu'ʌj: Atzi Saulo, minu'ʌs nyajsʌ'ŋwʌtzʌcjayu mis nwitʌm. Y pijche'ctij sʌ'ŋu ʌs nwitʌm y ŋguenu'ʌs ñe'cʌ. 
ACT.22.14	Y nʌjayu'ʌj: Tʌ ndata'sta'm Diojsismij ŋguiopiŋu wa'mis musjayu ñe' šu'noquiuy, wa'mis ŋguenu te' Justopʌ, y wa'mis matoŋjayu ñe' 'yotowe. 
ACT.22.15	Porque miste' maŋba ŋgotzamu mumu pʌ'nis wyi'naŋdʌjqui ŋguenušejmis y matoŋušejmis. 
ACT.22.16	Y yʌtij jeque, ¿tiyʌcotoya' ñchʌ'pyamaj? Tzu'cumʌ, ma nʌ'yʌ y cotze'jʌcʌ ŋgowa, y wejwindzoŋja Cristo's ñʌy.
ACT.22.17	Y witu'u'camʌj Jerusalén, y nʌ'ʌs oto'ŋʌyu'c Dios templo'ojmo, yʌ'še'ʌj cʌtʌcjayu: Napašo'moše'ʌj tujcu. 
ACT.22.18	Y ŋguenu'ʌs ñe'cʌ nʌ'cʌj nʌjayu: Je'csa, y jʌnʌc tzu'cumʌ yʌ' Jerusale'ŋojmo, porque ja'n maŋu wyʌ'aŋjamyaju ŋgotzambašejmisʌj. 
ACT.22.19	Y ʌj nʌmu'ʌj: Señor, myujšajpa'a ñe'cʌ's que ʌs somyajpa'ʌs inʌc preso'mo, y nacšajpa'ʌs inʌc te' judio'sta'm wyindʌjcojmo jujche'ŋmij mij nʌ wyʌ'aŋjamyajupʌ's. 
ACT.22.20	Y yajca'yaju'c Esteban, te' mij inʌc nʌ ŋguiotzamupʌ's, te'yʌj inʌc ijtu ʌj, y nʌquipstu'mbajca'yaju'ʌs nʌ'c yajca'yaju. Y ŋgoquenjayaju'ʌs pyama te' yajca'oyajpapʌ'sñe'. 
ACT.22.21	Pero nʌjayu'ʌj: Mawʌ, porque maŋba'ʌsmij ŋgʌ'weju ya'ay genti'lojmota'm.
ACT.22.22	Yʌ'še'ŋojmotij myatoŋjayaju te' chame. Pijche'ca wejqui'mu'c nʌmyaju: Yajca'ʌ yʌ'šejpʌ pʌn, porque ja'n 'yoye wa'y ijtu najsacopajcʌsi. 
ACT.22.23	Y weju'c quitzpʌ'pʌ'ʌyaju pyama, y wyicpʌ'yaju po'yo cʌsmʌ. 
ACT.22.24	Aŋgui'mu te' soldado-cowi'na wa'y ñʌmaŋyaju soldado-tʌjcoyj. Y quiojtu aŋgui'mguy wa'y ñacsna'chaju y tyacscʌ'aŋwa'cpʌ'yaju wa'y myujšaju tiyʌcotoyate' inʌc weju'c wya'cjayaju wa'y yajca'yaju. 
ACT.22.25	Y ši'ñaju'ca nacatzapyit, ñʌjayu Pablo's te' soldado-cowi'na, ñe' wyi'naŋdʌjqui inʌc ijtuwʌ: ¿Y ja'nsʌ'ŋ yajwinduqui te' aŋgui'mgu'yis wa'mis nacstochʌctamu romano-pʌn jaquiota'cmaj aŋgui'mguy juejsis wa'y quio'aŋgʌyu? 
ACT.22.26	Y yʌ'še'a myatoŋu'c yʌ' soldado-cowi'na's maŋu chamjayu te' mʌja'ŋbʌ soldado-cowi'na, y ñʌjayu: ¿Tiya' maŋba ndzʌjcu? Porque yʌ' pʌn wiyuŋšejpʌ romano-uneyʌ'. 
ACT.22.27	Y quiʌ'minu te' mʌja'ŋbʌ soldado-cowi'na's y ñʌjayu: ¿Tzamja'ʌj, romano-pʌnjamijyʌ'? Y ñe'cʌ nʌmu: Jʌ'ʌ. 
ACT.22.28	Y aŋdzoŋu te' mʌja'ŋbʌ soldado-cowi'na: Ʌs wʌwʌpʌ tumingʌsi ʌs ŋgʌpa'tu romano-une'ajcuy. Pijche'ca Pablo nʌmu: Pero ʌs nipʌ'na'ʌyu'ʌs. 
ACT.22.29	Te'šej jʌnʌjtij chaquiaju maŋbapʌ's inʌc ñacšaju, y myujsu'ctij te' mʌja'ŋbʌ soldado-cowi'na's que romano-pʌnde', te'šejtij na'tzque'tu ši'nu'ŋmʌjcʌ.
ACT.22.30	Y jo'pit sunba inʌc wyiyuŋdzoco'yaju tiyʌcotoyate' ñicotza'mʌyajpa judio'sta'm, y pyu'pʌ'u te' si'numʌy y yajweyatʌju sacerdote-cowi'nata'm y jujche'ŋ aŋgui'myajpapʌ tyʌwʌ. Y ñʌpujtu Pablo y ñʌ'aŋgueju ñe'ta'm wyi'naŋdʌjqui.
ACT.23.1	Pijche'ca ñique'nʌyu Pablo's te' aŋgui'moye'sta'm tyu'mʌquiuy y nʌmu: Tʌwʌta'm, ʌj cowajupʌ tzoco'yʌs nʌ nʌtu'ŋaju Diojsis wyi'naŋdʌjqui hasta como yʌtij. 
ACT.23.2	Pijche'ca te' mʌja'ŋbʌ sacerdote Ananiajsis 'yaŋgui'myaju wa'y 'yaŋdzaŋyaju te' tome 'ya'ŋijtyajupʌ's. 
ACT.23.3	Pijche'ca ñʌjayu Pablo's: Mij njamninacsupʌ no'tze-winnaca, Diojsismij maŋba ñchaŋu mij. ¿Ja'njamij tey mbyocsu wa'misʌj ŋgʌme'tzu aŋgui'mgupyit, y te' aŋgui'mgu'yis yajwinducpapʌ tiyʌpit, te'šej misʌj nyajtzawʌtʌjpa? 
ACT.23.4	Y tey ijtyajupʌ nʌmyaju: ¿Y te'šej aŋdzoŋdʌctʌcwʌpya Diojsis myʌja'ŋbʌ sacerdote? 
ACT.23.5	Y Pablo nʌmu: Tʌwʌta'm, ja'ʌs inʌc musi juca mʌja'ŋbʌ sacerdotete', porque yʌ'šej ja'yʌyu: Uy yatzicotzame mis ŋgumgu'yis quiowi'na.
ACT.23.6	Y ñʌctʌ'yu'ca Pablo's que wene pʌn saduceo y wene pʌn fariseo, paquinʌmu aŋgui'moye'sta'm tyu'mʌquiu'yojmo: Pʌnda'm, ʌj fariseo'ʌjyʌ' y fariseo'sta'm 'yune. Nwʌ'aŋjamba'ŋmʌjcʌ'ʌs maŋbamaj tyujcupʌ tiyʌ, y que maŋba wyinsa'yaju ca'yajupʌ, te'wʌcotoya misʌjte' nʌ ŋgʌme'tztamu. 
ACT.23.7	Yʌ'še'a nʌmu'c quipotoŋgʌ'yaju fariseota'm saduceoji'ŋda'm, y we'ñaju te' wʌwʌpʌ pʌn. 
ACT.23.8	Porque nʌmyajpa saduceo que ja'ndiyʌ'n winsa'cuy, ni ángeles, ni espirituta'm. Pero te' fariseo's maŋdzʌ'yu'c chamyajpa yʌ'šejta'mbʌ tiyʌ. 
ACT.23.9	Y maya'aŋ wejqui'myaju. Y tzu'cumyaju aŋgui'mguy-tyayuta'm, te' fariseo'sta'm tyʌwʌ, y quipotoŋu'c nʌmyaju: Yajtiyʌ yacha'cuytyʌs ja'n mba'tjay yʌ' pʌ'nisñe'. Juca espiritu's o angelejsis 'yoto'ŋʌyu, ja'n 'yoye wa'ytyʌ nyajpacwinductamu Dios. 
ACT.23.10	Y maya'a'ŋa inʌc nʌ wyocwitu'yaju'c na'tzu te' mʌja'ŋbʌ soldado-cowi'na uy maŋu ñamatuquiaju Pablo. Wyeju šoldadota'm wa'y minu ñʌpujtyaju y wa'y ñʌmaŋyaju soldado-tʌjcojmo.
ACT.23.11	Y jo'pitpʌ tzu'oyj quiʌ'minu tʌ Ngomi's y ñʌjayu: Uy na'tze Pablo, ŋgotestigosajušejmisʌj Jerusale'ŋojmo, te'šej pyʌjque'tpa wa'misʌj ŋgotestigosajque'tu Roma'ojmo.
ACT.23.12	Y taŋbʌ'nʌmu'ca tu'mʌyaju sone judiota'm y quipsaŋgospo'ʌyjayaju toya, y Diojsis ñʌquiʌsipʌ yacha'cupyit nʌmyaju que ja'nun maŋu quiu'tyaju ni 'yuquiaju hasta que ja'nun inʌc yajca'yay Pablo. 
ACT.23.13	Y wʌstʌjqui's pʌngʌtʌquita'mbʌte' inʌc te' te'šej pyʌcjayajupʌ's Diojsis ñʌy. 
ACT.23.14	Quiʌ'maŋyaju yʌ'ta'mbʌ's sacerdote-cowi'nata'm y tzamupʌndʌcway y nʌmyaju: Tʌj, nʌmwa'ndʌj Diojsis ñʌquiʌsi que ja'ndʌs maŋu ŋgu'tu yajtiyʌ hasta que nyajca'patʌs Pablo. 
ACT.23.15	Te'cotoya yʌtij, mista'm aŋgui'moye'sta'm tyu'mʌquiuyji'ŋ, tzamjaytyamʌ te' mʌja'ŋbʌ sacerdote-cowi'na wa'y ñʌpujtu Pablo jomij como que wa'mij nwyiyuŋdzoco'yajtamu tiyʌ'iwʌcʌsi. Y teytyʌj maŋba ijtu tʌj wa'ytyʌs nyajca'u maŋba'cmaj ñu'cu.
ACT.23.16	Y myatoŋu Pablo's quiose's 'yune's yʌ'šejpʌ cʌ'isʌ'oquiuy. Maŋu y tʌjcʌyu te' soldado-tʌjcoyj y chamjayu te' Pablo. 
ACT.23.17	Y wyeju Pablo's tumʌ te' soldado-cowi'na y ñʌjayu: Nʌmawʌ yʌ' jaya-une te' mʌja'ŋbʌ soldado-cowi'naŋʌ, porque ijtu tiyʌ maŋba chamjayu. 
ACT.23.18	Pijche'ca ñe'cʌ's pyʌjcu y ñʌmaŋu te' mʌja'ŋbʌ soldado-cowi'naŋʌ y nʌmu: Te' preso'mo ijtupʌ Pablo's weju'ʌj y nucsu'ʌj wa'yʌsmij nʌminjayu yʌ' jaya-une, ijtu'n tiyʌ mij maŋba ñchamjayu. 
ACT.23.19	Y jyiticʌtʌjcʌyu quiʌ'cʌsi te' mʌja'ŋbʌ soldado-cowi'na's y ñʌmaŋu emʌ, y quiʌ'aŋwa'cu: ¿Tiya'mʌjte' sunba ndzamjayu? 
ACT.23.20	Y nʌmu: Nʌ 'yaŋdzamyaju te' judiota'm maŋba'n wya'quiaju wa'mis nʌpujtu Pablo jomij aŋgui'moye'sta'm wyi'naŋdʌjqui, como que wa'y wyiyuŋdzoco'yajyaju tiyʌte' te' quiowa Pablo'sñe'. 
ACT.23.21	Pero mis, uy wʌ'aŋjamyay porque wʌstʌjqui's pʌngʌtʌqui's nʌ jyo'quiaju. Te'ta'mbʌ nʌmyajwa'a Diojsis ñʌquiʌsi que ja'nun maŋu quiu'tyaju ni 'yuquiaju hasta que yajca'yajpa Pablo. Y yʌtij nimejcʌyu'c nʌ jyo'quiaju tiyʌ mis ndzamba. 
ACT.23.22	Pijche'ca yajtzu'cumu te' jaya-une te' mʌja'ŋbʌ soldado-cowi'na's y 'yaŋgui'mu uy ya'iwʌ yajmujsu juca chamjayu yʌ'šej.
ACT.23.23	Pijche'ca wyeju metza soldado-cowi'na y 'yaŋgui'myaju wa'y ñimejcʌyaju te' tzu'cotoya las nueveše'ŋoyj majqui's soldado, tuqui's-co-mac cayupocšajpapʌ, y majqui's lanzaji'ŋda'mbʌ wa'y myaŋyaju Cesarea'ojmo. 
ACT.23.24	Y wa'y ñimejcʌyjayaju cayu wa'y pyocsnʌmaŋu Pablo's, y te'šej wa'y quiotzojcu'c ñʌmaŋyaju gobernador Felixaŋʌ. 
ACT.23.25	Y jyayu carta yʌ'šej nʌmbapʌ:
ACT.23.26	Ʌs Claudio Lisiajsis nʌ'ʌsmij njayjayu mij te' mʌja'ŋbʌ gobernador Félix, y ñdyujchi'pa'ʌsmij. 
ACT.23.27	Ñuquiaju judio'sta'm yʌ' pʌn y maŋba inʌc yajca'yaju, y popya'ʌj maŋu wʌwʌta'mbʌ soldadoji'ŋda'm wa'yʌs nyajcotzojcu, nʌctʌ'yu'ŋmʌjcʌ'ʌs que romanoyʌ'. 
ACT.23.28	Y como sunba inʌjcʌs mujsu tiyʌcotoyate' ñiwa'cʌyaju, nʌmaŋu'ʌs te' tu'mʌyajpamʌy ñe'ta'm 'yaŋgui'moyeta'm. 
ACT.23.29	Y tey matoŋu'ʌs que ñiwa'cʌyajpa inʌc porque ja'n quiojame te' ñe'ta'm 'yaŋgui'mguy, pero ja'ndiyʌ inʌc nijutzpʌ quiowa wa'ytyʌs nyajca'u o wa'ytyʌs somu. 
ACT.23.30	Pero yajmujšaju'ʌj que nʌ quiʌquipsʌyaju judio'sta'm wa'y yajca'yaju yʌ' pʌn. Y yʌtij nʌ'ʌs ŋgʌ'weju mis nwi'naŋdʌjqui, y nʌjayajwa'mʌs te' ñiwa'cʌyajpapʌ's wa'y ñiwa'cʌyaju mis nwi'naŋdʌjqui. Sa'satij itʌ.
ACT.23.31	Y te' soldado's pyʌquiaju te' Pablo 'yaŋgui'myatʌjušej, y ñʌmaŋyaju te' tzu'oyj Antipatris-cumgu'yojmo. 
ACT.23.32	Y jo'pit witu'yaju te' eyata'mbʌ te' soldado-tʌjcoyj, y te' cayupocšajpapʌ'stya'a ñʌtu'ŋajyaju. 
ACT.23.33	Y nu'quiaju'ca te' Cesarea'ojmo, chi'yaju te' carta te' gobernador, y ñʌmaŋyajque'tu te' Pablo ñe' wyi'naŋdʌjqui. 
ACT.23.34	Y tu'nu'cande' te' carta, quiʌ'aŋwa'cu te' gobernado'ris jutipʌ estado'ojmopʌte', y ñʌctʌ'yu'ca que Cilicia'ojmocpʌ pʌnde', 
ACT.23.35	nʌmu: Yajmiña winac ñiwa'cʌyajpapʌ'smij. Pijche'cʌsmij ŋgʌmato'ŋʌpya. Y quiojtu aŋgui'mguy wa'y quioqueñaju Herodejsis quiʌme'tzoquiuy-pyalacio'ojmo.
ACT.24.1	Cʌtʌjcu'ca mosa'y jama wanajcu mʌja'ŋbʌ sacerdote Ananías tzamupʌndʌcwayji'ŋda'm, y tzamdʌjcʌ'opyawʌ Tertuloji'ŋ. Y nu'quiaju gobernado'ris wyi'naŋdʌjqui wa'y ñiwa'cʌyaju Pablo. 
ACT.24.2	Y te'ya wyejyaju'c Pablo, ñitzʌjcu Tertulo's wa'y ñicotza'mʌyu y nʌmu: Mijpit sʌ'mnayu'ctʌjyʌ' itpa mumu jama, y sone oyeta'mbʌ tzʌqui nʌ tyu'ŋaju yʌ' nacio'ŋojmo mis nʌctʌ'yoquiupyit. 
ACT.24.3	Mumu jama y mumujutʌ ndumʌcomasa'najapyatʌs mis aŋgui'moquiuy, mij Félix jene wʌpʌ 'yaŋgui'moyemij. 
ACT.24.4	Pero u'yʌsmij ya'ay hora nitu'quiuy chi'u, nwa'cjapya'ʌsmij wa'mistʌj ŋgʌmato'ŋʌyu ušʌc mis wʌpʌpʌ'najcupyit. 
ACT.24.5	Muspatʌs que yʌ' pʌn yatzi-pa'ajšejpʌyʌ'. Aŋnʌctza'mʌ'opya wa'y ñʌcʌpo'yaju quipcuy mumu judio'sta'm mumu naswindumʌ, y nazareno-wʌ'aŋja'moye'sta'myʌ' quiowi'na. 
ACT.24.6	Yʌ'wʌ's sunu jyojtʌjcʌytyʌ'ʌ templo. Pero nujcutʌs y sunutʌs ŋgʌme'tztʌ'ʌ tʌs aŋgui'mgu'yis chambašej. 
ACT.24.7	Pero minutʌ yajwindujcu te' mʌja'ŋbʌ soldado-cowi'na Lisiajsis, y jyupcʌtʌjcʌyu y yajʌcʌ'u tʌs ŋgʌ'ojmoc. 
ACT.24.8	Y 'yaŋgui'myaju te'wʌ's wa'y yʌy 'yaŋguejyaju mi'aŋi te' ñicotza'mʌyajpapʌ's. Y yʌtij muspamis ndacscʌ'aŋwa'cpʌjcu wa'mis mujsu mumutiyʌcotoyatʌste' nicotza'mʌpya. 
ACT.24.9	Te'šejtij aŋdzoŋyajque'tu te' judiota'm, y nʌmyaju: Wiyuŋšej te'šejte' nʌ chʌjcu. 
ACT.24.10	Pijche'ca te' gobernado'ris chʌcjayu seña te' Pablo wa'y 'yaŋdzoŋu. Y ñe'cʌ nʌmgʌ'yu: Muspa'mʌs que sone ame'amij nyospa jujcha' juez yʌ' nacio'ŋoyj, te'cotoya oma'oma ʌs ŋgoquijpa nwin. 
ACT.24.11	Muspamis ŋgʌ'aŋwa'cu que chʌcpamaj macwʌstʌjca'y jama qui'mu'ʌj wa'yʌj maŋu ŋgʌna'tzʌ'oyu Jerusale'ŋojmo. 
ACT.24.12	Jaquipotowa'ʌj ya'iwʌji'ŋ ni jañchʌcʌ'ʌs tu'mʌquiuy templo'ojmo ni windʌjcojmo ni cumgu'yojmo, te'cotoya jaquieña'ʌj yʌ'šejta'mbʌ tiyo'mo. 
ACT.24.13	Ni ja'n musi quiojtyaju quiopac que wiyuŋšejte' te' nicotza'mʌyajpaše'ʌj. 
ACT.24.14	Yʌ'še'ʌsmij jeque ŋgowʌ'aŋjamjapya que te' yʌ'šejpʌ Tuŋ ñe'cʌ'sta'm ñʌjayajpapʌ ja'n 'yoyepʌ aŋma'yoquiuy, te'še'ʌs ŋgʌna'tzʌyjapya ʌs ndata'sta'm Dios. Y te'še'ʌs nwʌ'aŋjamba mumutiyʌ chambaše'ŋ aŋgui'mgu'yis y jya'yʌyajušej tza'maŋwa'oye'sta'm. 
ACT.24.15	Dioscʌsi'ʌs njo'cpa ʌs, que maŋba wyinsa'yaju ca'yajupʌ, justota'mbʌ y ja'n jyustota'mbʌ, nʌ jyo'quiajque'tušej ñe'cʌ'sta'm. 
ACT.24.16	Te'cotoya ndzʌcme'tzjojcʌtʌcpa'ʌs uy quionocjayu ʌs ndzocoy Diojsis ni pʌ'nista'm. 
ACT.24.17	Pero sone ame'a cʌtʌjcu'c, minu'ʌs ndzacpʌ'u tumin ʌs ŋgumguy-tyʌwʌcotoyata'm y wa'yʌs ŋgojtu tzi'oquiuy. 
ACT.24.18	Nʌ'cʌs ndzʌjcu yʌ'šej, cowajupʌ'ʌj queñaju templo'ojmo metza tuca'y Asia'ojmota'mbʌ judio's, ni ja'n wʌwʌ pʌnji'ŋ ni ja'ndʌj nʌ so'nwitu'u. 
ACT.24.19	Pyʌcpa wa'y 'yaŋguejyaju te'ta'mbʌ yʌy mis nwi'naŋdʌjqui wa'yʌj nicotza'mʌyaju, juca tiyʌ'ʌs ndzʌcjayajwa'a. 
ACT.24.20	Yajtzamya te' yʌy ijtyajupʌ's tiyʌ yatzitzoco'yajcu'yʌs ndzʌjcu teymʌ'ʌj ijtu'c aŋgui'moye'sta'm wyi'naŋdʌjqui. 
ACT.24.21	Jañchʌcʌ'ʌs eyapʌ tiyʌ más que weju'cʌs nʌjayaju: Nʌmisʌj ŋgʌme'tztamu yʌtij porque nwʌ'aŋjamba'ʌs que maŋba wyinsa'yaju ca'yajupʌ.
ACT.24.22	Myatoŋu Felijsis yʌ'šejta'mbʌ tiyʌ, y como ñʌctʌ'pya inʌc oye jutzte' te' Tuŋ, chajcu jʌsa'cacotoya, y nʌmu: Minu'cande' mʌja'ŋbʌ soldado-cowi'na Licias, maŋba'ʌs muspʌ'u tiyʌyʌ' mista'm nwa'coquiuy. 
ACT.24.23	Y 'yaŋgui'mu te' soldado-cowi'na wa'y quioquenu te' Pablo, pero u'ya šomu, y uy yajwinducjayu ni'iwʌpʌ tyʌwʌ minbapʌ's mye'tzu, ni chi'papʌ's tiyʌ'iwʌ. 
ACT.24.24	Y cʌtʌjcu'ca sone jama minu Félix ñe' judio-yomoji'ŋ, Drusila'ajupʌ. Wyeju te' Pablo y tey ñʌtzamu jutzte' te' Jesucristocʌsipʌ wʌ'aŋja'moquiuy. 
ACT.24.25	Y sa'sa nʌ'ca chamnʌctʌ'yu'c Pablo's jutztʌ justococotpa Diojsis, y que pyʌcpa wa'ytyʌ njʌ'ctzʌ'ytyamu nwin, y que maŋbatʌ cʌme'tzu Diojsis, pijche'ca na'tzu te' Félix, y ñʌjayu: Yʌtij mawʌ. Itque'tpa'ca lugar nwejque'tpa'ʌsmij. 
ACT.24.26	Nʌ inʌc jyo'cu juca minba chi'u tumin Pablo's wa'y chʌcʌpʌ'u, te'cotoya sone naca wyeju wa'y ñʌtzamdzamnayu. 
ACT.24.27	Pero metza ame ta'nu'ca, pujtu te' Félix, y tʌjcʌyu Porcio Festo. Y como sunba inʌc chʌ'yu bien judiocʌsita'm te' Félix, teymʌ chajcu Pablo preso'mo.
ACT.25.1	Nu'cu jeque Festo te' najsoyj. Y tuca'y jamatij cʌtʌjcu, tzu'cumu Cesarea y qui'mu Jerusalén. 
ACT.25.2	Y quiʌ'miñaju ñe'cʌ sacerdote-cowi'na'sta'm y te' judio'sta'm 'yaŋgui'myajpawʌ's wa'y yatzicotzamyaju Pablo. Y 'yojquita'yaju, 
ACT.25.3	y wya'quiaju wa'y chʌcjayaju ñe'ta'm šu'noquiuy wa'y quiʌ'wejque'tutij Pablo Jerusale'ŋojmo. Ñe'cʌ'sta'm quiʌquipsʌyaju wa'y minu jyo'quiaju tu'ŋojmo wa'y yajca'yaju. 
ACT.25.4	Pero aŋdzoŋu Festo que tey Cesarea'ojmo nʌ inʌc quioqueñaju Pablo preso'mo, y jʌ'nʌ'amunde' inʌc maŋba ñe'cʌ. 
ACT.25.5	Y nʌmu: Iwʌta'm muspa myaŋu, yajmaŋya ʌji'ŋ. Y juca ijtu tiyʌ'iwʌ quiowa te' Pablo's, niwa'cʌytyamʌ.
ACT.25.6	Y ya'yu'ca tey tucutujta'y o majca'y jamaše'ŋoyj, minu Cesarea'ojmo. Jo'pit maŋu pyocsu te' cʌme'tzopyamʌy, y aŋgui'mu wa'y ñʌmiñaju Pablo. 
ACT.25.7	Y te'ya ijtu'c Pablo, quiʌne'ŋyaju te' Jerusale'ŋojmoc miñajupʌ judio'sta'm, y maya'aŋda'mbʌ cowa chʌcjayaju tey. Pero ja'n inʌc pya'tyay jutz wa'y wyiyuŋše'aju. 
ACT.25.8	Quioquipcʌ'yu Pablo's ñe' wyin, y nʌmu: Ʌs janjyojtʌjcʌyja'ʌs judio'sta'm 'yaŋgui'mguy, ni te' templo, ni te' César. 
ACT.25.9	Pero como te' Festo sunba inʌc chʌ'yu bien judio'sta'm wyi'naŋdʌjqui, ñʌjayu te' Pablo: ¿Sunbaja myaŋu Jerusale'ŋojmo, teymʌ'ʌsmij wa'y ŋgʌme'tzu yʌ'šejta'mbʌ tiyʌcʌsi? 
ACT.25.10	Y Pablo nʌmu: Cesa'risyʌ' juejsis wyi'naŋdʌjqui'ʌj ijtu, pyʌcpamʌy wa'yʌj cʌ'aŋwa'cpʌquiaju. Porque nijutzpʌ ma'lʌs jañchʌcjaya judiota'm, muspaše'amis. 
ACT.25.11	Juca ndzʌjcu'ʌs tiyʌ'iwʌ cowa pyʌcpapʌ's wa'yʌj yajca'yaju, ja'nʌj nje'ŋe wa'yʌj ŋga'u. Pero juca yajtiyʌ ŋgowa'ʌs ja'ndiyʌ yʌ'ta'mbʌ'sʌj nicotza'mʌyajpašej, ya'iwʌ'sʌj ja'n musi tzi'oquia'u ñe'cʌcʌsita'm. Cesa'raŋʌ ʌj maŋba. 
ACT.25.12	Pijche'ca maŋu ñʌtzamyaju Festo's te' aŋgui'myajpapʌ tyʌwʌ, y pijche'c ñʌjayu Pablo: Cesa'raŋʌ mis nwa'cu wa'mij myaŋu, Cesa'raŋʌ mij myaŋba.
ACT.25.13	Y cʌtʌjcu'ca metza tuca'y jama, minu rey Agripa y Bernice Cesarea'ojmo wa'y dyujchi'yaju Festo. 
ACT.25.14	Y sone jama'a ijtyaju'c tey, Festo's yajmujsu te' rey jutz ñicotza'mʌyaju Pablo, y nʌmu: Felijsis chajcu yʌ' pʌn preso'mo. 
ACT.25.15	Y tiju'cʌj Jerusale'ŋojmo yʌ'wʌcotoya cʌ'miñaju'ʌj sacerdote-cowi'na'sta'm y judio's chamupʌndʌcwa'yis, y wa'cjayaju'ʌj wa'yʌs nyajnʌco'aŋgʌyu quiowa. 
ACT.25.16	Y aŋdzoŋyaju'ʌs que romano'sta'm ja'n chʌquiay te'šej wa'y chi'oquia'yaju iwʌjutiwʌ wa'y yajca'yaju hasta que aŋguejyajpa wa'coyajpapʌ te' nʌ ñiwa'cʌyajupʌ's wyi'naŋdʌjqui. Y te'ya wyi'na'ŋoyj ijtyaju'c te'ta'mbʌ wa'y quioquijpu wyin tiyʌpitte' nʌ ñiwa'cʌyaju. 
ACT.25.17	Te'šej jeque tumʌmiñaju yʌy ñe'cʌta'm. Y jo'pitti'ʌj maŋu mbocsu te' cʌme'tzoyajpamʌy, y maŋu'ʌs nyajpʌcʌtʌju te' pʌn. 
ACT.25.18	Te'ya ijtyaju'c te' ñiwa'cʌyajpapʌ's, nijutipʌ's jachamʌ wiyuŋšej tiyʌte' te' quiowa, te' ʌs inʌc ŋgomʌ'pyašej. 
ACT.25.19	Yʌ'wʌtijte' nʌ quioquipyaju ñe'cʌji'ŋ, ñe'ta'm wyʌ'aŋja'moquiuy y te' ñʌjayajpapʌ Jesús ca'upʌ, Pablo's quiotpa inʌc quiopac que quenba. 
ACT.25.20	Y como ja'ʌs aŋbonʌctʌ'i wa'yʌs ŋgʌme'tzu yʌ'šejta'mbʌ tiyʌ, nʌjayu'ʌs juca sunba myaŋu Jerusale'ŋojmo, teymʌ wa'yʌs ŋgʌ'aŋwa'cpʌjcu yʌ'šejta'mbʌ tiyʌcʌsi. 
ACT.25.21	Pero wya'cu Pablo's te'šejmaj wa'y chʌ'yu Augusto'sa wa'y quiʌme'tzu. Ngojtu'ʌs aŋgui'mguy wa'y quioqueñaju hasta que ŋgʌ'wejpa'ʌs Cesa'raŋʌ. 
ACT.25.22	Pijche'ca Agripa's ñʌjayu Festo: Ʌs sunba'ʌs inʌc ŋgʌmato'ŋʌquie'tu yʌ' pʌn. Y ñe'cʌ's ñʌjayu: Maŋbamis ŋgʌmato'ŋʌyu jomij.
ACT.25.23	Y jo'pit mʌja'ŋmequia'u'c miñaju te' Agripa y te' Bernice y tʌjcʌyaju te' mʌja'ŋbʌ soldado-cowi'naji'ŋda'm y te' cumgu'yoyjtya'mbʌ mujsoyeji'ŋ te' maŋbamʌy inʌc quiʌmato'ŋʌyaju. Pijche'ca Festo's 'yaŋgui'mgupyit ñʌmiñaju te' Pablo. 
ACT.25.24	Pijche'ca nʌmu Festo: Rey Agripa, y mumu jujche'ŋmij yʌy ittamuše'ŋ tʌji'ŋ, yʌ'yʌs ŋgotpa yʌ' pʌn mista'm nwi'naŋdʌjqui. Yʌ'wʌcotoya nicutzu'ʌyaju'ʌj judio'sta'm Jerusale'ŋojmo y yʌy wa'y wya'quiaju yʌ'wʌ, y weju'c inʌc nʌmyaju: Ja'n 'yoye wa'y itque'tumaj. 
ACT.25.25	Nʌctʌ'yu'ʌs que jachʌcʌ nijutzpʌ cowa wa'yʌs nyajca'u. Y ñe'cʌ'stij wya'cu wa'y myaŋu Augusto's wyi'naŋdʌjqui, y te'cotoya teymʌ'ʌs maŋba ŋgʌ'weju. 
ACT.25.26	Pero jañʌ'itʌ'ʌs wiyuŋbʌ tiyʌ jutzʌs wa'y njayjayu ŋgowi'na. Te'cotoya'ʌsyʌ' nʌpujtu mis nwi'naŋdʌjqui rey Agripa, y mumupʌ's wyi'naŋdʌjqui wa'y ijtu tiyʌ'ʌs wa'y nja'yʌyu ŋgʌ'aŋwa'cpʌjcu'candʌ. 
ACT.25.27	Porque ŋguipspa'ʌs que jowi'ajcuytye' wa'yʌs ŋgʌ'weju preso juca ja'ʌs nʌ nja'yʌyu totocʌsi tiyʌcotoyate' nʌ ñiwa'cʌyaju.
ACT.26.1	Pijche'ca Agripa's ñʌjayu Pablo: Yʌtij ndzi'patʌsmij lugar wa'mis ŋgoquijpu nwin. Pijche'ca Pablo's yajqui'mu quiʌ' y ñʌcʌtzo'tzu wa'y quioquijpu wyin. Y nʌmu:
ACT.26.2	Señor rey Agripa, yʌtij nʌ'omba'ʌs que mis nwi'naŋdʌjqui maŋba'ʌs ŋgoquijpu nwin jujche'ŋda'mbʌ tiyʌcʌsi'ʌj nicotza'mʌyajpa judio'sta'm. 
ACT.26.3	Más ʌs nʌ'ombapʌ porque muspʌ'jayajpamis te' judio'sta'm quiostumbre y wyʌ'aŋja'moquiuytya'm. Te'cotoya nwa'cjapya'ʌsmij wa'misʌj ŋgʌmato'ŋʌyu pacienciapit.
ACT.26.4	Mumu judio's myuspa jutz ʌj tiju ijtu desde une'ajcu'yojmo. Porque desde que ʌj pʌ'naju, ijtu'ʌj ŋgumguy-tyʌwʌji'ŋda'm y te' Jerusale'ŋojmo. 
ACT.26.5	Yʌ'ta'mbʌ's jeque, myujšajpa que ʌj desde tzo'tzcu'yojmo fariseo'ʌjyʌ' inʌc. Y muspa'ʌj cotestigosajyaju juca šuñajpa que ŋgʌtʌme'tzpʌ'pa'ʌs inʌc wa'yʌs ŋgojambʌ'u tʌs nwʌ'aŋja'moquiuy. 
ACT.26.6	Y yʌtij nʌ'ʌj cʌme'chaju porque nwʌ'aŋjamba'ʌs que maŋba tyujcu te' Diojsis chamdzi'yajupʌ tiyʌ tʌ ndatajta'm. 
ACT.26.7	Te'šej nʌ jyo'cjayaju tʌ macwʌstʌjca'pyʌ tribu's wa'y quiʌpa'tyaju te' chamdzi'yatʌjušej. Y tzu'ji'ŋ jamaji'ŋ quiʌna'tzʌyajpa Dios. Rey Agripa, porque yʌ'še'ʌs njo'que'tpa, nʌ'ʌj nicotza'mʌyaju judio'sta'm. 
ACT.26.8	¿Ngomʌ'ytyambaja mi'ojmota'm que Diojsis ja'n musi yajwinsa'yaju ca'yajupʌ?
ACT.26.9	Wiyuŋšej ʌs ŋguipspa'ʌs inʌc wina que pyʌcpapʌte' inʌc wa'yʌs ndzʌcjayu mal Nazarejtojmopʌ Jesujsis ñʌy. 
ACT.26.10	Y te'še'ʌs inʌc nʌ ndzʌjcu Jerusale'ŋojmo. Y wʌwʌ'ʌs somyaju masanbʌnda'm tzi'yaju'ca'mʌj aŋgui'mʌtʌjcuy sacerdote-cowi'na'sta'm. Y yajca'yatʌju'c, tiju'ʌs ndzamu que oye. 
ACT.26.11	Y nʌ'cʌs nyajnʌco'aŋgʌyaju'c mumu judio'sta'm wyindʌjcojmota'm, sone naca'ʌs nya'otowewʌ'ajayaju Dios. Y maya'a'ŋamʌs nʌ inʌc ŋgui'nišaju'c ñe'cʌta'm, nyacsnutzʌquiaju'ʌs hasta eyata'mbʌ cumgu'yojmo.
ACT.26.12	Y te'wʌcotoya'ʌjte' inʌc nʌ maŋu Damasco'ojmo porque sacerdote-cowi'na'sʌjte' cʌ'wejyaju, y tzi'yaju'ʌj aŋgui'mʌtʌjcuy. 
ACT.26.13	Señor rey, paŋguc-jamaše'ŋoyj tu'ŋojmo'ʌj ijtu'c, ŋguenu'ʌs tzajpojmoc minupʌ sʌ'ŋgʌ' más quiwaŋdzi'muŋbapʌ que ja'n jama. Te'wʌ's cʌwitu'u'ʌj y te' ʌji'ŋ nʌ inʌc myaŋyajupʌ. 
ACT.26.14	Y cunbʌ'utʌj najsojmo muma'ŋgʌ'y. Y matoŋu'ʌs otowe judio-tzuni'ojmoc oto'ŋʌyupʌ'sʌj, y nʌjayu'ʌj: Saulo, Saulo, ¿tiyajca'mʌjte' nyacsnutzʌcpa? Toyate' mijcotoya wa'mis nejpu wi'napʌ tiyʌ. 
ACT.26.15	Pijche'ca nʌmu'ʌj: ¿Iwa'mijyʌ' Señor? Y ñe'cʌ nʌmu: Ʌjyʌ' Jesús nʌmisʌj nyacsnutzʌjcupʌ. 
ACT.26.16	Pero tzu'cumʌ y tenaqui'mʌ, porque yʌ'wʌcotoya'ʌsmijte' minu nyajquenu nwin. Y ŋgopiŋu'ʌsmij wa'misʌj nyosjayu y ŋgotestigosaju tiyʌta'm mis ŋguenu y te' maŋbapʌmajmis ŋguenu, nyajquengue'tpa'ca'mʌsmij nwin. 
ACT.26.17	Maŋba'ʌsmij nyajcotzojcu mis ŋgumgutyʌwʌ's quiʌ'ojmoc, y te' genti'lista'm quiʌ'ojmoc, te' yʌti'ʌsmij maŋba ŋgʌ'wejumʌy. 
ACT.26.18	Myaŋbamij teymʌ wa'mis nyajsʌ'ŋjayaju wyitʌm, wa'y chaquiaju pi'tza'ŋajcʌ' y wa'y quieñaju sʌ'ŋgʌ', wa'y chacjayaju Satanajsis 'yaŋgui'mʌtʌjcuy y wa'y mye'chaju Dios. Te'šej wa'yʌs nyajcotocoyjayaju quiowa y wa'y pyʌjcʌchoŋyaju pyarte te' masa'najyajupʌji'ŋ jujche'ŋʌj wʌ'aŋjamyajpapʌ's.
ACT.26.19	Te'cotoya, Señor rey Agripa, mato'ŋoyjayu'ʌs te' tzajpojmopʌ quene. 
ACT.26.20	Wina'ʌs ndzamgopuŋgʌ'yjayaju Damasco'ojmota'mbʌ, pijche'ca Jerusale'ŋojmota'mbʌ y mumu Judea-najsojmota'mbʌ, y genti'lojmota'mbʌ. Ndzamgopuŋu'ʌs wa'y quipswitu'yaju y quiʌna'tzʌyaju Dios, y wa'y chʌquiaju pyʌcpašej wa'y chʌjcu te' quipswitu'yajupʌ's. 
ACT.26.21	Te'wʌcotoya'ʌjte' nuquiaju templo'ojmo judio'sta'm, y sunu'ʌj yajca'yajtʌ'ʌ. 
ACT.26.22	Pero como Diojsisʌj cotzoŋu hasta išo'pyʌ jama, ja'ʌs ndzaque wa'yʌs nʌtzamyaju mʌja'ŋda'mbʌ y cʌmaŋda'mbʌ. Y ja'ʌs ndzame eyapʌ tiyʌ sino que na' chamyajuše'ŋdij tza'maŋwa'oyajpapʌ's y Moisejsis que maŋbamaj tyujcu. 
ACT.26.23	Nʌmyaju que maŋba inʌc tyoyapʌjcu te' Cristo y maŋba wyinawinsa'u ca'yajupʌ'ojmoc wa'y chamgopuŋjayaju te' pʌnda'm y gentilta'm wa'y quieñaju te' sʌ'ŋgʌ'.
ACT.26.24	Y yʌ'šej nʌ chamu'c Pablo's wa'y quioquijpu wyin, weju'c nʌmu te' Festo: Nguio'sawapʌmijyʌ' Pablo. Jene 'yaŋmayu'ŋmʌjcʌmijyʌ' nʌmij ŋguio'sawa'u. 
ACT.26.25	Pero ñe'cʌ nʌmu: Señor Festo, ja'nʌjyʌ' ŋgo'sawapʌ, sino que nʌ'ʌs ndzamu wiyuŋda'mbʌ tzame nʌctʌ'yoquiuyji'ŋbʌ. 
ACT.26.26	Yʌ'šejta'mbʌ tiyʌ myuspa re'yis, te'cotoya jana na'chcu'yʌs ndzamjapya ñe' wyi'naŋdʌjqui. Ngomʌ'pya'ʌs mumu yʌ'šejta'mbʌ tiyʌ myuspʌ'pa porque ja'nyʌ' jojcu'šcʌ'mʌ nʌ tyuquiajupʌ tiyʌ. 
ACT.26.27	Señor rey Agripa, ¿nwʌ'aŋjamyajpaja tza'maŋwa'oyajpapʌ? Ʌs muspa'ʌs que nwʌ'aŋjambamis. 
ACT.26.28	Pijche'ca Agripa's 'yaŋdzoŋu Pablo: Uša'ŋbʌ tiyʌpit misʌj sunba nyajcristianu'aju. 
ACT.26.29	Y Pablo nʌmu: Juca uša'ŋ o wʌwʌpʌpit, Diojsis yajsunʌ que ja'n na' mijtij sino que mumu išo'yʌj nʌ cʌmato'ŋʌyajupʌ's wa'mij nwyʌ'aŋja'moytyamu jujcha' ʌj, pero ja'n wa'mij ši'nʌtʌjtamu cadenapit.
ACT.26.30	Yʌ'šejta'mbʌ tiya' chamu'c, tenaqui'mu te' rey y te' gobernador y te' Bernice, y te' tey inʌc pocšajupʌ ñe'cʌji'ŋda'm. 
ACT.26.31	Y ca'ŋmaŋyaju'ca emʌ, nañʌmjayatʌjpa inʌc ñe'co'mo: Yajtiyʌ cowa jachʌcʌ yʌ'wʌ's myerecetzʌcpapʌcʌsi wa'y quia'u ni wa'y šomyaju. 
ACT.26.32	Te' Agripa's ñʌjayu Festo: Muspatʌ inʌc ndzʌcʌpʌ'u yʌ' pʌn juca inʌc jawya'cʌ wa'mis ŋgʌ'weju Cesa'raŋʌ.
ACT.27.1	Pero quipsaŋbo'ʌyaju wa'ytyʌj barco'ojmo maŋu Italia-najsojmo. Y chi'oquia'yaju te' Pablo y eyata'mbʌ preso soldado-cowi'nacʌsi, ñʌjayajpapʌ Julio, Augusto's šoldado'ojmocpʌ. 
ACT.27.2	Y tʌjcʌyutʌj Adramitio'ojmocpʌ barco'ojmo maŋbapʌ inʌc ñu'cu Asia-najsis puerto'ojmota'm, y pijche'ca tzu'cumutʌj. Y tey inʌc nʌ myaŋu tʌji'ŋ Aristarco, Macedonia-pʌn Tesalonica'ojmocpʌ. 
ACT.27.3	Y jo'pit nu'cutʌj Sidoŋ-gumgu'yojmo. Y sa'sa ñʌmaŋu te' Pablo te' Julio's, y chi'u lugar wa'y myaŋu 'yamigo's tyʌjcaŋʌta'm wa'y chi'yaju tiyʌ'iwʌ. 
ACT.27.4	Y te'yandʌj tzu'cumu'c barco'ojmo y ŋgʌnetze'utʌs Chipre-isla, porque te' sawa's šujnʌwitpa inʌc te' barco. 
ACT.27.5	Y ŋgʌtʌcpʌ'u'candʌs te' Cilicia's y Panfilia's quiowindzʌmyajpapʌ mar, nu'cutʌj Mira, Licia-najsojmopʌ cumgu'yojmo.
ACT.27.6	Y tey pya'tu soldado-cowi'na's Alejandria'ojmopʌ barco nʌ myaŋupʌ Italia'ojmo, y te'wo'motʌj yajtʌjcʌyu. 
ACT.27.7	Sone jama'ndʌj ponij tu'ŋaju barco'ojmo y na' Gnido's wyi'na'ŋoyjtyʌj nu'cu, porque te' sawa's ja'n inʌc yajtu'ŋay te' barco. Te'cotoya maŋutʌs ŋgʌnetze'u Creta-isla, Salmo'ŋis ñʌwiyuŋgʌsi. 
ACT.27.8	Acanetze'utʌj y maŋutʌj penapit y te'šejtʌj nu'cu ñʌjayajpamʌy Buenos Puertos, tomya' quienbamʌy inʌc Lasea-cumguy.
ACT.27.9	Cʌtʌjcu sone jama, y cʌtʌjcu te' ayuno-sʌŋ, pijche'c na'cha'ŋa inʌc wa'ytyʌ ndu'ŋaju barco'ojmo. Pablo's chamnʌctʌ'yaju te' pʌnda'm, 
ACT.27.10	y nʌmu: Pʌnda'm, nʌ'ʌs ŋguenu que yʌ' ma'rojmo maŋbamis ŋguendamu toya y maya'aŋbʌ tocoquiuy, ja'n na' yʌ' barco y te' tzʌmita'm, sino te'šejtijque' tʌta'm nwin. 
ACT.27.11	Pero te' soldado-cowi'na's más inʌc ñijamba te' yajtu'ŋajpapʌ's te' barco y te' barco-cowi'na que ja'n te' Pablo's inʌc nʌ chamušej. 
ACT.27.12	Y como ja'ndiyʌ inʌc tey oyepʌ puerto jutimʌytyʌs wa'y ŋgʌtʌjcu pacac aŋsʌŋ, sone pʌn nʌmyaju: Cʌtʌcta'mitʌy yʌy, ma'ndʌ ndzʌjquistamu juca muspatʌ nu'cu Fenice-cumgu'yojmo. Teytyʌ ma'nta'm wa'ytyʌ ŋgʌtʌctamu pacac aŋsʌŋ, porque tey Creta-puertote' chojtaŋgʌsmʌc quenbapʌ.
ACT.27.13	Y poyu'c jama-sawa quiomʌ'yaju juca cotzoquiajupa'nde'. Y tyo'pujtyaju te' barco's jyo'tzʌ'quiuytya'm y acanetzeyaju Creta-acapoyo'oyj. 
ACT.27.14	Pero ni jajutʌšej myawʌ tzo'tzu maya'aŋbʌ sawa ñʌjayajpapʌ Euroclidón. 
ACT.27.15	Y šujcʌtʌjcʌyu'cande' barco sawa's, ndzʌcʌpʌ'utʌs porque jamyusa'ndʌs nyajtzʌ'yʌ, y jʌ'tpʌ'utʌj. 
ACT.27.16	Y sujnʌmaŋu'candʌ maŋutʌ nechechcʌne'cu chicspʌ Clauda-isla'ŋi. Y penapittʌs mujsu nuctzʌ'yu te' chics barco. 
ACT.27.17	Yajqui'myaju'cande' chics barco chʌcme'chaju jutz wa'y ši'ñaju te' mʌja barco na'chaju'ŋmʌjcʌ uy maŋu tyʌjcʌyaju wa'na'ojmo. Yajwanaquiaju te' barco-pama, y te'šej ñʌmaŋu jutʌ šunu sawa's. 
ACT.27.18	Pero jene nʌtʌ inʌc matzpʌ'nʌwijtu te' maya'aŋbʌ tujwinsawa's, te'cotoya jo'pit tyʌŋbujtyaju wene te' tzʌmi. 
ACT.27.19	Y tyuca'yajcuy jama ne'cʌtʌs ndʌŋbʌ'jayu te' barco's yajyojšajpapʌ tiyʌ. 
ACT.27.20	Y sone jama'ndʌs ja'n ŋguene'c ni jama ni matzata'm, y maya'aŋ inʌc nʌ chaŋboye'u te' tujwinsawa, ŋgomʌ'yutʌs juca ja'nandʌjte' maŋu ŋgotzojcu.
ACT.27.21	Y sone jama'ndʌj ja'n ŋgu'ti'c, tenaqui'mu Pablo ñe'ta'm quiucmʌ y nʌmu: Pʌnda'm, wiyuŋšej oye inʌc juca inʌc misʌj ŋgʌmato'ŋʌytyamu, wa'ytyʌ jana ndzu'cumdamu Creta'ojmo uytyʌ ŋguendamu yʌ'šejpʌ toya y tocoquiuy. 
ACT.27.22	Pero yʌti'ʌsmij ndzamjaytyamba wa'mij mbyaquitzoco'yajtamu, porque ni'iwʌ tʌ'ojmota'm ja'n maŋu quia'u, más que yʌ' barco maŋba yaju. 
ACT.27.23	Porque yʌ' tzu'oyj cʌnu'cʌyu'ʌj Diojsis 'yangelejsis. Y yʌ' Dios ʌs ŋgʌna'tzʌpya, y ñe'ʌjyʌ'. 
ACT.27.24	Y nʌjayu'ʌj: Pablo, uy na'tze porque ijtu pyena wa'mij 'yaŋgueju Cesa'ris wyi'naŋdʌjqui. Y yʌtij Diojsismij nʌ ñchi'yaju mumu miji'ŋ ijtyajupʌ yʌ' barco'ojmo. 
ACT.27.25	Te'cotoya mij pʌnda'm paquitzoco'yajtamʌ, porque ʌs nwʌ'aŋjamba'ʌs Dios, que maŋba tyujcu tzamjayuše'ʌj ñe'cʌ's. 
ACT.27.26	Pero maŋbapʌtʌyʌ' mbuttamu isla'ojmo.
ACT.27.27	Nu'cu'cande' macmactascu'y tzu', y como sujnʌmaŋutʌ sawa's Adriatico-ma'rojmo, paŋguc-tzu'še'ŋoyj minu 'yaŋjamyaju te' barco-nʌtu'ŋajyajupʌ's que tomya' nʌ quieñaju nas. 
ACT.27.28	Y myujquišaju, y jʌŋu inʌc ips saj. Y tu'ŋajyaju uša'ŋ, y myujquišajque'tu y tey yʌjta'y sajtya'a jʌŋu. 
ACT.27.29	Y como na'chaju u'ya maŋu ñu'cu tza'cotʌjcojmo, tyʌŋwanaquiaju barco-ucaŋgʌcmʌc macšcu'y jo'tzʌ'quiuy, y quiʌñʌñajpa inʌc wa'y tyaŋbʌ'nʌmu. 
ACT.27.30	Y sunba inʌc pyoyaju te' yajtu'ŋajyajpapʌ's barco. Tyʌ'ŋʌyaju te' chicspʌ barco ma'rojmo, como que maŋba inʌc quiotjayaju te' jo'tzʌ'quiuytya'm barco-wi'na'ŋojmoc. 
ACT.27.31	Pero Pablo's ñʌjayu te' soldado-cowi'na y soldadota'm: Juca ja'n chʌ'yay yʌ'ta'mbʌ yʌ' barco'ojmo, ja'nmij ŋguiotzoctame mijta'm. 
ACT.27.32	Pijche'ca jyacjayaju te' soldado'sta'm te' chics barco's chay wa'y myaŋu.
ACT.27.33	Y nʌ'ca tyaŋbʌ'nʌmu'c, ñʌjayaju Pablo's wa'y quiu'tyaju y nʌmu: Chʌcpa' macmactascu'y jamamij mbyacpitica'tamba, y jañchʌjquistamʌtijmis nijutzpʌ cu'tcuy. 
ACT.27.34	Te'cotoya'ʌsmij nwa'cjaytyamba wa'mij ŋguiu'ttamu wa'mij mbyʌmipʌctamu, porque ni tumʌc mista'm ŋgopajcojmopʌ nway ja'n maŋu tyocoyu. 
ACT.27.35	Y yʌ'še'a nʌmu'c, pyʌjcu te' pan, y ñʌjayu Dios yʌscotoya mumu pʌ'nista'm wyi'naŋdʌjqui, y wye'nbʌ'u'ca cu'tcʌ'yu. 
ACT.27.36	Pijche'ca mumu paquitzoco'yajyaju y cu'tyajque'tu. 
ACT.27.37	Y doscientos setenta y seis pʌndʌte' inʌc ijtu te' barco'ojmo. 
ACT.27.38	Y cu'ttajsu'candʌ, 'yumbujtyaju te' trigo ma'rojmo wa'y ya'oquejyaju te' barco.
ACT.27.39	Y taŋbʌ'nʌmu'ca ja'n inʌc quio'ispʌquiay te' nas. Pero 'yocnʌque'nʌyaju ma'racu'sʌ ijtumʌy acapoya. Y tey inʌc sunba pyujtyaju, juca muspa yajtʌjcʌyaju te' barco. 
ACT.27.40	Y jyacjayaju te' barco-jo'tzʌ'quiu'yis chay y chaquiaju ma'rojmo. Y pyu'pʌ'jayaju te' barco-mye'nwitu'cu'yis chay, y yajqui'myaju te' barco-pama sawo'mo wa'y yajwiyu'ŋaju acapoyo'mo. 
ACT.27.41	Pero nu'quiaju tumʌtzʌcpamʌy metzapʌ nʌ', y tey pacwindujcu te' barco. Y wʌŋu wa'na'ojmo te' barco's wyi'naŋ y mʌtʌtcʌne'cu'c tzʌ'yu, y 'yucaŋgʌ'mʌc wengʌ'yu ma'ris pyʌmipit. 
ACT.27.42	Pijche'ca quipšajtʌ'u myuma'ŋgʌ'y te' soldado'sta'm wa'y yajca'pʌ'yatʌju te' preso uy maŋu ni'iwʌ jembujtu'c pyoyu. 
ACT.27.43	Pero te' soldado-cowi'na's sunba inʌc yajcotzojcu Pablo, y yajwinduquiaju te' soldadota'm. 'Yaŋgui'mu wa'y tyʌŋdʌjcʌyaju wyin wina iwʌta'm muspa jyemyaju wa'y pyujtyaju nascʌsi. 
ACT.27.44	Y mumu eyata'mbʌ's wa'y pyʌcjayaju barco's tyabla o tyiyʌ'iwʌ. Y te'šej tujcu, mumu cotzocpʌ'yaju y pujtyaju nascʌsi.
ACT.28.1	Y cotzojcu'candʌ pijche'cmajtʌ mujsu que teytye' ñʌjayajpa Malta-isla. 
ACT.28.2	Y te' teytya'mbʌ iti's oye tʌj pʌjcʌchoŋyaju. Y como ja'n inʌc šʌyi te' tuj ni te' pacac, maŋutʌj tzʌcjayaju jucʌtʌc, y mumutʌj pʌjcʌchoŋyaju. 
ACT.28.3	Pijche'ca wyo'ctu'mʌyu Pablo's namaji'wi, y maŋu quiojtu jucʌtʌjcojmo. Y te' jucʌtʌc-pijcʌ's myacpoyu tzan, y ñujcu Pablo quiʌ'cʌsi. 
ACT.28.4	Quieñaju'ca teytya'mbʌ pʌ'nis jutz pijliŋgʌne'cu te' tzan Pablo's quiʌ'cʌsi, nañʌmjayatʌjpa inʌc: Wiyuŋšej yʌ' pʌn yajca'oyupʌyʌ'. Wempe ma'rojmoc cotzojcu, Diojsis ja'n chaque wa'y ijtu. 
ACT.28.5	Pero Pablo's pyujpejpʌ'u te' tzan jucʌtʌjcojmo y yajtiyʌ jaquiʌtʌcja. 
ACT.28.6	Pero ñe'cʌ'sta'm nʌ inʌc jyo'quiaju juca maŋba inʌc šiŋu o tumnacacʌsi wa'y quia'u. Y ya'ay hora' jyo'quiaju'c y quieñaju'ca que yajtiyʌ jaquiʌtʌcja, quipswitu'yaju y nʌmyaju: Yʌ'wʌ diosyʌ'.
ACT.28.7	Y te'ta'mbʌ luga'royj ijtu inʌc nas-juyita'm isla-cowi'na'sñe', ñʌjayajpapʌ Publio. Te'wʌ'stʌj pʌjcʌchoŋu tyumʌtzocoy y jejutʌj ñe' tyʌjcaŋʌ tuca'y jama. 
ACT.28.8	Y yʌ'šej tujcu: Ʌŋgu'yojmo inʌc ijtu Publio's tyataj, ca'e inʌc pijcʌ's y nʌ'pindzajco'quiu'yis. Y maŋu tyu'nisu Pablo's, y 'yoto'ŋʌyu'ca Dios quiojtu quiʌ' ñe'cʌcʌsi, y yajtzojcu. 
ACT.28.9	Y yʌ'še'a chʌjcu'c, miñajque'tu eyata'mbʌ isla-pʌn ijtyajupʌ's quia'cuy, y yajtzoquiaju. 
ACT.28.10	Y sone yajya'moquiuytyʌj tzi'yaju yʌ'ta'mbʌ's. Y nʌ'candʌj ndzu'cumu'c barco'ojmo, tzi'yajutʌj jujche'ŋdʌs maŋba nyajyojsupʌ tiyʌ tu'ŋojmo.
ACT.28.11	Y tuca'y poyajpittʌj tzu'cumu tey Alejandria'ojmopʌ barco'ojmo. Yʌ' barco's quiʌtʌjcu te' pacac aŋsʌŋ te' isla'oyj, y ijtu inʌc šeñašej pʌñchʌquita'm ñʌjayajpapʌ inʌc Cástor y Pólux. 
ACT.28.12	Y nu'cu'candʌ Siracusa-cumgu'yojmo, tzʌ'yutʌ tey tuca'y jama. 
ACT.28.13	Y te'ya acapoyo'moctʌ ŋgʌwitu'u, minutʌ Regio-cumguy. Y jo'pit poquiʌ'yu jama-sawa, metza jamapit nu'cutʌ Puteoli-cumguy. 
ACT.28.14	Tey mba'tyajutʌs atzita'm, y wa'cjayajutʌj wa'ytyʌj ndzʌ'yu ñe'cʌji'ŋda'm cu'ya'y jama. Tepyʌ jʌnʌtya'ndʌj nu'cu Roma'ojmo. 
ACT.28.15	Myujšaju'ca te' teytya'mbʌ atzi's, minutʌj tzoŋyaju Foro-Apio'ojmo y ñʌjayajpamʌy Tuca'y Taberna. Quieñaju'ctij Pablo's yʌ'ta'mbʌ atzi, nʌmu: Yʌscotoya chʌcpa Diojsis. Y paquipʌjcu choco'yojmo.
ACT.28.16	Y nu'cu'candʌ Roma, te' soldado-cowi'na's chi'oquia'pʌ'u te' presota'm eyapʌ quiowi'nacʌsi. Pero chaquiaju Pablo wa'y emʌ ijtu tumʌpʌ soldadoji'ŋ quioquenbapʌ's.
ACT.28.17	Yʌ'šej tujcu: Cʌtʌjcu'ca tuca'y jama yajtu'mʌpyʌ'u Pablo's te' judio-cowi'nata'm. Y tu'mʌyaju'ca te'ta'mbʌ ñʌjayaju: Tʌwʌta'm, ʌs jaŋguiontrariatzʌcʌ'ʌs judio-pʌnda'm ni tʌ ndata'sta'm quiostumbre. Pero si'nu'cʌj nʌtzu'cumyaju Jerusale'ŋojmo wa'yʌj tzi'oquia'yaju romano's quiʌ'ojmota'm. 
ACT.28.18	Cʌ'aŋwa'cpʌ'yaju'camʌj yʌ'ta'mbʌ's sunu'ʌj tzʌcʌpʌ'yajtʌ'ʌ porque ja'ndiyʌ inʌc ʌs ŋgowa wa'yʌj yajca'yaju. 
ACT.28.19	Pero te' judio'sta'm masʌj yatzicotzamyaju, y ŋguenu'ca'mʌs te'šej, nwa'cu'ʌs wa'yʌj nʌmiñaju Cesa'raŋi, pero ja'n wa'yʌs nicotza'mʌyu ʌs nación. 
ACT.28.20	Te'cotoya'ʌsmijte' nwejtumʌtzʌctamu wa'yʌsmij ŋguendamu y oto'ŋʌytyamu, porque yʌ'še'ʌj si'ñaju yʌ' cadenapit Israel-pʌ'nista'm jyo'quiajpapʌ tiyʌcotoya. 
ACT.28.21	Pijche'ca ñe'cʌ'sta'm ñʌjayaju: Mij ñchambapʌ toto's jambyʌjcʌchowatijtʌs Judea'ojmoc minupʌ, y nʌ miñajupʌ atzi'sta'm nijutipʌ'smij jañicotza'mʌyatij ni jayatzicotzamyatij. 
ACT.28.22	Pero tʌs sunjo'pyatʌs matoŋu tiyʌ miste' ŋguipspa, porque muspatʌs que mumujutʌ yatzicotzamyajpa mumuta'mbʌ's yʌ'šejpʌ wʌ'aŋja'moquiuy.
ACT.28.23	Y ñe'cʌ'sta'm ñʌjayaju te' Pablo tiyʌ jama minba mye'chaju, y te' chamyajupʌ jamo'oyj, wʌwʌ pʌ'nis quiʌ'maŋu jyejcu'yojmo. Teyma'a cha'maŋwajcʌ'yu y quiotestigosaju Diojsis 'yaŋgui'mʌtʌjcuy. Ñitzʌjcu namdzu'c hasta que tza'yanʌmu wa'y chamu Jesús te' Moisejsis 'yaŋgui'mgupyit y te' tza'maŋwa'oyajpapʌ's chamepit. 
ACT.28.24	Ijtu nʌmyajupʌ que oye, y eyata'mbʌ's jawyʌ'aŋjamya. 
ACT.28.25	Y jatyu'mbajcajya quipsoquiuytya'm, y maŋba'ca chu'cumyaju Pablo's ñʌjayaju: Wyiyuŋdzamjayaju tʌta'm ndataj te' Espíritu Santo's te' tza'maŋwa'opyapʌ Isaiajsis jya'yʌyupʌ tiyʌpit, nʌmu'c:
ACT.28.26	Cʌ'mawʌ yʌ' pʌnda'm y nʌjaya yʌ'šej:
ACT.28.26	Ne' ŋgowipit maŋbamis matoŋdamu, pero ja'nmis maŋu nʌctʌ'ytyamu.
ACT.28.26	Ne' nwitʌmbit maŋbamis ŋguendamu, pero ja'nmis maŋu ŋgue'nʌytyamu.
ACT.28.27	Porque jene nuyu'ajyajwa'a yʌ' pʌ'nista'm chocoy.
ACT.28.27	Y 'yʌwyo'mošej myatoŋyajpa quiowipit.
ACT.28.27	Y itzaŋga'myaju wyitʌm
ACT.28.27	Wa'ytyij jana quieñaju wyitʌmbit.
ACT.28.27	Y uy myatoŋyaju quiowipit.
ACT.28.27	Y uy ñʌctʌ'yaju choco'yojmo,
ACT.28.27	Wa'yʌj cʌwitu'ʌyaju ʌj
ACT.28.27	Wa'yʌs nyajcotzoquiaju.
ACT.28.28	Yʌtij jeque, mustamʌ que Diojsis nʌ quiʌ'weju ñe' quiotzojcoquiuy gentilcotoya y ñe'cʌ'sta'm maŋba myatoŋyaju. 
ACT.28.29	Y yʌ'še'a chamu'c Pablo's, tzu'cumyaju te' judiota'm quipotoŋyaju'c ñe'co'mo.
ACT.28.30	Y metza ame tzʌ'yu Pablo tyʌcnucsi'ojmo, y tey inʌc pyʌjcʌchoŋba iwʌ'sta'mis tijpa mye'tzu. 
ACT.28.31	Tey jana na'chcuy chamgopuŋu Ngomi Jesucristo's 'yaŋma'yoquiu'yojmo y ya'iwʌ's jayajwinducʌ.
ROM.1.1	Ʌjte' te' Pablo te' Jesucristo's quioyosa. Diojsisʌj weju cʌ'wejcotoya, y piŋwe'nu'ʌj ñe' 'yevangeliocotoya. 
ROM.1.2	Yʌ' evangelio chamdzi'oquia'u Diojsis te' winata'mbʌ jamo'oyj ñe' cha'maŋwa'oyepitta'm te' masanbʌ Totojaye'ojmo. 
ROM.1.3	Te'wo'mo chamba ñe' 'Yune Jesucristo, tʌta'm Ngomi. Te'wʌ minu pyʌ'naju Davijtis quiʌwo'ma'ojmoc. 
ROM.1.4	Yajqueju Diojsis que ñe' te' 'Yune yajwinsa'u'c ca'yajupʌ'ojmoc. Yʌ' Jesucristo masanbʌte' te' Espíritu Santopit, y mʌja'ŋbʌte'. 
ROM.1.5	Yʌ'wʌpit jeque Diojsistʌj tzi'u yajya'moquiuy. Y cʌ'wejutʌj wa'ytyʌs nyajwʌ'aŋjamyaju y wa'y myato'ŋoyaju Cristocʌsipʌ wʌ'aŋja'moquiuy mumu nacio'ŋojmo, y wa'y wyʌcotzamjayaju ñe' ñʌy. 
ROM.1.6	Te'šejtijque' mijta'm yʌ'ta'mbʌji'ŋ te'wʌcotoya mijyʌ' nwyeyatʌjtamu jujche'ŋmij Jesucristo'sñe'.
ROM.1.7	Sunba'ʌs wa'mij nyajyamdamu y wa'mij ñchi'tamu sʌ'mnaquiuy tʌ Ndata Diojsis y tʌ Ngomi Jesucristo's. Nʌ'ʌsmij njayjaytyamu mumu jujche'ŋmij ittamupʌ Roma'ojmo, šundambapʌmij Diojsis, y nwyejtamuše'ŋmij wa'mij myasa'najtamu.
ROM.1.8	Wina'ʌs nʌjapya Dios yʌscotoya Jesucristopit mumu mijcotoyata'm porque cʌ'ŋʌpa chamyajpa naswindumʌ jutzmij nwyʌ'aŋja'moytyamba. 
ROM.1.9	Porque myuspa Diojsis que ja'ʌsmij njambʌ'tame mijta'm jujche'ŋ naca'ʌs oto'ŋʌpya ñe'cʌ. Y ndumʌtzoco'yʌs ŋgʌna'tzʌpya ñe'cʌ ndzamgopuŋba'cʌs te' evangelio, chamjapyapʌ's ñe' 'Yune. 
ROM.1.10	Nwa'cjojcʌtʌcpa'ʌs que juca šunba Diojsis wa'yʌs mba'tu ndzu'cumguy y wa'yʌj maŋjayu oye tu'ŋojmo wa'yʌsmij ŋgʌ'mindamu. 
ROM.1.11	Porque sunba'ʌsmij ŋguendamu wa'yʌsmij nyajmustamu tiyʌ'iwʌ tzi'papʌtʌ te' Espíritu Santo's, wa'mij mbyaquipʌctamu. 
ROM.1.12	Sunba'ʌjte' nʌmu wa'ytyʌ nachamdzocopyacʌtʌjtamu ne'co'mo mista'mne' y ʌsne' nwʌ'aŋja'moquiupyit.
ROM.1.13	Pero sunba'ʌs, atzita'm, wa'mis mustamu que sone naca'mʌsmij sunjo'yu ŋgʌ'mindamʌ, pero siempre itpa tiyʌ'sʌj wa'y yajtzʌ'yu. Sunba'ʌj minu wa'yʌs nyajwʌ'aŋjamyaju eyata'mbʌ mi'ojmota'm wʌ'aŋja'moyajušej eyata'mbʌ genti'lojmo. 
ROM.1.14	Aŋjamba'ʌs que pyʌcpa wa'yʌs ndzamgopuŋjayaju te' evangelio te' griegota'm y witita'm, te'šejtijque' te' mujsoyajpapʌ y ja'n myujsoyapyʌ. 
ROM.1.15	Te'cotoya ʌj jeque, sunjo'pya'ʌsmij minu ndzamgopuŋjaytyamu te' evangelio mijta'm Roma'ojmomij ittamupʌ.
ROM.1.16	Porque ja'ʌs ŋgotza'ay te' evangelio, porque te'wʌ yajyospa Diojsis ñe' pyʌmipit wa'y yajcotzojcu jujche'ŋ wyʌ'aŋjambapʌ's, nimeque'ctij judío y te'šejtijque' griegota'm. 
ROM.1.17	Porque te' evangelio'stʌ yajmuspa Diojsis jyusticia te' tzi'papʌtʌ cuando nwʌ'aŋjamba'ctʌ y porque nwʌ'aŋjambatʌ. Yʌ'šejte' ja'yʌyu: Te' jyustococojtyajupʌ pʌ'na wyʌ'aŋjamgupyit maŋba pya'tu quenguy.
ROM.1.18	Porque te' tzajpojmopʌ Diojsis ñitzʌjcuwa'nde' wa'y yajnʌco'aŋgʌyaju te' ja'n quiʌna'tzʌpyʌ's y yacha'cuy chʌquiajpapʌ's y jujche'ŋ yajwinduquiajpapʌ's wiyuŋbʌ tiyʌ te' ñe'ta'm yacha'cupyit. 
ROM.1.19	Porque tiyʌ tʌ mustamba Diojsisñe', myujšajque'tpa ñe'cʌ'sta'm, porque Diojsiste' yajqueñaju. 
ROM.1.20	Porque tiyʌta'mdʌ ja'n ŋguene Diojsisñe', jujcha'nde' ñe' ja'n yayepʌ myʌja'ŋajcuy y Diojsajcuy, quejyajpa desde que chʌjcu Diojsis te' najsacopac. Y te'šej ñʌctʌ'yajpa pʌ'nista'm te' tuquiajupʌ tiyʌpit. Te'cotoya ja'n na' tiyʌ cha'maŋjamyay. 
ROM.1.21	Ñempe ispʌquiaju Dios, jamyʌja'ŋwʌcotzamya te' Dios, ni jañʌjaya yʌscotoya, sino que myʌja'ŋwʌcotzamyaju ñe'ta'm quipsoquiuy. Y te'šej te' jowita'mbʌ quipsoquiuy más jowi'ajyaju. 
ROM.1.22	Mujsoyešej chʌquiaju wyin, pero más jowi'ajyaju. 
ROM.1.23	Quiʌna'tzʌ'yaŋjejyaju te' mʌja'ŋbʌ y ja'n yayepʌ Dios wa'y quiʌna'tzʌyaju ca'yajpapʌ pʌ'nis pyʌñchʌqui, y palomachʌqui, macšcu'y ñe'ŋbacpʌ copʌndzʌqui, y tzandzʌqui.
ROM.1.24	Te'wʌcotoyate' chaquiaju Diojsis wa'y yacha'cuy chʌquiaju šuñajpašej ñe'ta'm choco'yis, y wa'y cha'ajcuy chʌquiaju ñe'ta'm cuerpopit ñe'co'mota'm. 
ROM.1.25	Yʌ'ta'mbʌ's chaquiaju te' wiyuŋšejpʌ tiyʌ Diojsisñe' wa'ytyij wyʌ'aŋjamyaju te' sutzi. Cujnayu'c quiʌna'tzʌyaju najsacopajcʌsipʌ tiyʌ Diojsis chʌquiajupʌ, wʌ'cte' inʌc quiʌna'tzʌya Dios, te' chʌjcupʌ's mumutiyʌ. Te'wʌ pyʌcpa wa'ytyʌ nwʌcotzamu mumu jama. Amén.
ROM.1.26	Te'wʌcotoya chaquiaju Diojsis wa'y chʌquiaju tza'ajcuytya'mbʌ tiyʌ. Te' yomo'sta'm chaquiaju te' pʌn nʌ'itcuy y chʌquiaju jyowi'ajcuy yoma'ŋdʌwʌji'ŋ. 
ROM.1.27	Te'šejtijque' te' pʌ'nista'm chaquiaju te' yomo nʌ'itcuy y tzi'sʌmyaju y pijtʌjcʌyaju ñe'co'mota'm, y chʌquiaju jyowi'ajcuy pʌ'nis pyʌndʌwʌji'ŋ. Yʌ'šej wyingʌša'yaju te' quioyowa pyʌcpašej ñe'ta'm tyocoquiu'yis.
ROM.1.28	Y ñe'cʌ'sta'm quiomʌ'yaju juca ja'nde' 'yoyepʌ tiyʌ wa'y jyamwʌtzʌquiaju te' Dios. Te'cotoya Diojsis chaquiaju na' yacha'cuy wa'y quipšaju y wa'y chʌquiaju ja'n 'yoyeta'mbʌ tiyʌ. 
ROM.1.29	Cocumyaju mumupʌ yacha'cu'yojmo, na' ispʌquitzʌjcu'yojmo, yatziquipsoquiu'yojmo, y šuñaju itʌpa'tcuy, y yacha'cuy chʌquiaju. Ni'aŋsu'noyaju, yajca'oyaju, quipyaju, aŋgoma'cʌ'oyaju y tocoquiu'yojmo tu'ŋajyaju. 
ROM.1.30	Nu'motoŋyaju, cʌ'oto'ŋʌ'oyaju, qui'nišaju Dios. Tzʌjqui'šca'oyaju, te'ngui'myaju, myʌja'ŋgomʌ'yaju wyin. Quipsaŋgospo'ʌyaju tocoquiuy, jamyato'ŋoyjaya tyatajta'm, 
ROM.1.31	jowi'ajyaju, chamdzi'oquia'yaju y jachʌquia. Ja'n ñašuñatʌy, ja'n ya'iwʌ's chamsujcʌyatʌy, ni ja'n tyo'ya'ŋʌ'oyay. 
ROM.1.32	Myujšajpa'a que Diojsis 'yaŋgui'mguy nʌmba wa'y quia'yaju mumu te' te'šejta'mbʌ tiyʌ chʌquiajpapʌ's porque te'šej myerecetzʌquiajpa. Ja'n ñe'cʌ'stij chʌquiay sino que wyʌmʌ'yajpa iwʌ'sta'mis chʌquiajpa.
ROM.2.1	Te'wʌcotoya, mij mbyʌn, ja'nmis musi oyecocojtu nwin, porque tiyʌcʌsimis ŋgʌme'chajpa ndʌwʌ nyajcowapa'tpamis ne' nwin, porque te'šejtijmis ndzʌjque'tpa ne'cʌ ŋgʌme'chajpapʌ tiyʌcʌsimis. 
ROM.2.2	Pero mustambatʌ que quiʌme'tzpa Diojsis te' chʌquiajpapʌ's yʌ'šejta'mbʌ tiyʌ. Y ñe' quiʌme'tzoquiuy wiyuŋbʌ tiyʌte'. 
ROM.2.3	Mij mbyʌn, ŋgʌme'chajpamis chʌquiajpapʌ's yʌ'šejta'mbʌ tiyʌ y ne'cʌ ndzʌjque'tpatijmis te'šej. ¿Nguipspaja que ja'nmij maŋu ŋguiʌme'tzu mij Diojsis? 
ROM.2.4	¿O aŋgoje'ŋʌpyamisja te' Diojsis aŋba'tepʌ 'yoye'ajcuy, y pyaciencia y pyʌ'mgopajcʌ'oquiuy? ¿Ja'nja musi que te' 'yoye'ajcu'yismij ŋguiotzoŋba wa'mij ŋguipswitu'u? 
ROM.2.5	Pero como ñuyumij y jaŋguipswitu'ʌmij ndzoco'yojmo nʌmis mbactu'mʌyu tiyʌmij wa'y nyajnʌco'aŋgʌyu Diojsis. Y maŋbamij nyajnʌco'aŋgʌyu Diojsis ʌ' jamo'oyj maŋba'ca chʌjcu te' wiyuŋšejpʌ quiʌme'tzoquiuy. 
ROM.2.6	Diojsis maŋba chi'yaju quioyowa tumduma'ŋbʌn te' chʌquicʌsita'm. 
ROM.2.7	Ñe'cʌ's maŋba chi'yaju ja'n yayepʌ quenguy iwʌ'sta'mis chʌcjojcʌtʌcpa oyeta'mbʌ tzʌqui, y te'wʌpit mye'chajpa wa'y pyʌjcʌchoŋyaju ñe' pyarte Diojsis myʌja'ŋajcu'yojmo, wyʌcotzamgu'yojmo y quienjojcʌtʌjcu'yojmo. 
ROM.2.8	Pero qui'šca'cupyit y qui'nisoquiupyit maŋba yajcoyojyaju Diojsis te' quipyajpapʌ, y ja'n myato'ŋoyjayapyʌ's te' wiyuŋbʌ tiyʌ, y quio'ŋyajpapʌ's jana justo'ajcuy. 
ROM.2.9	Toyapʌjcuy y tuyu'yoquiuy maŋba quioyowa'yaju mumu jujche'ŋ chʌquiajpapʌ's yacha'cuy, nimeque'ctij te' judío y te'šejtijque' te' griegota'm. 
ROM.2.10	Pero maŋba quioyojyatʌju mʌja'ŋajcupyit, oye'ajcupyit y sʌ'mnaquiupyit mumu chʌquiajpapʌ's oyeta'mbʌ tiyʌ, nimeque'ctij judiota'm y te'šejtijque' griegota'm.
ROM.2.11	Porque Diojsis ja'n myenoschʌqui ya'iwʌ. 
ROM.2.12	Mumu jujche'ŋ ja'ndiyʌpʌ aŋgui'mguquiʌ'mʌ y cowapa'tyaju, aŋgui'mguytyaca maŋba quia'yaju. Y mumu aŋgui'mguquiʌ'mʌ ijtyajupʌ y cowapa'tyaju, maŋba quiʌme'chatʌju te' aŋgui'mgupyit. 
ROM.2.13	Porque te' justota'mbʌ Diojsis wyi'naŋdʌjqui, ja'nde' te' šaŋmatoŋyajpapʌ's te' aŋgui'mguy, sino que te' quiojamyajpapʌ's te' aŋgui'mguy, te'wʌte' maŋba jyustococojtyatʌju. 
ROM.2.14	Te' gentilta'm, te' jamyujšapʌ's te' aŋgui'mguy, ijtu aŋgui'mguy ñe' choco'yojmota'm, quiojamyajpa'c ñe'cʌ'sta'm te' ñe' itcupyitta'm chambašej te' aŋgui'mgu'yis, ñempe jamyujša te' aŋgui'mguy, ñe'ta'm quipsoquiuytye' ñe' 'yaŋgui'mguy. 
ROM.2.15	Ñe'cʌ's yajquejyajpa te' aŋgui'mgu'yis chʌqui ijtušej ñe'ta'm choco'yojmo, yajqueñajpašej te' choco'yo'c quipsoquiu'yis. Y te' quipsoquiupyit ñicotza'mʌyajpa o cha'maŋjamyajpa te' wyin. 
ROM.2.16	Pero minba te' jama cuando maŋba quiʌme'tzu Diojsis Jesucristopit ñempe pʌ'nis quiʌwʌ'ñajpapʌ tiyʌ, chambašej ʌs ndzamgopuŋbapʌ evangelio's.
ROM.2.17	Pero mij, ñʌmbamij que njyudiomijte' y aŋgui'mguy mis nite'tzʌpya, y mʌja'ŋgomʌ'pya nwin Diojsis tyiyʌjanatiyʌcʌsi. 
ROM.2.18	Ñʌmbamij que musjapyamis te' ñe' šu'noquiuy, y que ŋgopiŋbamis te' más oyepʌ tiyʌ porque 'yaŋmayajumij te' aŋgui'mgupyit. 
ROM.2.19	Y ŋgomʌ'pyamis que muspamis nʌtu'ŋajyaju te' to'tita'mbʌ, y que muspamis ndzamsʌ'ŋgʌ'ajyaju te' pi'tza'ŋajcu'yojmo ijtyajupʌ. 
ROM.2.20	Y ŋgomʌ'pyamis que muspamis aŋmayaju ja'n myujsoyapyʌ, y que mijte' ŋga'e'sta'm 'yaŋma'yoye. Ngomʌ'pyamis que te' aŋgui'mgupyit nʌ'ijtumis te' más oyepʌ mujsoquiuy y te' wiyuŋbʌ tiyʌ. 
ROM.2.21	Mis jeque, aŋmapyamis eyapʌ, ¿y ne' nwin ja'nmis aŋmaye? Mis, ndzamgopuŋbamis uy ñu'myaju, ¿y ne'cʌ ñu'mbamij? 
ROM.2.22	Mij, ñʌmbamij uy quiʌtzʌjcʌ'oyaju, ¿y mij, ŋguiʌtzʌjcʌ'opyamij? Mij, ŋgui'nispamis comichʌqui-cʌna'tzʌ'oquiuy, ¿y ninu'mbamis Diojsis tyʌc? 
ROM.2.23	Mis jeque, nʌte'ngui'mbamis te' aŋgui'mguy, ¿y aŋgui'mguy-maŋdochʌjcupyit ŋgʌsijcʌpyamis Dios? 
ROM.2.24	Ja'yʌyušej Totojaye'ojmo: Mista'm ndzʌquipit 'yotowewʌ'ajayajpa te' Diojsis ñʌy te' genti'lista'm.
ROM.2.25	Wiyuŋšej te' circuncidatzʌjcupyit nʌwʌ'ajpamis tiyʌ'iwʌ juca ŋgojambamis te' aŋgui'mguy. Pero juca ja'nmis ŋgojame te' aŋgui'mguy, ñempemij šircuncidatzʌcʌ ñchʌ'pyamij jujcha' jašircuncidatzʌcʌpʌ. 
ROM.2.26	Te'šej jeque, juca te' jašircuncidatzʌcʌpʌ's chʌcpa te' justota'mbʌ tiyʌ chambašej aŋgui'mgu'yis ¿ja'nsʌ'ŋ ñʌcma'yʌyay te' jašircuncidatzʌcʌpʌ jujcha' circuncidatzʌjcupʌ? 
ROM.2.27	Y juca te' jašircuncidatzʌcʌpʌ's quiojamba mumu te' aŋgui'mguy, muspa chʌcjayu mis ŋgowa, porque nʌ'ijtumis te' Totojaye y te' circuncidatzʌjcuy pero ja'nmis ŋgojame te' aŋgui'mguy. 
ROM.2.28	Ja'nde' wiyuŋšejpʌ judío te' judiošej quenbawʌ, ni ja'nde' wiyuŋbʌ circuncidatzʌjcuy te' siscʌsi quejpapʌ, 
ROM.2.29	sino que wiyuŋšejpʌ judiote' iwʌ judio'ajpa choco'yojmo, y te' wiyuŋšej circuncidatzʌjcupʌ, te' circuncidatzʌjcupʌ choco'yojmo. Y te'wʌ Espiritupʌ tiyʌte', y ja'n ja'yʌyupʌ tiyʌ'šej. Te' wiyuŋšejpʌ judío ja'n 'yoyecotzamyay te' pʌ'nista'm, pero Diojsis 'yoyecotzamba.
ROM.3.1	¿Tiya' jeque ñʌwʌ'ajyaju te' judio'sta'm? ¿Y tiya' ñʌwʌ'ajyaju te' circuncidatzʌjcupyit? 
ROM.3.2	Aŋba'te ñʌwʌ'ajyaju mumu tiyʌcʌsi. Winbʌ porque wiyuŋšej ñe'cʌ ñitzajcʌyatʌju Diojsis chamepit. 
ROM.3.3	Juca wene judio'sta'm jawyʌ'aŋjamya, ¿sutzpasʌ'ŋ Dios te' ñe'ta'm jyana wʌ'aŋjamgupyit wa'y jana chʌjcu chamušej? 
ROM.3.4	Nijutz ja'ne, sino que muspatʌ que Dios wiyuŋdzamba ñempe mumu pʌn sujchajpa. Yʌ'šej ja'yʌyu:
ROM.3.4	Wa'y myujšaju que nwyiyuŋdzambapʌmijte' te' mis ndzamepit, y wa'mis nwʌyaju ñchʌjqui'šajpa'camij.
ROM.3.5	Pero juca tʌta'm nyacha'cupyit nyajquejpatʌ que justopʌte' Dios, ¿tiya'ndʌ ndzamba? ¿Ja'nsʌ'ŋde' jyustopʌ Dios porque yajnʌco'aŋgʌpyatʌ? Ndzamba'ʌs yʌ'šej ñempe jutzpʌ pʌnšej. 
ROM.3.6	Dios justopʌte'. Juca inʌc ja'n jyusto Dios, ¿muspasʌ'ŋ quiʌme'tzu te' najsacopajcʌsita'mbʌ?
ROM.3.7	Pero juca ʌs sutzipit quejpa que wiyuŋdzamba Dios, y te'šej más mʌja'ŋguejpa ñe'cʌ, ¿tiyajca'sʌ'ŋʌj cowatzʌquišej cʌme'tzpa? 
ROM.3.8	¿Tiyajca'ndʌ ja'n nʌmi: Ndzʌcta'mitʌy yacha'cuy wa'ytyʌ mba'ttamu oye'ajcuy? Ijtu nisutzʌpyapʌ'stʌ jaque-nʌmyajpa que tʌsunde' te'šej ndzamba. Justopʌ tiyʌte' wa'y yajnʌco'aŋgʌyaju yʌ'šejta'mbʌ pʌn.
ROM.3.9	¿Tiya' jeque? Judiotʌyʌ' y ¿itniqui'ma'ŋʌyusʌ'ŋdʌ más que ja'n griegota'm? Ja'ne, nijutz. Porque maŋdzʌ'yu'camʌj nʌmu que te' judío y te'šejtijque' griegota'm mumu tʌ cowatzʌquita'm. 
ROM.3.10	Ja'yʌyušej:
ROM.3.10	Ja'ndiyʌ justopʌ, nitya' tumʌc.
ROM.3.11	Ja'ndiyʌ iwʌ's ñʌctʌ'pya.
ROM.3.11	Ja'ndiyʌ iwʌ's mye'tzpa Dios.
ROM.3.12	Mumu tuŋdocoyaju. Myuma'ŋgʌ'y yajtiyʌcotoya ja'n yojšay.
ROM.3.12	Ja'ndiya' iwʌ's chʌcpa oyepʌ tiyʌ, ja'ndiyʌ nitya' tumʌc.
ROM.3.13	Wojnayupʌ ca'uwʌ tza'tʌcšej quiʌnʌtuŋ.
ROM.3.13	'Yaŋnacapit aŋgoma'cʌ'oyajpa.
ROM.3.13	Jujcha' tza'nis ñʌ'ijtu yajca'opyapʌ tiyʌ 'yaŋsiscʌ'mʌ, te'šej ñʌ'ijtyajque'tu ñe'cʌ'sta'm.
ROM.3.14	Na' yacha'cuy y tacaytya'mbʌ tiyʌ chamyajpa.
ROM.3.15	Tzicšajpa ñe'ŋbac wa'y maŋu yajca'oyaju.
ROM.3.16	Y chʌcʌtzaquiajpa tocoquiuy y yacsnu'ajcuy.
ROM.3.17	Ja'n myujšay te' sʌ'mnayupʌ itcuy.
ROM.3.18	Choco'yojmo ja'n ña'chay Dios.
ROM.3.19	Pero muspatʌ que tiyʌta'm chamba aŋgui'mgu'yis te' aŋgui'mguquiʌ'mʌ ijtyajupʌ, chamjayajpa wa'y myu'quiaju po'te y mumu najsacopajcʌsita'mbʌ wa'y yajnʌco'aŋgʌyaju Diojsis. 
ROM.3.20	Porque ñempetʌ inʌc ŋgojamdamʌ te' aŋgui'mguy, ja'n te'wʌcotoya tʌ maŋba justococojtu Diojsis, porque te' aŋgui'mgupyit muspatʌ que cowatzʌquita'mdʌyʌ'.
ROM.3.21	Pero yʌtij queju Diojsis jyusticia te' tzi'tambapʌtʌ aŋgui'mguytyaca. Te'wʌte' quiotestigosajyaju aŋgui'mgu'yis y te' tza'maŋwa'oye'sta'm. 
ROM.3.22	Yʌ' Diojsis jyusticia te' tzi'papʌtʌj, mumu pʌngotoya ijtu Jesucristo wʌ'aŋjamgupyit, juca iwʌ's wyʌ'aŋjamba ñe'cʌ. Porque tu'mbactijtʌ, 
ROM.3.23	porque mumutʌ cowapa'ttamu y ja'ndʌ ŋgʌpa'ttame te' masa'najcuy Diojsis wyi'naŋdʌjqui. 
ROM.3.24	Coyowatacatʌ justococottamu Diojsis ñe' yajya'moquiupyit jupyuttamu'ctʌ ŋgowa'ojmoc Cristo Jesuspit. 
ROM.3.25	Y yʌ' Jesús chi'oquia'u Diojsis wa'y quioyojayu tʌta'm ŋgowa ñe' ñʌ'pinbit ca'u'c cruzcʌsi, y te'wʌ mbʌjcʌchoŋbatʌ wʌ'aŋjamgupyit. Yʌ'šej chʌjcu Diojsis wa'y yajqueju ñe' jyusticia, porque myatzcomʌ'nu 'yucaŋgʌ'mʌc te' ya'acta'mbʌ cowa ñe' pyacienciapit. 
ROM.3.26	Yʌ'šej chʌjcu wa'ytyʌ yajquendamu yʌ'ta'mbʌ aŋsʌ'ŋoyj ñe' jyusticia, y que ñe'cʌ justopʌte' y jyustococotpa iwʌ's wyʌ'aŋjamba Jesús.
ROM.3.27	¿Muspasʌ'ŋdʌ mʌja'ŋgomʌ'yu nwin? Ja'ne. ¿Jutzpʌ aŋgui'mgu'yisandʌ yajwinducpa? ¿Te' tzamjapyapʌ'stʌ wa'ytyʌ ndzʌjcu te' tzʌqui? Ja'ne, sino te' tzamjapyapʌ'stʌ wa'ytyʌ nwʌ'aŋja'moyu. 
ROM.3.28	Yʌtij jeque, muspatʌ que jyustococotpa Diojsis te' pʌn te' wyʌ'aŋjamgupyit, y ja'nde' te' chʌquipit jacpʌtij chambašej te' aŋgui'mgu'yis.
ROM.3.29	¿Na' judio'sta'msʌ'ŋde' Dios? ¿Ja'nsʌ'ŋde'que' genti'lista'm Dios? Wiyuŋšej genti'lista'mdijte'que'ñe'. 
ROM.3.30	Tumʌtij ijtu Dios. Te'wʌ's jyustococotpa wʌ'aŋjamgupyit te' circuncidatzʌjcupʌ, y te'šejtijque' te' jašircuncidatzʌcʌpʌ. 
ROM.3.31	¿Ndzʌctocopyasʌ'ŋdʌ te' aŋgui'mguy te' wʌ'aŋjamgupyit? Ja'ne nijutz, mastʌ mbʌmitzi'tamba te' aŋgui'mguy.
ROM.4.1	¿Tiya' jeque ñʌwʌ'aju tʌta'm ndata Abraha'ŋis? 
ROM.4.2	Juca jyustococojtu Diojsis te' Abrahán te' chʌquipit, ijtu tiyʌcʌsi wa'y myʌja'ŋgomʌ'yu wyin, pero ja'n Diojsis wyi'naŋdʌjqui. 
ROM.4.3	Porque ¿tiya' jeque chamba te' Totojaye's? Wyʌ'aŋjamu Abraha'ŋis te' Dios, y ñʌcma'yʌyu Diojsis justopʌšej te' wyʌ'aŋjamgupyit. 
ROM.4.4	Pero iwʌ yospa ja'ndʌ nʌcma'yʌyjay te' quioyowa tzi'oquiuyšej, porque quioyowate'. 
ROM.4.5	Pero iwʌ's ja'n chʌqui oyepʌ tzʌqui, pero wyʌ'aŋjamba Dios, te' jyustococotpapʌ's te' cowatzʌqui, ñʌcma'yʌpya Diojsis justopʌšej te' wyʌ'aŋjamgupyit. 
ROM.4.6	Chamgue'tu Davijtis que dichosopʌte' te' pʌn iwʌ ñʌcma'yʌpya Diojsis justopʌšej, y ja'n ñe' chʌquipit. 
ROM.4.7	Yʌ'šej nʌmu:
ROM.4.7	Dichoso iwʌta'm Diojsis yajcotocoyjayajpa yacha'cuy y jyascotocoyjapya quiowa.
ROM.4.8	Dichoso te' pʌn iwʌ tʌ Ngomi's ja'n ñʌcma'yʌyjay te' quiowa.
ROM.4.9	¿Yʌ' dichoso'ajcuy, circuncidatzʌjcupʌcotoyatijate' y ja'nsʌ'ŋde'que' jašircuncidatzʌcʌpʌcotoya? Nʌmbatʌ que wʌ'aŋja'moyu Abrahán y ñʌcma'yʌyu Diojsis justopʌšej. 
ROM.4.10	¿Jutza'sʌ'ŋ jeque ñʌcma'yʌyu justopʌšej? ¿Circuncidatzʌjcu'ctya'jate', o jašircuncidatzʌcʌ'cmajte'? Ja'nde' circuncidatzʌjcu'ctya'a sino que jašircuncidatzʌcʌ'cmajte'. 
ROM.4.11	Šircuncidatzʌjcu te' Abrahán jujcha' señal o pa'tze. Y jyustococojtu Diojsis te' wyʌ'aŋjamgupyit jašircuncidatzʌcʌ'cmaj. Te'šej tujcu wa'y tyata'yaju mumu jašircuncidatzʌcʌpʌ wʌ'aŋja'moye'sta'm, y wa'y ñʌcma'yʌyatʌju Diojsis justococojtyajupʌšej ñe'ta'm wyʌ'aŋjamgupyit. 
ROM.4.12	Te'šej jeque tujcu wa'y tyata'yajque'tu te' circuncidatzʌquiajupʌ's. Yʌ'ta'mbʌ šircuncidatzʌquiatʌju y te'šejtijque' wʌ'aŋja'moyaju jujcha'nde' tʌ ndata Abrahán wʌ'aŋja'moyu jašircuncidatzʌcʌ'cmaj.
ROM.4.13	Chamdzi'u Diojsis te' Abrahán y te' quiʌwo'mata'm que maŋba inʌc ñʌtzʌ'yaju te' najsacopac. Chamdzi'u, pero ja'nde' porque quiojamu aŋgui'mguy sino porque jyustococojtu Diojsis te' wyʌ'aŋjamgupyit. 
ROM.4.14	Juca na' aŋgui'mguquiʌ'mʌta'mbʌ's ñʌtzʌ'yajpa te' najsacopac, comequetʌ nwʌ'aŋjamba y ja'na yose te' tzamdzi'oquiuy. 
ROM.4.15	Juca maŋgocʌtʌcpatʌ te' aŋgui'mguy maŋbatʌ yajnʌco'aŋgʌyu Diojsis. Pero juca ja'ndiyʌ aŋgui'mguy ja'ndiyʌ tiyʌtʌ maŋgocʌtʌcpa. 
ROM.4.16	Te'cotoya wʌ'aŋja'moquiupyit minba tyujcu te' tzamdzi'oquiuy yajya'moquiupyit, y wa'y itjojcʌtʌjcu mumu pʌngotoyata'm. Itjojcʌtʌcpa ja'n na' aŋgui'mguquiʌ'mʌ ijtyajupʌcotoya, sino que te'šejtijque' Abrahaŋšej wʌ'aŋja'moyajpapʌcotoya, porque ñe'cʌ te' tataj mumu tʌta'mne'. 
ROM.4.17	Yʌ'šej ja'yʌyu: Wʌwʌta'mbʌ pʌ'nis tyataše'ʌsmij ŋgojtu. Sunbate' ñʌmu, Diojsis wyi'naŋdʌjqui, porque Abraha'ŋis wyʌ'aŋjamu Dios. Yajwinsa'pa yʌ' Diojsis te' ca'yajupʌ, y chamba te' ja'ndiyʌpʌmaj jujcha' te'ya ijtupʌšej. 
ROM.4.18	Abraha'ŋis wyʌ'aŋjamu y jyo'cu u'ya inʌc jyo'cupʌ tiyʌ, wa'y tyata'u wʌwʌta'mbʌ pʌ'nis, porque yʌ'šej wina chamjayu Diojsis: Jene maŋba wyʌwa'u mis ŋgʌwo'ma. 
ROM.4.19	Y jamyocha'ʌ wyʌ'aŋja'moquiuy ñempe quipsu que tzamupʌnba'nde' y ja'na inʌc 'yunetzi'oy (mojsi's ameše'ŋopyʌte' inʌc) y ñempe quipsu que Sara jejupʌ tzamuyoma'nde'. 
ROM.4.20	Jašutzišej quiomʌ'yʌ te' Diojsis chamdzi'upʌ tiyʌ, sino que wyʌ'aŋjamu que wiyuŋšejte'. Más pʌmipʌjcu wyʌ'aŋja'moquiuy, y wyʌcotzamu Dios. 
ROM.4.21	Tyumʌtzocoy wyʌ'aŋjamu Abraha'ŋis que muspa chʌjcu Diojsis mumu te' chamdzi'upʌ tiyʌ. 
ROM.4.22	Te'wʌcotoya Diojsis ñʌcma'yʌyjayu wyʌ'aŋja'moquiuy justiciašej.
ROM.4.23	Ja'n na' ñe'cʌcotoyatij ja'yʌyu wa'y ñʌcma'yʌyaju justococojtupʌšej, 
ROM.4.24	te'šejtijque' tʌcotoyata'm. Maŋbatʌ nʌcma'yʌtʌjtamu justopʌšej juca nwʌ'aŋjambatʌ te' Dios, te' yajwinsa'upʌ's tʌta'm Ngomi Jesús ca'yajupʌ'ojmoc. 
ROM.4.25	Te'wʌ chi'oquia'yaju wa'y quia'u tʌta'm ŋgowacotoya, y yajwinsa'u Diojsis wa'ytyʌ justococojtu.
ROM.5.1	Justococottamwa'ndʌ Diojsis tʌ nwʌ'aŋjamgupyit, y te'cotoya ittamu tʌ sʌ'mnaquiuy Diojsis wyi'naŋdʌjqui tʌ Ngomi Jesucristopit. 
ROM.5.2	Ñe'cʌpit mbʌjcʌchoŋjojcʌtʌcpatʌ yʌ' yajya'moquiuy tʌ nwʌ'aŋjamgupyit, y te'cotoya paquitʌ ittamu. Y oma'omatʌ njo'ctamba wa'ytyʌ mbʌjcʌchoŋu tʌ mbarte te' Diojsis myʌja'ŋajcu'yojmo. 
ROM.5.3	Y ja'n yʌ'wʌtij, sino que nʌ'omgue'tpatʌs te' toyapʌjcuy porque muspatʌs que te' toyapʌjcupyit aŋmapyatʌs wa'ytyʌj mbʌ'mgopajcʌ'oyu. 
ROM.5.4	Y te' pʌ'mgopajcʌquiupyit cosujupʌtʌ putpa, y tzʌjquisu'candʌ ijtu tiyʌ tʌ njo'cpa. 
ROM.5.5	Y te' nʌtʌ njo'ctamupʌ tiyʌ's ja'ndʌ tzactame tza'ajcu'yojmo, porque quiojtu Diojsis te' šu'noquiuy tʌta'm ndzoco'yojmo te' Espíritu Santopit te' tzi'upʌtʌ.
ROM.5.6	Cowatzʌquita'mdʌyʌ', y ja'ndʌ musi nyajcotzojcu nwin, pero nu'cu'c te' aŋsʌŋ, Cristo'stʌ minu coca'tamu. 
ROM.5.7	Maye pʌ'nis sunba quioca'u justopʌ pʌn. Tal vez ijtu iwʌ's tyʌ'ŋʌpya wyin wa'y quioca'u wʌpʌ pʌn. 
ROM.5.8	Pero yajqueju Diojsis que sundambatʌ porque ñempetʌ cowatzʌquita'm Cristo'stʌ minu coca'tamu. 
ROM.5.9	Te'šej yʌtij justococotwa'ndʌ te' ñe' ñʌ'pinbit. Te'cotoya mustambatʌ que ñe'cʌpit wiyuŋšej maŋbatʌ ŋgotzoctamu uytyʌ yajnʌco'aŋgʌyu ŋgowa Diojsis. 
ROM.5.10	Ngui'nistamba'cmajtʌ Dios, ñe'cʌ's chʌjcu našunʌtʌjcuy ñe'cʌji'ŋ te' 'Yune's quia'aŋbit. Mastejca' yʌtij našunʌtʌjpa'candʌ ñe'cʌji'ŋ, muspatʌ que te' 'Yune's quiengupyit cotzoctambatʌ. 
ROM.5.11	Y ja'n na' te'še'ŋdij, sino que omdzocopyacpatʌ Dioscʌsi tʌ Ngomi Jesucristopit, porque yʌtij ñe'cʌpittʌ našunʌtʌjtamba Diosji'ŋ.
ROM.5.12	Jujcha'nde' tuma'ŋbʌnbit tʌjcʌyu te' cowa najsacopajcʌsi, y te' cowapit ca'ʌnʌmba, te'šej jeque ca'ʌnʌmba, porque mumu cowapa'tyaju. 
ROM.5.13	Porque ja'ndiyʌ'cmaj Moisejsis 'yaŋgui'mguy, cowapa'tyajpa inʌc pʌnda'm najsacopajcʌsi, pero juca ja'ndiyʌ aŋgui'mguy, ja'ndʌ tiyʌ's ni'aŋba'te que cowatzʌquitʌ. 
ROM.5.14	Ñempe te'šej ñʌmʌ, ca'ʌnʌmu desde te' Adán hasta te' Moisejsis 'yaŋsʌ'ŋoyj, ñempe jaquiowapa'tya cowapa'tušej Adán. Yʌ' Adán wingʌyojte' maŋbamaj inʌc minupʌ'sñe'.
ROM.5.15	Pero te' Diojsis chi'oquiuy más pʌmi'ʌyu que ja'n te' Ada'ŋis quiowa. Porque te' tuma'ŋbʌ'nis quiowapit mumu pʌn ca'yaju, pero te' tumʌpʌ pʌn, te' Jesucristo's yajya'moquiupyit, más wʌwa'u te' Diojsis yajya'moquiuy y te' chi'oquiuy mumuta'mbʌ pʌngotoya. 
ROM.5.16	Y ja'nandʌ cʌtʌcjaquie'temaj te' Diojsis chi'oquiupyit jujcha'ndʌ cʌtʌcjayu te' tumʌpʌ pʌ'nis quiowapit. Porque cowapa'tu'ca te' tumʌ pʌn, quiʌme'chatʌju mumu wa'y quio'aŋgʌyaju. Pero cowapa'tyaju'ca wʌwʌ pʌn, tʌjcʌyu te' yajya'moquiuy wa'y jyustococojtyatʌju. 
ROM.5.17	Juca mumu ca'ʌnʌmu porque cowapa'tu te' tumʌpʌ pʌn, más maŋba 'yaŋgui'myaju Jesucristopit te' quengu'yojmo iwʌ's pyʌjcʌchoŋyajpa te' aŋba'tepʌ yajya'moquiuy, y te' justicia te' Diojsistʌ tzi'papʌ coyowataca.
ROM.5.18	Te'šej jeque, tuma'ŋbʌ'nis quiowapit jyajcʌyjayatʌju mumu pʌnda'm wa'y quio'aŋgʌyaju. Te'šej tuma'ŋbʌ'nis jyusto'ajcupyit tʌjcʌyu te' yajya'moquiuy mumu pʌngotoya wa'y jyustococojtyaju Diojsis wa'y tyʌjcʌyaju quengu'yojmo. 
ROM.5.19	Jujcha' tuma'ŋbʌ'nis jyana mato'ŋoquiupyit cowatzʌqui'ajpʌ'yaju wʌwʌta'mbʌ pʌn, te'šej tuma'ŋbʌ'nis myato'ŋoquiupyit maŋba jyustococojtyaju wʌwʌta'mbʌ pʌn Diojsis.
ROM.5.20	Tʌjcʌyu te' aŋgui'mguy wa'y quieju que wʌwa'u te' cowa. Pero wʌwa'u'cande' te' cowa, más wʌwa'u te' yajya'moquiuy. 
ROM.5.21	Te'šej tujcu, y ca'ʌnʌmjojcʌtʌjcu te' cowapit. Pero te' Diojsis yajya'moquiupyit tzi'patʌ ja'n yayepʌ quenguy tʌ Ngomi Jesucristo's. Mbʌjcʌchoŋbatʌ yʌ' ja'n yayepʌ quenguy te' jyusticiapit te' tzi'papʌtʌ.
ROM.6.1	¿Tiya'ndʌ jeque ndzamba? ¿Maŋbajatʌ ŋgowapa'tjojcʌtʌjcu wa'y wyʌwa'u más te' yajya'moquiuy? 
ROM.6.2	Ja'ne nijutz. Porque jujche'ŋbʌndʌ ca'uwʌše'a ndzʌctamu nwin uytyʌ ŋgowapa'ttamu, ¿jutza'ndʌ maŋba ŋgowapa'ttaŋgue'tumaj? 
ROM.6.3	¿Ja'nja mustame que jujche'ŋdʌ tumʌtzʌctamu Cristo Jesusji'ŋ nʌ'yʌ'yoquiu'yojmo, tumʌtzʌctamutʌ ñe'cʌji'ŋ quia'a'ŋojmošej nʌ'yʌ'yoquiu'yojmo? 
ROM.6.4	Porque tumʌnipyajwa'ndʌ ñe'cʌji'ŋ quia'a'ŋojmošej nʌ'yʌ'yoquiu'yojmo. Y jujcha' winsa'u te' Cristo ca'yajupʌ'ojmoc Tyata Diojsis myʌja'ŋajcupyit, te'šejtijque' tʌta'm wa'ytyʌ ndu'ŋajtamu jomepʌ quengu'yojmo.
ROM.6.5	Porque juca tumʌtzʌctamutʌ ñe'cʌji'ŋ ñe' quia'a'ŋojmo, te'šejtijtʌ tumʌtzʌctaŋgue'tpa ñe'cʌji'ŋ ñe' wyinsa'cu'yojmo. 
ROM.6.6	Y muspatʌ que tʌta'm pecapʌ nwin tumʌma'mwa'a cruzcʌsi Cristoji'ŋ wa'y yaju tʌ nyatzitzoco'yajcuy, u'yandʌ aŋgui'mdamu cowa's. 
ROM.6.7	Porque iwʌ ca'uwa'a, chajcuwa'nde' te' cowa's. 
ROM.6.8	Y juca Cristoji'ŋdʌ ca'tamu, nwʌ'aŋjambatʌ que te'šejtijtʌ maŋba ittaŋgue'tu ñe'cʌji'ŋ. 
ROM.6.9	Mustambatʌ que Cristo winsa'u ca'yajupʌ'ojmoc y ja'na quia'e. Ja'na yajtiyʌ musi chʌcjayu ñe'cʌ te' ca'a'ŋis. 
ROM.6.10	Porque tumnacatij ca'u, cowacotoyate' ca'u mumu pʌngotoya. Y yʌtij quenba, Dioscotoyate' quenba. 
ROM.6.11	Te'šejtijque' ca'uwʌšej tzʌctamʌ nwin u'yamij 'yaŋgui'mdamu cowa's. Pero quenbawʌšej tzʌctamʌ nwin Dioscotoya porque tumʌtzʌctamutʌ Cristo Jesusji'ŋ.
ROM.6.12	U'ya tzi'i lugar wa'y 'yaŋgui'mjayu te' cowa's mis ca'papʌ ŋgüerpo, ni uy mato'ŋoyjay misne' ja'n 'yoyepʌ su'noquiuy. 
ROM.6.13	Uy tzi'oquia'tame mista'm ŋgüerpo's tyiyʌjanatiyʌ wa'mij ŋguiowapa'ttamu, ni wa'mis yacha'cuy ndzʌctamu. Tzi'oquia'tamʌ nwin Dioscʌsi jujcha' winsa'yajupʌ ca'yajupʌ'ojmoc. Y tzʌctamʌ justo'ajcuy mista'm ŋgüerpo's tyiyʌjanatiyʌpit. 
ROM.6.14	Ja'nmij 'yaŋgui'mdaŋgue'temaj cowa's, porque ja'ndiyʌta'mamij aŋgui'mguquiʌ'mʌ, sino que te' yajya'moquiuquiʌ'mʌ.
ROM.6.15	¿Tiya' jeque? ¿Cowapa'tpasʌ'ŋdʌ porque ja'nandʌ aŋgui'mguquiʌ'mʌ ittame, sino que yajya'moquiuquiʌ'mʌ? Ja'ne nijutz. 
ROM.6.16	¿Ja'nja mustame que iwʌcʌsimis ndzi'oquia'tamba nwin coyosašej wa'mis mato'ŋoyjaytyamu, te'wʌ'smijte' ŋguioyosata'm iwʌmis mato'ŋoyjaytyamba? Juca ŋguiowapa'tjojcʌtʌcpamij, maŋbamij ŋguia'u. Pero juca mato'ŋoyjojcʌtʌcjapyamis Dios, maŋbamij ñchi'tamu justicia ñe'cʌ's. 
ROM.6.17	Nguioyosata'm mij inʌc cowa'sñe'. Pero nʌjapya'ʌs Dios yʌscotoya que yʌtij ndumʌtzocoy mis nʌ mato'ŋoyjaytyamu te' aŋma'yoquiuy ndzi'oquiu'yajtamupʌcʌsi mis nwin. 
ROM.6.18	Y como ŋguiotzoctamumij cowa'ojmoc, yʌtij ŋguioyosašejmij ñʌ'ittamu justicia's. 
ROM.6.19	Ndzamjaytyamba'ʌsmij yʌ'šej ñempe'iwʌ pʌnšej porque mochita'mbʌ mbyʌnmij. Wina ndzi'oquiu'yajtamumis mista'm ŋgüerpo's tyiyʌjanatiyʌ wa'mis ndzʌctamu yatzita'mbʌ tiyʌ y tocoquiuy. Yʌtij tzi'oquiu'yajtamʌ mista'm ŋgüerpo's tyiyʌjanatiyʌ wa'mis ndzʌctamu justicia, y te'šej wa'mij myasa'najtamu.
ROM.6.20	Ñʌ'ittamu'cmajmij quioyosašej te' cowa's, libreta'm mij inʌc wa'mis jana ndzʌctamu justota'mbʌ tiyʌ. 
ROM.6.21	¿Tiya' inʌc nʌwʌ'ajtamu jeque te'šejta'mbʌ tiyʌ'ojmo te' yʌti'amis ŋgotza'ajtambapʌ? Te'šejta'mbʌ tiyʌpit ca'tambatʌ. 
ROM.6.22	Pero yʌtij ŋguiotzoctamumij te' cowa'ojmoc, y quioyosašejmij ñʌ'ittamba Diojsis. Nʌwʌ'ajtamumis porque te'wʌ'smij nyajmasa'najtamba, y ñe'cʌpit mba'ttambamis ja'n yayepʌ quenguy. 
ROM.6.23	Porque te' cowa's quioyowa, ca'aŋde', pero Diojsistʌ saŋdzi'pa ja'n yayepʌ quenguy tʌta'm Ngomi Cristo Jesuspit.
ROM.7.1	Atzita'm, oto'ŋʌytyamba'ʌsmij porque mustambamis te' aŋgui'mguy. Mustambamis que te' aŋgui'mgu'yis 'yaŋgui'mba te' pʌn quenba'cmaj. 
ROM.7.2	Juca quenba'cmaj te' co'tʌc-yomo's jyayaj, pyʌcpa wa'y ijtu ñe'cʌji'ŋ, chambašej te' aŋgui'mgu'yis. Pero juca ca'pa te' jyayaj libre tzʌ'pya, ja'nande' co'tʌc-yomo. 
ROM.7.3	Te'cotoya juca quenba'cmaj te' jyayaj, y ñʌ'itpa eyapʌ pʌn maŋba ñʌmyaju cʌtzʌjcʌ'opyapʌ yomote'. Pero juca ca'pa te' jyayaj ja'na chʌ'i te' co'tʌjcajcuy aŋgui'mguquiʌ'mʌ. Te'cotoya juca itpa eyapʌ jyayaj ja'na maŋu ñʌmyaju cʌtzʌjcʌ'opyapʌ yomote'. 
ROM.7.4	Te'šejtijque' mij atzita'm, porque ca'u Cristo ca'uwʌšejta'mamij, wa'mis jana mato'ŋoyjaytyame te' aŋgui'mguy. Te'cotoya ja'namij ittame aŋgui'mguquiʌ'mʌ, sino que Cristocʌ'mʌ, te' Diojsis yajwinsa'upʌ ca'yajupʌ'ojmoc, wa'mis nyosjaytyamu Dios. 
ROM.7.5	Te' pecapʌ nwi'nis šu'noquiu'yojmomajtʌ ittamu'c, te' aŋgui'mgu'yis inʌc chʌcje'csjapya tʌ nyatzipʌ su'noquiuy. Y tʌ nyatzipʌ su'noquiuy ndzʌcpatʌ inʌc tʌ ŋgüerpo's tyiyʌjanatiyʌpit, y te'cotoya maŋbatʌ inʌc ŋga'tamu. 
ROM.7.6	Ja'ndiyʌta'mandʌ te' aŋgui'mguquiʌ'mʌ, porque ca'uwʌše'andʌ ndzʌctamu nwin te'wʌcʌsi, y jʌcʌ'u pyʌmi tʌcotoya te' aŋgui'mdambapʌ'stʌ inʌc. Te'cotoya ŋgʌna'tzʌytyambatʌ jomepʌ quengupyit, te' Espiritu'stʌ tzi'papʌ, y ja'nde' te' pecapʌ aŋgui'mgupyit ja'yʌyušej totocʌsi.
ROM.7.7	¿Tiya'ndʌ jeque ndzamba? ¿Cowasʌ'ŋde' te' aŋgui'mguy? Ja'ne nijutz. Juca inʌc te'šej jamyusʌ'ʌs inʌc tiyʌte' cowa, pero mujsu'ʌs te' aŋgui'mgupyit. Porque jamyusʌ'ʌs inʌc ni'aŋsu'noquiuy juca inʌc ja'n ñʌmi te' aŋgui'mguy: Uy ni'aŋsu'noy. 
ROM.7.8	Pero te' cowa's ñʌwʌ'aju te' aŋgui'mguy y yajni'aŋsu'noyu'ʌj mumutiyʌcʌsi. Ja'ndiyʌmʌy aŋgui'mguy ja'ndʌ tiyʌ maŋgocʌtʌqui. 
ROM.7.9	Te'šej jeque'ʌj inʌc ijtu wina, y wijtu'ʌj jujcha' ja'n myatowepʌ's te' aŋgui'mguy. Pero matoŋu'camʌs te' aŋgui'mguy winsa'u te' cowa ʌ'ojmo y ca'uwʌše'ʌj tzʌ'yu cowa'ojmo. 
ROM.7.10	Chamdzi'oquiu'yajpa te' aŋgui'mgu'yis te' quenguy, pero ʌjcotoya yojsu wa'yʌj te'wʌpit ŋga'u. 
ROM.7.11	Porque ñʌwʌ'aju te' cowa's wa'yʌj aŋgoma'cʌyu te' aŋgui'mgupyit, y te'wʌpit wa'yʌj yajca'u.
ROM.7.12	Te'cotoya te' aŋgui'mguy wiyuŋšej masanbʌte', y tumdumʌ aŋgui'mguy masan, justo y oye. 
ROM.7.13	¿Y minusʌ'ŋʌj yajca'u te' oyepʌ aŋgui'mgu'yis? Ja'ne, sino que te' cowa'sʌj ca'uwʌcotzʌjcu te' oyepʌ tiyʌpit, wa'y quieju que cowate'. Te'šej tujcu te' aŋgui'mgupyit wa'y quieju te' cowa que saŋyatzipʌte'.
ROM.7.14	Muspatʌ que te' Espiritu'ste' quiojtu te' aŋgui'mguy, pero ʌj, ne' nwi'nis šu'noquiu'yʌs ŋgʌñʌñjapya. Quioyosaše'ʌj aŋgui'mba cowa's. 
ROM.7.15	Porque tiyʌ'ʌs ndzʌcpa ja'ʌs nʌctʌ'i. Tiyʌ'ʌs sunba ja'ʌs ndzʌqui, pero tiyʌ'ʌs ŋgui'nispa, te'wʌ ʌs ndzʌcpa. 
ROM.7.16	Pero juca ndzʌcpa'ʌs te' ja'ʌs suni ndzʌjcupʌ tiyʌ, mbʌjcʌchoŋba'ʌs que oyepʌte' te' aŋgui'mguy. 
ROM.7.17	Te'šej jeque ja'nande' ʌs nʌ ndzʌjcu te'šejta'mbʌ tiyʌ. Te' cowa te' ʌ'ojmo ijtupʌ, te'wʌ'ste' nʌ chʌjcu. 
ROM.7.18	Y muspa'ʌs que ʌ'ojmo, sunba'ʌjte' nʌmu ʌs yatzipʌ nwi'nojmo, ja'ndiyʌ oyepʌ tiyʌ. Porque sunjo'pya'ʌs ndzʌjcu oyeta'mbʌ tiyʌ, pero ja'ʌs ŋgʌpa'te wa'yʌs ndzʌjcu. 
ROM.7.19	Porque sunba'ʌs ndzʌjcu te' oyepʌ tiyʌ, y ja'ʌs ndzʌqui. Pero te' yacha'cuy ja'ʌs sunipʌ, te'wʌ ʌs ndzʌcpa. 
ROM.7.20	Juca ndzʌcpa'ʌs te' ja'ʌs suni ndzʌjcupʌ tiyʌ, ja'nande' ʌs nʌ ndzʌjcu, sino que te' cowa te' ijtupʌ ʌ'ojmo, te'wʌ'ste' nʌ chʌjcu.
ROM.7.21	Te'šej jeque, aŋjamba'ʌs que yʌ'šejtʌ tucpa, que sunba'cʌs ndzʌjcu te' oyeta'mbʌ tiyʌ ijtu yacha'cuy ndzoco'yojmo. 
ROM.7.22	Porque ndumʌtzoco'yʌs nʌ'omjapya te' Diojsis 'yaŋgui'mguy. 
ROM.7.23	Pero aŋjamba'ʌs que ʌs ŋgüerpo'ojmo ijtu su'noquiuy ñʌquipjapyapʌ's ʌs ŋguipsoquiu'yojmopʌ su'noquiuy. Yʌ'wʌ'sʌj nuctzʌ'pya wa'yʌs ndzʌcjayu cowa's šu'noquiuy te' ʌs ŋgüerpo'ojmo ijtupʌ. 
ROM.7.24	Ay ʌjšejpʌ pʌn. ¿Iwʌ'sa yajʌcʌ'jaytyʌ'pa yʌ' ca'papʌ ʌs ŋgüerpo? 
ROM.7.25	Nʌjapya'ʌs Dios yʌscotoya tʌta'm Ngomi Jesucristopit, ñe'cʌ'sʌj yajquipcoschi'pa. Te'cotoya yʌtij nʌctʌ'yoquiupyit mato'ŋoyjapya'ʌs Diojsis 'yaŋgui'mguy, pero ʌs pecapʌ ŋgüerpopit mato'ŋoyjapya'ʌs tiyʌ šunba te' cowa's.
ROM.8.1	Te'cotoya jeque, ja'na yajtiyʌ quio'aŋgʌyay te' tumʌtzʌquiajupʌ'sa chocoy Cristo Jesusji'ŋ, te' ja'n chʌcjayapyʌ's yatzipʌ wyi'nis šu'noquiuy sino que te' Espíritu Santo's šu'noquiuy. 
ROM.8.2	Porque te' Espíritu, te' aŋgui'mbapʌ'stʌ, te'wʌ'stʌ tzi'pa iscuy-quenguy Cristo Jesuspit. Te'wʌ's pyʌmi'sʌj yajcotzi'tu u'ya'mʌj aŋgui'mu cowa's wa'yʌj yajca'u. 
ROM.8.3	Porque te' ja'n inʌc tyʌŋgʌspa'tepʌ tiyʌ te' aŋgui'mgu'yis, porque sunbate' inʌc chʌjcu tʌ pecapʌ nwinbit, te'wʌ chʌjcu Diojsis, yajminu'c te' 'Yune. Yajpʌ'naju cowatzʌquipʌ pʌnšej tʌta'm ŋgowacotoya, y yajʌcʌ'jayu cowa's pyʌmi u'ya 'yaŋgui'mu te' pʌngʌsi. 
ROM.8.4	Yajʌcʌ'jayu pyʌmi wa'ytye' yajcota'nu tʌ'ojmo te' justicia chambašej te' aŋgui'mgu'yis, jujche'ŋdʌ ja'na nwiti šunbašej tʌ yatzipʌ nwi'nis, sino que šunbašej te' Espíritu Santo's.
ROM.8.5	Porque iwʌta'm wijtyajpa te' pecapʌ wyi'nis šunbašej quiojtyajpa quipsoquiuy pecapʌ wyi'nis šunbapʌ tiyʌcʌsi. 
ROM.8.6	Juca ŋgotpatʌ ŋguipsoquiuy tʌ ne' nwi'nis šunbapʌ tiyʌcʌsi maŋbatʌ ŋga'tamu. Pero juca ŋgotpatʌ ŋguipsoquiuy Espiritu's šunbapʌ tiyʌcʌsi maŋbatʌ mba'ttamu quenguy y sʌ'mnaquiuy. 
ROM.8.7	Te'cotoya juca ŋgotpatʌ ŋguipsoquiuy tʌ ne' nwi'nis šunbapʌ tiyʌcʌsi ŋgui'nispatʌ Dios, porque ja'ndʌ ŋgojamjay Diojsis 'yaŋgui'mguy ni ja'ndʌ musi ŋgojamu. 
ROM.8.8	Te'šej jeque te' wijtyajpapʌ šunbašej te' yatzipʌ wyi'nis, ja'n musi yajtzocopyaquiaju Dios.
ROM.8.9	Pero mijta'm ja'nmij nwyittame mista'm nwi'nis šunbašej, sino que šunbašej te' Espiritu's, juca wiyuŋšej ijtu mi'ojmota'm te' Diojsis 'Yespiritu. Y iwʌ's jañʌ'itja Cristo's 'Yespiritu, te'wʌ ja'nde'ñe'. 
ROM.8.10	Juca Cristo ijtu mista'm ndzoco'yojmo, wiyuŋšej ca'upʌ tiyʌšej mis ŋgüerpo te' cowapit, pero nwyittambamij jomepʌ quengu'yojmo porque ñe'cʌ'smij njyustococottamu. 
ROM.8.11	Diojsis yajwinsa'u te' Jesús te' ca'yajupʌ'ojmoc. Y juca ñe' 'Yespiritu ijtu mista'm ndzoco'yojmo, te' Dios, yajwinsa'upʌ's Cristo Jesús ca'yajupʌ'ojmoc, maŋba njyomecotzʌcjayu mista'm ŋgüerpo ca'papʌ ñe' 'Yespiritupit, te' ijtupʌ mi'ojmota'm.
ROM.8.12	Te'šej jeque atzita'm, ja'n pyʌqui wa'ytyʌ mato'ŋoyjayu tʌ pecapʌ nwi'nis šu'noquiuy. 
ROM.8.13	Juca mato'ŋoyjapyamis te' pecapʌ nwi'nis šu'noquiuy, maŋbamij ŋguia'tamu. Pero juca te' Espiritupit mis nyajʌcʌ'tamba te' yatzipʌ nwi'nis chʌqui, maŋbamij ŋguiendamu.
ROM.8.14	Te'šej mumu jujche'ŋ ñʌtu'ŋajpapʌ Diojsis 'Yespiritu's, te'ta'mbʌ Diojsiste' 'yuneta'm. 
ROM.8.15	Porque ja'nmij coyosašej ñʌ'ittamu wa'mij ña'tztamumaj, sino que mbyʌjcʌchowatʌjtamumij 'yunešej. Te'cotoya wejwindzoŋbatʌ, y nʌmbatʌ: Abba, Tatay. 
ROM.8.16	Te' mismopʌ Espiritu's, y tʌ ŋguipsoquiu'yistʌ yajmustamba que Diojsistʌte' 'yuneta'm. 
ROM.8.17	Y juca 'yuneta'mdʌ, maŋbatʌ nʌtzʌ'ytyamu mbarte Diojsistʌ maŋba tzi'tamupʌ. Cristoji'ŋdʌ maŋba mbʌjcʌchoŋdamu mbarte. Juca tumʌ'ajcu'yoyjtyʌ toyapʌctamba ñe'cʌji'ŋ, tumʌ'ajcu'yoyjtyʌ maŋba yajmʌja'ŋajtamu ñe'cʌji'ŋ Diojsis.
ROM.8.18	Porque nʌctʌ'pya'ʌs que te' toya, te' ŋguendambapʌtʌ yʌy, ja'n tyu'mbajcay te' tzi'muŋgʌji'ŋ te' maŋba quiejupʌ tʌ'ojmo. 
ROM.8.19	Mumu Diojsis chʌquiajupʌ tiyʌ's cʌñʌñu'c nʌ jyo'cjojcʌtʌquiaju wa'y quieju myʌja'ŋajcuy Diojsis 'yune'sta'mñe'. 
ROM.8.20	Te' Diojsis chʌquiajupʌ tiyʌ ja'na tyu'ŋajyay oye wina inʌc tu'ŋajyajpašej. Ja'nde' porque te'šej šuñaju ñe'cʌ'sta'm sino que te'šejte' chʌjcu Diojsis wa'y tyujcu ñe'cʌ's quipsušej, pero chi'yaju esperanza. 
ROM.8.21	Porque Diojsis maŋba ñʌpujtu tocoquiu'yojmoc tiyʌta'm chʌjcu, uy tyocoyaju sino que maŋba jyomecotzʌjcu wa'y oma'ojmo ijtyaju Diojsis 'yuneji'ŋda'm. 
ROM.8.22	Porque mustambatʌ que mumu Diojsis chʌquiajupʌ tiyʌ tumʌ'ajcu'yoyj jʌyajpa y toyapʌquiajpa hasta yʌtij, jujcha' yomo nʌ 'yuña'upʌ. 
ROM.8.23	Y ja'n na' ñe'cʌta'mdij, te'šejtijque' tʌta'm, jujche'ŋdʌs mbʌjcʌchoŋwa'a te' Espíritu jujcha' winapʌ tiyʌ. Te'šejtijque' tʌta'm toyapʌctaŋgue'tpatʌ tʌ'ojmo nʌ'ctʌ njo'ctamu te' maŋbapʌtʌ mbʌjcʌchoŋdamupʌ, porque ñe'tʌyʌ' 'yuneta'm, sunbate' ñʌmu, hasta que cotzojcoctucpa tʌta'm ŋgüerpo. 
ROM.8.24	Porque nʌmajtʌ njo'ctamu'c te'wʌ, cotzoctamutʌ. Y juca nʌ'ijtutʌ te' njo'cpapʌ tiyʌtʌ inʌc, ja'nandʌ njo'que, porque ¿iwʌ'sasʌ'ŋ jyo'cpamaj ñʌ'ijtupʌ tiya'a? 
ROM.8.25	Pero juca te' jañʌ'itʌpʌ tiyʌtʌ njo'cpa, pacienciapittʌ njo'cpa.
ROM.8.26	Te'šejtijque' te' Espiritu'stʌ cotzoŋba porque mochita'mdʌ. Ja'ndʌ mba'te'c jutz oye wa'ytyʌ oto'ŋʌyu Dios. Ñe'cʌte' Espíritu jʌ'yo'c toyapʌjcu'c tzamdʌjcʌ'opya tʌcotoyata'm, jana tza'maŋbʌ tzamdʌjcʌ'oquiupyit. 
ROM.8.27	Pero te' Dios, 'yoctu'njapyapʌ's tʌ ndzocoy, myuspa tiyʌ quipspa te' Espíritu Santo's. Myuspa que ñe'cʌ's šunbašej tzamdʌjcʌ'opya masanbʌngotoyata'm.
ROM.8.28	Y muspatʌs que myaŋjapya oye mumutiyʌ's iwʌ'sta'mis šunba Dios, pero jujche'ŋ Diojsis wyejyatʌju quipsaŋgospo'ʌyušej ñe'cʌ's. 
ROM.8.29	Porque te' antestij ispʌquiajupʌ Diojsis, te'ta'mbʌ antestij quiopiŋyaju ñe'cʌ's wa'y ñʌ'itjayaju 'yune's chocoy y itcuy, porque ñe'cʌte' te' más mʌja'ŋbʌ soneta'mbʌ atzi'ojmo. 
ROM.8.30	Te' Diojsis antestij quiopiŋyajupʌ, te'ta'mbʌte' wyejyatʌju. Y te' wyejyatʌjupʌ, te'ta'mbʌ jyustococojtyaju. Y te' jyustococojtyajupʌ, te'ta'mbʌ te'šejtijque' yajmʌja'ŋajyaju.
ROM.8.31	¿Tiya'ndʌ jeque ndzamba te'šejta'mbʌ tiyʌcʌsi? Juca Dios ijtu tʌji'ŋ ja'ndʌ iwʌ's tʌŋgʌteye. 
ROM.8.32	Te' jatyo'ya'ŋʌpʌ's ni te' ñe' 'Yune, sino que chi'oquia'u mumu tʌcotoyata'm, ¿ja'nsʌ'ŋdʌ tzi'taŋgue'te ñe'cʌji'ŋ mumutiyʌ? Tzi'wa'ndʌ. 
ROM.8.33	¿Iwʌ'sasʌ'ŋ ñicotza'mʌyjayajpa Diojsista'm quiopiwi? Te'ta'mbʌ Diojsiste' jyustococojtyajpapʌ. 
ROM.8.34	¿Iwʌ'sasʌ'ŋdʌ yajnʌco'aŋgʌpya tiyʌ'iwʌ? Cristo Jesús te' ca'u, y te'wʌtijque' te' winsa'que'tupʌ. Y yʌtij Diojsis chʌ'na'ŋojmo ijtu, y te'wʌ'stʌte' tzamdʌjcʌytyamba. 
ROM.8.35	¿Tiyʌ'sandʌ yajʌcʌ'pa wa'ytyʌ jana sunu Cristo's? Muspasʌ'ŋ toya's, tuyu'yoquiu'yis, yacsnu'ajcu'yis, yu'is, pama ja'ndya'cu'yis, maya'cu'yis o ca'a'ŋis? Nijutz. 
ROM.8.36	Ja'yʌyušej:
ROM.8.36	Mijpit ca'uwʌšejtʌs ŋguipspa nwin mumu jama,
ROM.8.36	Porque jujcha' ca'cuquiotoyata'mbʌ ñchowambešejtʌj nʌ'ijtyaju.
ROM.8.37	Pero como ijtu iwʌ'stʌ sunba, ñe'cʌpit matzcomʌ'ndambatʌ mumu yʌ'šejta'mbʌ tiyʌ. 
ROM.8.38	Te'wʌcotoya wiyuŋšej muspa'ʌs que ja'ndʌ yajʌcʌ'i ni ca'a'ŋis, ni quengu'yis, ni angelejsista'm, ni aŋgui'myajpapʌ's, ni pʌmi'ʌyupʌ's, ni yʌtijta'mbʌ tiyʌ's, ni minbapʌ'smaj, 
ROM.8.39	ni cʌsmʌpʌ tiyʌ's, ni cʌ'mʌpʌ tiyʌ's, nijutzpʌ tiyʌ'stʌ ja'n musi yajʌcʌ'u wa'ytyʌ jana sunu Diojsis tʌ Ngomi Cristo Jesuspit.
ROM.9.1	Wiyuŋbʌ tiyʌ ʌs ndzamba Cristopit, ja'nʌj sutzi. Cotestigosajpa'ʌj ndzoco'yo'c quipsoquiu'yis te' Espíritu Santopit, 
ROM.9.2	que ijtu'ʌs maya'aŋbʌ triste'ajcuy y toyapʌcjojcʌtʌcpa'ʌj ʌs ndzoco'yojmo. 
ROM.9.3	Hasta sunjo'pya'ʌj inʌc ndocoyu ne'cʌ Cristo's wyi'naŋdʌjqui suñajpa'ŋmʌjcʌ'ʌs wa'y pya'tyaju Cristo te' ʌs njudio-atzi'sta'm y njudio-tata'sta'm. 
ROM.9.4	Porque Israel-pʌnda'mde', y Diojsis pyʌjcʌchoŋyaju 'yunešej, y te'ta'mbʌ'ste'ñe' te' mʌja'ŋajcuy, y te' tratota'm, y te' aŋgui'mgu'yis chambapʌ tiyʌ, y te' cʌna'tzʌ'oquiuy y tiyʌta'm chamdzi'yaju Diojsis. 
ROM.9.5	Ñe'cʌta'mde' te' winata'mbʌ tata's wyinboya, y ñe'co'mocta'm minu pyʌ'naju te' Cristo. Y yʌ'wʌte' te' Dios, te' aŋgui'mbapʌ mumutiyʌcʌsi, y oye wa'ytyʌ nwʌcotzamu mumu jamacotoya. Amén.
ROM.9.6	Y ja'nde' juca te' Diojsis chame tʌŋgoschi'tpa, porque ja'n mumu Israe'lis wyinboya wiyuŋšejpʌ Israel-pʌn. 
ROM.9.7	Y te' Abraha'ŋis wyinboya'ojmoc ijtyaju ja'n wyiyuŋšejta'mbʌ 'yune. Porque nʌmba: Isaacpit maŋba myayjayaju mis nwinboya. 
ROM.9.8	Sunbate' ñʌmu: Ja'nde' te' Diojsis 'yuneta'm pʌ'na'aŋ-razapit, sino que myayatʌjpa jujcha' 'yuneta'm te' pʌ'najyajupʌ Diojsis chamdzi'oquia'ušej. 
ROM.9.9	Porque chamdzi'u'c, yʌ'šejte' ñʌjayu: Ametʌmʌy yʌtijšejta'm minba'ʌj y Sara's maŋba ijtu 'yune.
ROM.9.10	Y ja'n na' yʌ'šejtij, tzejcʌquie'tu Rebeca tumʌpʌ tʌ ne'ŋatata Isaacpit. 
ROM.9.11	Pero japyʌ'najya'cmaj te' myechi'une, ni jachʌquia'cmaj ni oyepʌ ni ja'n 'yoyepʌ tiyʌ, chamu Diojsis que maŋba tyujcu quipsaŋgospo'ʌyušej y quiopiŋušej, ja'n tzʌquipit sino que te' we'opyapʌpit. 
ROM.9.12	Tʌ Ngomi's ñʌjayu te' Rebeca: Te' atzi's maŋba quiʌna'tzʌyu te' pyotzo. 
ROM.9.13	Tujcu ja'yʌyušej: Sunu'ʌs te' Jacob, pero ŋgui'nisu'ʌs te' Esaú.
ROM.9.14	¿Tiya'ndʌ jeque ndzamba? ¿Chʌcpasʌ'ŋ ja'n jyustopʌ tiyʌ Diojsis? Ja'ne nijutz. 
ROM.9.15	Pero ñʌjayu Diojsis te' Moisés: Maŋba'ʌs nyajcotocoyu iwʌ ʌs sunba nyajcotocoyu. Y maŋba'ʌs ndo'ya'ŋʌyu iwʌ ʌs sunba ndo'ya'ŋʌyu. 
ROM.9.16	Te'šej jeque pʌjcʌchoŋbatʌ Diojsis, pero ja'n tʌ su'noquiupyit, ni tʌ ndziŋi'ajcupyit, sino que te' ñe' tyo'ya'ŋʌ'oquiupyit. 
ROM.9.17	Porque ñʌjayu Diojsis te' Faraón te' Totojaye'ojmo: Yʌ'wʌcotoya'ʌsmij nyajmʌja'ŋaju, wa'yʌs nyajqueju ʌs mʌja'ŋajcuy mijpit. 
ROM.9.18	Te'cotoya iwʌcʌsi Diojsis sunba quiojtu tyo'ya'ŋʌ'oquiuy, tyo'ya'ŋʌpya, y iwʌ sunba yajnuyu'aju, yajnuyu'ajpa.
ROM.9.19	Wʌntzʌmisʌj nʌjayu: ¿Tiyajca' jeque ñi'aŋba'tpa pʌnda'm Diojsis? ¿Iwʌ'sa jeque maŋba ñʌquipjayu ñe' šu'noquiuy? 
ROM.9.20	Pero mij mbyʌn, ¿iwa'mijyʌ' wa'mis nʌquipotoŋu Dios? ¿Maŋbasʌ'ŋ ñʌjayu te' šalutzʌcpapʌ te' šalu's: Tiyajca'mʌj yʌ'šej ndzʌjcu? 
ROM.9.21	¿Ja'nsʌ'ŋ musi chʌjcu te' šalutzʌcpapʌ's tumo'pyʌ motepit tumʌ šalu oyepʌ yoscuquiotoya y eyapʌ ñempetiyʌ yoscuquiotoya?
ROM.9.22	¿Tiya'ndʌ ndzʌctamba? Juca Diojsis sunba inʌc yajnʌco'aŋgʌyaju te' chʌjqui'šca'yajupʌ's, y sunu wa'y myujšaju pʌ'nista'm que ñe'cʌ pʌmi'ʌyupʌte', pero pacienciapit pyʌ'mgopajcʌyatʌju te' myerecetzʌquiajpapʌ's inʌc qui'nisoquiuy y tocoquiuy. 
ROM.9.23	Y te' aŋba'tepʌ myʌja'ŋajcʌ' chi'yatʌju te' tyo'ya'ŋʌyajupʌ ñe'cʌ's. Yʌ'ta'mbʌ ñimejcʌyu Diojsis winata'mbʌ tiempo'ojmo wa'y yajmʌja'ŋajyaju.
ROM.9.24	Yʌ'ta'mbʌte' wyejyatʌju, sunbate' ñʌmu, tʌta'm. Wejtamutʌ ja'n na' judio'ojmocta'mdij, te'šejtijque' genti'lojmocta'm. 
ROM.9.25	Te' ja'yʌquie'tušej Oseajsis:
ROM.9.25	Te' ja'n inʌc ʌsne' uneta'm, maŋba'ʌs nʌjayaju: Ʌs uneta'm.
ROM.9.25	Y te' ja'ʌs inʌc sunipʌ, maŋba'ʌs nʌjayu: Sunba'ʌsmij.
ROM.9.26	Y yʌ'šej maŋba tyujcu tey, ñʌjayatʌjumʌy: Mijta'm ja'n ʌsmijyʌ'ne' uneta'm.
ROM.9.26	Tey maŋba ñʌmyaju: Yʌ'ta'mbʌte' te' quenbapʌ Diojsis 'yune.
ROM.9.27	Yʌ'šej chamgue'tu te' Israel-pʌnda'm Isaiajsis: Ñempe ma'ra'acapoyo'mopʌ wa'našej wyʌwa'ʌ Israe'lis 'yuneta'm uša'ŋdya'nde' maŋba quiotzoquiaju. 
ROM.9.28	Porque tʌ Ngomi Diojsis maya'aŋ y jʌnʌj maŋba yajnʌco'aŋgʌyaju jyajcʌyjayajuše'ŋ yʌy najsacopajcʌsi. 
ROM.9.29	Chamušej Isaiajsis:
ROM.9.29	Juca inʌc tʌ Ngomi's, te' 'yaŋgui'mbapʌ's mumu'iwʌ, jaquiʌchacjaytyamʌtʌ inʌc yajtya' uša'ŋda'mbʌ,
ROM.9.29	Sodomašejtʌ te' inʌc maŋba nductamu, y Gomorrašejtʌ te' inʌc maŋba cʌtʌcjaytyamu.
ROM.9.30	¿Tiya'ndʌ jeque ndzamba? Ndzambatʌ que quiʌpa'tyaju te' genti'lista'm te' justo'ajcuy ñempe ja'n inʌc quio'ŋyay. Sunbate' ñʌmu: Quiʌpa'tyaju te' justo'ajuy tzi'papʌtʌ Diojsis te' wʌ'aŋjamgupyit. 
ROM.9.31	Pero te' Israel-pʌ'nista'm quio'ŋyajpa inʌc justo'ajcuy chambašej aŋgui'mgu'yis, pero jaquiʌpa'tya wa'y quiojamyaju te' aŋgui'mguy. 
ROM.9.32	¿Tiyʌcotoya jaquiʌpa'tya? Porque quio'ŋyajtʌ'u ja'n wʌ'aŋjamgupyit sino que ñe' chʌquipit chambašej aŋgui'mgu'yis. Te'wʌpit nepcʌschʌmyaju jujcha' tza'cʌsi pumuŋnayupʌ tuŋgʌsi. 
ROM.9.33	Te'wʌ chamba Totojaye's, yʌ'šej:
ROM.9.33	Matowa, ŋgotpa'ʌs Sio'ŋojmo tza'šejpʌ yajnepcʌschʌ'mopyapʌ y yajcu'nopyapʌ,
ROM.9.33	Y iwʌ's wyʌ'aŋjamba ñe'cʌ ja'n maŋu chʌctza'ajyaju.
ROM.10.1	Atzita'm, wiyuŋšej ndumʌtzoco'yʌs sunba wa'y quiotzoquiaju te' Israel-pʌnda'm, y nwa'cjapya'ʌs Dios te'šej wa'y chʌjcu. 
ROM.10.2	Porque ŋgotzamyajpa'ʌs que quioquipyajpa Dios, pero ja'n nʌctʌ'yoquiupyit. 
ROM.10.3	Como ja'n ispʌcjayay te' Diojsis jyusticia, te' tzi'papʌtʌ, chʌcme'chajpa wa'y quiojtyaju ñe' jyusticia. Te'cotoya jamyato'ŋoyjaya te' Diojsis jyusticia. 
ROM.10.4	Te' aŋgui'mgu'yis ja'ndʌ musi justococojtu, pero Cristo's jyustococotpa mumu jujche'ŋ wyʌ'aŋjambapʌ's.
ROM.10.5	Porque jya'yʌyu Moisejsis que iwʌ's chʌcpa te' justicia te' aŋgui'mgupyit ijtupʌ, maŋba ijtu te'wʌpit. 
ROM.10.6	Pero te' justicia tzi'papʌtʌ Diojsis te' wʌ'aŋjamgupyit, yʌ'šej nʌmba: Uy nʌmi ndzoco'yojmo, ¿iwa'sʌ'ŋ maŋba qui'mu tzajpojmo wa'y maŋu yajwanajcu te' Cristo? 
ROM.10.7	O ¿iwa'sʌ'ŋ wanacpa mʌja jʌŋgʌ'ojmo wa'y maŋu yajqui'mu Cristo ca'yajupʌ'ojmoc? 
ROM.10.8	¿Pero ja'nja ñʌmi yʌ'šej? 'Yaŋijtumij te' tzame's, y nʌmis matoŋu y nʌmis nʌctʌ'yu mis ndzoco'yojmo. Yʌ'wʌte' te' tzame ndzamgopuŋbapʌtʌs wa'mis nwʌ'aŋjamdamu. 
ROM.10.9	Juca ne' aŋnacapitmis ŋgowʌ'aŋjamba que Jesús miste' Ngomi, y juca nwʌ'aŋjambamis ndumʌtzocoy que Diojsis yajwinsa'u ñe'cʌ ca'yajupʌ'ojmoc, maŋbamij ŋguiotzojcu. 
ROM.10.10	Porque tʌ ndzocopyit wʌ'aŋja'mopyatʌ y justococotpatʌ Diojsis, y tʌ aŋnacapit cowʌ'aŋja'mopyatʌ y yajcotzocpatʌ Diojsis.
ROM.10.11	Nʌmba jeque te' Totojaye: Mumu jujche'ŋ iwʌ's wyʌ'aŋjamba ñe'cʌ ja'n maŋu cha'ajcuy chi'yaju. 
ROM.10.12	Porque tu'mbacta'mdij judío mumu pʌnji'ŋ. Te' tumʌpʌ Comi, te'wʌte' mumu pʌ'nis Quiomi, y mumu jujche'ŋ wyejwindzoŋyajpapʌ's ñe'cʌ, jana yaye pyʌjcʌchoŋyajpa mumutiyʌ. 
ROM.10.13	Porque jujche'ŋ wyejwindzoŋjapyapʌ's tʌ Ngomi Diojsis ñʌy maŋba quiotzojcu. 
ROM.10.14	¿Jutza' jeque maŋba wyejwindzoŋyaju te' jawyʌ'aŋjamyapʌmaj? ¿Y jutza' maŋba wyʌ'aŋjamyaju juca ya'iwʌ'smaj jachamjayajtʌ'ʌ? ¿Y jutza' maŋba myatoŋyaju juca ja'ndiyʌ chamgopuŋjayajpapʌ's? 
ROM.10.15	¿Y jutza' jeque maŋba chamgopuŋyaju te' pʌ'nis juca ja'n quiʌ'wejyatʌy? Yʌ'šej ja'yʌyu: Jene sa'sata'm ñe'ŋbac te' chamgopuŋyajpapʌ's te' evangelio tzi'papʌ'stʌ sʌ'mnaquiuy, y te' chamgopuŋyajpapʌ's oyeta'mbʌ tiyʌ.
ROM.10.16	Pero jamyato'ŋoyja mumupʌ's te' evangelio. Te' Isaías jeque nʌmba: Señor, ¿iwʌ'sa wyʌ'aŋjamu tʌs ndzamgopuŋupʌ tiyʌ? 
ROM.10.17	Te'šej jeque wʌ'aŋja'moyajpa te' pʌnda'm te' myatoŋyajupʌ tiyʌpit. Myatoŋyajpa te' tzame, te' chambapʌ's Dios.
ROM.10.18	Pero ŋgʌ'aŋwa'cpa'ʌs: ¿Jamyatoŋyamajsʌ'ŋ? Jʌ'ʌ, jeque, porque nʌmba:
ROM.10.18	Mumu naswindumʌ'a nu'cu cʌ'we'ista'm chamyajupʌ tiyʌ,
ROM.10.18	Y nasa'acapoyo'moše'a nu'cu.
ROM.10.19	Y ŋgʌ'aŋwa'que'tpa'ʌs: ¿Jañʌctʌ'yasʌ'ŋ yʌ'wʌ Israel-pʌ'nista'm? Moisejsis jya'yʌyu, yʌ'šej nʌmu Dios:
ROM.10.19	Ʌsmij maŋba nyajcʌjoŋdamu eyata'mbʌ pʌnbit ja'ndʌ nacionšej ŋgomʌ'ipʌ.
ROM.10.19	Y ja'n ñʌctʌ'yoyapyʌ pʌnbitta'm maŋba'ʌsmij ndzʌjqui'šca'tamu.
ROM.10.20	Y Isaiajsis jana na'chcuy chamu jutz nʌmu Dios:
ROM.10.20	Te' ja'namʌj me'chapyʌ's inʌc pa'tyaju'ʌj.
ROM.10.20	Y nyajqueñaju'ʌs ne' nwin te' jaquiʌ'aŋwa'quiapʌ'sʌj.
ROM.10.21	Pero chamgue'tpa te' Israel, y nʌmba: Tumʌ jama'ʌs ndzi'jo'yaju ŋgʌ' yʌ' ja'n myato'ŋoyapyʌ y nuyuta'mbʌ.
ROM.11.1	Ngʌ'aŋwa'cpa jeque'ʌs: ¿Chajcuwa'sʌ'ŋde' Diojsis ñe' pyʌnda'm? Ja'ne nijutz. Porque ʌj Israel-pʌndi'ʌjyʌ'que', Abraha'ŋis wyinboya, y Benjami'ŋis raza'ojmocpʌ. 
ROM.11.2	Jachacʌtij Diojsis ñe' pyʌnda'm, te' antestij ispʌquiajupʌ. ¿O ja'nja mustame jutz chamgue'tpa te' Elías te' Totojaye's nʌ'c 'yoto'ŋʌyu Dios ñicotza'mʌyu Israel? y nʌmu: 
ROM.11.3	Señor, yajca'jayaju mis ndza'maŋwa'oyeta'm, y jyu'mbʌ'jayaju mis altarta'm, ʌjtya' naytyumʌ'ʌj tzʌ'yu, y me'chajpa'ʌj wa'yʌj yajca'yaju. 
ROM.11.4	¿Pero jutza' 'yaŋdzoŋu Diojsis? Ñʌjayu: Ngoquenu'ʌs ne'cʌcotoya cu'ya'y mil pʌn ja'n quiujnayapyʌ Baa'lis wyi'naŋdʌjqui. 
ROM.11.5	Te'šejtijque' yʌtijpʌ aŋsʌ'ŋoyj ijtyajumaj cʌchʌ'yʌ Diojsis yajya'moquiupyit copiŋyajupʌ. 
ROM.11.6	Y juca yajya'moquiupyit, ja'nande' tʌ ndzʌquipit. Juca inʌc te'šej te' yajya'moquiuy ja'nande' inʌc yajya'moquiuy. Y juca tʌ ndzʌquipit, ja'nande' te' yajya'moquiupyit. Juca inʌc te'šej te' tzʌqui ja'nande' inʌc tzʌqui.
ROM.11.7	¿Tiya' jeque? Jaquiʌpa'tya te' Israel-pʌ'nista'm te' nʌ mye'chajupʌ tiyʌ. Te' copiwi'sta'm quiʌpa'tyaju, y te' eyata'mbʌ nuyu'ajyaju. 
ROM.11.8	Yʌ'šej ja'yʌyu: Diojsis quiotjayaju ja'n ñʌctʌ'yoyepʌ quipsoquiuy, y witʌm ja'n quienepaquiapyʌpit, y cowi ja'n myatoŋyapyʌpit hasta yʌtijta'mbʌ jamo'oyj. 
ROM.11.9	Y David nʌmu:
ROM.11.9	Tzʌcjaya te' quiu'tcuy-šʌŋda'm copatzešej, suquiuy-ñutišej, y nepcʌschʌmguyšej ñe'cʌcotoyata'm, te'šej wa'y quioyojyaju.
ROM.11.10	Y yajpi'tzʌ'ajya wyitʌm uy quieñaju,
ROM.11.10	Y yajucši'ajaya mumu jama tyutzcupyac.
ROM.11.11	Nʌmba jeque'ʌj: ¿Nepcʌschʌmyajusʌ'ŋ Israel-pʌnda'm wa'y tyocoyaju? Ja'ne nijutz. Pero ñe'ta'm ñepcʌschʌmgupyit maŋba quiotzoquiaju te' gentilta'm, y te'šej maŋba yajcʌjoŋyaju te' Israel-pʌnda'm. 
ROM.11.12	Y juca te' ñe'ta'm ñepcʌschʌmgupyit ñʌwʌ'ajyajpa najsacopajcʌsita'mbʌ's, y juca ñe'ta'm tyocoquiupyit ñʌwʌ'ajyajpa te' genti'lista'm, ¿cuantimastya' maŋba ñʌwʌ'ajyaju tʌjcʌwyʌtzʌquiajque'tu'ca Israel-pʌnda'm?
ROM.11.13	Pero nʌ'ʌsmij oto'ŋʌytyamu mijta'm gentil, porque ʌj, jeque, cʌ'we'ʌjyʌ' genti'lojmota'm, y nwʌcotzamba'ʌs ne' nyoscuy. 
ROM.11.14	Jowi'cše'ʌs jutz nyajcʌjoŋyajpa ʌs nʌ'pin-dʌwʌ, y wa'y quiotzoquiaju iwʌjutiwʌ ñe'co'mota'm. 
ROM.11.15	Chacjaŋbʌ'yaju Diojsis te' Israel-pʌnda'm, y Cristopit chʌjcu ñe'cʌji'ŋbʌ našunwʌtzʌcʌtʌjcuy najsacopac-pʌnji'ŋ. Y juca te'šej chʌjcu chacjaŋbʌ'yaju'c, ¿tiya'sʌ'ŋ maŋba chʌjcu pyʌjcʌchoŋyajpa'ca? Ñempe ca'uwʌšej ijtyaju cowa'ojmo maŋba chi'yaju jomepʌ quenguy. 
ROM.11.16	Como Diojsiste'ñe' te' winapʌ tʌm mbiŋjʌcʌ'papʌtʌ ñe'cʌcotoya, te'šejtijque' mumu te' tzʌ'yupʌ tʌm ñe'te'. Juca ñe'te' te' cu'yis wyatzi tzo'tzumʌy, te'šejtijque' te' 'yaŋmaŋda'm, mumu te' ñe'. 
ROM.11.17	Pero tzatzpʌ'yaju wene 'yaŋmaŋ, y mij, panayupʌ olivo-aŋmaŋšej mij ijtu. Y ŋguiojtyajumij te' tzatzpʌ'yajumʌy wa'mis mbʌcjayu te' wyatzi's ñʌ' y pyʌmi olivo-po'qui'sñe'. 
ROM.11.18	Uy comʌ'i juca masmij 'yoye que ja'nde' te' 'yaŋmaŋda'm. Y juca jene oye mis ŋgomʌ'pya nwin, musʌ que ja'nde' mis mbʌmitzi'i te' watzi, sino que te' watzi'smijte' mbyʌmitzi'pa mij.
ROM.11.19	Maŋbasʌ'ŋmij ñʌmu: Tzatzpʌ'yaju te' aŋmaŋ wa'yʌj tey cojtyaju ʌj. 
ROM.11.20	Te'šejte', pero jawyʌ'aŋjamya ñe'cʌ'sta'm, te'cotoyate' tzatzpʌ'yaju, y mij, te' nwʌ'aŋjamgupyit ñchʌ'pyamij. Uy jene oye comʌ'i nwin, sino que na'tzʌ. 
ROM.11.21	Juca jayajcotocoya Diojsis te' ñe'cʌpʌ cu'yu'aŋmaŋ ni mij ja'nmij maŋu nyajcotocoquie'tu. 
ROM.11.22	Quenja jeque Diojsis 'yoye'ajcuy y te' ño'ti'ajcuy. Wiyuŋšej te' tzatzpʌ'yajupʌcotoya te' ño'ti'ajcuy, pero mijcotoya te' 'yoye'ajcuy, juca ñe' 'yoye'ajcuy mis ŋgo'ŋjojcʌtʌcjapya. Y juca ja'n te'šej, yajtimij maŋbamij nyajʌcʌ'que'tu. 
ROM.11.23	Y yajti ñe'cʌta'm Diojsis maŋba quiotwʌtzʌquiatʌju tzatzpʌ'yajumʌy juca chaquiajpa te' jana wʌ'aŋjamguy. Porque Dios mujsopyapʌte' wa'y quiotwʌtzʌquiatʌju. 
ROM.11.24	Porque juca mij, panayupʌ po'cʌsimij njyacpʌ'yaju y maŋumij ŋguiojtyaju oyepʌ olivo-po'cʌsi, ¿cuantimastya' te'ta'mbʌ, ñe' 'yaŋmaŋda'm maŋba quiotwʌtzʌquiatʌju te' ñe'ta'm nijpupʌ olivo-po'cʌsi?
ROM.11.25	Atzita'm, wa'mis jana ne'cʌtij mujsoyešej ŋgomʌ'ytyamu nwin, sunba'ʌs wa'mis mustamu yʌ' jayajqueyapʌ tiyʌ Diojsis winata'mbʌ tiempo'oyj: Nuyu'ajyaju choco'yojmo wene te' Israel-pʌnda'm, hasta que tʌjcʌyajpa mumu maŋba tyʌjcʌyajuše'ŋ te' gentilta'm. 
ROM.11.26	Pijche'ca maŋba quiotzoquiaju mumu Israel-pʌnda'm. Yʌ'šej ja'yʌyu:
ROM.11.26	Sio'ŋojmoc maŋba minu te' Sombʌ'opyawʌ,
ROM.11.26	Y maŋba yajʌcʌ'pʌ'jayu Jacojpis quiʌwo'ma's yacha'cuy.
ROM.11.27	Y yʌ'še'ʌste' ndzamdzi'yaju que maŋba'ʌs ndzʌjcu, nʌmu Dios,
ROM.11.27	Nyajʌcʌ'jayaju'camʌs ñe'ta'm quiowa.
ROM.11.28	Japyʌjcʌchoŋya'ŋmʌjcʌ te' evangelio ñʌcma'yʌyajpa Diojsis jujcha' qui'nisoyajpapʌ, wa'mij mbyʌjcʌchoŋdamu mijta'm. Pero ya'acta'mbʌ aŋsʌ'ŋoyj quiopiŋyaju Diojsis, y šuñajpa te' winata'mbʌ tyatajpit. 
ROM.11.29	Te' chamdzi'oquiuquiʌsi y te' wye'oquiuquiʌsi ja'n quipswitu'i Dios. 
ROM.11.30	Porque mista'm, jamyato'ŋoyjaytyaŋgue'tamis Dios cʌtʌquiajupʌ aŋsʌ'ŋojmota'm, pero yʌtij ñdyo'ya'ŋʌytyambamij ñe'cʌ's, te' Israel-pʌ'nista'm jana myato'ŋoquiupyit. 
ROM.11.31	Te'šejtijque' yʌ' Israel-pʌ'nista'm ja'n myato'ŋoyay yʌtij, wa'mij ñdyo'ya'ŋʌytyamu Diojsis. Y te'šejpʌ to'ya'ŋʌ'oquiupyit maŋba tyo'ya'ŋʌyajque'tu ñe'cʌta'm Diojsis. 
ROM.11.32	Chaquiatʌju Diojsis mumu pʌn wa'y jana myato'ŋoyaju. Te'šej chʌjcu wa'y tyo'ya'ŋʌpyʌ'u mumu pʌn ñe'cʌ's.
ROM.11.33	Y ay, ja'ndʌ musi muspʌ'u te' Diojsis jene aŋba'tepʌ myujsoquiuy ni te' ñʌctʌ'yoquiuy. Ja'n musi ñʌctʌ'yjayu ya'iwʌ's tiyʌ quipsaŋgospo'ʌwya'a Diojsis wa'y tyujcu. Y ya'iwʌ's ja'n myusi tiyʌ nʌ chʌjcu ñe'cʌ's. 
ROM.11.34	¿Iwʌ'sa jeque ñʌctʌ'yjayu tʌ Ngomi's quipsoquiuy? ¿O iwʌ'sasʌ'ŋ 'yaŋnʌctza'mʌyu ñe'cʌ? 
ROM.11.35	¿Iwʌ pʌ'nisasʌ'ŋ chi'u Dios wina tiyʌ'iwʌ, wa'y chi'witu'u tiyʌ'iwʌ ñe'cʌ's? 
ROM.11.36	Ñe'cʌ's chʌjcu mumutiyʌ, y ñe'cʌpit ijtu, y ñe'cʌcotoya. Yajmʌja'ŋwʌcotzamya mumu pʌ'nis mumu jamacotoya. Amén.
ROM.12.1	Te'cotoya, atzita'm, como Diojsismij ñdyo'ya'ŋʌytyamba, aŋnʌctza'mʌytyamba'ʌsmij wa'mis ndzi'oquia'tamu mista'm ŋgüerpo Dioscʌsi, jujcha' chi'oquia'yajpašej inʌc ñchowambe wa'y yajca'yaju. Pero te' mista'm ŋgüerpo tzi'oquia'tamʌ quenbapʌ y cowajupʌ y yajtzocopyacpapʌ's Dios. Yʌ'wʌte' te' mista'm wiyuŋšejpʌ ŋgʌna'tzʌ'oquiuy. 
ROM.12.2	Uy tzʌctame chʌquiajpašej te' ja'n wyʌ'aŋjamyapyʌ's Dios, sino que jomecoquipsoytyamʌ ndzoco'yojmo wa'mis ŋgacpʌ'octuctamu nwin. Te'šej mis wa'y mustamu te' oyepʌ šu'noquiuy Diojsisñe', te' cota'nupʌ y ñʌ'ombapʌ ñe'cʌ's.
ROM.12.3	Diojsisʌj tzi'u yajya'moquiuy, y te'wʌpit ʌsmij ndzamjaytyamba tumduma'ŋbʌn: Umis mujsoyešej ŋgomʌ'ytyamu nwin, sino que pyʌcpaše'ŋ, y cʌme'tztamʌ ne' ŋguipsoquiuy. Yʌ'šej tzʌctamʌ te' wʌ'aŋjamgupyit Diojsismij ñchi'tamuše'ŋ tumduma'ŋbʌn. 
ROM.12.4	Jujcha'ndʌ ŋgüerpo's wʌwʌ tiyʌta'm ijtu, pero tumdumʌpʌ tiyʌ's eya'eyaco yoscuy chʌcpa, 
ROM.12.5	te'šej tʌta'm, jujche'ŋdʌ nwʌ'aŋjamdamba Cristo, wʌwʌta'mdʌ, pero tumʌpʌ cuerpošejtʌ, y tumduma'ŋbʌn yospa tiyʌ'iwʌcʌsi.
ROM.12.6	Te'šej jeque, tumduma'ŋbʌ'nis ijtu wi'ni eya quene chi'ʌtʌjcuy yajya'moquiupyit, te' Diojsistʌ tzi'tamušej. Te'cotoya juca iwʌ's ijtu chi'ʌtʌjcuy wa'y cha'maŋwaju Diojsis chame, yajtza'maŋwa'oya myuctzi'uše'ŋ Diojsis te' wʌ'aŋjamgupyit. 
ROM.12.7	Juca ijtu chi'ʌtʌjcuy wa'y quiotzoŋu wʌ'aŋja'moyeta'm, yajcotzoŋya, y juca aŋma'yoquiuquiʌsi, ya'aŋma'yoya. 
ROM.12.8	Iwʌ aŋnʌctza'mopya oyepʌ tiyʌcʌsi, ya'aŋnʌctza'moya. Iwʌ's šajpa tiyʌ'iwʌ, yajsayʌ tumʌtzocoy. Juca chi'pa Diojsis aŋgui'mʌtʌjcuy, tzi'ŋdzi'ŋba'c yajtzʌcʌ. Juca chi'u wa'y tyo'ya'ŋʌ'oyu, oma'oma'c yajtzʌcʌ.
ROM.12.9	Su'noytyamʌ ndumʌtzocoy. Qui'nistamʌ yacha'cuy, coquendamʌ ndzoco'yojmo te' oyepʌ tiyʌ. 
ROM.12.10	Našunʌtʌjtamʌ ne'co'mo jujcha' našunʌtʌjyajpapʌ atzita'm. Mʌja'ŋgomʌ'ytyamʌ ndʌwʌ ne'co'mota'm.
ROM.12.11	Tziŋitzʌctamʌ nwin, uy mocha'tame. Ndumʌtzocoy tzijpana-yosjaytyamʌ tʌ Ngomi.
ROM.12.12	Oma'oma jo'ctamʌ tʌ Ngomi. Pʌ'mgopajcʌytyamʌ toyapʌjcuy. Oto'ŋʌytyamʌ Dios mumu jama.
ROM.12.13	Tzi'ya te' wʌ'aŋja'moye tyiyʌta'm ja'ndiyʌ. Tzi'oquiu'yajtamʌ jejcuy.
ROM.12.14	Wʌcotzamdamʌ te' nyacsnutzʌctambapʌ'smij. Wʌcotzamdamʌ y uy yatzicotzamyay.
ROM.12.15	Omdzocopyactamʌ omdzocopyaquiajpapʌji'ŋ, y jʌytyamʌ jʌyajpapʌji'ŋ.
ROM.12.16	Tumʌquipsoytyamʌ ne'co'mo. Uy mʌja'ŋgomʌ'ytyame nwin, pero yumijcotzʌctamʌ nwin yumijta'mbʌji'ŋ. Uy mujsoyešej comʌ'ytyame nwin.
ROM.12.17	Juca iwʌ'smij ñchʌcjaytyamba yacha'cuy, uy yacha'cuy yajwitu'tame, pero tzʌcme'tztamʌ wa'mis ndzʌctamu te' más oyeta'mbʌ tiyʌ mumu pʌ'nis wyi'naŋdʌjqui. 
ROM.12.18	Ne'cʌmis ŋgowindzʌmdambaše'ŋ tzʌcme'tztamʌ wa'mis sʌ'mnayu'c ittamu mumu pʌnji'ŋ. 
ROM.12.19	Tʌwʌy, uy yajnʌco'aŋgʌytyame ne'cʌ, sino que tzactamʌ wa'y Diojsis ñacšaju maŋba'ca yajnʌco'aŋgʌyaju. Porque yʌ'šej ja'yʌyu: Ʌste' maŋba nyajnʌco'aŋgʌyaju, nʌmba tʌ Ngomi, y ʌs maŋba nyajcoyojyaju. 
ROM.12.20	Te'cotoya, juca nʌ yu'u te' ŋgui'nispapʌ'smij, tzi'ʌ cu'tcuy. Y juca nʌ yoctʌjtzu, tzi'ʌ nʌ'. Juca te'šej mis ndzʌcpa maŋba jyucʌtʌcpo'u tza'ajcu'yis. 
ROM.12.21	Uy tzi'i lugar wa'mij nwyʌyu yacha'cu'yis, sino que ne'cʌ wʌyʌ oye'ajcupyit.
ROM.13.1	Yajmato'ŋoyjaya tumduma'ŋbʌ'nis te' mʌja'ŋ aŋgui'moyeta'm, porque ja'ndiyʌ eyaco aŋgui'moye sino que te' Diojsis quiojtyajupʌ. Y te' nʌ 'yaŋgui'moyajupʌ Diojsiste' quiojtyaju. 
ROM.13.2	Te'cotoya iwʌ's ja'n myato'ŋoyjay te' aŋgui'moyajpapʌ, ja'n myato'ŋoyjay te' Diojsis quiojtyajupʌ. Y iwʌ's ja'n myato'ŋoyjay, ñe'cʌtij mye'tzpa tyoya. 
ROM.13.3	Porque te' aŋgui'moyajpapʌ's ja'nde' wa'y chʌcna'tzu oyepʌ tiyʌ chʌcpapʌ's, sino te' yatzipʌ tiyʌ chʌcpapʌ's. Juca sunbamis wa'mis jana na'tzu te' aŋgui'moyajpapʌ, tzʌcʌ oyepʌ tiyʌ y maŋbamij nwyʌcotzamyaju ñe'cʌ'sta'm. 
ROM.13.4	Porque Diojsiste' quio'aŋgui'mbapʌ mis oye'ajcuquiotoya. Pero juca ndzʌcpamis yacha'cuy, na'tzʌ, porque ja'nde' comeque ñʌ'ijtu 'yaŋgui'mʌtʌjcuy wa'y yajnʌco'aŋgʌ'oyu. Porque Diojsiste' quio'aŋgui'mbapʌ wa'y yajco'aŋgʌyu chʌcpapʌ's yacha'cuy. 
ROM.13.5	Te'cotoya pyʌcpa wa'mis mato'ŋoyjayu, ja'n na' porque muspamij nyajco'aŋgʌyu, sino te'šejtijque' wa'mis mujsu ndzoco'yojmo que nʌmis ndzʌjcu oyepʌ tiyʌ. 
ROM.13.6	Te'cotoyamijte' ŋguiocoyo'oytyamba, porque te' aŋgui'moyajpapʌ Diojsiste' quio'aŋgui'moyeta'm, y yʌ'wo'mote' yojšajpapʌ.
ROM.13.7	Tumduma'ŋbʌ'nis yajcoyowa jya'tzi, pyʌcpašej. Juca iwʌ ja'tzpa tiyʌ'iwʌ yosaŋgʌsi, yajcoyowa. Juca iwʌ ja'tzpa cocoyo'oquiuquiʌsi, yajcocoyo'oya. Juca iwʌ pyʌcpa wa'y quiʌna'tzʌyaju, yajcʌna'tzʌya, y juca pyʌcpa wa'y myʌja'ŋgomʌ'yaju, yajmʌja'ŋgomʌ'ya pyʌcpaše'ŋ. 
ROM.13.8	Uy tzʌctame ja'tzi ya'iwʌcʌsi, sino que našunʌtʌjtamʌ, porque iwʌ's šunba tyʌwʌ nʌte' quiojamu te' aŋgui'mguy. 
ROM.13.9	Te'cotoya, uy cʌtzʌjcʌ'oy, uy yajca'oy, uy nu'mi, uy sutzi testigosay, uy ni'aŋsu'noy. Y tiyʌ aŋgui'mguytyij itʌ, yʌ'šejtʌ ndumʌnʌctʌ'pyʌ'pa: Sunʌ ndʌwʌ jujcha' mis sunba ne' nwin. 
ROM.13.10	Iwʌ's šunba tyʌwʌ ja'n chʌcjay yatzipʌ tiyʌ. Te'cotoya juca sunbatʌ ndʌwʌ ŋgojambʌ'patʌ te' aŋgui'mguy.
ROM.13.11	Y yʌtij, como muspa'ndʌ tiyʌ aŋsʌŋyʌ', nu'cwa'nde' hora wa'ytyʌ itzaŋwajtamu nwitʌm porque yʌtij masa' tome wa'ytyʌ ŋgotzocta'nu que ja'nde' nwʌ'aŋjamdamu'ctʌ. 
ROM.13.12	Nʌwa'nde' quiʌtʌjcu te' tzu', y maŋbapa'nde' minu tʌ Ngomi. Ndzacta'mitʌy tʌta'm ndzoco'yojmopʌ pi'tza'ŋajcu'yis chʌqui, y ŋgoquipta'mitʌy nwin tʌ nʌctʌ'yoquiu'yis šʌ'ŋgʌpit. 
ROM.13.13	Witta'mitʌy oye jujcha' jama's wyi'noyj, ja'n tzuwitpapʌšej, ni no'tpapʌšej, ni ja'n ispʌquitzʌcpapʌšej, ni ja'n tocoyupʌšej, ni ja'n quipotoŋbapʌšej, ni ja'n ni'aŋsu'nopyapʌšej. 
ROM.13.14	Pero paquipʌctamʌ ndzoco'yojmo Ngomi Jesucristopit, y uy tzʌcjaytyame cuenta mis ŋgüerpo wa'mis ndzʌcjayu ñe' šu'noquiuy.
ROM.14.1	Pʌjcʌchoŋdamʌ te' pʌn mochipʌ's wyʌ'aŋja'moquiuy, pero ja'n wa'mis nʌquipotoŋdamu wyʌ'aŋjamguquiʌsi. 
ROM.14.2	Porque ijtu wyʌ'aŋjambapʌ's que muspa quiu'tu mumutiyʌ, y ja'n quiowapa'te, pero te' mochita'mbʌ's wyʌ'aŋja'moquiuy na' camocjoj quiu'tpa. 
ROM.14.3	Uy yajmenoschʌqui te' mumutiyʌ quiu'tpapʌ's te' na' camocjojpit pyʌ'nʌpyapʌ's wyin. Y yʌ' camocjojpit pyʌ'nʌpyapʌ's uy quipsu que nʌ quiowapa'tu te' mumutiyʌ quiu'tpapʌ's, porque Diojsiste' pyʌjcʌchoŋu 'yunešej. 
ROM.14.4	¿Iwa' jeque mijyʌ' wa'mis ŋgʌme'tzu eyapʌ's quioyospapʌ? Te' Quiomi's myuspa juca nʌ chʌjcu wʌpʌ tiyʌ, o juca ja'n wyʌpʌ. Pero maŋba pyaqui'ijtu, porque tʌ Ngomi pʌmi'ʌyupʌte' wa'y yajpaqui'ijtu.
ROM.14.5	Ijtu myʌja'ŋgomʌ'pyapʌ's tuma'ŋjama que ja'n eyata'mbʌ. Ijtu quiomʌ'pyapʌ's que tu'mbacta'mdij tumdumʌ jama. Yajmusʌ tumduma'ŋbʌ'nis ñe' choco'yojmo tiyʌte' wyʌ'aŋjamba. 
ROM.14.6	Iwʌ's quiojamba te' jama, tʌta'm Ngomicotoyate' quiojamba. Y iwʌ's ja'n quiojame te' jama, tʌta'm Ngomicotoyate' ja'n quiojame. Iwʌ's quiu'tpa mumutiyʌ, tʌ Ngomicotoyate' cu'tpa, porque nʌmba yʌscotoya Dios. Y iwʌ's quiu'tpa na' camocjoj, tʌ Ngomicotoyate' cu'tpa, porque nʌmba yʌscotoya Dios.
ROM.14.7	Porque ya'iwʌ tʌ'ojmota'mbʌ's ja'n na' ñe' jyamacʌtʌjcuy mye'tze. Y ya'iwʌ ja'n quia'e ñe' wyingotoya. 
ROM.14.8	Juca quendambatʌ, tʌ Ngomicotoyatʌ quendamba. Y juca ca'tambatʌ, tʌ Ngomicotoyatʌ ca'tamba. Te'cotoya juca quendambatʌ o juca ca'tambatʌ tʌ Ngomi Diojsistʌte'ñe'. 
ROM.14.9	Porque ca'u Cristo, y winsa'u, y itwʌtzʌjque'tutij porque ñe'cʌte' te' Quiomi ca'yajupʌ'sñe' y queñajpapʌ'sñe'. 
ROM.14.10	Mis jeque, ¿tiyajca' ŋgʌme'tzpa mis atzi? ¿Y tiyajca'nde' menoschʌcpa ŋguipsoquiu'yojmo miste' atzi? Porque mumu tʌyʌ' maŋba aŋguejtamu Cristo's wyi'naŋdʌjqui wa'ytyʌ cʌme'tztamu. 
ROM.14.11	Porque yʌ'šej ja'yʌyu:
ROM.14.11	Ʌjte' te' quenbapʌ Dios, nʌmba tʌ Ngomi,
ROM.14.11	Y maŋba quiujnayaju ʌs nwi'naŋdʌjqui mumu pʌn,
ROM.14.11	Y maŋba'ʌj wʌcotzamyaju y nʌjayaju yʌscotoya mumuta'mbʌ's.
ROM.14.12	Te'šej jeque tumduma'ŋbʌ'nis maŋbatʌ ŋgotzamdamu nwin Dioscʌsi.
ROM.14.13	Te'cotoya u'yandʌ ŋguenjayu eyapʌ's jyana oye'ajcuy. Más oye wa'ytyʌ ŋgoquenu cuenta uytyʌ nyajnepcʌschʌmu ni uytyʌ nyajcowapa'tu tʌ atzi. 
ROM.14.14	Ʌs muspa'ʌs, y Ngomi Jesuspit nʌctʌ'wya'mʌs, que ja'ndiyʌ cu'tcuy yajwinducpapʌ Diojsis. Pero iwʌ's quipspa que yajwindujcupʌ cu'tcuytye' cowapa'tpa juca quiu'tpa. 
ROM.14.15	Juca nyajtoyapʌcpamis te' mis atzi te' ŋgu'tcupyit, ja'namis suni atzi. Uy yajtocoye ŋgu'tcupyit te' atzi Cristo's quioca'upʌ. 
ROM.14.16	Tiyʌ mis nwʌcomʌ'pya wa'mis ŋgu'tu, uy cu'ti juca iwʌjutiwʌ'smij maŋba nyatzicotzamyaju te'wʌcotoya. 
ROM.14.17	Diojsistʌ aŋgui'mba, pero ja'n wa'ytyʌ mba'ttamu cu'tcuy y ujcuy, sino que wa'ytyʌ tzi'tamu ñe'cʌ's justo'ajcuy, sʌ'mnaquiuy y oma, te' Espíritu Santopit. 
ROM.14.18	Porque iwʌ's yʌ'šej quiʌna'tzʌpya Cristo, yajtzocopyacpa Dios, y 'yoyecotzamyajpa pʌ'nista'm.
ROM.14.19	Te'cotoya me'tzta'mitʌy wa'y ijtu sʌ'mnaquiuy te' atzi'ojmota'm, y wa'ytyʌ mbʌmipʌctamu nwʌ'aŋjamgupyit. 
ROM.14.20	Uy yajtocoyjay te' Diojsis yojsaŋ mis ŋgu'tpapʌ tiyʌcʌsi. Wiyuŋšej cowajyaju mumutiyʌ, pero ja'n 'yoye wa'ytyʌ nyajtocoyjayu eyapʌ's wyʌ'aŋja'moquiuy tʌ ŋgu'tpapʌ tiyʌcʌsi. 
ROM.14.21	Jene oye inʌc uytyʌ ŋgʌ'su sis, ni uytyʌ ndo'ŋu vino, ni uytyʌ ndzʌjcu yajtiyʌ yajcowapa'tpapʌcʌsi tʌ atzi wa'y quia'ŋwitu'u y myocha'u wyʌ'aŋja'moquiuy. 
ROM.14.22	Te' nʌšejmis nwʌ'aŋjamu ne'cʌ, te'šej wʌ'aŋjamʌ Diojsis wyi'naŋdʌjqui. Dichoso iwʌ's ja'n ñi'aŋba'te wyin te' chʌcpapʌ tiyʌcʌsi. 
ROM.14.23	Pero iwʌ na'tzina'tzi cu'tpa, juca cu'tpa ñi'aŋba'tpa wyin, porque jaquiu'tʌ wʌ'aŋjamgupyit. Juca ndzʌcpatʌ tiyʌ'iwʌ jana wʌ'aŋjamgupyit cowapa'tpatʌ.
ROM.15.1	Te'šej jeque jujche'ŋdʌ paquita'ma šunba wa'ytyʌ mbʌ'mgopajcʌyaju mochita'mbʌ's wyʌ'aŋja'moquiuy, y uytyʌ ndzʌctamu ne' su'noquiuy. 
ROM.15.2	Tʌta'm tumduma'ŋbʌ'nis ndzʌcjaytya'mitʌy oyeta'mbʌ tiyʌ te' eyata'mbʌ ñe' 'yoye'ajcuquiotoya wa'ytyʌ mbaquitzi'yaju. 
ROM.15.3	Porque Cristo's jachʌcʌ ñe' šu'noquiuy, sino que quiʌtʌcjayu te' ja'yʌyušej: Te' 'yotowewʌ'ajayajušejmij, te'še'ʌj otowewʌ'ajayajque'tu ʌj. 
ROM.15.4	Porque tiyʌta'm ja'yʌyu antes, wa'ytyʌte' aŋmayaju ja'yʌyu, wa'ytyʌ njo'ctamu paciencia'ojmo, y te' Totojaye'stʌ tzamdzocopyacpašej. 
ROM.15.5	Nyajpʌ'mgopajcʌytyambamij y nyajtzocopyactambamij Diojsis. Y sunba'ʌs wa'mij ñe'cʌ's nyajtumʌquipsoytyamu ne'co'mo šunbašej Cristo Jesujsis, 
ROM.15.6	wa'mis muma'ŋgʌ'y tumʌ'ajcu'yoyj mʌja'ŋwʌcotzamdamu Dios tʌ Ngomi Jesucristo's Tyataj.
ROM.15.7	Te'cotoya napyʌjcʌchowatʌjtamʌ ne'co'mo jujcha' Cristo'stʌ pʌjcʌchoŋdamu, wa'ytyʌ nyajquejaytyamu Diojsis myʌja'ŋajcuy. 
ROM.15.8	Nʌmba'ʌj jeque que te' Cristo Jesús minu wa'y quiotzoŋu circuncidatzʌquiajupʌ. Y minu wa'y yajquenu mumu pʌn que wiyuŋdzamba Dios, y wa'y pyaquitzi'u te' chamdzi'yajupʌ tiyʌ tʌ nwinatatajta'm. 
ROM.15.9	Y minu wa'y myʌja'ŋwʌcotzamyaju Dios te' genti'lista'm porque tyo'ya'ŋʌyaju. Yʌ'šej ja'yʌyu:
ROM.15.9	Te'cotoya maŋba'ʌsmij nwʌcotzamu genti'lojmota'm,
ROM.15.9	Y maŋba'ʌs mʌja'ŋwanjayu mis nʌy.
ROM.15.10	Y emʌ Totojaye'ojmo ja'yʌquie'tu:
ROM.15.10	Gentilta'm, tzi'ŋbʌ'tamʌ Diojsis pyʌnji'ŋda'm.
ROM.15.11	Y emʌ ja'yʌquie'tu:
ROM.15.11	Wʌcotzamdamʌ Dios mumu mijta'm genti'lis,
ROM.15.11	Y yajmʌja'ŋwʌcotzamya mumu pʌ'nis.
ROM.15.12	Isaiajsis jya'yʌquie'tu yʌ'šej:
ROM.15.12	Jese's 'yune'ojmocta'm maŋba pyujtu tumʌ pʌn.
ROM.15.12	Maŋba chu'cumu yʌ'wʌ wa'y 'yaŋgui'mu te' gentilta'm,
ROM.15.12	Y maŋba ñite'tzʌyaju ñe'cʌ te'ta'mbʌ's.
ROM.15.13	Y te' Dios, te' nite'tzʌytyambapʌmis, ñe'cʌ'smij nyajo'ʌytyamʌ wiyuŋšejpʌ omapit y sʌ'mnaquiupyit, porque nʌmis nwʌ'aŋjamdamu ñe'cʌ. Y te'šej wa'mis nite'tzʌyjojcʌtʌctamu te' Espíritu Santo's pyʌmipit.
ROM.15.14	Ʌs atzita'm, muspa'ʌs que wiyuŋšej oye'ajcuy mis ndzʌcjojcʌtʌctamba, y myujsopyʌ'tambamij hasta wa'mis mujsu na'yaŋnʌctza'mʌtʌjtamu ne'co'mo. 
ROM.15.15	Pero jana na'chcu'yʌsmij njayjaytyamu atzita'm, wa'yʌsmij nyajamwʌtzʌctamu yʌ'šejta'mbʌ tiyʌ. Yʌ'še'ʌs ndzʌcpa porque Diojsisʌj tzi'u yajya'moquiuy. 
ROM.15.16	Y te'wʌpi'tʌj cojtu jujcha' Jesucristo's quioyosa te' genti'lojmota'm, y wa'yʌs ndzʌcjayu Diojsis yoscuy 'yevangelio'ojmo. Te'še'ʌj cojtu wa'yʌs nya'aŋguejyaju gentilta'm Diojsis wyi'naŋdʌjqui omombapʌ tzi'oquiuyšej masa'najupʌ Espíritu Santopit.
ROM.15.17	Ijtu jeque tiyʌcʌsi'ʌs mʌja'ŋgotzamba nwin Cristo Jesuspit Diojsis yoscu'yojmo. 
ROM.15.18	Ja'nʌs nʌctza'mʌy eyata'mbʌ's yoscuy, sino que ndzamba'ʌs Cristo's chʌjcupʌ tiyʌ ʌjpit wa'y myato'ŋoyjayaju te' genti'lista'm. Y te'šej chʌjcu ʌs ndzamepit y ʌs ndzʌquipit, 
ROM.15.19	maya'aŋda'mbʌ señalpit, y isaŋwʌ'ajcupyit te' Diojsis 'Yespiritu's pyʌmipit. Te'šej jeque ndzamgopuŋwa'mʌs te' Cristo's 'yevangelio mumu luga'royj. Nʌcʌtzo'tzu'ʌs Jerusalén y ŋgʌwitu'u'ʌs eyata'mbʌ nas hasta nu'cu'ʌj Ilirico-najsojmo. 
ROM.15.20	Yʌ'še'ʌs jeque ndzʌcme'tzu, wa'yʌs ndzamgopuŋu te' evangelio jachamjayamʌmya Cristo's ñʌy, u'yʌj maŋu'ŋmʌjcʌ nyojsu eyapʌ's ñʌcʌtzo'tzupʌ tiyʌcʌsi. 
ROM.15.21	Porque yʌ'šej ja'yʌyu:
ROM.15.21	Te' pʌ'nista'm jamyatoŋyamʌmya Cristo, maŋba myatoŋyaju.
ROM.15.21	Y te' jamyušamʌmya, maŋba ñʌctʌ'yaju.
ROM.15.22	Te'cotoya, ñempe sone naca sunu'ʌsmij ŋgʌ'mindamu, jamyusʌ'ʌj minʌ. 
ROM.15.23	Pero yʌtij ja'namʌj jutʌ nyose yʌ'ta'mbʌ luga'royj, y sone ame'a chʌcpa sunjo'pya'ʌsmij ŋguendamu. 
ROM.15.24	Te'cotoya maŋba'camʌj España'ojmo ŋgʌ'mindamba'ʌsmij, porque sunba'ʌsmij ŋguennicʌtʌctamu wa'misʌj tey nduŋdzi'tamu, nʌ'omdamu'camʌsmij ušʌc. 
ROM.15.25	Pero yʌtij nʌ'ʌj ndzu'cumu wa'yʌj maŋu Jerusalén wa'yʌs maŋu ndzacpʌ'u yajya'moquiuy te' atzicotoyata'm. 
ROM.15.26	Porque te' Macedonia'ojmota'mbʌ's y Acaya'ojmota'mbʌ's wyʌcomʌ'yaju wa'y quiojtyaju tumin pobreta'mbʌ tʌ atzicotoya, te' Jerusale'ŋojmo ijtyajupʌ. 
ROM.15.27	Y oye quiomʌ'yaju porque quipšaju cʌyowešej wa'y quiojtyaju tumin te' pobreta'mbʌcotoya Jerusale'ŋojmo. Porque te' judiota'm Jerusale'ŋojmo ijtyajupʌ's ñʌwe'ñaju te' Espiritu's oyeta'mbʌ tyiyʌ wa'y pyʌjcʌchoŋyaju te' genti'lista'm ijtyajupʌ Macedonia'ojmo y Acaya'ojmo. Te'šej pyʌcpa wa'y ñʌwe'ñajque'tu genti'lista'm tiyʌ'iwʌ ñe'ta'm quioyojsaŋ. 
ROM.15.28	Te'šej jeque, maŋba'ʌs ndzacpʌ'u yʌ' yajya'moquiuy. Y ndzi'oquia'u'camʌs, pijche'cʌj maŋba España'ojmo, y minba'ʌsmij nicʌtʌjcʌytyamu. 
ROM.15.29	Muspa'ʌs que nu'cpa'camʌj mi'aŋʌta'm aŋba'tetʌ maŋba tumʌnicomasa'nʌyu Cristo's te' 'yevangeliopit.
ROM.15.30	Pero nwa'cjaytyamba'ʌsmij atzita'm, tʌ Ngomi Jesucristopit, y te' su'noquiupyit tzi'papʌtʌ te' Espiritu's, wa'mis ndumʌtzocoy oto'ŋʌytyamu Dios ʌjcotoya. 
ROM.15.31	Wa'cjaytyamʌ Dios wa'yʌj yajcotzojcu te' ja'n wyʌ'aŋja'moyapyʌ's quiʌ'ojmoc te' Judea'ojmo ijtyajupʌ. Wa'cjaytyamʌ wa'y pyʌjcʌchoŋyaju te' Jerusale'ŋojmopʌ atzi'sta'm ʌs nʌ nʌmaŋupʌ yajya'moquiuy. 
ROM.15.32	Te'šej wa'yʌj oma'oma nu'cu mi'aŋʌta'm, juca šunba Diojsis, y wa'yʌj sapʌjcu miji'ŋda'm. 
ROM.15.33	Te' Dios, yajsʌ'mnapyapʌ'stʌ, ñe'cʌ'smij nyajnicoque'nʌytyamʌ. Amén.
ROM.16.1	Nitza'mʌyjaytyamba'ʌsmij jeque tʌta'm ŋgose Febe, te' yospapʌ jujcha' diaconisa te' Cencreas-tu'mʌquiu'yojmo. 
ROM.16.2	Sunba'ʌs wa'mis mbʌjcʌchoŋdamu ñe'cʌ tʌ Ngomi's ñʌquiʌsi, pyʌcpašej wa'y chʌquiaju masanbʌ'nis. Sunba'ʌs wa'mis ŋgotzoŋdamu mumutiyʌcʌsi nʌ šunupʌ. Ñe'cʌ's quiotzoŋyaju sone eyata'mbʌ y te'šejtijque' ʌj.
ROM.16.3	Dyujchi'jaytyamʌ Priscila y Aquila, ʌji'ŋ yojšajpapʌ Cristo Jesujsis ñʌquiʌsi. 
ROM.16.4	Yʌ'ta'mbʌ's jañʌcna'tzʌya wyin wa'yʌj yajcotzoquiaju, y nʌjayajpa'ʌs yʌscotoya. Y ja'n na' ʌstij nʌjayay yʌscotoya, te'šejtijque' mumu tu'mʌquiu'yis genti'lojmo ijtyajupʌ's ñʌjayajque'tpa yʌscotoya. 
ROM.16.5	Dyujchi'jaytyaŋgue'ta te' tu'mʌyajpapʌ ñe'ta'm tyʌjcojmo. Dyujchi'jaytyamʌ Epeneto wyinawʌ'aŋjamupʌ's Cristo Acaya'ojmo, y jene sunbapʌ'ʌs. 
ROM.16.6	Dyujchi'jaytyamʌ María, jene yojsupa'a mi'ojmota'm. 
ROM.16.7	Dyujchi'jaytyamʌ Andrónico y te' Junias, ʌste' nacioŋ-dʌwʌta'm, y te'šejtijque' jujcha' ʌj somyatʌjupʌ. Yʌ'ta'mbʌ myʌja'ŋgomʌ'yajpa ñe'co'mo te' cʌ'we'ista'm. Yʌ' Andronico's y Juniajsis wyinawʌ'aŋjamyaju Cristo que ja'n ʌs.
ROM.16.8	Dyujchi'jaytyamʌ Amplias, te' ʌs sunbapʌ tʌ Ngomi's ñʌquiʌsi. 
ROM.16.9	Dyujchi'jaytyamʌ Urbano, cotzoŋbapʌ'stʌj Cristo's yoscu'yojmo, y te' Estaquis, te' sunbapʌ'ʌs. 
ROM.16.10	Dyujchi'jaytyamʌ Apeles, cosujupʌ pʌn Cristo's wyi'naŋdʌjqui. Y dyujchi'jaytyamʌ jujche'ŋ Aristobulo'sñe'. 
ROM.16.11	Dyujchi'jaytyamʌ Herodión, ʌste' nacioŋ-dʌwʌ. Dyujchi'jaytyamʌ Narciso'sta'mñe', jujche'ŋ wyʌ'aŋjamyajpapʌ's tʌ Ngomi. 
ROM.16.12	Dyujchi'jaytyamʌ Trifena y te' Trifosa, yojšajpapʌ tʌ Ngomicotoya. Dyujchi'jaytyamʌ Pérsida, te' sunbapʌtʌs, y jene yojsupa'a tʌ Ngomicotoya. 
ROM.16.13	Dyujchi'jaytyamʌ Rufo, tʌ Ngomi's quiopiwi, y te' ñe' ñanaj y ʌs nanaše'ʌs ŋgomʌ'pyapʌ. 
ROM.16.14	Dyujchi'jaytyamʌ Asíncrito, y te' Flegonte, y te' Hermas, y te' Patrobas, y te' Hermes, y te' ñe'cʌji'ŋ ijtyajupʌ atzita'm. 
ROM.16.15	Dyujchi'jaytyamʌ Filólogo, y te' Julia, y te' Nereo y ñe' quiose, y te' Olimpas y jujche'ŋ atzi ijtyajupʌ ñe'cʌji'ŋda'm.
ROM.16.16	Masanbʌ su'coquiupyit nadyujchi'ʌtʌjtamʌ ne'co'mo. Mumu Cristo's tyu'mʌquiu'yista'm ñdyujchi'tambamij.
ROM.16.17	Pero nwa'cjaytyamba'ʌsmij atzita'm wa'mis ŋgoquendamu cuenta te' yajquipoto'ŋoyajpapʌ y yajwinduquiajpapʌ's Diojsis chame aŋmaytyamupʌmis. Tzactamʌ te'šejta'mbʌ, 
ROM.16.18	porque ja'nde' tʌ Ngomi Jesucristo's quioyosata'm, sino que ñe'ta'mde' šu'noquiuy chʌquiajpa. Y sa'sa yo'cata'mbʌ tzamepit 'yaŋgoma'cʌyajpa te' ja'n ñʌctʌ'yoyapyʌ choco'yojmo. 
ROM.16.19	Myujšajwa'a mumu pʌ'nis que myato'ŋoytyambamij, te'cotoya'ʌsmij nʌ'omdamba. Sunba'ʌs wa'mis nʌctʌ'ytyamu jutzte' te' oyepʌ tiyʌ wa'mis ndzʌctamu, y ja'n te' ja'n 'yoyepʌ. 
ROM.16.20	Diojsistʌ tzi'pa sʌ'mnaquiuy. Y jʌ'nʌ'andʌ maŋba yajmaŋgopajcʌyu Satanás tʌta'm ne'ŋbajcʌ'mʌ. Sunba'ʌs wa'y ijtu mi'ojmota'm tʌ Ngomi Jesucristo's yajya'moquiuy.
ROM.16.21	Ñdyujchi'tambamij Timoteo's, yospapʌ ʌji'ŋ, y te' Lucio's, y te' Jaso'ŋis, y Sosipate'ris, ʌs nacioŋ-dʌwʌ'sta'm. 
ROM.16.22	Y ʌs, Tercio, njayu'ʌs yʌ' toto, y ñdyujchi'taŋgue'tpa'ʌsmij tʌ Ngomi's ñʌquiʌsi. 
ROM.16.23	Ñdyujchi'taŋgue'tpamij Gayo's, cojejumʌ'yʌj yʌtij y chi'oquia'papʌ's tyʌc te' tu'mʌquiuquiotoya. Ñdyujchi'taŋgue'tpamij Erasto's, tumingoque'nopyapʌ yʌ' cumgu'yoyj, y te' atzi Cuarto's. 
ROM.16.24	Sunba'ʌs wa'y ijtu mumu mi'ojmota'm tʌta'm Ngomi Jesucristo's yajya'moquiuy. Amén.
ROM.16.25	Wʌcotzamda'mitʌy Dios, te' muspapʌ'smij mbyaquitzi'tamu te' evangeliopit, te' yajmuspapʌ'stʌ Cristo. Ndzamgopuŋbatʌs yʌ' evangelio cʌwʌ'nupʌ inʌc ya'acta'mbʌ aŋsʌ'ŋojmo. 
ROM.16.26	Pero yʌtij Diojsistʌ nʌ yajquendamu te' tza'maŋwa'oye'sta'm tyotojayepit. Yʌ'šej aŋgui'mu te' ja'n yaye cho'tzepʌ Dios, wa'y mumu pʌ'nis myatoŋyaju yʌ' wina inʌc cʌwʌ'nupʌ tiyʌ, wa'y myato'ŋoyjayaju Cristocʌsipʌ wʌ'aŋja'moquiuy. 
ROM.16.27	Mʌja'ŋwʌcotzamda'mitʌy Jesucristopit yʌ' tumʌpʌ y mujsopyapʌ Dios mumu jamacotoya. Amén.
1CO.1.1	Ʌjte' te' Pablo y ʌji'ŋ ijtu te' atzi Sóstenes. Jesucristo'sʌj weju quiʌ'wejcotoya Diojsis šu'noquiupyit. 
1CO.1.2	Nʌ'ʌsmij njayjaytyamu jujche'ŋmij Diojsis tyu'mʌquiuy te' Corinto-cumgu'yojmomij ittamupʌ, te' masa'najtamupʌ Cristo Jesuspit. Nwyejtamumij Diojsis wa'mij myasa'najtamu mumu eyata'mbʌji'ŋ wyejwindzoŋjayajpapʌ's tʌta'm Ngomi Jesucristo's ñʌy ñempejutʌ. Te'wʌ ñe'ta'mde' Quiomi y tʌta'mne'.
1CO.1.3	Sunba'ʌs wa'mij nyajyamdamu y wa'mij ñchi'tamu sʌ'mnaquiuy tʌ Ndata Diojsis y tʌ Ngomi Jesucristo's.
1CO.1.4	Nʌmjojcʌtʌcjapya'ʌs yʌscotoya ʌsne' Dios mijcotoyata'm, porque te'wʌ'smij ñchi'tamu yajya'moquiuy Cristo Jesuspit. 
1CO.1.5	Nyajnʌwʌ'ajtamumij mumutiyʌcʌsi Diojsis, y ya'oya'jaytyamu mista'm ndzamdzamnaquiuy y yajmʌja'ŋajaytyamu mista'm mujsoquiuy ñe'cʌ's. 
1CO.1.6	Matoŋjaytyamumis te' Cristo's chamʌtʌjcuy y paquipʌjcu mista'm ndzoco'yojmo. 
1CO.1.7	Ja'n fyaltatzʌqui nijutzpʌ tzi'ʌtʌjcuy mi'ojmota'm nʌ'cmajmis njo'ctamu wa'y quieju tʌ Ngomi Jesucristo. 
1CO.1.8	Yʌ'wʌ'ste' maŋba pyaquitzi'jayu mista'm ndzocoy hasta co'yajcu'yojmo, wa'y jana ijtu tiyʌcʌsimij wa'y ŋguionoquiatʌju te' jamo'oyj minba'ca Ngomi Jesucristo. 
1CO.1.9	Chi'nda'nupʌte' Dios. Y ñe'cʌ'smij nwyejtamu wa'mij ñašunʌtʌjtamu tʌ Ngomi Jesucristopit ñe' 'Yune.
1CO.1.10	Nwa'cjaytyamba'ʌsmij jeque, atzita'm, tʌta'm Ngomi Jesucristo's ñʌquiʌsi tumo'pyʌ tiyʌ mis wa'y ndzamdamu muma'ŋgʌ'y, y umij ŋguipotoŋdamu ne'co'mo, sino que sa'sa'c wa'mij ñdyumʌquipsoytyamu y ñdyumʌ'aŋnʌctza'mʌ'oytyamu. 
1CO.1.11	Porque yajmujšaju'ʌj te' Cloe'is fyamilia's que mijta'm, atzita'm, ŋguipotoŋdambamij ne'co'mo. 
1CO.1.12	Sunba'ʌjte' nʌmu que mijta'm tumduma'ŋbʌn eya'eya mij ñchamdamba. Tumʌpʌ nʌmba: Ʌs, wiyuŋšej ŋgo'ŋba'ʌs Pablo. Eyapʌ nʌmba: Ʌs ŋgo'ŋba'ʌs Apolos. Y eyapʌ nʌmba: Ʌs ŋgo'ŋba'ʌs Cefas. Y eyapʌ nʌmba: Ʌs ŋgo'ŋba'ʌs Cristo. 
1CO.1.13	¿We'nbʌ'usʌ'ŋ Cristo? ¿Mya'myajusʌ'ŋ Pablo cruzcʌsi mijcotoyata'm? ¿O ñʌ'yʌytyamusʌ'ŋmij Pablo's ñʌquiʌsi? 
1CO.1.14	Yʌscotoya chʌcpa Diojsis ya'iwʌ'ʌs janyajnʌ'yʌ mi'ojmota'mbʌ sino que te' Crispo y te' Gayo, 
1CO.1.15	uy ya'iwʌ ñʌmu que ñʌ'yʌytyamumij ʌs nʌquiʌsi. 
1CO.1.16	(Y nyajnʌ'yʌquie'tu'ʌs Estefanajsis fyamilia. Y ja'ʌs njame juca nyajnʌ'yʌquie'tu'ʌs eyapʌ.) 
1CO.1.17	Porque jaquiʌ'weya'ʌj Cristo's wa'yʌj nyajnʌ'yʌ'oyu sino que wa'yʌs ndzamgopuŋu te' evangelio. Ja'ʌs ndzamgopuwi pʌ'nis myujsoquiupyit uy chʌ'yu Cristo's cruz ja'n yosepʌ tiyʌšej.
1CO.1.18	Wiyuŋšejpʌ tiyʌ chamba te' crujsis. Pero co'sawa'cuytye' te' nʌ tyocoyajupʌcotoya. Y nʌ quiotzoquiajupʌcotoya, jujcha' tʌta'm, Diojsis te' pyʌmi. 
1CO.1.19	Porque yʌ'šej ja'yʌyu:
1CO.1.19	Maŋba'ʌs nyaju mujsoyajpapʌ's myujsoquiuy,
1CO.1.19	Y maŋba'ʌs ndzʌcjopi'tu nʌctʌ'yoyajpapʌ's ñʌctʌ'yoquiuy.
1CO.1.20	¿Juta' ijtu te' mujsopyapʌ? ¿Juta' ijtu te' aŋgui'mguy-tyayu? ¿Juta' ijtu te' tacscʌme'tzopyapʌ yʌ' aŋsʌ'ŋojmo? ¿Ja'nsʌ'ŋde' yajco'sawa'pʌ'u Diojsis yʌ' najsacopajcʌsipʌ mujsoquiuy? 
1CO.1.21	Porque como myujsu Diojsis que najsacopajcʌsita'mbʌ's ja'ispʌquia Dios ñe' myujsoquiupyitta'm, tzocopyajcu Dios wa'y yajcotzojcu te' wʌ'aŋja'moyajpapʌ te' tzamgopu'ŋopyapʌ tiyʌpit. Y yʌ'wʌ co'sawa'cuytye' te' eyata'mbʌ pʌngotoya. 
1CO.1.22	Porque wya'quiajpa isaŋwʌ'ajcuy jujcha' señal te' judio'sta'm, y mye'chajpa mujsoquiuy te' griego'sta'm. 
1CO.1.23	Pero tʌs ndzamgopuŋbatʌs Cristo, te' ma'mupʌ cruzcʌsi. Te' tzamgopuŋupʌ tiyʌ's wiyuŋšej yajnepcʌschʌmyajpa te' judiota'm, y quipšajpa te' genti'lista'm que co'sawa'cuytye'. 
1CO.1.24	Pero te' Diojsis wyejyatʌjupʌcotoya, ñempe judío o griego, Cristote' te' Diojsis pyʌmi y te' Diojsis myujsoquiuy.
1CO.1.25	Porque te' ñʌjayajpapʌ co'sawa'cuy Diojsisñe', maste' mʌja'ŋbʌ mujsoquiuy que ja'nde' pʌ'nisñe'. Y te' ñʌjayajpapʌ mocha'cuy Diojsisñe', maste' pʌmi'ʌyu que ja'nde' pʌ'nista'm pyʌmi. 
1CO.1.26	Quipsoytyamʌ atzita'm nwyeyatʌjtamupʌcʌsimij. Mi'ojmota'm ja'ndiyʌ sone ñʌ'ijtyajupʌ's pʌ'nis myujsoquiuy, ni ja'ndiyʌ sone cowi'nata'm ni mʌja'ŋ aŋgui'moye. 
1CO.1.27	Pero quiopiŋu Diojsis te' jowita'mbʌ najsacopajcʌsi wa'y cha'ajcuy chi'yaju te' mujsoyajpapʌ. Y quiopiŋu Diojsis te' mochita'mbʌ najsacopajcʌsi wa'y cha'ajcuy chi'yaju te' mʌja'ŋda'mbʌ. 
1CO.1.28	Y quiopiŋu Diojsis te' chicsta'mbʌ tiyʌ najsacopajcʌsi, y te' menoschʌquiajupʌ tiyʌ y hasta te' ja'ndiyʌpʌ inʌc quiopiŋu Diojsis wa'y yaju te'ta'mbʌ's te' ijtyajupʌ. 
1CO.1.29	Yʌ'šej chʌjcu Diojsis uy myʌja'ŋgotzamu wyin te' ñe' wyi'naŋdʌjqui nijutipʌ pʌ'nis. 
1CO.1.30	Diojsistʌ tumʌtzʌctamu Cristo Jesusji'ŋ. Diojsistʌ tzi'u Cristo wa'ytyʌ yajmujsoyu y justococojtu, y wa'ytyʌ yajmasa'naju y jupyujtu, ca'u'c cruzcʌsi. 
1CO.1.31	Jujcha' ja'yʌyušej: Iwʌ mʌja'ŋgotza'mopya, yajmʌja'ŋgotzamja tʌ Ngomi.
1CO.2.1	Te'cotoya, atzita'm, minu'cʌj mi'aŋʌta'm wa'yʌsmij ndzamgopuŋjaytyamu te' Diojsis chamupʌ tiyʌ, jañchamgopuŋjaytyamʌ'ʌsmij na' mʌja'ŋda'mbʌ tzamepit ni pʌ'nista'm myujsoquiupyit. 
1CO.2.2	Porque nʌmu'ʌj ndzoco'yojmo: Ja'ʌs maŋu ndzamu eyapʌ tiyʌ mi'ojmota'm sino que te' Jesucristo mya'myajupʌ cruzcʌsi. 
1CO.2.3	Mocha'cu'yojmo y na'tzina'tzi y sʌtʌjtu'cʌj tiju ijtu mi'ojmota'm. 
1CO.2.4	Te' ndzamuše'ʌs te' evangelio y ndzamgopuŋuše'ʌs, ja'nde' pʌ'nis jʌ'cpʌjcoyajpapʌ chamepit, ni pʌ'nis myujsoquiupyit, sino que nyajquendamu'ʌsmij te' Espiritu's chʌqui y te' Diojsis pyʌmi. 
1CO.2.5	Uy cho'tzu mista'm nwʌ'aŋjamʌtʌjcuy pʌ'nista'm myujsoquiupyit, sino que Diojsis myʌja'ŋbʌmipit.
1CO.2.6	Pero ndzambatʌs mujsoquiuy te' cota'ñajupo'ma'a, pero ja'n yʌ' najsacopajcʌsita'mbʌ's myujsoquiuy ni ja'n yʌ' najsacopajcʌsita'mbʌ's quiowi'na'sñe', porque te'ta'mbʌ maŋba yajyaju. 
1CO.2.7	Pero ndzambatʌs mujsoquiuy Diojsisñe', te' jayajqueyapʌ Diojsis winata'mbʌ aŋsʌ'ŋojmo. Y yʌ' mujsoquiuy cʌwʌ'nupʌyʌ' inʌc, y jyojmejcu Diojsis tʌs mʌja'ŋajcuquiotoya maŋba'cmaj cho'tzu te' aŋsʌŋda'm. 
1CO.2.8	Nijutipʌ najsacopac aŋgui'moye's jañʌctʌ'ya. Juca inʌc ñʌctʌ'yaju, jamya'mya inʌc te' cruzcʌsi tʌ mʌja'ŋbʌ Comi. 
1CO.2.9	Pero yʌ'šej ja'yʌyu:
1CO.2.9	Jaquieñatij pʌ'nista'm te' wyitʌmbit ni jamyatoŋya quiowipit,
1CO.2.9	Ni jaquipša choco'yojmo jujche'ŋda'mbʌ tiyʌ ñimejcʌyjayaju Diojsis iwʌ's šunba ñe'cʌ.
1CO.2.10	Pero Diojsis yajquenutʌj tʌj jeque yʌ'šejta'mbʌ tiyʌ ñe' 'Yespiritu Santopit. Porque mumu ñʌctʌ'pya te' Espiritu's, ñempe tʌ ja'n nʌctʌ'ipʌ tiyʌ Diojsisñe'. 
1CO.2.11	¿Iwʌpʌ pʌ'nisa myusjapya tyʌwʌ's quipsoquiuy sino que ñe' 'yespiritu's ñʌc'ijtʌyupʌ's? Te'šejtijque' ya'iwʌ's ja'n myusjay Diojsis quipsoquiuy sino que te' Diojsis 'Yespiritu's. 
1CO.2.12	Pero tʌs jambyʌjcʌchoŋjatʌs pʌ'nista'm myujsoquiuy, sino que mbʌjcʌchoŋutʌs te' Espíritu Santo, te' tzi'upʌtʌj Diojsis wa'ytyʌ mustamu tiyʌtʌ tzi'u ñe'cʌ's. 
1CO.2.13	Te'wʌ jequetʌste' ndzamba. Pero ja'ndʌs ndzame mujsoyajpapʌ pʌ'nista'm aŋmayušej, sino que ndzambatʌs aŋmayušejtʌj te' Espíritu Santo's. Y nyajnʌctʌ'yajpatʌs Espíritu Santo'ʌyajupʌ pʌn tiyʌta'm Espiritu'sñe'. 
1CO.2.14	Y te' pʌn ja'ndiyʌpo'mo Espíritu Santo ja'n ñʌctʌ'i tiyʌta'm chamjapya Diojsis 'Yespiritu's, porque co'sawa'cuytye' ñe'cʌcotoya. Y ja'n musi ñʌctʌ'yu, porque pyʌcpa wa'y tyacscʌme'tzpʌ'u Espíritu Santopit. 
1CO.2.15	Pero te' Espíritu Santo'ʌyupʌ pʌ'nis quiʌme'tzpa mumutiyʌ, y ñe'cʌ ya'iwʌ's ja'n quiʌme'tze. 
1CO.2.16	¿Iwʌ'sasʌ'ŋ myusjayu tʌ Ngomi's quipsoquiuy wa'y te'wʌ's 'yaŋmayu ñe'cʌ? Pero tʌta'm nʌ'itjaytyamwa'ndʌ Cristo's quipsoquiuy.
1CO.3.1	Ʌs, atzita'm, jamyusʌ'ʌsmij ndzamjaytyamʌ jujcha' myato'ŋoyjayajpapʌ's te' Espíritu, sino que jujcha' myato'ŋoyjapyapʌ's ñe' wyi'nis šu'noquiuy o jujcha' jowi-une Cristo'ojmota'mbʌ. 
1CO.3.2	Lechepi'tʌsmij mbʌ'nʌytyamu y ja'n paquipʌ cu'tcupyit, porque ja'nmis inʌc musi ŋgu'ttamu. Ni hasta yʌtij ja'nmis mustame, 
1CO.3.3	porque sunjaytyambamajmis nwi'nis šu'noquiuy. Nguiʌjoŋdambamajmij y ŋguipotoŋdambamajmij, y we'nbʌ'tambamaj mis ŋguipsoquiuy. ¿Ja'nsʌ'ŋde' mista'm nwi'nis šu'noquiuy nʌ sunjaytyamu y ñempejutzpʌ pʌnšej nʌ nwyittamu? 
1CO.3.4	Porque juca iwʌjutiwʌ nʌmba: Ʌs wiyuŋšej ŋgo'ŋba'ʌs Pablo, y eyapʌ nʌmba: Ʌs ŋgo'ŋba'ʌs Apolos, ¿ja'nsʌ'ŋde' ne' nwi'nis šu'noquiupyit?
1CO.3.5	¿Tiya'sʌ'ŋde' Pablo? y ¿tiya'sʌ'ŋde' Apolos? Coyosata'mdijte', y ñe'ta'm chamepit nwyʌ'aŋja'moytyamumij chi'yatʌjušej nwʌ'aŋjamʌtʌjcuy tumduma'ŋbʌn tʌ Ngomi's. 
1CO.3.6	Ʌs nijpu'ʌs, y Apolojsis šejcu, pero Diojsis yajmʌja'u. 
1CO.3.7	Te'wʌcotoya ja'n myʌja'ŋ ni te' ñijpapʌ's ni te' šecpapʌ's, pero te' yajmʌja'papʌ's mʌja'ŋbʌte', y te'wʌ te' Dios. 
1CO.3.8	Te' ñijpapʌ's y te' šecpapʌ's tumʌpʌ tiyʌcotoya yojšajpa, y tumduma'ŋbʌ'nis maŋba pyʌjcʌchoŋu quioyowa tiyʌcʌsi yojsu. 
1CO.3.9	Tʌj tumʌ'ajcu'yoyjtyʌj yospa Diosji'ŋ. Mijta'm Diojsismijte' ñipita'm, y Diojsismijte' ñdyʌcta'm.
1CO.3.10	Diojsisʌj tzi'upʌ yajya'moquiupyit ŋgotjayu'ʌs te' tzo'tzcuy jujcha' muspapʌ's chʌjcu tʌc, pero eyapʌ's yajtu'ŋajpa cʌsmʌc. Yajcoquena cuenta jutz yajtu'ŋajpa tumduma'ŋbʌ'nis. 
1CO.3.11	Ya'iwʌ'sa ja'n musi quiojtu eyapʌ tzo'tzcuy sino te' Jesucristo te' quiojtyajupa'a. 
1CO.3.12	Pero yʌ'šejpʌ tzo'tzcuquiʌsi muspatʌ nyajtu'ŋaju oropit, platapit, suñita'mbʌ tza'pit, cupyit, socpit o mu'cpit. 
1CO.3.13	Y maŋba quieju tumduma'ŋbʌ'nis yojsaŋ, porque te' minbapʌ jamo'oyj maŋba quieju. Y jucʌtʌjquis maŋba yajquejayu tumduma'ŋbʌ'nis yojsaŋ tyiya'ʌtij, porque te' jucʌtʌjcojmo maŋba quiʌtʌjcu. 
1CO.3.14	Juca iwʌ's yojsa'ŋis tyonba, te' yajtu'ŋajupʌ's maŋba pyʌjcʌchoŋu quioyowa. 
1CO.3.15	Y juca iwʌ's yojsaŋ poŋbʌ'pa, ñe' te' tyocoquiuy, pero ñe'cʌ maŋba quiotzojcu jujcha' jucʌtʌjcojmoc cotzojcupʌ. 
1CO.3.16	¿Ja'nja mustame que Diojsismijte' ñdyʌcta'm y que te' Diojsis 'Yespiritu itpa mi'ojmota'm? 
1CO.3.17	Iwʌ's yajtocopya Diojsis tyʌc, te'wʌ maŋba yajtocoyu Diojsis, porque masanbʌte' te' Diojsis tyʌc, y mijta'mde'.
1CO.3.18	Ya'iwʌ's uy 'yaŋgoma'cʌyu ñe' wyin. Juca iwʌjutiwʌ mi'ojmota'm quiomʌ'pya que mujsopyapʌte' yʌ' tiempo'ojmo, yajcomʌ'yʌ que jowimaj wa'y pya'tu mujsoquiuy. 
1CO.3.19	Porque yʌ' najsacopajcʌsita'mbʌ's myujsoquiuy co'sawa'cuytye' Diojsis wyi'naŋdʌjqui. Porque yʌ'šej ja'yʌyu: Yajowya'pa Diojsis te' mujsoyeta'm ñe'ta'm myaña'cu'yojmo. 
1CO.3.20	Y emʌ nʌmgue'tpa: Myuspa tʌ Ngomi's que comeque te' mujsoye'sta'm quipsoquiuy. 
1CO.3.21	Te'cotoya uy ya'iwʌ's myʌja'ŋgomʌ'yu wyin pyʌndʌwʌcʌsi, porque mumutiyʌ te' mista'mne'. 
1CO.3.22	Juca Pablo, juca Apolos, juca Cefas, juca najsacopac, juca te' quenguy, juca te' ca'aŋ, juca yʌtijta'mbʌ tiyʌ o juca minbapʌmaj, mumutiyʌ te' mista'mne. 
1CO.3.23	Y mijta'm Cristo'sñe', y Cristo Diojsisñe'.
1CO.4.1	Oye wa'y myujšaju pʌ'nista'm que Cristo'stʌjyʌ' quioyosata'm, y que ŋgoquenjapyatʌs te' wiyuŋšejpʌ tiyʌta'm te' jayajqueyapʌ Diojsis winata'mbʌ tiempo'ojmo. 
1CO.4.2	Pero pyʌcpa jujche'ŋ coque'noye's wa'y chi'nda'nu chocoy. 
1CO.4.3	Ʌs ja'ʌs mbʌcjay maya'cuy wa'misʌj ŋgʌme'tztamu mista'm, o wa'yʌj cʌme'tzu pʌ'nista'm, ni ja'ʌs ŋgʌme'tze nwin. 
1CO.4.4	Ñempe ʌs ndzoco'yis ja'nʌj ni'aŋba'te, ja'nʌs te'wʌcotoya nwʌcomʌ'i nwin. Te' cʌme'tzpapʌ'sʌj tʌ te' Ngomi's. 
1CO.4.5	Te'šej jeque uy cʌme'tztame windij yajtiyʌ. Uy cʌme'tztame hasta que minba tʌ Ngomi. Te'wʌ's maŋba cha'maŋwajpʌ'u pi'tza'ŋajcu'yojmo cʌwʌ'ñajupʌ tiyʌ, y maŋba yajqueju mumu tzoco'yis quipsaŋgospo'ʌyušej. Pijche'ca maŋba wyʌcotzamu Diojsis tumduma'ŋbʌn myerecetzʌcpaše'ŋ.
1CO.4.6	Ndzamjaytyamba'ʌsmij mumu yʌ'šejta'mbʌ tiyʌ porque sundamba'ʌsmij atzita'm. Muspamis ŋguengʌspʌctamu ʌjcʌsi y Apoloscʌsi. Te'šej wa'mis aŋmaytyamu tʌjcʌsi wa'mij nwyittamu solo te' ja'yʌyupʌ tiyo'mo, y eyapʌ pʌnbit umis mʌja'ŋgomʌ'ytyamu nwin wa'mij ñʌmdamu: Yʌ'wʌ oye y te'wʌ ja'n 'yoye. 
1CO.4.7	Porque ¿iwa' nʌmba que masmij myʌja'ŋ mij? y ¿tiya' nʌ'ijtu jañchi'yapʌmij? Y juca ñchi'yajumij tiyʌ'iwʌ, ¿tiyajca'nde' mʌja'ŋgomʌ'pya nwin juca nʌtijmijte' ñchi'yaju?
1CO.4.8	Ngomʌ'ytyambamis que ñdyastamwa'mij y que rico'ajtamwa'mij. 'Yaŋgui'mdambamij jujcha' rey, pero ja'n tʌji'ŋ. Y oye inʌc juca 'yaŋgui'mdambamij wa'ytyʌ ndumʌ'aŋgui'mu tʌj miji'ŋda'm. 
1CO.4.9	Cʌ'wejtʌjyʌ'. Y ŋguipspa'ʌs que Diojsistʌj cojtu jujcha' ucaŋgʌ'mʌcta'mbʌ, y jujcha' ñi'aŋba'tyajpapʌ wa'y yajca'yatʌju. Nguipspa'ʌs yʌ'šej porque quengʌpʌquiajpatʌj te' ja'n wyʌ'aŋja'moyapyʌ's, y angelejsista'm y te' pʌ'nista'm. 
1CO.4.10	Quiomʌ'yajpa juca jowipʌtʌjyʌ' porque sunbatʌs Cristo, y mijta'm mujsoyešej, tʌj jujcha' mochipʌ y mijta'm jujcha' pʌmi'ʌyajupʌ. Mijta'm nwyʌcotzamʌtʌjtambamij y tʌj je'ŋjayajpatʌj. 
1CO.4.11	Hasta como yʌtij yu'jo'pyatʌj, yoctʌtzpatʌj, ja'ndiyʌ tʌs mbama, y pu'ŋjetjetwʌyajpatʌj y ja'ndiyʌ ni tʌs ndʌc. 
1CO.4.12	Ngʌ'pittʌj yospa ne'cʌ. Yatzicotzamyajpatʌj y tʌs oyecotzamyajpatʌs. Yacsnutzʌquiajpatʌj y mbʌ'mgopajcʌpyatʌs. 
1CO.4.13	Yatzicotzamyajpatʌj y tʌs ndzamsujcʌyajpatʌs wa'y ñʌctʌ'yaju. Hasta como yʌtij najsacopajcʌsipʌ putzišejtʌj comʌ'yajpa y tyʌŋbʌ'yajupʌ tiyʌšej.
1CO.4.14	Ja'ʌsmij njayjaytyamu yʌ'šej wa'yʌsmij nyajtza'ajtamu, sino que suñajpapʌ uneše'ʌsmij ndzamnʌctʌ'ytyamba. 
1CO.4.15	Porque ñempe itʌ majca'y mil 'yaŋmaytyambapʌ'smij Cristo'sñe', ja'n maŋu ijtu sone mista'm ndataj. Y Cristo Jesuspi'tʌjyʌ' mista'm ndatajšej, porque ndzamgopuŋjaytyamu'ʌsmij te' evangelio. 
1CO.4.16	Te'cotoya nwa'cjaytyamba'ʌsmij wa'mis ndzʌctamu ndzʌcpaše'ʌs. 
1CO.4.17	Te'wʌcotoya'ʌsmij ŋgʌ'wejaytyamu Timoteo, te' ʌs sunbapʌ jujcha' ʌsne' une, y tzi'nda'nupʌ's wyʌ'aŋjamguy tʌ Ngomicʌsi. Yʌ'wʌ's maŋbamij nyajamwʌtzʌctamu jutzʌj tu'ŋajpa Cristoji'ŋ, y jutzʌj aŋma'yopya mumujutʌ y mumu tu'mʌquiu'yojmo. 
1CO.4.18	Pero ijtyaju nʌ tye'ngui'myajupʌ mi'ojmota'm. Quiomʌ'yajpa juca yajujche'cʌj ja'n maŋu minu mi'aŋʌta'm. 
1CO.4.19	Pero prontotij maŋba'ʌj mi'aŋʌta'm juca tʌ Ngomi's šunba. Te'yʌs maŋba mujsu ja'nde' te' chame sino que juca ijtu pyʌmi te' nʌ tye'ngui'myajupʌ's. 
1CO.4.20	Porque jowita'mbʌ tzamepit ja'n 'yaŋgui'mi Dios, sino que pyʌmipit. 
1CO.4.21	¿Tiya' sundamba? ¿Sundamba wa'yʌj minu mi'aŋʌta'm nacsoquiuyji'ŋ, o su'noquiuyji'ŋ y yo'capʌ tzocopyit?
1CO.5.1	Chamyajpa que wiyuŋšej ijtu ispʌquitzʌjcuy mi'ojmota'm. Yʌ'šejpʌ ispʌquitzʌjcuy wa'y iwʌjutiwʌ's ñʌ'itjayu tyata's yomo, ni ja'ndiyʌ te' cowatzʌquita'mbʌ'ojmo. 
1CO.5.2	Y mij ñdye'ngui'mdambamij wʌ'cmijte' njyʌytyamʌ. Más oye wa'mis nyajʌcʌ'tamu mista'm ŋgucmʌ te' yʌ'šej chʌjcupʌ's. 
1CO.5.3	Wiyuŋšej ya'yʌj ijtu y ja'n tey miji'ŋda'm, pero ŋguipsoquiu'yojmo te'yʌj ijtu, y ŋgʌme'tzwa'mʌs yʌy te' te'šejpʌ tiyʌ chʌcpapʌ's ŋgomʌ'pya'ʌs nʌ'ʌs ŋguenu. 
1CO.5.4	Ñdyu'mʌytyamu'camij mijta'm tʌ Ngomi Jesucristo's ñʌquiʌsi, te'yʌj ijtu ʌj ŋguipsoquiu'yojmo, y tey itque'tu tʌ Ngomi Jesucristo's pyʌmi. 
1CO.5.5	Tzi'oquia'tamʌ Satanascʌsi te' te'šejpʌ tiyʌ chʌcpapʌ's wa'y yaju ñe' cuerpo pero wa'y quiotzojcu ñe' 'yespiritu te' jamo'oyj minba'ca tʌ Ngomi Jesús.
1CO.5.6	Ja'n 'yoye wa'mij ñdye'ngui'mdamu. Con tuma'ŋbʌn tzʌctoco'yopya, maŋba chʌctocopyʌ'yaju mumuta'mbʌ. 
1CO.5.7	Yajʌcʌ'jaytyamʌ jeque te' pecapʌ levadura wa'mij jomepʌ mbyanwaye'ajtamu jujcha' ja'ndiyʌpʌ's lyevadura. Porque yajca'yajwa'a te' Cristo jujcha' tʌta'm ñchowambe pascua-jamacotoya. 
1CO.5.8	Te'šej jeque ndzʌcta'mitʌy sʌŋ, ja'n pecapʌ levadurapit ni yatzi quipsoquiupyit ni yacha'cupyit, porque yʌ'ta'mbʌte' te' pecapʌ levadura. Ndzʌcta'mitʌy sʌŋ oye'ajcu'yojmo y wiyuŋbʌ tiyo'mo. Yʌ'ta'mbʌte' te' levaduratacapʌ pan.
1CO.5.9	Njayjaytyamu'ʌsmij totocʌsi u'yamij ñdyumʌtzʌctamu ispʌquitzʌquiajpapʌji'ŋ. 
1CO.5.10	Pero ja'nde' wa'mis jana oto'ŋʌyajwa'nde' ispʌquitzʌquiajpapʌ yʌ' najsacopajcʌsi, ni te' rico'ajyajtyo'yupʌ, ni te' nu'myajpapʌ, ni te' comichʌqui cʌna'tzʌ'oyajpapʌ. Juca inʌc te'šej, ijtu inʌc pyena wa'mis ndzajcu yʌ' najsacopac. 
1CO.5.11	Pero yʌtij nʌ'ʌsmij njayjaytyamu que juca ijtu iwʌjutiwʌ ñʌjayajpapʌ atzi ispʌquitzʌcpa, o juca aŋsunba itʌpa'tcuy, o juca quiʌna'tzʌpya comichʌqui, o juca otowewʌ'ajpa, o juca no'tpa, o juca nu'mba, ni umij ñdyumʌcu'ttamu te'wʌji'ŋ. 
1CO.5.12	Porque ja'ʌs tiyʌcotoya maŋu ŋgʌme'chaju jatyʌjcʌyapʌmaj. ¿Ja'nsʌ'ŋ pyʌqui wa'mis ŋgʌme'tztamu mis te' tʌjcʌyajupa'a? 
1CO.5.13	Porque maŋba quiʌme'chaju Diojsis te' jatyʌjcʌyapʌmaj. Yajʌcʌ'tamʌ jeque te' yatzipʌ mi'ojmota'm.
1CO.6.1	Juca iwʌjutiwʌ mi'ojmota'mbʌ's sunba ñiwa'cʌyu te' 'yatzi, ¿ja'nsʌ'ŋ quiotza'ay wa'y ñiwa'cʌyu ja'n jyustota'mbʌ's wyi'naŋdʌjqui? ¿Ja'nsʌ'ŋ más oye wa'y ñiwa'cʌyu masanbʌ'nista'm wyi'naŋdʌjqui? 
1CO.6.2	¿Ja'nja mustame que masanbʌ'nista'm maŋba quiʌme'chaju najsacopajcʌsita'mbʌ? Y juca mista'm maŋbamis ŋgʌme'tztamu najsacopajcʌsita'mbʌ, ¿ja'nja nʌctʌ'ytyame ne'cʌ wa'mis ŋgʌme'tztamu chicsta'mbʌ tiyʌ? 
1CO.6.3	¿Y ja'nja mustame que maŋbatʌ ŋgʌme'tzu angelesta'm? ¿Ja'nsʌ'ŋde' pyʌqui jeque wa'ytyʌ ŋgʌme'tztamu te' tiyʌta'm tʌs yʌtijpʌ itcu'yojmo? 
1CO.6.4	Te'cotoya juca maŋbamis ŋgʌme'tzu tiyʌ'iwʌ te' yʌtijpʌ itcu'yojmo, ¿ŋgottambaja jeque wa'y quiʌme'tzoyaju te' ja'n jene myujsoyapyʌ pʌnda'm te' tu'mʌquiu'yojmo? 
1CO.6.5	Ndzamba'ʌs yʌ'šej wa'yʌsmij ndzʌctza'ajtamu. ¿Ja'ndiyʌsʌ'ŋ mi'ojmota'm yajtya' tumʌc mujsopyapʌ wa'y mujsu quiʌme'tzoyu 'yatzi'ojmota'm? 
1CO.6.6	¿Oyesʌ'ŋ wa'y ñʌquijpu atzi's te' 'yatzi wa'coquiu'yojmo, y wa'y chʌjcu te'šej ja'n wyʌ'aŋja'moyapyʌ's wyi'naŋdʌjqui? 
1CO.6.7	Wiyuŋšej njyoŋdocoytyambamij juca nañiwa'cʌtʌjtambamij ne'co'mo. ¿Tiyajca' ja'n mbʌ'mgopajcʌytyame ñchʌcjatʌjtamba'camij mal? ¿Tiyajca' ja'n mbʌ'mgopajcʌytyame ñinu'mʌtʌjtamba'camij? 
1CO.6.8	Pero atzita'm mij, y ne'co'mo nachʌcjatʌjtambamij mal y nañijupʌtʌjtambamij. 
1CO.6.9	¿Ja'nja mustame que te' ja'n jyustota'mbʌ's ja'n maŋu pyʌjcʌchoŋyaju yajtiyʌ aŋgui'mbamʌy Dios? Uy aŋgoma'cʌytyame nwin, ja'n maŋu pyʌjcʌchoŋyaju yajtiyʌ te' ispʌquitzʌcpapʌ's, ni te' comichʌqui quiʌna'tzʌpyapʌ's, ni te' cʌtzʌjcʌ'opyapʌ's, ni te' yomoše'ajpapʌ's, ni te' jyaya'ŋdʌwʌji'ŋ jowitzʌcpapʌ's, 
1CO.6.10	ni te' nu'myajpapʌ's, ni te' quiʌñʌñbapʌ's itʌpa'tcuy, ni te' no'tyajpapʌ's, ni te' otowewʌ'ajpapʌ's, ni te' ninu'moyajpapʌ's ja'n maŋu pyʌjcʌchoŋyaju yajtiyʌ aŋgui'mbamʌy Dios. 
1CO.6.11	Y metza tuca'y mi'ojmota'm te'šejta'mbʌ tiyʌmis ndzʌctamba inʌc wina, pero tʌ Ngomi Jesucristo's ñʌquiʌsi ŋguiotze'atʌjtamumij y myasa'najtamumij y njyustococottamwa'mij tʌta'm Diojsis 'Yespiritupit.
1CO.6.12	Ʌj ja'nʌj yajwinduqui yajtiyʌcʌsi aŋgui'mgu'yis, pero ja'n mumutiyʌ pyʌqui wa'yʌs ndzʌjcu. Ʌj ja'nʌj yajwinduqui yajtiyʌcʌsi aŋgui'mgu'yis, pero ja'nʌj yajtiyʌ's maŋu aŋgui'mu. 
1CO.6.13	Te' cu'tcuy tʌ ndzejcotoya, y tʌ ndzec cu'tcuquiotoya, pero myejtzji'ŋ maŋba yajyaju Diojsis. Pero tʌ ŋgüerpo ja'nde' ispʌquitzʌjcuquiotoya, sino que tʌ Ngomicotoya, y tʌ Ngomi's quiotzoŋjapya tʌ ŋgüerpo. 
1CO.6.14	Yajwinsa'u Diojsis tʌ Ngomi, y te'šejtij tʌta'm maŋbatʌ yajwinsa'taŋgue'tu te' pyʌmipit. 
1CO.6.15	¿Ja'nja mustame que mista'm ŋgüerpo Cristo'ste'ñe'? ¿Nyajʌcʌ'japyasʌ'ŋʌs yʌ' cuerpo Cristo'sñe' wa'yʌs ndumʌtzʌjcu malejyomoji'ŋ? Ja'ne, nijutz. 
1CO.6.16	¿Ja'nja mustame que iwʌ tumʌtzʌcpa malejyomoji'ŋ, tumʌtzʌcpa cuerpo ñe'cʌji'ŋ? Porque ja'yʌyušej: Te' metzata'mbʌ inʌc tumʌ'ajyajpa. 
1CO.6.17	Pero iwʌ tumʌtzʌcpa tʌ Ngomiji'ŋ, tumo'pyʌ espiritu'ajpa ñe'cʌji'ŋ. 
1CO.6.18	Poychactamʌ te' ispʌquitzʌjcuy. Mumu eyata'mbʌ cowa chʌcpapʌ te' pʌ'nis ja'nde' contra ñe' cuerpo. Pero iwʌ ispʌquitzʌcpa contra te' ñe' cuerpo nʌ quiowapa'tu. 
1CO.6.19	¿O ja'nja mustame que mista'm ŋgüerpo Espíritu Santo's te' tyʌc, y que ijtu te' Espíritu Santo mi'ojmota'm? Yʌ' Espíritu ñchi'tamumij Diojsis. Ja'nde' mista'mne' ne' nwin. 
1CO.6.20	Porque wʌwʌ coyowapʌ tiyʌpitmijte' njyuyʌtʌjtamu. Oyecocottamʌ jeque Dios mista'm ŋgüerpopit y espiritupit, porque myejtzji'ŋyʌ' Diojsisñe'.
1CO.7.1	Y wa'yʌs aŋdzoŋu te' njayjayušejmisʌj, nʌmba'ʌj que oye inʌc wa'y jana pyi'quisu yomo te' pʌ'nis. 
1CO.7.2	Pero como jene ijtu ispʌquitzʌjcuy, ya'itʌ tumduma'ŋbʌ'nis ñe' yomo, y ya'itʌ tumdumʌ yomo's ñe' jyayaj. 
1CO.7.3	Yajtzʌcja te' yomo's šu'noquiuy te' jaya's, y te'šejtijque' te' yomo's te' jyayajcotoya. 
1CO.7.4	Te' yomo ja'n 'yaŋgui'mi ñe' cuerpocʌsi sino que te' jyayaj. Te'šejtijque' te' jayaj ja'n 'yaŋgui'mi ñe' cuerpocʌsi sino que te' yomo. 
1CO.7.5	Uy naje'ŋjatʌjtame ne'co'mo, solo juca mejtzji'ŋ sundambamis naje'ŋjatʌjtamu uša'ŋ tiempocotoya wa'mis oto'ŋʌytyamu'cše'ŋoyj Dios. Pijche'ca tumʌtzʌctaŋgue'ta umij 'yoc'istamu'ŋmʌjcʌ Satanajsis porque ja'nmis musi njʌ'ctzʌ'ytyamu nwin.
1CO.7.6	Pero yʌ'še'ʌsmij aŋnʌctza'mʌytyamba ʌs, y ja'n aŋgui'mgupyit, wa'mis ŋgopiŋdamu mis tiyʌ maŋba ndzʌctamu. 
1CO.7.7	Pero sunjo'pya'ʌs inʌc wa'y mumu pʌn chʌ'yaju jujcha' ʌj. Pero tumduma'ŋbʌ'nis ijtu ñe' chi'ʌtʌjcuy Diojsis chi'upʌ. Wiyuŋšej tuma'ŋbʌ'nis ñʌ'ijtu yʌ'šejpʌ y eyapʌ pʌ'nis te'šejpʌ.
1CO.7.8	Nʌjayajpa'ʌs jeque te' socata'm y te' se'aŋda'm, que oye inʌc wa'y chʌ'yaju jujcha' ʌj. 
1CO.7.9	Pero juca ja'n musi jyʌ'ctzʌ'yaju wyin, yajco'tʌjcajya, más oye wa'y quio'tʌjcaju que ja'n wa'y jya'pʌyaju wyin.
1CO.7.10	Aŋgui'myajpa'ʌs te' co'tʌcta'm, pero ja'n ʌsne' aŋgui'mgupyit sino que tʌ Ngomi'sñe', que uy chajcu jyayaj te' yomo's. 
1CO.7.11	Y juca chacpa, u'ya quio'tʌjcaju, o yajtumʌtzʌjque'tatij jyayaji'ŋ. Y te' jaya's uy yajmacpʌ'i te' ñe' yomo.
1CO.7.12	Y eyata'mbʌ pʌn nʌjayajpa'ʌs ʌs, pero ja'n tʌ Ngomi's 'yaŋgui'mgupyit: Juca iwʌjutipʌ atzi's ijtu yomo ja'n wyʌ'aŋja'moyepʌ y juca ñe'cʌ sunba ijtu ñe'cʌji'ŋ, uy yajmacpʌ'i. 
1CO.7.13	Y juca iwʌjutipʌ yomo's ijtu jyayaj ja'n wyʌ'aŋja'moyepʌ y juca sunba ijtu ñe'cʌ te' yomoji'ŋ, uy chajcu ñe'cʌ's. 
1CO.7.14	Porque masa'najpa te' ja'n wyʌ'aŋja'moyepʌ jayaj te' yomopit. Y masa'najpa te' ja'n wyʌ'aŋja'moyepʌ yomo jyayajpit. Juca ja'n inʌc te'šej unecotzaqueta'mde' inʌc mista'm une, pero juca te'šej masanda'mbʌte'. 
1CO.7.15	Y juca maŋba te' ja'n wyʌ'aŋja'moyepʌ, yajmawʌ, tzʌ'pya libre te' atzi o te' cose. Porque wejtamutʌ Diojsis wa'ytyʌ ittamu sʌ'mnaquiu'yojmo. 
1CO.7.16	Mij, yomo, ja'nmis musi juca maŋbamis nyajcotzojcu misne' njayaj. Y mij, jayaj, ja'nmis musi juca maŋbamis nyajcotzojcu misne' nyomo.
1CO.7.17	Yajwitʌ tumduma'ŋbʌn wye'nbʌ'jayušej tʌ Ngomi's, y wyejušej Diojsis wa'y wyijtu. 
1CO.7.18	Juca wyejyaju iwʌjutiwʌ circuncidatzʌjcupa'a, yajtzʌ'ya te'šej circuncidatzʌjcupʌ. Y juca wyejyaju iwʌjutiwʌ jašircuncidatzʌcʌpʌ, uy šircuncidatzʌjcu. 
1CO.7.19	Wa'ytyʌ circuncidatzʌjcu o wa'ytyʌ jana circuncidatzʌjcu, yajtiyʌ ja'ndʌ nʌwʌ'ajtame, pero nʌwʌ'ajpatʌ wa'ytyʌ ŋgojamjayu te' Diojsis 'yaŋgui'mguytya'm. 
1CO.7.20	Yajtzʌ'yʌ tumduma'ŋbʌn ijtu'cšej wyeju'c Diojsis. 
1CO.7.21	Juca coyowatacapʌ ŋguioyosamij ijtu'c nwyejyajumij, uy pʌcjay maya'cuy, pero juca muspamis ŋgʌpa'tu libre'ajcuy, oye wa'mis nʌwʌ'aju. 
1CO.7.22	Porque iwʌ coyosa ijtu'c cuando tʌ Ngomi's wyeju, te'wʌ's quiʌpa'tpa libre'ajcuy tʌ Ngomipit. Te'šejtijque' iwʌ libre'ajcu'yojmo ijtu'c cuando tʌ Ngomi's wyeju, te'wʌ Cristo's te' quioyosa. 
1CO.7.23	Mijta'm, coyowapitmij njyuyʌtʌjtamu, ja'nmij te' pʌ'nista'mñe'. 
1CO.7.24	Atzita'm, ittamu'cšejmij tumduma'ŋbʌn nwyeyatʌjtamu'cmij, te'šej tzʌ'ytyamʌ Diosji'ŋ.
1CO.7.25	Pero jachi'ʌ'ʌj aŋgui'mguy tʌ Ngomi's te' papiñomocʌsita'm, pero ndzi'tamba'ʌsmij ʌsne' aŋnʌctza'mʌ'oquiuy porque tʌ Ngomi's to'ya'ŋʌyu'ʌj wa'misʌj nite'tzʌytyamu.
1CO.7.26	Nguipspa'ʌs jeque, que jene oye wa'y chʌ'yu te' pʌn ijtu'cšej maŋba'ŋmʌjcʌtʌ ŋguenu toya. 
1CO.7.27	Juca ijtu mis nyomo, uy tzʌcme'tze wa'mij ñchʌ'yu libre. Juca ja'ndiyʌ mis nyomo, uy me'tze nyomo. 
1CO.7.28	Pero juca ŋguio'tʌjcajpamij ja'nmij ŋguiowapa'te, y juca te' papiñomo co'tʌjcajpa, ja'n quiowapa'te. Pero te'ta'mbʌ's maŋba quieñaju toya najsacopajcʌsi, y ʌs sunjo'pya'ʌs inʌc umij yʌ'šej ñdyuctamu.
1CO.7.29	Pero yʌ'še'ʌsmij ndzamjaytyamba atzita'm que cono'ajwa'nde' tiempo, y te' miñajpapʌ jamacotoyata'm, te' ijtyajupʌ's yomo yajtzʌ'yʌ como que ja'ndiyʌta'm inʌc yomo. 
1CO.7.30	Y ya'ijtya te' jʌyajpapʌ jujcha'nde' ja'n jyʌyapyʌ, y te' tzi'ŋbʌ'papʌ jujcha'nde' ja'n chi'ŋbʌ'ipʌ, y te' ju'yoyajpapʌ jujcha'nde' ja'ndiyʌta'mbʌ's tyiyʌ'iwʌ. 
1CO.7.31	Y ya'ijtya te' yajyojšajpapʌ's najsacopajcʌsita'mbʌ tiyʌ jujcha'nde' ja'n yajyosepʌ's, porque tiyʌta'm tʌ ŋguenba najsacopajcʌsi, maŋba yaju.
1CO.7.32	Sunjo'pya'ʌs jeque umis mbʌcjaytyame maya'cuy. Te' soca's quioquenba cuenta tʌ Ngomi's yoscuquiotoya wa'y yajtzocopyajcu ñe'cʌ. 
1CO.7.33	Pero te' co'tʌjquis quioquenba cuenta najsacopajcʌsita'mbʌ tiyʌ, wa'y yajtzocopyajcu ñe' yomo. 
1CO.7.34	Te' co'tʌc-yomo ja'n tyu'mbajcay itcuy te' papiñomoji'ŋ. Te' papiñomo's quioquenba cuenta tʌte' Ngomi's yoscuquiotoya wa'y myasa'naju te' cuerpo y te' 'yespiritu. Pero te' co'tʌc-yomo's quioquenba cuenta najsacopajcʌsita'mbʌ tiyʌ, wa'y yajtzocopyajcu jyayaj.
1CO.7.35	Pero ndzamba'ʌs yʌ'šej wa'mis nʌwʌ'ajtamu y ja'nʌsmijte' wa'y nyajwinductamu. Te'še'ʌs ndzamba wa'mij nwyiyuŋdu'ŋajtamu y sa'sa'c ittamu, y wa'mis ndzijpana-cʌna'tzʌytyamu tʌ Ngomi. 
1CO.7.36	Pero juca iwʌjutiwʌ's quiomʌ'pya que más oye wa'y quio'tʌjcaju te' ñe' pyapiñomo porque tzambutwa'a, y juca ijtu pyena wa'y chʌjcu tiyʌ'iwʌ, yajtzʌcʌ. Juca pyʌcpa wa'y quio'tʌjcaju, yajco'tʌjca, ja'n quiowapa'te. 
1CO.7.37	Pero iwʌ's quiotwa'a choco'yojmo wa'y jana yajco'tʌjcaju, y te' papiñomo ja'n quipsi co'tʌjcajcuy, y quipswa'a wa'y quioquenu wa'y jana šaju, oye chʌcpa. 
1CO.7.38	Y iwʌ's yajco'tʌjcajpa oye chʌcpa. Y iwʌ's ja'n chi'oquia'e wa'y quio'tʌjcaju, más oye chʌcpa.
1CO.7.39	Pyʌcpa wa'y chʌ'yu te' co'tʌc-yomo jyayaji'ŋ mientras jaquia'ʌtij. Pero juca ca'pa te' jyayaj, libre'ajwa'a wa'y quio'tʌjcajque'tu juca quejpa eyapʌ wʌ'aŋja'mopyapʌ tʌ Ngomicʌsi. 
1CO.7.40	Pero ʌs aŋnʌctza'mʌpya'ʌs te' se'aŋ-yomo que más dichoso te'šej se'aŋ wa'y ijtu. Y ŋguipspa'ʌs que nʌ'ʌs ndzamu šunbašej Diojsis 'Yespiritu's.
1CO.8.1	Y yʌtij ndzamba'ʌs te' yajca'yajpapʌ tiyʌ comichʌqui's ñʌquiʌsi. Muspatʌ que mumu tʌ nʌ'ijtu mujsoquiuy yʌ'šejta'mbʌ tiyʌcʌsi. Na' mujsoquiu'yis yajte'ngui'mbatʌ, pero našunʌtʌjcu'yis pyaquitzi'japya tʌ ndzocoy. 
1CO.8.2	Juca iwʌjutiwʌ's quiomʌ'pya que myuspa tiyʌ'iwʌ, ja'nmaj myusi pyʌcpaše'ŋ wa'y myujsoyu. 
1CO.8.3	Y juca iwʌjutiwʌ's šunba Dios, te'wʌ ispʌcpa Diojsis.
1CO.8.4	Ndzamba'ʌs jeque juca muspatʌ ŋgʌ'su te' yajca'yajpapʌ copʌn comichʌqui's ñʌquiʌsi. Muspatʌs que te' comichʌqui yajtiyʌte' najsacopajcʌsi, y que solo tumʌtij ijtu Dios. 
1CO.8.5	Porque ñempe itʌ ñʌjayajpapʌ diosta'm juca tzajpojmo o juca najsacopajcʌsi, y wiyuŋšej sone ijtyaju diosta'm y sone comita'm. 
1CO.8.6	Pero tʌcotoyata'm tumʌtij ijtu te' Dios, y ja'ndiyʌ eyapʌ. Yʌ'wʌ te' Tataj, te' chʌjcupʌ's mumutiyʌ, y tʌta'm ittamutʌ ñe'cʌcotoya. Y tumʌtij ijtu tʌ Ngomi Jesucristo, y ñe'cʌpit ijtu mumutiyʌ, y tʌta'm ittamutʌ ñe'cʌpit.
1CO.8.7	Pero ja'ndiyʌ yʌ'šejpʌ mujsoquiuy mumu pʌ'nojmo. Porque hasta como yʌtij ijtu quipsoyajpapʌ comichʌquicʌsi quiʌ'šejpa'c te' yajca'yajupʌ tiyʌ comichʌqui's ñʌquiʌsi. Y ñi'aŋba'tyajpa te' quipsoquiu'yis porque mochita'mbʌte' choco'yojmo. 
1CO.8.8	Cu'tcu'yis ja'ndʌ nitza'mʌy Dioscʌsi. Ngu'tʌtʌ y jana ŋgu'tʌtʌ, ja'ndʌ ya'oya'e ni ja'ndʌ nyajtocoye. 
1CO.8.9	Pero coquendamʌ cuenta yʌ' mista'm libre'ajcuy umis nyajnepcʌschʌmdamu te' mochita'mbʌ's wyʌ'aŋjamʌtʌjcuy mista'm libre'ajcupyit. 
1CO.8.10	Muspamis yʌ'šejta'mbʌ tiyʌ, y juca maŋbamij mbyocsu mesa'ojmo ijtyajumʌy comichʌqui, y ŋguienbamij iwʌjutiwʌ's, nʌmaj jyopi'tupʌ's choco'yo'c quipsoquiuy, ¿ja'nsʌ'ŋ quiengʌspʌqui wa'y maŋu quiʌ'su yajca'yajupʌ tiyʌ comichʌqui's ñʌquiʌsi? 
1CO.8.11	Y misyʌ' mujsoquiupyit maŋba tyocoyu te' jopi'tupʌ atzi, te' Cristo's quioca'upʌ. 
1CO.8.12	Yʌ'šejta'mbʌ tiyʌpit, jeque, ŋguiowapa'ttambamij contra miste' atzi. Y nyajopi'ttambamis te' mochipʌ atzi choco'yojmo. Te'šejmis ndzʌctamba'c ŋguiowapa'ttambamij contra Cristo. 
1CO.8.13	Te'wʌcotoya juca te' cu'tcupyit nyajnepcʌschʌmba te' atzi, ja'na'mʌs ŋgʌ'sque'temaj sis, u'yʌs nyajnepcʌschʌmu'ŋmʌjcʌ ʌs atzi.
1CO.9.1	¿Ja'nsʌ'ŋʌjyʌ' cʌ'wej? ¿Ja'nsʌ'ŋʌj libre? ¿Jaŋguienasʌ'ŋʌs tʌta'm Ngomi Jesús? ¿Ja'nsʌ'ŋde' mijta'm ʌs ŋgoyojsaŋ tʌ Ngomipit? 
1CO.9.2	Juca eyata'mbʌ nʌmyajpa que ja'nʌjyʌ' cʌ'wej, wiyuŋšej mista'm mustambamis que cʌ'we'ʌjyʌ', porque mijpitta'm quejpa que cʌ'we'ʌjyʌ' tʌ Ngomi'sñe'.
1CO.9.3	Te'še'ʌs aŋdzoŋyajpa te' cʌ'aŋwa'cme'chajpapʌ'sʌj. 
1CO.9.4	Tiya'a ¿ja'nsʌ'ŋ 'yoye wa'mistʌj ndzi'tamu ŋgu'tcuy y ujcuy? 
1CO.9.5	¿Ja'nsʌ'ŋdʌs musi nʌ'ijtu tʌs nyomo wʌ'aŋja'mopyapʌ wa'ytyʌs mujsu nʌwijtyaju jujcha' eyata'mbʌ cʌ'we'ista'm, y jujcha' tʌ Ngomi's pyotzo'sta'm y te' Cefajsis? 
1CO.9.6	¿Na' ʌjtij y Bernabe'is pyʌcpa wa'ytyʌs ŋgʌ'pit nyosqueju ŋgu'tcuy? 
1CO.9.7	¿Iwa'sʌ'ŋ soldado'ajpa y ñe'cʌ's quioyojpa wyin? ¿Iwʌ'sasʌ'ŋ chʌcpa uva-nipi y ja'n quiu'tjay tyʌm? ¿Iwʌ'sasʌ'ŋ pyʌ'nʌpya te' wyacasta'm y ja'n 'yucjay leche? 
1CO.9.8	¿Ndzambasʌ'ŋʌs yʌ'šej pʌ'nis 'yaŋgui'mgupyit? ¿Ja'nja te'šej chamgue'te aŋgui'mgu'yis? 
1CO.9.9	Porque yʌ'šej ja'yʌyu te' Moisejsis 'yaŋgui'mgu'yojmo: Uy aŋsi'ni te' cabrestu nʌ'c tyʌmbucopu'ŋoyu. ¿Cabrestusʌ'ŋde' quioquenba Diojsis? 
1CO.9.10	¿Ja'nsʌ'ŋde' tʌcotoyata'm ja'yʌyu te'šej? Jʌ'ʌ, tʌcotoyata'mde' ja'yʌyu, wa'y iwʌ's tyajcu'mba nas, jyo'cpa wa'y quioyojyaju tiyʌ'iwʌpit. Y iwʌ copu'ŋopya te'šejtijque' jyo'que'tpa. 
1CO.9.11	Juca tʌs nipcojtu mista'm ndzoco'yojmo oyepʌ tiyʌ mijcotoyata'm, ¿ja'n jeque pyʌqui wa'ytyʌs minu mbʌjcʌchoŋjayu yajtya' uša'ŋ mista'm ŋgoyojsaŋ? 
1CO.9.12	Juca eyata'mbʌ's muspa pyʌjcʌchoŋyaju yʌ'šejta'mbʌ tiyʌ mijpitta'm, ¿ja'nsʌ'ŋde' más oye wa'ytyʌs tʌs mbʌjcʌchoŋu tiyʌ'iwʌ? Pero janwya'cjaytyamʌtʌsmij yajtiyʌ, sino que mumu tʌs mbʌ'mgopajcʌpya uytyʌs nyajwindujcu'ŋmʌjcʌ te' Cristo's 'yevangelio. 
1CO.9.13	¿Ja'nja mustame que te' yojšajpapʌ templo'ojmo, templo-cu'tcupyit pyʌ'nʌyajpa wyin? ¿Y iwʌ yojšajpa alta'raŋi te' altarcʌsi yajca'yajpapʌ tzi'oquiupyit pyʌjcʌchoŋyajpa quiowindzʌmyajpaše'ŋ? 
1CO.9.14	Te'šejtij aŋgui'mgue'tu tʌ Ngomi's wa'y jyamacʌtʌquiaju te' evangeliopit iwʌ'sta'mis chamgopuŋyajpa te' evangelio. 
1CO.9.15	Pero ʌs janwya'cjaytya'ndʌ'ma'ʌsmij yajtiyʌ, jujcha' muspa'ʌs inʌc, ni ja'nʌs nʌ nja'yʌyu yʌ'šej wa'misʌj ndzi'tamu. Más oye wa'yʌj ŋga'u y ja'nʌj wa'y yajwinduquiaju wa'yʌs mʌja'ŋgomʌ'yu nwin yʌ'wʌpit. 
1CO.9.16	Ndzamgopuŋba'ʌs, jeque, te' evangelio porque te'šejte' pyʌcpa wa'yʌs ndzʌjcu, pero ja'n te'wʌpit muspa'ʌs mʌja'ŋgotzamu nwin. Pero tocopya'ʌj juca ja'nʌs ndzamgopuwi te' evangelio. 
1CO.9.17	Pero juca ne' su'noquiupyit ʌs ndzamgopuŋba, mbʌjcʌchoŋba'ʌs ŋgoyowa. Pero juca ja'nʌs ndzamgopuwi ne' su'noquiupyit, cotjayajwa'mʌjte' y pyʌcpa wa'yʌs ndzamgopuŋu. 
1CO.9.18	¿Tiya'sʌ'ŋde' jeque ʌs ŋgoyowa juca ja'nde' wa'yʌs coyowataca ndzamgopuŋu te' Cristo's 'yevangelio? Y te'šej ja'ʌsmij nwa'cjaytyame yajtiyʌ te' evangeliopit, ñempe'ʌs inʌc muspa nwa'cu.
1CO.9.19	Pero librepʌ pʌ'nʌjyʌ' mumu pʌ'nis wyi'naŋdʌjqui. Pero coyosaše'ʌs ndzʌjcu nwin mumu pʌngotoya, wa'yʌs sone pʌn nyajwʌ'aŋja'moyaju. 
1CO.9.20	Te' judio'sta'm wyi'naŋdʌjqui wijtu'ʌj jujcha' judío, wa'yʌs nyajwʌ'aŋjamyaju judiota'm. Y ñempe ʌj ja'nʌj nʌ ijtu aŋgui'mguquiʌ'mʌ, wijtu'ʌj jujcha' aŋgui'mguquiʌ'mʌta'mbʌ te' aŋgui'mguquiʌ'mʌta'mbʌ's wyi'naŋdʌjqui, wa'ytyi'ʌs nyajwʌ'aŋjamyaju aŋgui'mguquiʌ'mʌta'mbʌ. 
1CO.9.21	Y jujcha'nde' jamyatoŋdʌ'ʌpʌ'smaj te' aŋgui'mguy wijtu'ʌj pʌ'nista'm wyi'naŋdʌjqui, te' jamyatoŋdʌ'ʌpʌ'smaj aŋgui'mguy. (Ja'nde' porque ja'nʌs matowe te' Diojsis 'yaŋgui'mguy sino que Cristo's 'yaŋgui'mguquiʌ'mʌ'ʌj ijtu.) Yʌ'še'ʌj wijtu wa'ytyi'ʌs nyajwʌ'aŋjamyaju te' jamyatoŋdʌ'ʌpʌ'smaj aŋgui'mguy. 
1CO.9.22	Y wijtu'ʌj jujcha' mochipʌ te' mochita'mbʌ's wyi'naŋdʌjqui, wa'ytyi'ʌs nyajwʌ'aŋjamyaju mochita'mbʌ. Wijtyajpašej tumduma'ŋbʌn, te'še'ʌj witque'tu ʌj, wa'yʌs ndzʌcme'tzu jutz ʌs wa'y nyajcotzoquiaju iwʌjutiwʌta'm. 
1CO.9.23	Y yʌ'še'ʌs ndzʌcpa evangeliocotoya wa'yʌs mbʌjcʌchoŋu eyata'mbʌji'ŋ te' ŋgowindzʌmbaše'ŋʌs evangeliopit.
1CO.9.24	¿Jana mustame que te' poquiʌsquipscu'yojmo, myuma'ŋgʌ'y poyeyajpa, pero tuma'ŋbʌ'nis pyoquiʌspa'tpa tiyʌte' maŋba chi'yaju? Te'šej poyetamʌ wa'mis mbʌjcʌchoŋdamu. 
1CO.9.25	Y wiyuŋšej iwʌ's chʌcme'tzpa wa'y pyoquiʌspa'tu, 'yaŋgui'mba wyin mumutiyʌcʌsi. Yʌ'šej chʌquiajpa te'ta'mbʌ's wa'y pyʌjcʌchoŋyaju yajpapʌ corona, pero tʌta'm wa'ytyʌ mbʌjcʌchoŋdamu ja'n yayepʌ corona. 
1CO.9.26	Te'cotoya ʌj te'še'ʌj poyepa, y ja'n jujcha' ja'ndʌ musipʌ tiyʌ'ojmo. Quijpa'ʌj, pero ja'n jujcha' sawa pyu'ŋjo'cpapʌ's, porque muspa'ʌs tiyʌcotoya'ʌj poyepa. 
1CO.9.27	Y nyajnu'ŋʌpya'ʌs ŋgüerpo toya'ojmo y njʌ'ctzʌ'pya'ʌs nwin, uytya'mʌj tiyʌ'iwʌcotoya ne'cʌ yajʌcʌ'yaju ñempe ndzamgopuŋjayajwa'mʌs eyata'mbʌ pʌn.
1CO.10.1	Sunba'ʌs wa'mis mustamu, atzita'm, que mumu tʌ ndatajta'm tu'ŋajyaju o'nacʌ'mʌ. Y mumupʌ's quiotʌtzjaquiaju te' mar. 
1CO.10.2	Y mumu tumʌtzʌquiaju Moisesji'ŋ te' o'napit y te' marpit nʌ'yʌ'oquiu'yojmošej. 
1CO.10.3	Y myuma'ŋgʌ'y quiu'tyaju te' tumo'pyʌ cu'tcuy chi'yajupʌ Diojsis. 
1CO.10.4	Y myuma'ŋgʌ'y 'yuquiaju tumo'pyʌ ujcuy chi'yajupʌ Diojsis, porque 'yuquiajpa inʌc te' ujcuy te' Diojsis chi'yajupʌ tza'ojmoc, te' quio'ŋyajpapʌ's inʌc. Y te' tza', Cristote'. 
1CO.10.5	Jayajtzocopyaquia Dios wʌwʌta'mbʌ's, te'cotoya yejcʌne'quiaju ja'itʌnʌmʌmʌy.
1CO.10.6	Pero yʌ'šejta'mbʌ tiyʌ tujcu wa'ytyʌ njʌ'ctzʌ'ytyamu nwin, uytyʌ aŋsundamu'ŋmʌjcʌ yatzita'mbʌ tiyʌ, jujcha' ñe'cʌ'sta'm 'yaŋsuñaju. 
1CO.10.7	Ni umis ŋgʌna'tzʌytyamu comichʌquita'm, jujcha' ñe'co'mota'mbʌ's chʌquiajušej. Yʌ'šej ja'yʌyu: Pocšaju te' pʌnda'm wa'y quiu'tyaju y 'yuquiaju, y tzu'cumyaju wa'y maŋu myʌjtzʌyaju. 
1CO.10.8	Ni uytyʌ ispʌquitzʌctamu, jujcha' ñe'co'mota'm ispʌquitzʌquiaju, y ca'yaju tumʌpʌ jamo'oyj ips-co-tuca'y mil. 
1CO.10.9	Ni uytyʌ ndzʌjquistamu Cristo, jujcha' ñe'co'mota'mbʌ's chʌjquišaju, y tza'nista'm yajca'yatʌju. 
1CO.10.10	Ni uy cʌ'oto'ŋʌ'oytyame, jujcha' ñe'co'mota'mbʌ cʌ'oto'ŋʌ'oyaju, y yajca'yatʌju yajca'opyapʌ's.
1CO.10.11	Y quiʌtʌcjayaju ñe'cʌta'm yʌ'šejta'mbʌ tiyʌ's wa'ytyʌ njʌ'ctzʌ'ytyamu nwin. Y ja'yʌyaju wa'ytyʌ aŋmaytyamu, porque tʌta'm co'yajcu'yojmotya'ndʌyʌ' ittamu. 
1CO.10.12	Te'cotoya iwʌ's quiomʌ'pya juca paqui ijtu choco'yojmo, yajcoquena cuenta uy quiowapa'te. 
1CO.10.13	Ja'yoc'isʌtʌjtamʌmajmij más que ñempe'iwʌ pʌnšej. Pero justopʌte' Dios, y ja'nmij maŋu ñchi'oquia'ʌtʌjtamu wa'mij 'yoc'isʌtʌjtamu ja'nmis mbʌ'mgopajcʌytyame'cše'ŋoyj. Ñe'cʌ'smij maŋba ŋguiotzoŋdamu wa'mij mbyuttamu oye y wa'mis mujsu mbʌ'mgopajcʌytyamu te' oc'isoquiuy.
1CO.10.14	Te'cotoya tʌwʌy, poyjaytyamʌ comichʌquicʌna'tzʌ'oquiuy. 
1CO.10.15	Oto'ŋʌytyamba'ʌsmij mujsoyajpapʌ pʌnšej. Nʌctʌ'ytyamʌ ne'cʌ tiyʌ'ʌste' ndzamba. 
1CO.10.16	Nʌjaytyamu'candʌ Dios yʌscotoya, mbʌcpatʌ te' nicomasa'nʌyupʌ vaso, ¿y ja'nsʌ'ŋdʌ nicomasa'nʌytyame muma'ŋgʌ'y Cristo's te' ñʌ'pinbit? Y nwe'nbʌ'tamu'candʌ te' pan y ŋgu'ttamu'candʌ muma'ŋgʌ'y, ¿ja'nsʌ'ŋdʌ nicomasa'nʌytyame muma'ŋgʌ'y Cristo's te' ñe' cuerpopit? 
1CO.10.17	Tumʌtij te' pan, y soneta'mbʌtʌyʌ', pero nwe'nbʌ'patʌ y mbʌcpatʌ tumʌpʌ pan, te'cotoya tumʌtzʌctambatʌ tumʌpʌ cuerpo'ojmo.
1CO.10.18	Quipstamʌ te' najsacopajcʌsipʌ Israel-pʌngʌsita'm, te' quiʌ'šajpapʌ's inʌc te' yajca'yajupʌ tzi'oquiuy te' alta'raŋi. ¿Ja'nsʌ'ŋde' nicomasa'nʌyatʌjupʌte' tyumʌcʌ'šajpa'ŋmʌjcʌ te' altarcʌsipʌ cu'tcuy? 
1CO.10.19	¿Tiya'mʌs jeque ndzamba? ¿Tiyʌ'iwʌsʌ'ŋde' te' comichʌqui? ¿O tiya'sʌ'ŋde' te' yajca'yajpapʌ tiyʌ comichʌqui's ñʌquiʌsi? 
1CO.10.20	Tiyʌ tzi'oquiuy yajca'yajpa te' ja'n ispʌquiapyʌ's Dios, yajca'yajpa demonio's ñʌquiʌsi y ja'n Diojsis ñʌquiʌsi. Y ja'ʌs suni wa'mij ñdyumʌcu'ttamu te' demonioji'ŋda'm. 
1CO.10.21	Ja'nmij musi 'yuctamu tʌ Ngomi's vyaso'ojmo y demonio's vyaso'ojmo. Ja'nmij musi ŋguiu'ttamu tʌ Ngomi's myesa'ojmo y demonio's myesa'ojmo. 
1CO.10.22	¿Oyesʌ'ŋ wa'ytyʌ nyajcʌjoŋu tʌ Ngomi? ¿Masʌ'ŋdʌ pʌmi'ʌytyamu que ja'n ñe'cʌ?
1CO.10.23	Ʌj, ja'nʌj yajwinduqui yajtiyʌcʌsi aŋgui'mgu'yis, pero ja'n mumutiyʌ pyʌqui. Ʌj, ja'nʌj yajwinduqui yajtiyʌcʌsi aŋgui'mgu'yis, pero ja'n mumutiyʌ pyaquitzi'oy. 
1CO.10.24	Uy me'tzu ya'iwʌ's na' ñe' 'yoye'ajcuy, sino que eyapʌ'sñe' 'yoye'ajcuy.
1CO.10.25	Muspamis ŋgʌ'stamu tiyʌta'm mya'ʌyajpapʌ sis-ma'a'ojmo, y uy yajtiyʌ cʌ'aŋwa'ctame te' ndzoco'yo'c quipsoquiupyit. 
1CO.10.26	Porque te' nas y tiyʌta'm ijtu te'wʌcʌsi tʌte' Ngomi'ste'ñe'.
1CO.10.27	Y juca iwʌjutiwʌ ja'n wyʌ'aŋja'mopyʌ's 'yaŋbʌctambamij wa'mij ñʌcu'ttamu y sunbamij myaŋu, tiyʌta'm mij ŋguiotjaytyamba nwi'na'ŋoyj, cu'ttamʌ, y uy cʌ'aŋwa'ctame yajtiyʌ te' tzoco'yo'c quipsoquiupyit. 
1CO.10.28	Pero juca iwʌjutiwʌ'smij ñchamjapya: Yʌ'wʌ yajca'yajupʌyʌ' comichʌqui's ñʌquiʌsi, uy cu'ttame, porque te'wʌ'smij ñchamjayu, y porque muspa jyopi'tu choco'yo'c quipsoquiuy. Porque te' nas y tiyʌta'm ijtu te'wʌcʌsi tʌte' Ngomi'ste'ñe'. 
1CO.10.29	Ndzamba'ʌs ñe' choco'yo'c quipsoquiuy ja'n misne', sino que te'wʌ'sñe'. ¿Tiyajca'ʌj jeque minba cʌme'tzu te' ʌs ndzʌcpapʌ tiyʌ oyepʌ ndzoco'yo'c quipsoquiupyit te' eyapʌ pʌ'nis, ñe' choco'yo'c quipsoquiupyit? 
1CO.10.30	Juca nʌjapya'ʌs Dios yʌscotoya jujche'ŋ naca'ʌj cu'tpa, ¿tiyajca'mʌj yatzicotzamyajpa nʌmba'ŋmʌjcʌ'ʌj yʌscotoya? 
1CO.10.31	Jujche'ŋ nacamij ŋguiu'ttamba, o 'yuctamba, o ndzʌctambamis eyapʌ tiyʌ, tzʌctamʌ mumu wa'y quieju Diojsis myʌja'ŋajcʌ'. 
1CO.10.32	Uy yajpacwinductame judiota'm, ni te' griegota'm, ni te' Diojsis tyu'mʌquiuy. 
1CO.10.33	Ʌs ndzʌcme'tzpa'ʌs wa'yʌs nyajtzocopyajcu mumu pʌn mumu ʌs ndzʌcpapʌ tiyʌpit. Ja'ʌs me'tze ne' nwingotoya tiyʌ'iwʌ nʌwʌ'aju, sino que wa'y ñʌwʌ'ajyaju wʌwʌ pʌ'nis wa'y quiotzoquiaju.
1CO.11.1	Quengʌspʌctamʌ ʌjcʌsi y tzʌctaŋgue'ta jujcha' ʌs ŋguengʌspʌjcu Cristocʌsi.
1CO.11.2	Y nwʌcotzamba'ʌsmij atzita'm porque mumutiyʌcʌsi misʌj njamwʌtzʌctamba, y ŋgopacjamdambamis tiyʌta'm ʌs ndzamu, y jutz ʌsmij aŋmaytyamu. 
1CO.11.3	Pero sunba'ʌs wa'mis mustamu que Cristo mumu pʌ'niste' quiopac, y que te' pʌn yomo'ste' quiopac, y que Dios Cristo'ste' quiopac. 
1CO.11.4	Juca tza'maŋwa'opya o juca 'yoto'ŋʌpya Dios co'nu'su'c tumʌ pʌ'nis, tza'ajcuytye' quiopajcotoya. 
1CO.11.5	Pero juca tza'maŋwa'opya o juca 'yoto'ŋʌpya Dios tumʌ yomo's ja'n ñu'sipʌ's quiopac, tza'ajcuytye' quiopajcotoya. Tzʌcʌ cuenta jujcha' co'poti-ju'supʌ. 
1CO.11.6	Juca te' yomo ja'n quio'nu'si, yaju'sʌ. Y juca tza'ajcuytye' wa'y quio'po'ti-ju'su, yajco'nu'sʌ. 
1CO.11.7	Porque ja'n pyʌqui wa'y ñu'su quiopac te' pʌ'nis, porque Diojsiste' wyinšejpʌ, y yajquejapya Diojsis myʌja'ŋajcʌ'. Pero te' pʌ'nis myʌja'ŋajcʌ' yajquejapya te' yomo's. 
1CO.11.8	Porque chʌjcu Diojsis te' pʌn ja'nde' yomopit, sino que te' yomo te' pʌnbit. 
1CO.11.9	Y ni te' pʌn jatyucʌ yomocotoya, sino que te' yomo pʌngotoya. 
1CO.11.10	Te'cotoya pyʌcpa wa'y ñu'su quiopac te' yomo's wa'y quieju te' angelescotoyata'm que mato'ŋopyapʌte'. 
1CO.11.11	Pero juca tʌ Ngomiji'ŋda'mbʌ, cota'nba te' pʌn te' yomoji'ŋ y te' yomo te' pʌnji'ŋ. 
1CO.11.12	Chʌjcu Diojsis te' yomo te' pʌnbit, pero yʌtij pʌ'najpa te' pʌn yomopit. Y chʌjcu Diojsis mumutiyʌ.
1CO.11.13	Quipsoytyamʌ yʌ'wʌcʌsi: ¿Oyesʌ'ŋ co'nu'staca wa'y 'yoto'ŋʌyu Dios te' yomo's? 
1CO.11.14	¿Ja'nsʌ'ŋmij 'yaŋmaytyame te' quejpapʌ tiyʌ's que tza'ajcuytye' wa'y yajpʌ'yaju wyay te' pʌ'nis? 
1CO.11.15	Pero wyʌcotzamyajpa te' yomo juca yajpʌ'yajpa te' wyay. Diojsis chi'u te' wyay jujcha' nu'soquiuy.
1CO.11.16	Juca iwʌjutiwʌ sunba quipotoŋu yʌ'šejta'mbʌ tiyʌcʌsi, yajmusʌ que ni tʌs ni te' Diojsis tyu'mʌquiu'yista'm ja'ndiyʌ tʌs te'šejpʌ ŋgostumbre.
1CO.11.17	Maŋba'ʌsmij aŋgui'mdamu y ja'ʌsmij nwʌcotzamdame, porque ñdyu'mʌytyamba'cmij ja'nmis nʌwʌ'ajtame oyepʌ tiyʌ sino que ja'n 'yoyepʌ tiyʌ. 
1CO.11.18	Matoŋba'ʌs que jujche'ŋ nacamij ñdyu'mʌytyamba tu'mʌquiu'yojmo ŋguipotoŋgʌ'ytyambamij y wene'cše'ŋoyj nwʌ'aŋjamba'ʌs. 
1CO.11.19	Porque pyʌcpamaj wa'y ijtu mi'ojmota'm ja'n 'yoyepʌ aŋma'yoquiuy wa'y quiejyaju jujche'ŋ cosujupʌ mi'ojmota'm. 
1CO.11.20	Y jujche'ŋ nacamij ñdyu'mʌytyamba tumʌmʌy, ja'nmis ndzʌctame te' ujcaŋbajcuy wa'mis njamwʌtzʌctamu tʌ Ngomi. 
1CO.11.21	Porque maŋba'cmij ñdyumʌcu'ttamu, wyinapʌquiajpa 'yujcaŋbajcuy tumduma'ŋbʌ'nis y quiu'tpa, y tuma'ŋbʌn yu'pa y eyapʌ no'tpa. 
1CO.11.22	¿Y ja'ndiyʌta'mja mis ndʌc jutʌmij wa'y ŋguiu'ttamu y 'yuctamu? ¿O menoscocottambamis ŋguipsoquiu'yojmo Diojsis tyu'mʌquiuy, y ndzʌctza'ajtamba ja'ndiyʌta'mbʌ's yajtiyʌ? ¿Tiya'ʌsmij ndzamjaytyamba? ¿Nwʌcotzamdambasʌ'ŋʌsmij? Yʌ'wʌcʌsi ja'nʌsmij nwʌcotzamdame.
1CO.11.23	Porque mbʌjcʌchoŋu'ʌs tʌ Ngomicʌsi te' aŋmaytyamuše'ʌsmij. Yʌ'šejte': Maŋba'cmaj chi'oquia'yaju tʌ Ngomi Jesús, te' pijche'cpʌ tzu'oyj pyʌjcu ñe'cʌ's te' pan, 
1CO.11.24	y ñʌjayu'ca Dios yʌscotoya, wyenu te' pan, y nʌmu: Pʌctamʌ y cu'ttamʌ. Yʌ'wʌte' ʌs ŋgüerpo wenupʌ mijcotoyata'm. Tzʌctamʌ yʌ'šej wa'misʌj njamwʌtzʌctamu. 
1CO.11.25	Y ujcaŋbaquiaju'ca, pyʌjque'tu te' vaso, y nʌmu: Yʌ' vasote' te' jomepʌ trato ʌs nʌ'pinbit. Tzʌctamʌ yʌ'šej jujche'ŋ nacamij 'yuctamba yʌ' vaso'ojmo wa'misʌj njamwʌtzʌctamu. 
1CO.11.26	Y ʌj Pablo, nʌmba'ʌj: Jujche'ŋ naca mis nwi'ctamba yʌ' pan, y uctamba yʌ' vaso'ojmo, hasta que minba tʌ Ngomi ndzamgopuŋdambamis que ca'u ñe'cʌ.
1CO.11.27	Te'cotoya juca iwʌ'sta'm ja'n 'yoyepʌ quipsoquiupyit wyi'cpa yʌ' pan o ucpa yʌ' vaso'ojmo wa'y jyamwʌtzʌjcu tʌ Ngomi, cowapa'tpa contra tʌ Ngomi's cuerpo y ñʌ'pin. 
1CO.11.28	Te'cotoya tacscʌme'tztamʌ nwin tumduma'ŋbʌ'nis, y te'šej yajwi'cʌ te' pan y ya'ucʌ te' vaso'ojmo. 
1CO.11.29	Porque iwʌ cu'tpa y ucpa ja'n 'yoyepʌ nʌctʌ'yoquiupyit, cu'tpa y ucpa ñe' quiʌme'tzoquiuquiotoya, porque ja'n ñʌctʌ'yja tiyʌte' tʌ Ngomi's cuerpo. 
1CO.11.30	Te'cotoya wʌwʌ ijtyaju ca'eta'mbʌ y mochita'mbʌ mi'ojmota'm, y sone ca'yajupʌ. 
1CO.11.31	Y juca ne'cʌtʌ ŋgʌme'tzpʌ'tamba nwin, ja'nandʌ maŋu cʌme'chaju. 
1CO.11.32	Pero cuando cʌme'tztambatʌ tʌ Ngomi's, yajnʌco'aŋgʌpyatʌ tʌ oye'ajcuquiotoya uytyʌ yajnʌco'aŋgʌyu te' ja'n wyʌ'aŋja'moyapyʌji'ŋ.
1CO.11.33	Te'šej jeque atzita'm, ñdyu'mʌytyamba'cmij wa'mij ŋguiu'ttamu, najyo'catʌjtamʌ. 
1CO.11.34	Juca iwʌjutiwʌ yu'pa, yajcu'tʌ tyʌjcaŋʌ, umij nyajnʌco'aŋgʌytyamu'ŋmʌjcʌ porque te' šejmij ñdyu'mʌytyamu. Y nu'cpa'ca'mʌj teymʌ maŋba'ʌsmij aŋgui'mdamu te' eyata'mbʌ tiyʌcʌsi.
1CO.12.1	Sunba'ʌs atzita'm wa'mis mustamu tiyʌta'mbʌ tzi'ʌtʌjcuy tʌ tzi'tamba te' Espíritu Santo's.
1CO.12.2	Mustambamis que cuando ŋguiowatzʌquita'mbʌ'cmajmij nyajtuŋdocoyajumij, y ŋgo'ŋdambamis inʌc umata'mbʌ comichʌqui porque ñʌmawʌtʌjtamumij. 
1CO.12.3	Te'cotoya nyajmustamba'ʌsmij que ya'iwʌ tzamdzamnapyapʌ Diojsis 'Yespiritupit ja'n musi ñʌmu: Diojsis wyi'naŋdʌjqui tocoyupʌte' te' Jesús. Y ya'iwʌ ja'n musi ñʌmu juca ja'n Espíritu Santopit: Jesús tʌte' Ngomi.
1CO.12.4	Pero ijtyaju wi'ni eyata'mbʌ tzi'ʌtʌjcuy, pero te' tumʌpʌ Espiritu'stʌte' tzi'tamba. 
1CO.12.5	Y itque'tu wi'ni eyata'mbʌ yoscuy, pero te' tumʌpʌ Comi'stʌte' tzi'tamba. 
1CO.12.6	Y itque'tu wi'ni eyata'mbʌ tzʌqui, pero te' tumʌpʌ Diojsiste' chʌcpa mumutiyʌ mumu pʌ'nojmo. 
1CO.12.7	Yajquejpa te' Espiritu's tumduma'ŋbʌ'nis chi'ʌtʌjcuy wa'y ñʌwʌ'ajyaju mumuta'mbʌ pʌ'nis. 
1CO.12.8	Tuma'ŋbʌn Diojsis yajtzamba mujsoquiuy te' Espiritupit, y eyapʌ pʌn yajtzamba nʌctʌ'yoquiuy te' mismopʌ Espiritupit. 
1CO.12.9	Y eyapʌ yajwʌ'aŋja'mopya te' mismopʌ Espiritupit, y eyapʌ yajtzojcopya te' mismopʌ Espiritupit. 
1CO.12.10	Y eyapʌ chi'pa Diojsis wa'y chʌjcu isaŋwʌ'ajcuy, y eyapʌ wa'y cha'maŋwa'oyu. Y eyapʌ wa'y myujsu juca oyepʌ o yatzita'mbʌ espíritu. Y eyapʌ wa'y chamu wi'ni eyata'mbʌ espiritupitpʌ otowe. Y eyapʌ wa'y chamgʌtʌjcu espiritupitpʌ otowe. 
1CO.12.11	Pero chi'pa te' mismopʌ Espíritu Santo's mumu yʌ'šejta'mbʌ tiyʌ, y wye'nbʌ'japya tumduma'ŋbʌn jutz šunbašej ñe'cʌ's.
1CO.12.12	Jujcha'nde' tʌ ŋgüerpo tumʌpʌtijte' y ijtu sone tiyʌta'm, y ñempe sone tiyʌta'm ijtu tʌ ŋgüerpo's, tumo'pyʌ cuerpote'. Te'šejtijque' te' Cristo's cuerpo. 
1CO.12.13	Porque te' tumʌpʌ Espiritupit tumʌpʌ cuerpo'ajtamutʌ mumu, jujcha' nʌ'yʌ'oquiu'yojmošej, juca judío o juca griego, juca coyospapʌ o librepʌ. Y mumu tʌ jo'ʌytyamu te' tumʌpʌ Espíritu Santo's.
1CO.12.14	Te'šejtijque' tʌ ŋgüerpo ja'nde' tumʌpʌ tiyʌ, soneta'mbʌ tiyʌte'. 
1CO.12.15	Juca inʌc nʌmba tʌ ne'ŋbac: Ne'ŋbacti'ʌjyʌ' y ja'nʌjyʌ' cʌ', te'cotoya ja'nʌjyʌ' cuerpo'sñe'. ¿Te'cotoya ja'nsʌ'ŋde' cuerpo'sñe'? 
1CO.12.16	Y juca inʌc nʌmba tʌ ndatzʌc: Tatzʌcti'ʌjyʌ' y ja'nʌjyʌ' witʌm, te'cotoya ja'nʌjyʌ' cuerpo'sñe'. ¿Te'cotoya ja'nsʌ'ŋde' cuerpo'sñe'? 
1CO.12.17	Juca inʌc mumu tʌ ŋgüerpo witʌ'majpʌ'pa, ¿juta'sʌ'ŋ inʌc itpa tʌ ŋgowi? Y juca mumu cowiwo'ajpa tʌ ŋgüerpo, ¿juta'sʌ'ŋ inʌc itpa tʌ ŋguinʌ? 
1CO.12.18	Pero quiojtu Diojsis tumdumʌpʌ tiyʌ tʌ ŋgüerpo'sñe' tʌ ŋgüerpo'ojmo jutz šunu ñe'cʌ's. 
1CO.12.19	Juca tumʌpʌ tiyʌ inʌc mumu tʌ ŋgüerpo's tyiyʌjanatiyʌ, ¿itpasʌ'ŋ cuerpo? 
1CO.12.20	Pero wiyuŋšej sone tiyʌta'm ijtyaju, pero tumʌtij tʌte' ŋgüerpo. 
1CO.12.21	Ja'n musi ñʌjayu tʌ nwitʌ'mis tʌ ŋgʌ': Ja'ʌsmij nyajyose. Te'šejtij ja'n musi ñʌjayu tʌ ŋgopajquis tʌ ne'ŋbac: Ja'ʌsmij nyajyose. 
1CO.12.22	Pero hasta te' ŋgomʌ'pyapʌtʌ ja'n yojšapyʌ tiyʌ tʌ ŋgüerpo'sñe', yojšajpapʌte'. 
1CO.12.23	Y te' ŋgomʌ'pyapʌtʌ que ja'n jene ša'sata'mbʌ tiyʌ tʌ ŋgüerpo'sñe', yʌ'ta'mbʌ tʌ más sa'sa nyajmequia'tamba. Y te' ja'ndʌ nyajquejyapyʌ, te'ta'mbʌtʌ más oye nyajmequia'tamba. 
1CO.12.24	Porque tʌ ŋgüerpo's más sa'sata'mbʌ tiyʌ ja'n yajtiyʌ šuñay, porque Diojsiste' chʌcjayu tʌ ŋgüerpo, y 'yaŋsunicojtu te' más tiquijanatiquita'mbʌ 
1CO.12.25	wa'y ñayosjayatʌju ñe'co'mo, y te'šej tumdumʌpʌ tiyʌ's tyumʌ'ajcu'yoyj wa'y ñaquiotzoŋyatʌju. 
1CO.12.26	Juca tumʌpʌ tiyʌ toyapʌcpa, myuma'ŋgʌ'y toyapʌquiajpa ñe'cʌji'ŋ. Juca tumʌpʌ oma'oma itpa, myuma'ŋgʌ'y oma'oma ijtyajpa ñe'cʌji'ŋ.
1CO.12.27	Pues mijta'mde' te' Cristo's cuerpo, y tumduma'ŋbʌn te' cuerpo's tyiyʌ'iwʌ. 
1CO.12.28	Y quiojtu Diojsis te' tu'mʌquiu'yojmo winbʌ cʌ'wejta'm, y myetzo'mo tza'maŋwa'oyajpapʌ, tyuca'yojmo aŋma'yoyajpapʌ. Quiotque'tu chʌquiajpapʌ's isaŋwʌ'ajcuy, y ijtyajupʌ's tzi'ʌtʌjcuy wa'y yajtzojcoyaju, y cotzo'ŋoyajpapʌ, y aŋgui'moyajpapʌ, y chamyajpapʌ's wi'ni eyata'mbʌ espiritupitpʌ otowe. 
1CO.12.29	¿Mumusʌ'ŋ cʌ'wejta'm? ¿Mumusʌ'ŋ tza'maŋwa'oyeta'm? ¿Mumusʌ'ŋ aŋma'yoyeta'm? ¿Mumusʌ'ŋ chʌquiajpa isaŋwʌ'ajcuy? 
1CO.12.30	¿Mumusʌ'ŋ ijtyaju chi'ʌtʌjcuy wa'y yajtzojcoyaju? ¿Mumusʌ'ŋ chamyajpa wi'ni eyata'mbʌ espiritupitpʌ otowe? ¿Mumusʌ'ŋ muspa chamgʌtʌquiaju espiritupitpʌ otowe? 
1CO.12.31	Cʌñʌñdyamʌ jeque ndumʌtzocoy te' más oyeta'mbʌ tzi'ʌtʌjcuy. Pero maŋba'ʌsmij nyajquendamu te' más oyepʌ tuŋ.
1CO.13.1	Juca ʌs ndzamba pʌ'nista'm y angelejsista'm 'yotowe, pero juca ja'nʌj su'noy, lata aŋjʌquiʌšejpʌtijte' ʌs ndzame, o jujcha' quijliŋbapʌ tʌ'ŋguyšej. 
1CO.13.2	Y juca muspa inʌjcʌj ndza'maŋwa'oyu, y juca nʌctʌ'pyʌ'pa inʌjcʌs mumu jayajqueyapʌ tiyʌ wina Diojsis, y mumu mujsoquiuy, y juca nʌ'itpʌ'pa inʌjcʌs mumupʌ wʌ'aŋja'moquiuy muspa'cše'ŋo'yʌs inʌc nyajtzu'cumyaju cotzʌc wa'y myaŋyaju emʌ, pero juca ja'nʌj su'noy, yajtiyʌ'ʌjte'. 
1CO.13.3	Y juca nwe'nbʌ'pa'ʌs inʌc mumu ndiyʌta'mʌs ijtupʌ wa'yʌs mbʌ'nʌyaju pobre, y juca ndzi'oquia'pa'ʌs inʌc ŋgüerpo wa'y pyoŋbʌ'jayaju, pero juca ja'nʌj su'noy, yajtiyʌ'ʌs ja'n nʌwʌ'ay.
1CO.13.4	Pyʌ'mgopajcʌpya te' su'nopyapʌ's cuando eyapʌ's chʌcjapya toyʌ, y te' su'noquiuy oyepʌte'. Ja'n quiʌjowe te' su'nopyapʌ, ni ja'n myʌja'ŋdzʌqui wyin, ni ja'n tye'ngui'mi. 
1CO.13.5	Sa'sa tʌŋʌŋñapya, y ja'n ñe'tij mye'tze, ni ja'n myawʌqui'šca'e, ni ja'n quipsi juca nʌ chʌcjayaju toya. 
1CO.13.6	Ja'n ñʌ'ome ja'n jyustopʌ tiyʌ, sino ñʌ'omba wiyuŋšejpʌ tiyʌ. 
1CO.13.7	Te' su'nopyapʌ's pyʌ'mgopajcʌpya mumu toyapʌjcu'yojmo, wyʌ'aŋjamba mumutiyʌ, jyo'cpa mumutiyʌ, y pyʌ'mgopajcʌpya mumutiyʌ.
1CO.13.8	Te' su'noquiuy yajujche'c ja'n yaye. Maŋba cha'maŋwa'aŋjejyaju, y jujche'ŋ Espiritupitpʌ otowe maŋba yaju, y te' mujsoquiuy maŋba yaju. 
1CO.13.9	Porque wenetijtʌ mustamba, y wenetijtʌ ndza'maŋwajtamba. 
1CO.13.10	Pero minba'cande' te' más cota'nupʌ, pijche'c maŋba yaju te' jaquiota'ñapʌ. 
1CO.13.11	Une'cma'ʌj, unešej inʌjcʌj otoŋba, unešej inʌjcʌj quipsopya, unešej inʌjcʌj cʌme'tzopya. Pero tzambujtu'camʌj ndzajcu'ʌs une'ajcu'yis chʌqui. 
1CO.13.12	Yʌtij ŋguendambatʌ jujcha' pi'tzo'mo ijtupʌ espejo'ojmošej, pero pijche'ca maŋbatʌ nawinʌque'nʌtʌjtamu. Yʌtij muspa'ʌs wenetij, pijche'ca maŋba'ʌs muspʌ'u mumu, jujcha' Diojsisʌj ispʌcpa. 
1CO.13.13	Pero itjojcʌtʌcpa yʌ' tuca'ytya'mbʌ: Wʌ'aŋja'moquiuy, jo'coquiuy y su'noquiuy. Pero te' más mʌja'ŋbʌ ñe'co'mocta'm, te'wʌte' te' su'noquiuy.
1CO.14.1	Wittamʌ jeque yʌ' su'noquiu'yojmo, y cʌñʌñdyamʌ te' tzi'ʌtʌjcuytya'm te' tzi'papʌtʌ Espíritu Santo's, y te'ta'mbʌ'ojmo más sundamʌ wa'mij ñcha'maŋwa'oytyamu. 
1CO.14.2	Porque iwʌ's chamba Espiritupitpʌ otowe ja'n 'yoto'ŋʌy pʌnda'm, sino que te' Dios, porque ya'iwʌ's ja'n ñʌctʌ'i, ñempe te' Espíritu Santopit chamʌ te' jayajqueyapʌ tiyʌ Diojsis. 
1CO.14.3	Pero iwʌ tza'maŋwa'opya 'yoto'ŋʌpya pʌnda'm wa'y pyaquitzi'yaju, y wa'y pyʌmitzi'yaju y wa'y chamdzocopyaquiaju. 
1CO.14.4	Iwʌ's chamba Espiritupitpʌ otowe ñe' wyin pyaquitzi'pa, pero iwʌ tza'maŋwa'opya pyaquitzi'japya te' tu'mʌquiuy. 
1CO.14.5	Ʌs sunba'ʌs wa'mis muma'ŋgʌ'y ndzamdamu Espiritupitpʌ otowe, pero más ʌs sunba wa'mij ñcha'maŋwa'oytyamu, porque más mʌja'ŋ te' tza'maŋwa'opyapʌ que ja'nde' chambapʌ's Espiritupitpʌ otowe, pero más ʌs sunba wa'mij ñcha'maŋwa'oytyamu, porque más mʌja'ŋ te' tza'maŋwa'opyapʌ que ja'nde' chambapʌ's Espiritupitpʌ otowe juca ja'n chamgʌtʌqui te' otowe wa'y pyaquipʌjcu te' tu'mʌquiuy. 
1CO.14.6	Te'šej jeque, atzita'm, juca minba'camʌj mi'aŋʌta'm y ndzamba'ʌs Espiritupitpʌ otowe, ¿tiya' nʌwʌ'ajtamba juca ja'ʌsmij ndzamjaytyame te' Diojsisʌj yajqueñajupʌ tiyʌpit, o juca ja'ʌsmij nyajmustame tiyʌ'iwʌ? ¿O juca ja'ʌsmij ndza'maŋwajaytyame, o juca ja'ʌsmij aŋmaytyame, tiyʌ nʌwʌ'ajtamba?
1CO.14.7	Wiyuŋšej te' pʌ'nis chʌquiajpapʌ tiyʌ, te' aŋjʌyajpapʌ, jujcha' suscuy o arpa, ¿jutza'ndʌ muspa nʌctʌ'yu tiyʌ sonde' nʌ pyi'quiaju te' suscupyit y te' arpapit juca ja'n yajwanda'ñay? 
1CO.14.8	Y juca te' mu'cuy ja'n wyeye oye, ¿iwʌ'sasʌ'ŋ ñimejcʌ'pya wyin wa'y myaŋu quipcu'yojmo? 
1CO.14.9	Te'šejtijque' mijta'm, juca ja'nmis ndzamdame oye tiyʌmiste' ndzamdamba, ¿jutza' ñʌctʌ'yajpa tiyʌ miste' nʌ ndzamdamu? Comeque mis ndzamdamba. 
1CO.14.10	Mustambatʌs que ijtu soneco otowe najsacopajcʌsi, y que tumdumʌpʌ's chamba tiyʌ'iwʌ. 
1CO.14.11	Pero juca ʌs ja'nʌs nʌctʌ'i te' otowe, witi-otoweše'ʌs matoŋba te' oto'ŋʌpyapʌ'sʌj, y te'šejti'ʌj cʌmato'ŋʌquie'tpa ñe'cʌ's. 
1CO.14.12	Te'cotoya jeque, como ŋgʌñʌñdyambamis wa'mij ñchi'tamu chi'ʌtʌjcuy te' Espiritu's, tzʌcme'tztamʌ wa'y pyucsu mista'm ndzi'ʌtʌjcuy wa'mis mbaquitzi'tamu te' tu'mʌquiuy.
1CO.14.13	Te'cotoya iwʌ's chamba Espiritupitpʌ otowe, yajwa'cʌ Dioscʌsi wa'y mujsu chamgʌtʌjcu te' otowe. 
1CO.14.14	Y juca oto'ŋʌpya'ʌs Dios Espiritupitpʌ otowe'ojmo na' ʌs espiritupi'tʌs oto'ŋʌpya y ja'n ʌs nʌctʌ'yoquiupyit. 
1CO.14.15	¿Tiya' jeque? Maŋba'ʌs oto'ŋʌyu Dios espiritupit, y te'šejtij nʌctʌ'yoquiupyit. Maŋba'ʌj nwanu espiritupit, y te'šejtij nʌctʌ'yoquiupyit. 
1CO.14.16	Porque juca nwʌcotzambamis Dios o juca nʌmis nʌjayu yʌscotoya te' espiritupittij, ¿jutza' maŋba ñʌmu, Amén, te' ja'yaŋmayʌpʌ pʌn? Ja'n nʌ myatoŋu nijutzpʌ otowe. 
1CO.14.17	Mij, wiyuŋšej oye ñʌmbamij, yʌscotoya, pero ja'nmis mbaquitzi'i te' eyapʌ pʌn. 
1CO.14.18	Yʌscotoya chʌcpa Diojsis que ndzamba'ʌs Espiritupitpʌ otowe más que ja'n mumu mista'm, 
1CO.14.19	pero te' tu'mʌquiu'yojmo masʌs sunba ndzamu yajtya' mosa'y tzame ʌs nʌctʌ'yoquiupyit wa'yʌs aŋmayajque'tu eyata'mbʌ, y ja'n majca'y mil tzame Espiritupitpʌ otowe'ojmo.
1CO.14.20	Atzita'm, uy une-quipsoquiuy nʌ'ittame, sino que jujcha' te' yawa-une'sta'm ja'n chʌquiay te' yacha'cuy, te'šejtijque' mista'm uy tzʌctaŋgue'te, pero yajcota'ndamʌ mista'm ŋguipsoquiuy. 
1CO.14.21	Yʌ'šej ja'yʌyu te' aŋgui'mgu'yojmo: Nʌmba tʌ Ngomi que maŋba 'yoto'ŋʌyu te' pʌnda'm wi'ni eyata'mbʌ otowepit y witi's 'yaŋnacapitta'm, pero ni te'šej ja'n maŋu quiʌmato'ŋʌyaju. 
1CO.14.22	Te'šej jeque te' Espiritupitpʌ otowe yojšajpa señalšej te' ja'n wyʌ'aŋja'moyapyʌcotoya, y ja'n te' wʌ'aŋja'moyajpapʌcotoya. Pero te' tza'maŋwa'oquiuy yospa señalšej te' wʌ'aŋja'moyajpapʌcotoya y ja'nde' te' ja'n wyʌ'aŋja'moyapyʌcotoya. 
1CO.14.23	Te'cotoya juca mumu te' tu'mʌquiuy tumʌtzʌcpʌ'pa tumʌmʌy y mumupʌ's chamyajpa Espiritupitpʌ otowe, y juca tʌjcʌyajque'tpa ja'yaŋmayapʌ pʌn o ja'n wyʌ'aŋja'moyapyʌ, ¿ja'nsʌ'ŋ ñʌmyay que ŋguio'sawata'mbʌmijte'? 
1CO.14.24	Pero juca mumu tza'maŋwa'oyajpa, y tʌjcʌpya ja'n wyʌ'aŋja'mopyʌ o ja'yaŋmayʌpʌ pʌn, te' mista'm ndzamepit ñʌctʌ'pya te' choco'yojmopʌ yacha'cuy ñe'cʌ's, y mis ndzamepit quiʌme'tzpa te' wyin. 
1CO.14.25	Y quejyajpa te' cʌwʌ'ñajupʌ tiyʌ te' ñe' choco'yojmo ijtyajupʌ. Pijche'ca mucscʌne'cpa wyinnacapit wa'y quiʌna'tzʌyu Dios. Y maŋbamij ñʌjaytyamu: Wiyuŋšej Dioste' ijtu mi'ojmota'm.
1CO.14.26	¿Tiya' jeque atzita'm? Ñdyu'mʌytyamba'camij, tuma'ŋbʌn wanba, eyapʌ aŋma'yopya, y eyapʌ's chamba te' Espiritupitpʌ otowe, y eyapʌ's cha'maŋwajpa te' Diojsis yajquejupʌ tiyʌ, y eyapʌ's chamgʌtʌcpa te' Espiritupitpʌ otowe. Mumu'c tzʌctamʌ wa'mij napyaquitzi'ʌtʌjtamu ne'co'mo. 
1CO.14.27	Juca ndzamdambamis Espiritupitpʌ otowe, tzamdamʌ na' metza'ŋbʌn, o yajtya' tuca'y. Pero tumduma'ŋbʌn yajcʌtʌcʌ, y tumʌpʌ's yajtzamgʌtʌcʌ te' otowe. 
1CO.14.28	Y juca ja'ndiyʌ iwʌ's chamgʌtʌcpa te' Espiritupitpʌ otowe, yajnumumña tu'mʌquiu'yojmo, y ya'oto'ŋʌ chocoy, y ya'oto'ŋʌ Dios. 
1CO.14.29	Te'šejtijque' tza'maŋwa'oyajpapʌ, na' metzapʌ's o yajtya' tuca'pyʌ's yajtzamya, y eyata'mbʌ's yajcoqueña juca oye o juca ja'n 'yoye. 
1CO.14.30	Y juca tiyʌ'iwʌ yajquenba Diojsis tumʌ te' pocsupʌ tey, y sunba chamu, yajnumumgʌñe'cʌ te' eyawʌ. 
1CO.14.31	Porque muma'ŋgʌ'y muspamij ñcha'maŋwa'oytyamu ñe'ŋacʌsi, wa'y mumu 'yaŋmayaju, y wa'y mumu pyʌmipʌquiaju te' tzamepit. 
1CO.14.32	Te' tza'maŋwa'oyajpapʌ's yajmato'ŋoyajpa ñe'cʌ ñe'ta'm 'yespiritu. 
1CO.14.33	Porque ja'ndʌ yajopi'ti Diojsis, sino que tzi'patʌ sʌ'mnaquiuy, chi'yajpašej mumuta'mbʌ masanbʌn tu'mʌquiu'yojmo.
1CO.14.34	Yajnumumñaya tu'mʌquiu'yojmo mista'm nyomo, porque ja'n pyʌqui wa'y 'yotoŋyaju, sino que wa'y myato'ŋoyaju jujcha'nde' chamgue'tpašej te' aŋgui'mgu'yis. 
1CO.14.35	Y juca sunba 'yaŋmayaju tiyʌ'iwʌ, tyʌjcaŋʌ yajcʌ'aŋwa'quia jyayajcʌsita'm, porque tza'ajcupyʌ tiyʌte' wa'y 'yotoŋyaju te' yomota'm te' tu'mʌquiu'yojmo.
1CO.14.36	Jamwʌtzʌctamʌ que jañʌcʌtzo'tzʌ te' Diojsis chame mijpitta'm, ni ja'n na' mista'mdij mbʌjcʌchoŋdamu. 
1CO.14.37	Juca iwʌ's quiomʌ'pya que ñe'cʌ tza'maŋwa'opyapʌte', o que ñʌ'ijtu tzi'ʌtʌjcuy Espiritu's chi'upʌ, pyʌcpa wa'y ñʌctʌ'yu que te' nʌ'ʌsmij njayjaytyamupʌ tiyʌ wiyuŋšej tʌte' Ngomi's 'yaŋgui'mguy. 
1CO.14.38	Pero juca ja'n ñʌctʌ'i te'šej, uy wʌ'aŋjamdame.
1CO.14.39	Te'cotoya atzita'm, cʌñʌñdyamʌ ndumʌtzocoy wa'mij ñcha'maŋwa'oytyamu. Y uy nyajwindujcoytyame wa'y chamyaju Espiritupitpʌ otowe. 
1CO.14.40	Pero sa'sa'c y ñe'ŋacʌsi tzʌctamʌ mumutiyʌ.
1CO.15.1	Yʌtij atzita'm, maŋba'ʌsmij nyajamwʌtzʌctaŋgue'tu te' evangelio ndzamgopuŋjaytyamuše'ʌsmij wina. Yʌ'wʌte' te' mbʌjcʌchoŋdamupʌmis, y nʌmis nʌtu'ŋajojcʌtʌctaŋgue'tupʌ. 
1CO.15.2	Te'šejtijque' nʌmij ŋguiotzoctamu yʌ' evangeliopit juca nʌmis njamdamu ndzoco'yojmo te' tzame ndzamgopuŋjaytyamuše'ʌsmij, y juca jaquiomeque mis nwʌ'aŋjamdamʌ.
1CO.15.3	Porque wina ndzamgopuŋjaytyamu'ʌsmij tiyʌ ʌste' mbʌjcʌchoŋupʌ, y yʌ'šejte': Quioca'jayu te' Cristo's tʌta'm ŋgowa, chambašej Totojaye's, 
1CO.15.4	y ñipyaju, y winsa'u tuca'y jamacʌsi, chambašej Totojaye's. 
1CO.15.5	Y yajquenu wyin Cefas, y jʌsa'ca te' macwʌstʌjca'ytya'mbʌ. 
1CO.15.6	Jʌsa'ca yajqueñajque'tu wyin tumʌ mone-co-mojsi'scʌtʌquita'mbʌ atzi te' tumʌ ijtyajumʌy. Y ijtyaju sone jaquia'yapʌtij, pero eyata'mbʌ ca'yajwa'a. 
1CO.15.7	Jʌsa'ca yajquengue'tu wyin Jacobo, y jʌsa'ca mumu te' cʌ'wejta'm.
1CO.15.8	Y saŋjʌsa'ctya'a yajquengue'tu'ʌj ñe' wyin, y ʌj jujcha' yawa ijtupʌšej. 
1CO.15.9	Porque ʌjyʌ' más cʌmaŋbʌ cʌ'wej, ni ja'nʌs merecetzʌqui wa'yʌj nʌjayaju cʌ'wej, porque nyacsnutzʌcjapya'ʌs inʌc Diojsis tyu'mʌquiuy. 
1CO.15.10	Pero Diojsis yajya'moquiu'yisʌj tzʌjcu yʌti'ʌj ijtušej, y jaquiomeque'ʌj yajyamʌ. Pero ʌj masa'mʌj yojsu que ja'n mumu ñe'cʌta'm, pero ja'nde' ʌj sino que te' Diojsis yajya'moquiuy ʌji'ŋ ijtupʌ. 
1CO.15.11	Pero te'šejtʌj tzamgopu'ŋopya, juca ʌj o ñe'cʌta'm, y te'šejmis nwʌ'aŋjamdamu.
1CO.15.12	Y como ndzamgopuŋbatʌs que Cristo winsa'u ca'yajupʌ'ojmoc, ¿jutza' jeque nʌmyajpa metza tuca'y mi'ojmota'mbʌ que ja'n wyinsa'yay te' ca'yajupʌ? 
1CO.15.13	Porque juca ja'n wyinsa'yay ca'yajupʌ, ni te' Cristo jawyinsa'ʌ. 
1CO.15.14	Juca Cristo jawyinsa'ʌ, comeque tʌs ndzamgopuŋba, y te'šejtijque' comeque mis nwʌ'aŋjamdaŋgue'tpa. 
1CO.15.15	Y quiomʌ'yajpa juca sutzipittʌs ndzamgopuŋba Dios, porque ndzamgopuŋutʌs que yajwinsa'u Cristo Diojsis. Juca wiyuŋšej ja'n wyinsa'yay te' ca'yajupʌ ni ñe'cʌ jawyinsa'ʌ. 
1CO.15.16	Porque juca ja'n wyinsa'yay ca'yajupʌ, ni te' Cristo jawyinsa'ʌ. 
1CO.15.17	Y juca te' Cristo jawyinsa'ʌ, comeque mis nwʌ'aŋjamdamba, y jayajcotocoyjamaj mista'm ŋgowa. 
1CO.15.18	Y juca te'šej, tocoyajuwa'nde' te' ca'yajupa'a ñempe wyʌ'aŋjamyaju Cristo. 
1CO.15.19	Juca na' yʌtijpʌ itcu'yojmotijtʌ njo'ctamba Cristo, más pyʌcpa wa'ytyʌ maya'aŋ to'ya'ŋʌyaju que ja'n mumu pʌn.
1CO.15.20	Pero wiyuŋšej winsa'u te' Cristo ca'yajupʌ'ojmoc. Ñe'cʌte' te' winbʌ winsa'upʌ. 
1CO.15.21	Porque jujcha' tumʌpʌ pʌnbit ca'anitzʌquiaju, te'šejtijque' tumʌpʌ pʌnbit winsa'yajpa ca'yajupʌ. 
1CO.15.22	Porque jujcha'nde' maŋba quia'pʌ'yaju mumu Ada'ŋis wyinboyata'm, te'šejtijque' maŋba yajwinsa'pʌ'yaju mumu Cristo's wyʌ'aŋja'moye. 
1CO.15.23	Pero tumduma'ŋbʌn ñe' ñe'ŋacʌsi, wina winsa'u Cristo, y minba'ca ñe'cʌ, pijche'ca winsa'yajque'tpa ñe'ta'm. 
1CO.15.24	Y jʌsa'ca nu'cpa te' co'yajcuy cuando maŋba chi'oquiu'yaju Jesujsis te' aŋgui'mʌtʌjcuy Tyata Dioscʌsi, yajʌcʌ'pʌ'u'ca mumu cowi'nata'm, aŋgui'moye y pʌmi'ʌyajupʌ. 
1CO.15.25	Pero maŋba 'yaŋgui'moyu Jesús hasta que myaŋgopajcʌ'pya ñe'cʌ's mumu te' qui'nišajpapʌ's ñe'cʌ. 
1CO.15.26	Y te' ultimopʌ enemigo maŋba yajyajupʌ, te'wʌte' te' ca'aŋ. 
1CO.15.27	Diojsis quiojtu te' Jesús wa'y 'yaŋgui'moyu mumutiyʌcʌsi. Te' nʌmu'c: Myato'ŋoyjapya ñe'cʌ mumutiyʌ's, nʌctʌ'pyatʌ que ja'n 'yaŋgui'mi Jesujsis te' Dios, te' quiojtupʌ's mumutiyʌ wa'y myato'ŋoyjayaju Jesús. 
1CO.15.28	Pero myato'ŋoyjayajpa'ca mumutiyʌ's te' 'Yune Jesús, pijche'cande' te' 'Yune's maŋba myato'ŋoyjayu te' quiojtupʌ's mumutiyʌ ñe' 'yaŋgui'mguquiʌ'mʌ, wa'y 'yaŋgui'mu Diojsis mumutiyʌcʌsi y mumu'iwʌcʌsi.
1CO.15.29	Juca ja'n te'šej, ¿tiyʌcotoya nʌ'yʌyajpa pʌnda'm te' ca'yajupʌ's ñʌquiʌsi, juca nijutz ja'n wyinsa'yay te' ca'yajupʌ? ¿Tiyajca' jeque nʌ'yʌyajpa ca'yajupʌ's ñʌquiʌsi?
1CO.15.30	¿Y tiyajca'sʌ'ŋdʌ macnaca itpa na'chaŋda'mbʌ tiyʌ'ojmo? 
1CO.15.31	Y ndareatzamba'ʌs que tumdumʌ jama ca'a'ŋojmo'ʌs ŋguenba nwin. Yʌ'še'ʌj nʌmba, atzita'm, y nwʌcotzamdamba'ʌsmij tʌ Ngomi Jesucristopit. 
1CO.15.32	Juca pʌnše'ʌj quipsopya, ¿tiya'mʌs nʌwʌ'ajpa juca nʌquipyaju'ʌs yatzi copʌnda'm Efeso'ojmo? Juca ja'nde' wyinsa'yay ca'yajupʌ, cu'tta'mitʌy y ucta'mitʌy ñempetʌ ŋga'tamʌ jomij wʌstʌcmʌy.
1CO.15.33	Umij ya'iwʌ's 'yaŋgoma'cʌytyamu, juca tumʌtzʌctambatʌ yatzita'mbʌ ndʌwʌji'ŋ, chʌctocoyjayajpa tʌ oye'ajcuy. 
1CO.15.34	Coquendamʌ cuenta y tzactamʌ ŋgowa, porque ijtyaju mi'ojmota'm ja'n ñʌctʌ'yapyʌ's yajtiyʌ Diojsisñe'. Nʌjaytyamba'ʌsmij yʌ'šej wa'yʌsmij ndzʌctza'ajtamu.
1CO.15.35	Pero iwʌjutiwʌ nʌmba: ¿Jutza'sʌ'ŋ maŋba wyinsa'yaju ca'yajupʌ? ¿Jutzpʌ cuerpo'asʌ'ŋ maŋba ñʌmiñaju? 
1CO.15.36	Njowi. Nijpamis te' tʌmbu, pero maŋba wyinayaju te'wʌ wa'y wyo'mbujtu te' 'yay. 
1CO.15.37	Y te' mismopʌ tʌmbu nijpupʌmis ja'n maŋu wyo'mbujtu, sino que tʌmbutijque', juca te' trigo o eyaco tʌmbu. 
1CO.15.38	Pero Diojsis yajwo'mbutjapya tyunu šunušej. Y tumdumʌpʌ tʌmbu wo'mbutpa jutzpʌtʌ nijpu. 
1CO.15.39	Mumu sis ja'nde' tumʌco sis, pero wiyuŋšej tumʌco siste' te' pʌ'nista'mñe', y eyaco sis te' copʌ'nista'mñe', y eyaco sis te' coque'sta'mñe', y eyaco sis te' sitijtyajpapʌ'sñe'. 
1CO.15.40	Y ijtyaju cuerpo tzajpis quiowindzʌmbapʌ, y cuerpo najsis quiowindzʌmbapʌ. Pero wiyuŋšej eyapʌte' te' sa'sa'ajcuy te' tzajpis quiowindzʌmbapʌ'sñe', y eyapʌ te' najsis quiowindzʌmbapʌ'sñe'. 
1CO.15.41	Eyapʌ te' chi'muŋgʌ' jama'sñe', y eyapʌ te' chi'muŋgʌ' te' poya'sñe', y eyapʌ te' chi'muŋgʌ' te' matza'sta'mñe'. Y tumdumʌpʌ matza'sta'mñe' eyata'mdij chi'muŋgʌ'. 
1CO.15.42	Te'šejtijque' wa'y wyinsa'yaju te' ca'yajupʌ. Ñipyajpa putzpʌ'papʌ cuerpo, y maŋba wyinsa'u ja'na pyutzpʌ'ipʌ. 
1CO.15.43	Ñipyatʌjpa ja'n myʌja'ŋbʌ cuerpo, y maŋba wyinsa'u mʌja'ŋbʌ. Ñipyatʌjpa mochipʌ, y maŋba wyinsa'u pʌmi'ʌyupʌ. 
1CO.15.44	Ñipyatʌjpa te' sispʌ cuerpo, y maŋba wyinsa'u espiritupʌ. Ijtu sispʌ cuerpo y ijtu espiritupʌ cuerpo. 
1CO.15.45	Y yʌ'šej ja'yʌquie'tu: Te' winbʌ pʌn Adán, quenbapʌ pʌnde' inʌc. Y te' ultimopʌ Adán, espiritute' šajpapʌ's iscuy-quenguy. 
1CO.15.46	Pero te' espiritupʌ ja'nde' wina, sino que te' sispʌ, y jʌsa'ca, te' espiritupʌ. 
1CO.15.47	Te' winbʌ pʌn nascʌsipʌ, y naspʌte'. Y te' myetzo'mopʌ, tʌta'mde' Ngomi, te' minupʌ tzajpojmoc. 
1CO.15.48	Ijtušej te' naspʌ pʌn, te'šejtijque' nascʌsi ijtyajupʌ. Y ijtušej te' minupʌ tzajpojmoc, te'šejtijque' te' wyʌ'aŋjambapʌ's ñe'cʌ. 
1CO.15.49	Jujcha'nde' te' naspʌ tujcupʌ pʌnšejtʌ quendamba, te'šejtijtʌ maŋba ŋguendaŋgue'tu te' tzajpojmoc minupʌšej.
1CO.15.50	Ndzamjaytyamba'ʌsmij jeque, atzita'm, que tʌ naspʌ cuerpo's ja'n maŋu pyʌjcʌchoŋu yajtiyʌ aŋgui'mbamʌy Dios, ni te' putzpʌ'papʌ's ja'n maŋu ijtu pyarte te' ja'n pyutzpʌ'ipo'mo. 
1CO.15.51	Y yʌtij maŋba'ʌsmij ndzamjaytyamu tumʌ tiyʌ jayajqueyapʌ Diojsis wina: Wiyuŋšej ja'ndʌ mumu maŋu ŋga'tamu, pero mumu tʌ maŋba cacpʌ'tamu, 
1CO.15.52	pero jʌnʌjtij quenmecša'ŋoyj maŋba'ca yajwejyaju te' co'yajcu'yojmopʌ mu'cuy. Maŋba yajwejyaju te' mu'cuy y maŋba wyinsa'yaju te' ca'yajupʌ wa'y jana pyutzpʌ'yaju, y tʌta'm maŋbatʌ cacpʌ'tamu. 
1CO.15.53	Porque ijtupʌte' pyena wa'y quiacpʌ'u yʌ' putzpʌ'papʌ tʌ ŋgüerpo ja'n pyutzpʌ'ipʌ cuerpopit, y wa'y quiacpʌ'u yʌ' ca'papʌ cuerpo ja'n quia'epʌ cuerpopit. 
1CO.15.54	Y cacpʌ'u'ca yʌ' putzpʌ'papʌ cuerpo ja'n pyutzpʌ'ipʌ cuerpopit, y cacpʌ'u'ca yʌ' ca'papʌ cuerpo ja'n quia'epʌ cuerpopit, pijche'c maŋba tyujcu te' ja'yʌyušej: Jyaspejpʌ'u Cristo's te' ca'aŋ ñʌwʌ'aju'c. 
1CO.15.55	¿Juta' ijtu te' ca'a'ŋis pyʌmi wa'ytyʌ yajtoyapʌctamu? ¿Juta' ijtu te' ca'a'ŋis pyʌmi wa'ytyʌ yajtzʌ'yu? 
1CO.15.56	Te' ca'a'ŋis muspatʌ yajtoyapʌjcu te' tʌ ŋgowapit, y te' cowa's ijtu pyʌmi te' aŋgui'mgupyit. 
1CO.15.57	Pero nʌjapyatʌ Dios yʌscotoya, porque ñe'cʌ'stʌ yajnʌwʌ'ajtamba tʌta'm Ngomi Jesucristopit.
1CO.15.58	Te'cotoya uy tzactame te' Tuŋ, ʌs sunbapʌ atzita'm, pero paquic ittamʌ, y tzʌcjojcʌtʌcjaytyamʌ tʌ Ngomi's yoscuy. Mustamba'mis que ja'nmis comeque nyosjaytyame tʌ Ngomi.
1CO.16.1	Y yʌtij maŋba'ʌs ndzamu te' tumin-du'mʌquiuy masanbʌngotoyata'm. Sunba'ʌs wa'mis ndzʌctaŋgue'tu aŋgui'myajuše'ʌs Galacia-tu'mʌquiu'yojmota'm. 
1CO.16.2	Winbʌ jama semana'sñe' tumduma'ŋbʌn mi'ojmota'm piŋwe'ndamʌ ndumin ndʌjcaŋʌ wa'mis ŋgoquendamu jujche'ŋmij Diojsis nyajquejaytyamu. Y nu'cpa'camʌj uy pijche'c yajtu'mʌytyame. 
1CO.16.3	Y te'ya'mʌj ijtu'c, maŋba'ʌs ŋgʌ'wejyaju te' ŋgopiŋdamupʌmis y ndzi'tamupʌmis carta, yʌ'ta'mbʌ's wa'y ñʌmaŋyaju te' Jerusale'ŋojmota'mbʌcotoya te' tumin te' mis nyajtu'mʌytyamupʌ. 
1CO.16.4	Y juca oye wa'yʌj maŋgue'tu, maŋyajpa ʌji'ŋ.
1CO.16.5	Tiju'ca'mʌj ŋgʌtʌjcu Macedonia, minba'ʌj mi'aŋʌta'm, porque maŋbapʌ'ʌjyʌ' ŋgʌtʌjcu Macedonia-najsojmo. 
1CO.16.6	Y maŋba'ʌjya'o ndzʌ'yu miji'ŋda'm yajtya'ʌs wa'y ŋgʌtʌjcu pacac aŋsʌŋ, y muspamisʌj ŋgotzoŋdamu maŋbamʌ'yʌj. 
1CO.16.7	Ja'ʌsmij suni minu saŋdu'nisnicʌtʌctamu, pero sunba'ʌj nya'yu miji'ŋda'm, juca šunba tʌ Ngomi's. 
1CO.16.8	Pero maŋba'ʌj ijtu Efeso-cumgu'yojmo hasta que nu'cpa te' Pentecostes-jama. 
1CO.16.9	Porque aŋwajwa'a ʌjcotoya oyepʌ tuŋ ja'nʌj comeque nyosemʌy, y wʌwʌ ijtyaju qui'nisoyajpapʌ.
1CO.16.10	Juca nu'cpa Timoteo, coquendamʌ cuenta wa'mis mbʌjcʌchoŋdamu ndʌwʌšej, porque ñe'cʌ's yosjaquie'tpa tʌ Ngomi jujcha' ʌs. 
1CO.16.11	Te'cotoya umis menoschʌctamu sino que sʌ'mnayu'c cotzoŋdamʌ wa'yʌj cʌ'minu, porque sunba'ʌs wa'y minu te' atziji'ŋda'm. 
1CO.16.12	Y nwa'cjo'yjawya'mʌs tʌte' atzi Apolos wa'mij ŋguiʌ'mindamu te' atziji'ŋda'm, pero nijutz jašunʌ myawʌ yʌtij. Maŋbamij ŋguiʌnu'cʌytyamu jujche'c aŋjojtuca'pa.
1CO.16.13	Coquendamʌ cuenta, y paquic ittamʌ wʌ'aŋjamgu'yojmo. Jayajaya'c wittamʌ y más pʌmipʌctamʌ. 
1CO.16.14	Tiyʌta'm mis ndzʌctamba, tzʌctamʌ sunʌtʌjcuyji'ŋ.
1CO.16.15	Atzita'm, mustambamis que wina wyʌ'aŋjamyaju te' Estefana's fyamilia's te' Acaya-najsojmo, y chi'oquia'yajwa'a wyin wa'y yojšaju masanbʌngotoyata'm. 
1CO.16.16	Te'cotoya nwa'cjaytyamba'ʌsmij wa'mis mato'ŋoyjayajque'tu te'ta'mbʌ y mumu cotzo'ŋoyajpapʌ y yojšajpapʌ. 
1CO.16.17	Nʌ'omba'ʌs que miñaju te' Estéfanas, te' Fortunato, y te' Acaico, porque ñe'cʌ'sta'm pyajtzaŋdajšaju ja'ndiyʌta'mʌ'cmij yʌy. 
1CO.16.18	Yajtzi'ŋbʌ'jayaju ʌs ndzocoy y mista'mne'. Mʌja'ŋbʌjcʌchoŋdamʌ jeque yʌ'ta'mbʌ.
1CO.16.19	Ñdyujchi'tambamij Asia-najsojmota'mbʌ tu'mʌquiu'yis. Aŋba'temij ñdyujchi'ʌtʌjtamba tʌ Ngomipit te' Aquila's y Priscila's, y te' ñe' tyʌjcaŋʌ ijtupʌ tu'mʌquiu'yis. 
1CO.16.20	Ñdyujchi'ʌtʌjtambamij mumuta'mbʌ atzi's. Nadyujchi'ʌtʌjtamʌ ne'co'mo masanbʌ su'coquiupyit.
1CO.16.21	Ʌj Pablo, ne' ŋgʌ'pi'tʌsmij nja'yʌyjaytyaŋgue'tpa ʌsne' ñdyujchi'oquiuy.
1CO.16.22	Iwʌ's ja'n šuni tʌ Ngomi Jesucristo, tocoyuwa'nde' Diojsis wyi'naŋdʌjqui. Yajminʌ tʌta'm Ngomi.
1CO.16.23	Sunba'ʌs wa'y ijtu mi'ojmota'm tʌ Ngomi Jesucristo's yajya'moquiuy.
1CO.16.24	Sunjojcʌtʌctamba'ʌsmij tʌta'm Ngomi Jesucristopit. Amén.
2CO.1.1	Ʌjte' te' Pablo, y ʌji'ŋ ijtu te' atzi Timoteo. Jesucristo'sʌjyʌ' quiʌ'weju Diojsis šu'noquiupyit. Nʌ'ʌsmij njayjaytyamu jujche'ŋmij Diojsis tyu'mʌquiuy te' Corinto-cumgu'yojmomij ittamupʌ, y mumu jujche'ŋmij Diojsis myasanbʌnda'm te' Acaya-najsojmomij ittamupʌ.
2CO.1.2	Sunba'ʌs wa'mij nyajyamdamu y wa'mij ñchi'tamu yajya'moquiuy tʌ Ndata Diojsis y tʌ Ngomi Jesucristo's.
2CO.1.3	Wʌcotzamda'mitʌy Dios, tʌ Ngomi Jesucristo's Tyataj. Yʌ'wʌ tʌte' Ndata Dios, te' to'ya'ŋʌ'opyapʌ y cota'nu'c yajtzocopyajcopyapʌ. 
2CO.1.4	Yʌ'wʌ'stʌj yajtzocopyacpa mumu tʌs ndoyapʌjcu'yojmo wa'ytyʌs, tʌs, nyajtzocopyajque'tu te' quieñajpapʌ's toya. Jujcha' Diojsistʌj yajtzocopyacpa tʌj, te'šej tʌs nyajtzocopyaquiajque'tpa ñe'cʌta'm. 
2CO.1.5	Porque jujcha'ndʌs aŋba'te nʌtoyapʌcpa Cristo, te'šejtʌj aŋba'te yajtzocopyajque'tpa Cristo's. 
2CO.1.6	Pero nʌšejtʌs ŋguenu toya, mijcotoyata'mde', wa'mij ñchocopyactamu y ŋguiotzoctamu. Y nʌšejtʌj ndzocopyajcu, mijcotoyate', wa'mij ñchocopyactamu y ŋguiotzoctamu. Yʌ'šejta'mbʌ tiyʌ'smij ŋguiotzoŋdamba wa'mis mbʌ'mgopajcʌytyamu ñdyoyapʌctamba'cmij jujcha' tʌj toyapʌjque'tpa. 
2CO.1.7	Te'cotoya wiyuŋšej nwʌ'aŋjambatʌs que maŋbamij mbyuttamu oye. Porque muspatʌs que ñdyoyapʌctambašejmij tʌji'ŋ, te'šejtijmij maŋba nyajtzocopyacʌtʌjtaŋgue'tu tʌji'ŋ.
2CO.1.8	Sunbatʌs atzita'm, wa'mis mustamu jutztʌj yacsnutzʌquiaju Asia-najsojmo. Yacsnutzʌquiajutʌj ja'nandʌs mbʌmicospa'te'cše'ŋoyj, hasta ŋgomʌ'yutʌs juca maŋbatʌj inʌc ŋga'u. 
2CO.1.9	Jʌ'ʌ, nʌmutʌj ŋguipsoquiu'yojmo, nu'cupa'yʌ' hora wa'ytyʌj ŋga'u. Te'šejtʌj cʌtʌcjayu uytyʌs nite'tzʌyu ne' nwin, sino que wa'ytyʌs nite'tzʌyu Dios, yajwinsa'papʌ's ca'yajupʌ. 
2CO.1.10	Te'wʌ'stʌj yajcotzojcu, y yajcotzocpatʌj, y nite'tzʌpyatʌs ñe'cʌ que maŋbamajtʌj yajcotzojque'tu yʌ'šejta'mbʌ maya'aŋbʌ toya'ojmoc. 
2CO.1.11	Te'wʌcotoya pyʌcpa wa'mistʌj ŋgotzoŋdamu, wa'mis oto'ŋʌytyamu Dios tʌjcotoya. Juca ndzʌcpamis te'šej, tʌjcotoya maŋba ñʌmyaju yʌscotoya Dios wʌwʌta'mbʌ, porque Diojsistʌj yajyamu wa'coyaju'c wʌwʌta'mbʌ pʌn.
2CO.1.12	Pero ne'cʌtijtʌs nwʌcotzamba nwin, porque cotestigosajpatʌj ne' ndzoco'yis que tu'ŋajutʌj eyata'mbʌ pʌ'nojmo masa'najcu'yojmo y wiyu'ŋajcu'yojmo Diojsistʌj tzi'upʌ, y nimeque mi'ojmota'm. Tu'ŋajutʌj ja'nde' pʌ'nis myujsoquiupyit sino que Diojsis yajya'moquiupyit. 
2CO.1.13	Njayjaytyamutʌsmij solo te' muspaše'ŋmis ndu'ndamu y nʌctʌ'ytyamu. Njo'cpa'ʌs que hasta co'yajcu'yojmo maŋbamis nʌctʌ'ytyamu. 
2CO.1.14	Njo'cpa'ʌs que nʌmis nʌctʌ'ytyamu yʌmʌ teymʌ que mis muspamistʌj nwʌcotzamdamu, y tʌs muspatʌsmij nwʌcotzamdamu mijta'm te' jamo'oyj minba'ca tʌ Ngomi Jesús.
2CO.1.15	Como mujsu'ʌs yʌ'šejpʌ tiyʌ jana na'chcu'yʌj sunu nwinamaŋdʌ'ʌ mi'aŋʌta'm wa'mij 'yomgomʌ'ndamu myetza naco'oyj. 
2CO.1.16	Sunu'ʌj ŋgʌtʌjcu mi'aŋʌta'm wa'yʌj maŋu Macedonia-najsojmo y Macedonia'ojmo'camʌj nʌ nwitu'u'c sunu'ʌsmij ŋgʌ'mindaŋgue'tu, y tey misʌj muspa ŋgotzoŋdamu wa'yʌj maŋu Judea-najsojmo. 
2CO.1.17	¿Y tiyʌ ʌs ŋguipspa wa'yʌs ndzʌjcu ŋguipspasʌ'ŋʌj ne' ŋguipsoquiupyit wa'yʌj njʌ'ʌcʌ'u mu'ucu'u? ¿Ja'nsʌ'ŋde' Diojsis quipsoquiupyit? 
2CO.1.18	Pero, como tzi'nda'nupʌte' Dios, tiyʌta'mdʌsmij ndzamjaytyamba ja'nde' jʌ'ʌ y ja'ne. 
2CO.1.19	Porque ndzamgopuŋutʌs mi'ojmota'm te' Diojsis 'Yune Jesucristo, nʌmdyo'yupʌ'ʌjte', ʌs, Silvano's y Timoteo's. Yʌ' Jesucristo ja'n ñʌmi jʌ'ʌ y ja'ne, sino que ñe'cʌ wiyuŋbʌ pʌnde'. Te'šejtijque' tʌs ndzame wiyuŋbʌte'. 
2CO.1.20	Cristopit tucpa mumu te' Diojsis chamdzi'oquia'upʌ tiyʌ. Te'cotoya ñe'cʌpit nʌmgue'tpatʌ Amén tʌ ŋgʌna'tzʌquiu'yojmo wa'ytyʌ mʌja'ŋwʌcotzamdamu Dios. 
2CO.1.21	Y miji'ŋdʌj paquitzi'pa ndzoco'yojmo Cristopit Diojsis, y ñe'cʌ'stʌj tzi'tamu te' 'Yespiritu. 
2CO.1.22	Ñe'cʌ'stʌ seña'ʌquie'tu, y prendatzacjayutʌ te' Espíritu Santo tʌta'm ndzoco'yojmo que ñe'tʌyʌ'.
2CO.1.23	Ndo'ya'ŋʌytyamba'ʌsmij, te'cotoya jamyawʌti'ʌj Corinto'ojmo. Nwejwindzoŋba'ʌs Dios wa'y quiotestigosajayu ʌs ndzocoy que wiyuŋdzamba'ʌj. 
2CO.1.24	Ja'nde' wa'ytyʌsmij aŋgui'mdamu tiyʌmis wa'y nwʌ'aŋjamdamu, porque mbyaquimij ittamu nwʌ'aŋjamgu'yojmo. Nguipspatʌs wa'ytyʌsmij ŋgotzoŋdamu wa'mij oma'ojmo ittamu.
2CO.2.1	Yʌ'še'ʌs jeque ŋguipsu ne'cʌ, u'ya'mʌsmij tuyu'yoyu'c ŋgʌ'minwʌtzʌctamu. 
2CO.2.2	Porque juca ʌsmij nʌtuyu'yoytyamba, misʌj ja'n mawe nyajtzi'ŋbʌ'u. Misʌj inʌc maŋba nyajtzi'ŋbʌ'u, pero nʌtuyu'yoytyamwa'mʌsmij. 
2CO.2.3	Te'še'ʌsmij njayjaytyamu u'yʌj yajtuyu'yoyaju te' mi'ojmota'm pyʌcpapʌ's inʌc wa'yʌj yajtzi'ŋbʌ'yaju nu'cpa'ca'mʌj. Nijamba'ʌs que juca tzi'ŋbʌ'pa'ʌj ʌj, maŋbamij ñchi'ŋbʌ'tamu ʌji'ŋ. 
2CO.2.4	Jene isu ʌs toya y tuyu'yoquiuy ndzoco'yojmo. Te'cotoya'ʌsmij nwitʌm nʌ'ʌcʌ'mʌ njayjaytyamu, ja'nde' wa'yʌsmij nyajtriste'ajtamu, pero wa'miste' mustamu jujche'ŋʌsmij sundamba.
2CO.2.5	Pero iwʌ'sʌj yajtriste'aju ja'nde' ʌjtij yajtriste'aju, ŋgomʌ'pya'ʌs que mumumij nyajtriste'ajtamu uša'ŋ. Te'še'ʌs ndzamba u'yʌs nicotza'mʌyu ne'cʌ más que pyʌcpašej. 
2CO.2.6	Oya' te'še'ŋ 'yotoŋjayajuše'ŋ yʌ' pʌn wʌwʌta'mbʌ's. 
2CO.2.7	Te'cotoya más oye wa'mis nyajcotocoytyamu y ndzamdzocopyactamu, uytya' maŋu quia'u aŋba'tepʌ triste'ajcu'yis. 
2CO.2.8	Te'wʌcotoya nwa'cjaytyamba'ʌsmij wa'mis nyajquendamu que sundambamajmis ñe'cʌ. 
2CO.2.9	Nimeque ʌsmijte' yʌ'šej njayjaytyamu, wa'yʌsmij ndzʌjquistamu y wa'yʌs mujsu juca myato'ŋoytyambamij mumutiyʌcʌsi, y myato'ŋoytyamumij. 
2CO.2.10	Y iwʌ mis nyajcotocoytyamba, te'šejtijque' ʌs. Porque te'še'ʌs nyajcotocoquie'tu mijcotoyata'm Cristo's wyi'naŋdʌjqui, juca ijtu tiyʌ'iwʌ wa'yʌs nyajcotocoyu. 
2CO.2.11	Yʌ'še'ʌs ndzʌcpa uytyʌj aŋgoma'cʌytyamu'ŋmʌjcʌ yajtiyʌcʌsi Satanajsis. Mustamba'ndʌ jeque tiyʌta'm quipsaŋgospo'ʌpya ñe'cʌ's.
2CO.2.12	Nu'cu'ʌj Troas-cumgu'yojmo wa'yʌs ndzamgopuŋu te' evangelio chambapʌ's te' Cristo, y ya'aŋwajayu'ʌj tʌjcʌquiuy wa'yʌs ndzamgopuŋu tʌ Ngomi's. 
2CO.2.13	Pero jašʌ'mgʌne'ca ʌs ndzocoy porque jambya'tʌ'ʌs tey te' ʌs atzi Tito. Oto'ŋʌchaquiaju'ʌs, y tzu'cumu'ʌj wa'yʌj maŋu Macedonia.
2CO.2.14	Nʌjapya'ʌs Dios yʌscotoya, porque ñe'cʌ wi'najojcʌtʌcpa wa'ytyʌj yajnʌwʌ'aju Cristo Jesuspit. Tʌjpit yajquejpa mumujutʌ que omombapʌ tiyʌšejte' wa'y ñʌctʌ'yaju pʌ'nis tiyʌta'm Diojsisñe'. 
2CO.2.15	Porque Cristo'stʌjyʌ' 'yomombapʌ tiyʌšej Dioscotoya te' nʌ quiotzoquiajupo'mo y nʌ tyocoyajupo'mo. 
2CO.2.16	Wiyuŋšej te' nʌ tyocoyajupʌcotoya, yajca'opyapʌ omomašejtʌj wa'y quia'yaju. Te' nʌ quiotzoquiajupʌcotoya, yajcotzojcopyapʌ omomašejtʌj wa'y pya'tyaju quenguy. ¿Iwa' cosuju wa'y chamgopuŋu yʌ'šejta'mbʌ tiyʌ? 
2CO.2.17	Tʌj, porque ja'ndʌjyʌ' soneta'mbʌ aŋma'yoyešej myotjayajpapʌ's sutzipit Diojsis chame wa'y mya'ʌyaju. Ndumʌtzocoytyʌs ndzamba Cristopit te' Diojsis wyi'naŋdʌjqui, porque ñe'cʌ'stʌj cʌ'weju.
2CO.3.1	¿Maŋbasʌ'ŋdʌs nitza'mʌwyʌtzʌjcu nwin? ¿Ijtusʌ'ŋde' pyena, jujcha' eyata'mbʌ's, wa'ytyʌj nitza'mʌyaju mijcʌsita'm totojayepit, o mistʌj wa'y nitza'mʌytyamu? 
2CO.3.2	Mijte'ta'm jujcha'ndʌs ndotojaye nitza'mʌpyapʌ'stʌj. Ja'yʌyupʌšej tʌs ndzoco'yojmo, ispʌquiajpapʌ y tyu'ñajpapʌ mumu pʌ'nis. 
2CO.3.3	Nyajquejtambamis que mijta'mde' jujcha' Cristo's tyotojaye. Ñe'cʌ's yajtujcu yʌ'wʌ tʌs nyojsaŋbit. Y yʌ'wʌ ja'yʌyu ja'n tintapit sino que te' quenbapʌ Diojsis 'Yespiritupit. Ja'nde' nojtʌyupʌ paquipʌ tza'cʌsi, sino que ijtu pʌ'nista'm pononbʌ chocoquiʌsi.
2CO.3.4	Jana na'chcu'yʌj nʌmba yʌ'šej porque Cristo'stʌj cʌ'weju, y te'šejtijque' Diojsis. 
2CO.3.5	Ja'nyʌ' tʌsne' mujsoquiuy wa'ytyʌs tiyʌ'iwʌ ŋguipsaŋgospo'ʌyu, sino que tʌs mujsoquiuy Diojsistʌjte' tzi'pa. 
2CO.3.6	Yʌ'wʌ'stʌj yajnʌctʌ'yu te' jomepʌ trato wa'ytyʌs ndzamjaytyamu pʌnda'm. Y ñe'cʌ'stʌj cojtu ja'nde' jayupʌ tiyʌpit sino que 'Yespiritupit. Porque te' jayupʌ tiyʌ yajca'opya, pero te' Espiritu's tzi'tambatʌ quenguy.
2CO.3.7	Te' tza'cʌsi nojtʌyajupʌ letra Moisejsis 'yaŋgui'mgu'yojmo yojšajpa inʌc wa'y yajca'oyu. Y yʌ' trato queju tzi'muŋgʌji'ŋ inʌc cosaque'cše'ŋoyj ja'n inʌc musi quiengʌpʌquiaju te' Israel-pʌ'nis te' Moisejsis wyinnaca te' chi'muŋgʌpit. Te'wʌ nʌte' inʌc 'yaŋboñaju. 
2CO.3.8	Te' winbʌ trato tzi'muŋgʌji'ŋbʌte' inʌc, pero te' Espiritu's trato yospapʌpit te' pʌ'nista'm choco'yojmo más aŋba'tepʌ tzi'muŋgʌji'ŋbʌte'. 
2CO.3.9	Porque juca tzi'muŋgʌji'ŋbʌte' inʌc te' trato yajnʌco'aŋgʌyupʌpittʌ, aŋba'tepʌ tzi'muŋgʌji'ŋbʌte' te' trato justococotpapʌpittʌ. 
2CO.3.10	Te' winapʌ tzi'muŋgʌji'ŋbʌ inʌc, pero ja'n ñʌtu'mbajcajay yʌtijpʌ's chi'muŋgʌ', porque te' yʌtijpʌ más tzi'muŋgʌpacpa. 
2CO.3.11	Porque juca tzi'muŋba inʌc te' trato nʌ inʌc yajupʌ, más wʌwʌ maŋba chi'muŋgʌpajcu te' ja'n yayepʌ trato.
2CO.3.12	Como muspatʌs que más oye yʌ' jomepʌ trato, jana na'chcuytyʌs ndzamba. 
2CO.3.13	Y ja'ndʌs ndzʌqui chʌjcušej Moisejsis. Ñe'cʌ's quiotpa inʌc windoc wyinnacacʌsi uy quiengʌpʌquiaju Israel-pʌ'nista'm te' nʌ inʌc yajupʌ tzi'muŋgʌ'. 
2CO.3.14	Pero nuyu'ajyaju ñʌctʌ'yoquiuy. Porque hasta yʌtijta'mbʌ jamo'oyj tyu'ñajpa'c te' pecapʌ trato te'šejmaj ñʌ'ijtyaju te'šejpʌ windoc, y ja'n ñʌctʌ'yay. Porque yʌ' windoc, jʌcʌ'upʌ tiyʌte' nwʌ'aŋjamba'ctʌ Cristo. 
2CO.3.15	Y te'šejmaj hasta yʌtijta'mbʌ jamo'oyj, tyu'ñajpa'c Moisejsis tyotojaye ijtu jujcha' windoc ñe'ta'm chocoquiʌsi. 
2CO.3.16	Pero cacpʌ'yajpa'c chocoy tʌ Ngomicotoya maŋba jyʌcʌ'u te' windoc wa'y ñʌctʌ'yaju. 
2CO.3.17	Porque tʌ Ngomi, te'wʌte' te' Espíritu Santo. Y ijtu'c tʌ Ngomi's 'Yespiritu tʌ ndzoco'yojmo nʌ'ijtutʌ te' libre'ajcuy tzi'papʌtʌ Diojsis. 
2CO.3.18	Te'cotoya jʌcʌ'pʌ'u'ca te' windoc, ŋguenjaytyambatʌ tʌ Ngomi's chi'muŋgʌ'. Y ñe'cʌ'stʌ cacpʌ'pa wa'ytyʌ nʌ'itjayu ñe' chocoy y itcuy, hasta que yajcota'nbatʌ te' ñe' chi'muŋgʌ'ojmo. Tʌ Ngomi'ste' 'Yespiritu's chʌcpa yʌ'šej.
2CO.4.1	Te'wʌcotoya, como nʌtʌj nyojsu te' evangeliocotoya, y como to'ya'ŋʌyutʌj Diojsis, ja'ndʌj mochcʌtʌwi ndzoco'yojmo. 
2CO.4.2	Y ja'ndʌs nyajyose cʌwʌ'ñajupʌ ni tza'ajcuytya'mbʌ tiyʌ, ni ja'ndʌs nʌtu'ŋay maña'cuy, ni ja'ndʌs ŋgacpʌ'i sutzipit Diojsis chame. Ndzambatʌs wiyuŋbʌ tiyʌ y te'šej ne'cʌtijtʌs nitza'mʌpya nwin mumu pʌngʌsi Diojsis wyi'naŋdʌjqui. 
2CO.4.3	Juca iwʌ'sta'mis ja'nmaj ñʌctʌ'yay choco'yojmo te' evangelio ndzamgopuŋbapʌtʌs, te' nʌ tyocoyajupʌ'ste' ja'n ñʌctʌ'yay. 
2CO.4.4	Como ja'n wyʌ'aŋjamyay, yajopi'tjayaju te' yʌpyʌ diojsis ñe'ta'm ñʌctʌ'yoquiuy. Yʌ'šej chʌjcu wa'y jana ñʌctʌ'yaju te' evangelio, te' tzi'papʌ'stʌ sʌ'ŋgʌ' y chambapʌ's te' Cristo's myʌja'ŋajcuy. Yʌ' Cristo's ñʌ'itjayu Diojsis chocoy y itcuy. 
2CO.4.5	Porque ja'ndʌs ndzamgopuwi tʌs oyepʌ pʌ'najcuy sino que te' Jesucristo jujcha' Comi, y tʌj jujcha' mista'm ŋgoyospapʌ Jesuspit. 
2CO.4.6	Aŋgui'mu Dios wa'y šʌ'ŋjojpajcu sʌ'ŋgʌ' pi'tza'ŋajcʌ'ojmo. Yʌ' Dios sʌ'ŋjojpajcu tʌ ndzoco'yojmo wa'ytyʌ tzi'u nʌctʌ'yoquiuy. Yʌ'šej chʌjcu wa'ytyʌ musjayu Diojsis myʌja'ŋajcuy. Yʌ' mʌja'ŋajcuy tʌ ŋguendamba Jesucristo's wyinnacacʌsi.
2CO.4.7	Tʌj, mochipʌ y naspʌ pʌndijyʌ'que'. Pero Diojsis sʌ'ŋjojpajcu tʌs ndzoco'yojmo wa'ytyʌs nʌctʌ'yu ñe' myʌja'ŋajcuy. Yʌ'šej chʌjcu wa'y quieju que te' maya'aŋbʌ mʌja'ŋajcuy Diojsiste'ñe' y ja'nde' tʌsne'. 
2CO.4.8	Jutʌtijtʌj mawʌ, yacsnutzʌquiajpatʌj pero ijtu jutʌtʌj putpa. Toyapʌcpatʌj, pero ja'ndʌs mbʌcjay maya'cuy. 
2CO.4.9	Macnʌwijtyajpatʌj, pero tʌ Ngomi's ja'ndʌj tzaque. Tʌŋguñajpatʌj, pero ja'ndʌj yajca'yay. 
2CO.4.10	Y jutʌtijtʌj mawʌ, sunbatʌj yajca'yaju jujcha' yajca'yaju Jesús, y te'šej quejpa tʌs ŋgüerpo'ojmo te' quenguy tzi'papʌtʌj Jesujsis. 
2CO.4.11	Porque quenba'cše'ŋoyjtyʌj, jojcʌtʌqui jamatʌj tzi'oquiu'yajyajpa wa'ytyʌj ŋga'u Jesujsis ñʌquiotoya. Te'šej quejpa tʌs ca'papʌ ŋgüerpo'ojmo te' quenguy tzi'papʌtʌj Jesujsis. 
2CO.4.12	Yʌ'šej jeque tʌj maŋba ŋga'u, pero mij maŋbamis mba'ttamu quenguy.
2CO.4.13	Pero nʌ'ijtutʌs tumo'pyʌ wʌ'aŋja'moquiuy ñʌ'ijtušej te' jya'yʌyupʌ's que wyʌ'aŋjamu y te'cotoya chamu. Te'šejtijque' tʌj, wʌ'aŋja'mopyatʌj y te'cotoya ndzamgue'tpatʌs. 
2CO.4.14	Porque muspatʌs que yajwinsa'u Diojsis tʌ Ngomi Jesús, y te'wʌ'stʌj maŋba yajwinsa'que'tu tʌj porque yajwinsa'u Jesús. Y ñe'cʌ'stʌj maŋba nʌtʌjcʌyu miji'ŋda'm ñe' wyi'naŋdʌjqui. 
2CO.4.15	Y mumu yʌ'šejta'mbʌ toya tʌs ŋguenba mijcotoyata'm wa'y wyʌwa'u te' yajya'moquiuy wʌwʌ pʌngotoya. Te'cotoya más wʌwʌ pʌn maŋba ñʌmyaju yʌscotoya y maŋba myʌja'ŋwʌcotzamyaju Dios.
2CO.4.16	Te'cotoya ja'ndʌj mochcʌtʌwi ndzoco'yojmo. Ñempe yajpa uša'ŋ uša'ŋ tʌsyʌ' ŋgüerpo, tumdumʌ jama jome'ajpa tʌs espíritu. 
2CO.4.17	Porque yʌtijtʌs nʌ ŋguenupʌ toya chʌlʌy horacotoya. Te'wʌ's nʌtʌj nimejcʌyjayu maya'aŋbʌ y ja'n yayepʌ mʌja'ŋajcuy. 
2CO.4.18	Ja'ndʌs nique'nʌy te' quejyajpapʌ tiyʌ, sino que te' ja'n quiejyapyʌ. Porque te' quejyajpapʌ tiyʌ, uša'ŋ horacotoyatijte', pero te' ja'n quiejyapyʌ tiyʌ ja'nde' yajyapyʌ.
2CO.5.1	Mustambatʌ que juca yajpa yʌ' najsacopajcʌsipʌ tʌ ndʌc, tʌsyʌ' ŋgüerpo, ittamutʌ oyepʌ ndʌc Diojsistʌ tzi'tamupʌ. Yʌ'wʌ ja'nyʌ' yayepʌ te' tzajpojmo, ja'n cʌ'pit tujcupʌ. 
2CO.5.2	Wiyuŋšej toyapʌctambatʌ yʌ' najsacopajcʌsipʌ tʌ ŋgüerpo'ojmo porque ŋgʌñʌñdyambatʌ wa'ytyʌ maŋu mbʌjcʌchoŋdamu te' tzajpojmopʌ tʌ ŋgüerpo. 
2CO.5.3	Porque mustambatʌ que mbʌjcʌchoŋdamba'candʌ te' tzajpojmopʌ tʌ ŋgüerpo, ja'ndʌ maŋu ittamu cuerpotaca. 
2CO.5.4	Porque te' yʌtijpʌ cuerpo'ojmomajtʌ ittamupʌ, jo'ctambatʌ ndoyapʌjcu'yojmo. Ja'nde' juca sunjo'ytyambatʌ ndzajcu yʌ' cuerpo, sino que wa'ytyʌ maŋu mbʌjcʌchoŋdamu jomepʌ. Te'šej maŋba jyʌcʌ'u tʌ ca'papʌ ŋgüerpo te' jomepʌ quengu'yis. 
2CO.5.5	Yʌ'wʌcotoyatʌte' nimejcʌyu Diojsis, y ñe'cʌ'stʌ prendatzacjayu te' Espíritu Santo.
2CO.5.6	Te'cotoya paquipʌcjojcʌtʌctambatʌ ndzoco'yojmo. Y mustambatʌ que ŋgüerpo'ojmomajtʌ ittamu'c, ya'amya' tʌ ŋguendamba tʌ Ngomi. 
2CO.5.7	Porque wʌ'aŋjamgupyit tʌ tu'ŋajtamba y ja'ndʌ ŋguendame ñe'cʌ. 
2CO.5.8	Paquipʌctambatʌ jeque ndzoco'yojmo y sunjo'pyatʌ ndzajcu tʌyʌ' ŋgüerpo wa'ytyʌ ijtu tʌ Ngomi's wyi'na'ŋoyj. 
2CO.5.9	Te'cotoya juca teymʌ o yʌytyʌ ittamba, ndzʌcme'tztambatʌ wa'ytyʌ nyajtzocopyactamu Dios. 
2CO.5.10	Porque ijtupʌ te' pyena wa'ytyʌ muma'ŋgʌ'y aŋguejtamu Cristo's wyi'naŋdʌjqui cʌme'tzopyamʌy. Pijche'c maŋba quioyojyatʌju tumduma'ŋbʌn tiyʌta'm chʌquiaju cuerpo'ojmomaj ijtyaju'c, juca oyepʌ tiyʌ o ja'n 'yoyepʌ.
2CO.5.11	Y como na'tzpa'ndʌs jeque ndzoco'yojmo te' Comi, ndzʌcme'tzpatʌs wa'ytyʌs nyajwʌ'aŋjamyaju pʌnda'm que wiyuŋšejta'mdʌjyʌ'. Diojsistʌj ispʌcpa y myuspa tiyʌtʌs ndzʌcpa. Y njo'cpatʌs que yajti mista'm ndzoco'yojmo mistʌj ispʌctamba. 
2CO.5.12	Ja'nandʌs jeque nitza'mʌwyʌtzʌqui nwin mijcʌsita'm, sino que ndzi'tambatʌsmij lugar wa'mistʌj mʌja'ŋgotzamdamu. Te'šej muspamis aŋdzoŋyaju myʌja'ŋgotzamyajpapʌ's wyin quene quenepʌ tiyʌcʌsi y ja'n choco'yojmopʌ tiyʌcʌsi. 
2CO.5.13	Juca co'sawatʌj, jujcha' nʌmyajpa, Dioscotoyate'. Y juca nʌctʌ'yopyatʌj, mijcotoyata'mde'. 
2CO.5.14	Cristo's šu'noquiu'yistʌj tzʌcjʌ'mʌpya porque muspatʌs que tumʌ pʌn ca'u mumu pʌngotoya. Mumu jeque ca'ʌnʌmu. 
2CO.5.15	Mumu pʌngotoya jeque ca'u Cristo wa'y ijtyaju ñe'cʌcotoya y ja'n ñe' wyingotoyata'm, jujche'ŋ ijtyaju quenguy te' tzi'papʌtʌ ñe'cʌ's. Maŋba ijtyaju Cristocotoya porque ñe'cʌ ca'u y winsa'u ñe'cʌcotoyata'm. 
2CO.5.16	Te'cotoya desde yʌtijše'ŋoyj ja'nandʌs nique'nʌy pʌn jujcha' eyata'mbʌ's ñique'nʌyajpa. Wina tʌs nique'nʌyu te' Cristo eyata'mbʌ pʌ'nis ñique'nʌyajpašej, pero yʌtij ja'ndʌs ndzʌqui te'šej. 
2CO.5.17	Te'cotoya jeque, iwʌ ijtu Cristo'ojmo jomecotzʌjcupa'nde'. Te' pecata'mbʌ tiyʌ chacwa'a, y yʌtij muma' jomecotzʌjcu.
2CO.5.18	Mumu te'šejta'mbʌ tiyʌ chʌjcu Diojsis. Y Cristopit chʌjcu wa'ytyʌ našunʌtʌju ñe'cʌji'ŋ. Copiŋutʌj wa'ytyʌs ndzamgopuŋu wa'y ñašunwʌtzʌquiaju pʌn Diosji'ŋ. 
2CO.5.19	Yʌ'šejte': Cristopit nʌ inʌc yajnašunwʌtzʌquiaju Diojsis ñe'cʌji'ŋ te' najsacopajcʌsita'mbʌ pʌn, y jamyayajaya pʌ'nista'm quiowa. Cojtutʌj wa'ytyʌs ndzamgopuŋu wa'y ñašunwʌtzʌquiaju pʌn Diosji'ŋ. 
2CO.5.20	Te'cotoya Diojsistʌj cʌ'weju Cristo's ñʌquiʌsi, como que ñe'cʌ'smijte' nʌ nwya'cjaytyamu tʌjpit. Nwa'cjaytyambatʌsmij Cristo's ñʌquiʌsi: Našunwʌtzʌctamʌ Diosji'ŋ. 
2CO.5.21	Cristo, te' jaquiowapa'tʌpʌ, chʌmidzi'pʌ'u cowa Diojsis tʌcotoyata'm wa'ytyʌ justococojtu Diojsis ñe' jyusticia'ojmo Cristopit.
2CO.6.1	Tʌj jeque, tumʌyospatʌj Diosji'ŋ, y nwa'cjaytyambatʌsmij umis comeque mbʌjcʌchoŋdamu Diojsis yajya'moquiuy. 
2CO.6.2	Porque nʌmba Dios:
2CO.6.2	Oyepʌ aŋsʌ'ŋojmo'ʌsmij ŋgʌmato'ŋʌyu.
2CO.6.2	Y cotzojcuy-jyamo'yʌsmij ŋgotzoŋu.
2CO.6.2	Yʌtijte' te' aŋsʌŋ wa'mis mbʌjcʌchoŋdamu. Yʌtijte' te' jama wa'mij ŋguiotzoctamu.
2CO.6.3	Ja'ndʌs ya'iwʌ nyajnepcʌschʌmi yajtiyʌcʌsi, uy ñʌmyaju'ŋmʌjcʌ pʌnda'm que ja'nde' 'yoye te' yoscuy nʌtʌs ndzʌjcupʌ. 
2CO.6.4	Pero como Diojsistʌjyʌ' wiyuŋšejpʌ quioyosa nitza'mʌpyatʌs nwin mumutiyʌcʌsi. Nitza'mʌpyatʌs nwin aŋba'tepʌ pacienciapit, toyapʌjcu'yojmo, yacsnu'ajcu'yojmo, y tuyu'yoquiu'yojmo. 
2CO.6.5	Te'šejtijque' nacšajumʌytyʌj, somyajumʌytyʌj, niso'nʌyajumʌytyʌj, yoscu'yojmota'm tzu'quengu'yojmo y yu'ca'cu'yojmo. 
2CO.6.6	Nitza'mʌpyatʌs nwin tacscosujupʌ tzocopyit, mujsoquiupyit, pʌ'mgopajcu'yojmo, oye'ajcu'yojmo, Espíritu Santopit y wiyuŋbʌ su'noquiu'yojmo. 
2CO.6.7	Nitza'mʌpyatʌs nwin wiyuŋbʌ tzame'ojmo, Diojsis pyʌmipit y te' jyusticiapit coquijpapʌ'stʌj tzʌ'na'ŋojmo y aŋña'ojmoc, 
2CO.6.8	pʌjcʌchoŋyajpamʌytyʌj y ja'ndʌj pʌjcʌchoŋyamyʌy, yatzicotzamyajpamʌytyʌj y oyecotzamyajpamʌytyʌj. Quiomʌ'yajpa juca aŋgoma'cʌ'opyapʌtʌjyʌ', pero wiyuŋdzambatʌj, 
2CO.6.9	juca ja'ndʌj ispʌquiay, pero ispʌquiajpatʌj. Quiomʌ'yajpa juca nʌtʌj ŋga'u, pero yʌytyijtʌj ijtu. Juca yajco'aŋgʌyajupʌtʌjyʌ', pero jayajca'yatʌj. 
2CO.6.10	Quiomʌ'yajpa juca tristeta'mbʌtʌjyʌ', pero oma'omatʌj itjojcʌtʌcpa. Quiomʌ'yajpa juca pobretʌjyʌ', pero nyajrico'ajpatʌs wʌwʌ pʌn, juca ja'ndiyʌtʌs yajndiyʌ, pero mumutiyʌ tʌs nʌ'ijtu.
2CO.6.11	Ndumʌtzocoytyʌsmij ndzamjaytyamu mumutiyʌ, Corinto-pʌnda'm, y sundambatʌsmij ndumʌtzocoy. 
2CO.6.12	Jašu'naŋjejtamʌtʌsmij pero mistʌjte' su'naŋjejtamu ndzoco'yojmo. 
2CO.6.13	Tʌs sunbatʌsmij, y wa'mistʌj te'šej sunwʌtzʌctaŋgue'tu mista'm, sundamʌtʌj ndumʌtzocoy (uneše'ʌsmij oto'ŋʌytyamba).
2CO.6.14	Uy tumʌtzʌctame ja'n wyʌ'aŋja'mopyapʌji'ŋ. ¿Porque jutza'sʌ'ŋ maŋba tyʌwʌpa'tu justicia's te' yacha'cuy? ¿O jutza'sʌ'ŋ maŋba tyʌwʌpa'tu sʌ'ŋgʌ's te' pi'tza'ŋajcʌ'? 
2CO.6.15	¿Jutza' muspa tyumʌquipsoyu Cristo te' Belialji'ŋ? ¿Tyiya' ijtu wʌ'aŋja'moye's te' ja'n wyʌ'aŋja'mopyʌji'ŋ? 
2CO.6.16	¿Tiya' ijtu Diojsis tyʌjquis te' comichʌquiji'ŋda'm? Porque tʌta'mde' te' quenbapʌ Diojsis tyʌc ijtumʌy ñe'cʌ. Yʌ'šej nʌmu Dios:
2CO.6.16	Maŋba'ʌj ijtu ñe'ta'm choco'yojmo,
2CO.6.16	Y maŋba'ʌj nwijtu ñe'co'mota'm,
2CO.6.16	Y ʌjte' te' ñe'ta'm Dios,
2CO.6.16	Y ñe'cʌta'mde' ʌs mbʌnda'm.
2CO.6.17	Te'wʌcotoya nʌmgue'tpa:
2CO.6.17	We'ndamʌ y puttamʌ ja'n wyʌ'aŋja'moyapyo'mo,
2CO.6.17	Y uy tzʌctame yatzita'mbʌ tiyʌ, nʌmba tʌ Ngomi Dios.
2CO.6.17	Pijche'ca mbʌjcʌchoŋdamba'ʌsmij,
2CO.6.18	Y ʌj misʌjte' maŋba Ndata'ajtamu,
2CO.6.18	Y mij ʌsmijte' maŋba une'ajtamu.
2CO.6.18	Te'šej nʌmba tʌ Ngomi, te' Cojojmejcoya.
2CO.7.1	Te'šej jeque tʌwʌy, tzamdzi'ʌtʌjtamutʌ yʌ'šejta'mbʌ tiyʌ. Te'cotoya yajcowajta'mitʌy tʌ ŋgüerpo y tʌ espíritu, porque cowapa'ttamutʌ. Y como na'tztambatʌ Dios, yajʌcʌ'ta'mitʌy ndzoco'yojmo mumutiyʌ jašunʌpʌ ñe'cʌ's.
2CO.7.2	Pʌjcʌchoŋdamʌtʌj ndzoco'yojmo. Ya'iwʌtʌs jañchʌcja mal. Ya'iwʌtʌs janyajca'ŋdocoya. Ya'iwʌtʌs ja'yaŋgoma'cʌ. 
2CO.7.3	Ja'ʌs ndzame te'šej wa'yʌsmij nicotza'mʌytyamu que ñʌmumij que te'šej tʌs ndzʌjcu. Nʌmwa'mʌj wina que sundambatʌsmij ndzoco'yojmo, y juca ca'patʌ o itpatʌ sunjojcʌtʌctambatʌsmij. 
2CO.7.4	Jana na'chcu'yʌsmij ndzamjaytyamba. Mʌja'ŋgotzamdamba'ʌsmij. Jene nyajtzocopyactamumisʌj. Maya'a'ŋʌj omdzocopyacpa mumu tʌs ndoyapʌjcu'yojmo.
2CO.7.5	Wiyuŋšej jeque, nu'cu'candʌj Macedonia-najsojmo jašʌ'mgʌne'ca tʌs ŋgüerpo. Jutʌta'mdʌj tiju toyapʌjcutʌj. Yacsnutzʌquiajutʌj pʌ'nista'm. Na'tzutʌj ndzoco'yojmo mijcotoyata'm. 
2CO.7.6	Yajtzocopyacpa Diojsis te' mochcʌtʌŋyajupʌ, y ñe'cʌ'stʌj yajtzocopyajcu tʌj nu'cu'c Tito. 
2CO.7.7	Nʌ'omutʌs jeque, y yajtzocopyajcutʌj jujcha' mis nyajtzocopyactamu ñe'cʌ. Tzamjayutʌj jutz misʌj jene sunba ŋguendamu, y jutzmij njyʌytyamba porque nyajtoyapʌctamumisʌj, y jutz misʌj ŋgoquiptamba. Te'cotoya'ʌs más nʌ'omu.
2CO.7.8	Porque ñempe'ʌsmij nyajtuyu'yoytyamu ŋgartapit, yʌtij ja'ʌs mbʌcjay maya'cuy, ñempe ʌsmij jʌsa'ca ndoya'ŋʌytyamu. Muspa'ʌs que te' carta'smij nyajtuyu'yoytyamu ñempe uša'ŋ tiempocotoya. 
2CO.7.9	Yʌtij nʌ'omba'ʌs porque ñdyuyu'yoytyamumij wa'mij ŋguipswitu'tamu, y ja'n na' wa'mij ñdyuyu'yoytyamu. Ñdyuyu'yoytyamumij Diojsis šunbašej, umis mba'ttamu nijutzpʌ tocoquiuy tʌsmij ndzʌcjaytyamupʌ tiyʌpit. 
2CO.7.10	Porque te' tuyu'yoquiuy šunbašej Diojsis, te'wʌ'stʌ yajquipswitu'tamba wa'ytyʌ ŋgotzoctamu. Y ja'n 'yoye wa'ytyʌ ndriste'aju porque quipswitu'utʌ. Pero te' najsacopajcʌsipʌ tuyu'yoquiuy yospa wa'y quia'yaju pʌnda'm. 
2CO.7.11	Quipstamʌ jeque jutz yojsu mijcotoyata'm yʌ' tuyu'yoquiuy šunbašej Diojsis. Yojsu mista'm ndzoco'yojmo wa'mis ŋgoquiptamu nwin, y wa'mis nʌqui'šca'tamu te' cowa. Yojsu wa'mij ña'tzu tiyʌte' maŋba ŋguiʌtʌcjaytyamu. Sundambamis inʌc wa'yʌsmij nyajcotocoyu. Yojsu wa'mis ndumʌtzocoy ŋgʌme'tztamu te' cowacʌsi y wa'mis nyajco'aŋgʌytyamu te' chʌjcupʌ's. Yʌ'šej mis nyajquejtamba que ja'ndiya' mista'm ŋgowa. 
2CO.7.12	Te'cotoya'ʌsmij njayjaytyamu, ja'n solo te' yajtoyapʌjcoyupʌcotoya, ni te' toyapʌjcupʌcotoya, sino wa'y quieju mijcotoyata'm Diojsis wyi'naŋdʌjqui jutz mistʌj sundamba. 
2CO.7.13	Te'cotoya tzocopyajcutʌj. Ja'n na' te'wʌ, sino que aŋba'tepʌ omatʌs mba'tu Titoji'ŋ porque tzocopyajcu ñe'cʌ mumu mijpitta'm. 
2CO.7.14	Y juca Titocʌsi mʌja'ŋgotzamdamu'ʌsmij ja'nʌj ndza'ay porque mumutiyʌ ʌsmij ndzamjaytyamupʌ, wiyuŋbʌ tiyʌte'. Te'šejtijque' mʌja'ŋgotzamuše'ʌsmij Tito's wyi'naŋdʌjqui, wiyuŋbʌ tiyʌte'. 
2CO.7.15	Y yʌtij masmij tumʌtzocoy šundamba ñe'cʌ's, jyamwʌtzʌcpa'c jutzmij myato'ŋoytyamba mumu mijta'm, y jutzmis na'tzina'tzi y sʌtʌjtu'c mbʌjcʌchoŋdamu. 
2CO.7.16	Nʌ'omba'ʌs porque mumutiyʌcʌsi'ʌsmij nijamdamba.
2CO.8.1	Nyajmustambatʌsmij atzita'm que chi'yatʌju Diojsis yajya'moquiuy Macedonia'ojmota'mbʌ tu'mʌquiuy. 
2CO.8.2	Ñempe chʌjquišatʌju toyapʌjcu'yojmo wʌwa'yaju tyo'ya'ŋʌ'oquiuy wa'y šajyaju tiyʌ'iwʌ. Yʌ'šej chʌquiaju wʌwʌpʌ 'yomapit ñempe jene pobreta'm inʌc. 
2CO.8.3	Ngotestigosajpa'ʌs que omapit quiojtyaju quiʌpa'tyajuše'ŋ, y hasta quiotniqui'ma'ŋʌyaju. 
2CO.8.4	Y wa'cjayajutʌj tyumʌtzocoy wa'ytyʌs ndzi'yaju lugar wa'y quiojtyaju ñe' yajya'moquiuy masanbʌngotoyata'm. 
2CO.8.5	Y chʌquiaju ja'ndʌs inʌc ŋguipsišej. Wina chi'oquiu'yajyaju ñe' wyin tʌ Ngomicʌsi Diojsis šu'noquiupyit, y te'šejtijque' tʌjcʌsi. 
2CO.8.6	Te'cotoya aŋnʌtza'mʌyutʌs Tito que ñitzʌjcušej wina wa'y yajtu'mʌyu te' yajya'moquiuy, te'šej wa'y yajcopujtu mi'ojmota'm. 
2CO.8.7	Mumu tiyʌ'ojmomij ŋguiota'ndamba mista'm nwʌ'aŋjamgu'yojmo, ndzame'ojmo, nʌctʌ'yoquiu'yojmo, y mumupʌ cʌñʌñgu'yojmo, y su'noquiu'yojmo tʌjcotoya. Te'cotoya te'šejtij cota'ndaŋgue'ta yʌ' yajya'moquiu'yojmo. 
2CO.8.8	Ndzamjaytyamba'ʌsmij yʌ'šej ja'n wa'yʌsmij aŋgui'mdamu sino que wa'yʌsmijte' ndzʌjquistamu te' Macedonia-pʌ'nista'm chiŋi'ajcupyit, juca wiyuŋšejmijte' šu'noytyamba. 
2CO.8.9	Porque musjaytyamba'mis Ngomi Jesucristo's yajya'moquiuy, y jutzmij šundamba. Ñempe mʌja'ŋbʌte' yacsnu'ajcu'yojmopʌšej chʌjcu wyin mijcotoyata'm, wa'mij yajmʌja'ŋajtamu ñe' yacsnu'ajcupyit.
2CO.8.10	Yʌ'še'ʌsmij aŋnʌctza'mʌytyaŋgue'tpa: Yʌtij pyʌcpa wa'mis ndzi'ta'ndamu tiyʌmis inʌc sunba ndzi'tamu, y tiyʌmis ndzi'nitzʌctamu ame'a. 
2CO.8.11	Yʌtij jeque tzi'ta'ndamʌ wa'y quieju que wiyuŋšej sunumis ndzi'tamu. Tzi'ta'ndamʌ jeque nʌ'ittamuše'ŋ. 
2CO.8.12	Porque juca po'pa tʌ ndzoco'yojmo wa'ytyʌ ŋgojtu ŋgʌpa'tpaše'ŋdʌ, pyʌjcʌchoŋba Diojsis ŋgotpaše'ŋdʌ, juca wʌwʌ o juca uša'ŋ. 
2CO.8.13	Ja'ʌs ndzame yʌ'šej wa'y eyata'mbʌ ñewe'ijtyaju, y mij wa'y ñdyoyapʌctamu, 
2CO.8.14	sino que yʌtijta'mbʌ aŋsʌ'ŋojmo wa'y pyajtzaŋdajšaju ñe'cʌta'm mista'm ndzi'oquiupyit, y te'šej wa'y tyu'mbajcajyaju miji'ŋda'm. Jʌsa'ca ñe'cʌ'samij muspa ñchi'yajque'tu wa'mij mbyajtzaŋdajšajque'tu, y te'šej wa'mij ñdyu'mbajcajtamu. 
2CO.8.15	Ja'yʌyušej: Iwʌ's yajtu'mʌyu wʌwʌ, jaquiʌchʌ'yʌ, y iwʌ's yajtu'mʌyu uša'ŋ, sa'sa ta'nu.
2CO.8.16	Pero yʌscotoya chʌcpa Diojsis que quiojtu Tito's choco'yojmo te'šejpʌ su'noquiuy mijcotoyata'm. 
2CO.8.17	Porque wiyuŋšej pyʌjcʌchoŋu oye aŋnʌctza'mʌyuše'ʌs. Ñe'cʌ's nʌtya'nde' quiʌñʌñgue'tu wa'y myaŋu, y ñe' šu'noquiupyit maŋba chu'cumu wa'y myaŋu mi'aŋʌta'm. 
2CO.8.18	Y nʌtʌs ŋgʌ'weju Titoji'ŋ te' atzi, te' yospapʌ evangeliocotoya, te'cotoya jene wyʌcotzamyajpa mumu tu'mʌquiu'yojmota'm. 
2CO.8.19	Ja'n na' te'šej, sino que quiopiŋyaju te' tu'mʌquiu'yista'm wa'ytyʌs nduŋdʌwʌ'aju wa'ytyʌs nʌmaŋu yʌ' yajya'moquiuy tʌs nʌ nyajtu'mʌyupʌ. Yʌ'šejtʌs nʌ nyajtu'mʌyu wa'y myʌja'ŋwʌcotzamyaju tʌ Ngomi, y wa'y quieju mis oyepʌ su'noquiuy. 
2CO.8.20	Ja'ndʌs suni wa'ytyʌj minu nicotza'mʌyu ya'iwʌ's yʌ' aŋba'tepʌ tzi'oquiuquiʌsi nʌtʌs nʌmaŋupʌ. 
2CO.8.21	Ndzʌcme'tzpatʌs wa'ytyʌs ndzʌjcu mumutiyʌ wʌpʌ pʌ'najcupyit, ja'n solo tʌ Ngomi's wyi'naŋdʌjqui, te'šejtijque' pʌ'nista'm wyi'naŋdʌjqui.
2CO.8.22	Nʌtʌs ŋgʌ'weju ñe'cʌji'ŋda'm eyapʌ tʌs atzi. Ndzʌjquiswa'ndʌs yʌ'wʌ sone naca y soneta'mbʌ tiyʌcʌsi, y ŋgoquenutʌs cuenta que yʌtij masa' quiotziŋya'pa porque jene ñijamdambamij. 
2CO.8.23	Juca quiʌ'aŋwa'quiajpa Tito, ñe'cʌ ʌste' ndʌwʌ y yospapʌji'ŋʌj mis oye'ajcuquiotoya. Juca quiʌ'aŋwa'quiajpa te' eyata'mbʌ tʌta'm atzi, tu'mʌquiu'yista'mde' quiʌ'wej y yajquejayajpa Cristo's myʌja'ŋajcuy. 
2CO.8.24	Yajquenjaytyamʌ jeque te'ta'mbʌ atzi mis ndzʌquipit que wiyuŋšej mis suñajpa. Yajquendaŋgue'ta tiyʌcotoya tʌsmij mʌja'ŋgotzamdamu. Yʌ'šej mis maŋba nyajquejtamu que sundambamis te' tu'mʌquiuytya'm.
2CO.9.1	Pero ja'ndiyʌ pyena wa'yʌsmij ŋgʌ'wejaytyamu toto chambamʌy te' tzi'oquiuy masanbʌngotoyata'm. 
2CO.9.2	Porque musjapya'ʌs mista'm oyepʌ su'noquiuy, y te'wʌ mʌja'ŋgotzamba'ʌs Macedonia-pʌ'nojmota'm. Nʌ'ʌs nʌtzamyaju que mij, te' Acaya-pʌnda'm, ñimejcʌytyamumij desde ame'a. Y mista'm ndziŋi'ajcu'yis chʌcje'cšajwa'a wʌwʌ pʌn. 
2CO.9.3	Pero nʌ'ʌs ŋgʌ'wejyaju te' atzita'm uytyʌsmij comeque mʌja'ŋgotzamdamu yʌ'šejta'mbʌ tiyʌcʌsi. Te'cotoya nʌtzamyajuše'a'mʌs, nimejcʌytyamʌ, 
2CO.9.4	uytya' miñaju ʌji'ŋ Macedonia-pʌnda'm y mbya'tʌtʌjtambamij jañimejcʌytyamʌ'ctijmij. Y tʌj maŋbatʌj ndza'aju te' nʌtʌsmij nijamdamupʌ tiyʌcʌsi, y tza'ajcuytyijque' mijcotoyata'm. 
2CO.9.5	Te'cotoya ŋguipsu'ʌs que pyʌcpa wa'yʌs nyajmujšaju te' atzita'm wa'y winac myaŋyaju mi'aŋʌta'm. Ñe'cʌ'sta'm maŋba yajtu'mʌyaju winac te' tzi'oquiuy wina ndzamdzi'oquia'tamušejmis, wa'y teytya' ijtu jujcha' tumʌtzocoytya'mbʌ tiyʌ y ja'n jujcha' tʌs njaquewa'cupʌ tiyʌšej.
2CO.9.6	Yʌ'še'ʌs jeque ndzamba: Iwʌ's uša'ŋ ñijpu, uša'ŋ pyʌjcʌchoŋba. Y iwʌ's ñijpa wʌwʌ, wʌwʌ pyʌjcʌchoŋba. 
2CO.9.7	Tumduma'ŋbʌ'nis yajtzi'oquia'ʌ te' quipsušej choco'yojmo, ja'n tuyu'yoquiuyji'ŋ, ni wya'quiajpa'ŋmʌjcʌ, porque Diojsis šunba tumʌtzocoy chi'oquia'papʌ's. 
2CO.9.8	Y Diojsis muspa yajwʌwa'u yajya'moquiuy mi'ojmota'm, wa'mis nʌ'ittamu sundambapʌ tiyʌmis mumu jamacotoya. Y te'šej maŋba ijtu tiyʌ mis wa'y ndzi'oquia'tamu mumu oyepʌ tzʌquicotoya. 
2CO.9.9	Yʌ'šej ja'yʌyu te' wʌpʌ pʌn:
2CO.9.9	Šaju y chi'oquia'u pobreta'm.
2CO.9.9	Ñe' wyʌ'ajcuy itjojcʌtʌcpa mumu jamacotoya.
2CO.9.10	Te' Dios, chi'papʌ's tʌmbu te' maŋba ñijpupʌ, y sunba quiu'tupʌ chi'pa cu'tcuy, te'wʌ's maŋba chi'u y yajpucsjayu mista'm nipi, y maŋba yajwʌwa'jayu mis oyeta'mbʌ ndzʌqui mis nwʌ'ajcupyit. 
2CO.9.11	Te'šejmij maŋba itʌpa'ttamu mumutiyʌcʌsi wa'mij ša'oytyamu. Y te'wʌ tʌste' nwe'nbʌ'pa, y te'cotoya nʌmyajpa yʌscotoya Dios. 
2CO.9.12	Porque te' nʌmis nyajtu'mʌytyamupʌ tiyʌ's maŋba yojsu wa'y pyajtzaŋdajšaju masanbʌnda'm. Y te'šejtijque' maŋba yojsu wa'y wʌwʌ pʌn nʌmyaju yʌscotoya Dios. 
2CO.9.13	Yʌ'šejta'mbʌ tiyʌtʌ nʌ ndzʌctamu'ŋmʌjcʌ, te' Jerusale'ŋojmota'mbʌ's myʌja'ŋwʌcotzamyajpa Dios. Yʌ'šej wyʌcotzamyajpa porque mato'ŋoyjaytyambamis te' Cristo's 'yevangelio. Y te'šejtijque' porque tumʌtzocoy ŋgottamumis tumin ñe'cʌcotoyata'm y eyata'mbʌcotoya. 
2CO.9.14	Te'šejtijque' ñe'cʌ'sta'm wya'cjayajpa Dios mijcotoyata'm. Y jene šunʌtʌjtambamij te' Diojsis maya'aŋbʌ yajya'moquiupyit mista'm ndzoco'yojmo ijtupʌ. 
2CO.9.15	Te' aŋba'tepʌ y jana tza'maŋbʌ Diojsis yajya'moquiuquiotoya: Yʌscotoya Dios.
2CO.10.1	Ijtu mi'ojmota'm nʌmyajpapʌ que ʌj Pablo, te'yʌj ijtu'c mista'm nwi'naŋdʌjqui, wiyuŋšej nyumijcotzʌcpa'nʌs nwin, pero ya'yʌj ijtu'c jana na'chu'yʌsmij njayjaytyamba. Te' Cristo's yumi'ajcupyit y 'yoye'ajcupyit te' ñe'cʌ'sʌj tzi'upʌ, nwa'cjaytyamba'ʌsmij jeque, 
2CO.10.2	que te'ya'mʌj minba'c mi'aŋʌta'm u'ya ijtu pyena wa'yʌsmij jana na'chcuy otoŋjaytyamu. Te'še'ʌs ŋguipspa wa'yʌs ndzʌjcu te' quiomʌ'yajpapʌ's que witpatʌj najsacopajcʌsipʌ su'noquiu'yojmo. 
2CO.10.3	Ñempetʌj yʌy najsacopajcʌsi witpa ja'nʌj ŋguipi najsacopajcʌsita'mbʌ tiyʌpit. 
2CO.10.4	Porque ja'ndʌj ŋguipi najsacopajcʌsita'mbʌ tiyʌpit, sino que Diojsis pʌmi'ʌyajupʌ tyiyʌpit, wa'y yaju yʌy pʌmi'ʌyajupʌ tiyʌ. 
2CO.10.5	Y ndzamdocopyatʌs pʌ'nista'm quipsaŋgospo'ʌyajupʌ tiyʌ, y mumu ñe' tye'ngui'myajpapʌ quipsoquiuy sunbapʌ'stʌj yajwindujcu uytyʌ ispʌctamu Dios. Ndzʌcme'tzpatʌs wa'y myato'ŋoyjayaju Cristo mumu pʌ'nis quipsoquiu'yojmo. 
2CO.10.6	Tʌs, nimejcʌyu'c tʌs ŋgoquenba nwin wa'ytyʌs nyajnʌco'aŋgʌyaju ja'n myato'ŋoyapyʌ cuando cota'nu'camij myato'ŋoytyamba mijta'm.
2CO.10.7	Na' ŋguendambapʌ tiyʌmis nique'nʌytyamba. Juca iwʌ's ñijamba que ñe' wyin Cristo'ste'ñe', te'šejtij yajnijamgue'ta que jujcha' ñe'cʌ Cristo'ste'ñe', te'šejtijque' tʌj Cristo'stʌjyʌ'ñe'. 
2CO.10.8	Ñempe'ʌs uša'ŋ mʌja'ŋgotzamʌ tʌs aŋgui'mʌtʌjcuy, tʌ Ngomi'stʌj tzi'upʌ, ja'nʌj musi tzʌctza'ajyaju porque wiyuŋbʌ tiyʌ'ʌs ndzamba. Tzi'upʌtʌjte' wa'ytyʌsmij mbʌmitzi'tamu y ja'n wa'ytyʌsmij nyajtocoytyamu. 
2CO.10.9	Uy comʌ'ytyame juca sunba'ʌsmij ndzʌcna'tztamu ʌs ŋgartapit. 
2CO.10.10	Porque wiyuŋšej ijtu nʌmyajpapʌ: Jayjapyatʌj paquita'mbʌ y tzʌcna'tzoyajpapʌ tzamepit, pero cuando yʌy ijtu tʌji'ŋ mochipʌnde', y te' chame myenoschʌcjayajpa. 
2CO.10.11	Yajmusʌ te' te'šej chambapʌ pʌ'nis que jutzʌj tzamdzamnapya ŋgartapit ya'aytyʌj ijtu'c, te'šej tʌs ndzʌcpa teytyʌj ijtu'c.
2CO.10.12	Ijtu quiomʌ'yajpapʌ juca nʌcna'tzʌpyatʌs wa'ytyʌs nʌcma'yʌyu nwin y ndu'mbajcaju ñe'cʌji'ŋda'm, te' wyʌcotzamyajpapʌ's wyin. Ñe' wyin chamyajpa ñe'co'mota'm, y tzamdu'mbajcajyajpa ñe'co'mota'm, y te'šej chʌquiajpa'c jowišejtij chamyajpa. 
2CO.10.13	Pero tʌs, ja'ndʌs mʌja'ŋgotzame nyoscuy más que pyʌcpaše'ŋ, porque cʌ'wejutʌj Diojsis jutimʌy wa'ytyʌj nyojsu, y wa'ytyʌs nʌnu'cu hasta mi'aŋʌta'm. 
2CO.10.14	Porque ja'ndʌs nʌ mʌja'ŋgotzamu nwin más que pyʌcpašej porque wiyuŋšej nu'cutʌj mi'aŋʌta'm. Tʌj, winata'mbʌtʌjyʌ' wa'y nu'cu mi'aŋʌta'm wa'ytyʌsmij ndzamgopuŋjaytyamu te' Cristo's 'yevangelio. 
2CO.10.15	Y ja'ndʌs mʌja'ŋgotzame nwin eyaco pʌ'nis yoscu'yojmo. Pero jutz pʌmipʌcpašej mista'm nwʌ'aŋja'moquiuy, njo'cpatʌs wa'y miji'ŋda'm quiopuŋu tʌs nyoscuy más ʌmʌ, muctzi'yajuše'ŋdʌj. 
2CO.10.16	Te'šej muspatʌs ndzamgopuŋu te' evangelio más ʌmʌ que ja'n mijta'm, y ja'ndʌs maŋu mʌja'ŋgotzamu nwin eyapʌ's yoscuquiʌsi chʌquiajupa'a quiojtyajumʌy Diojsis. 
2CO.10.17	Iwʌ's mʌja'ŋgotza'mopya, yajmʌja'ŋgotzamja tʌ Ngomi. 
2CO.10.18	Ja'n maŋu 'yoyecocojtyaju te' ñe'cʌ wyʌcotzambapʌ's wyin, sino que te' Diojsis wyʌcotzambapʌ.
2CO.11.1	Sunjo'pya'ʌs wa'mis mbʌ'mgopajcʌyjaytyamu ušʌc ʌs ŋgo'sawa-tzame. Pʌ'mgopajcʌytyamʌ jeque'ʌj, 
2CO.11.2	porque ŋgʌjoŋdamba'ʌsmij Diojsisʌj tzi'upʌ cʌjoŋgupyit. Porque mbrendatzʌctamu'ʌsmij tumʌpʌ jayaji'ŋ, y te'wʌ te' Cristo, wa'yʌsmij ndzi'oquia'tamu ñe'cʌcʌsi jujcha' tumʌ saŋmu'šapʌ yomo. 
2CO.11.3	Pero na'tzpa'ʌj uytya'mis ndzactamu mis oyepʌ wʌ'aŋja'moquiuy Cristocʌsi, y umij maŋu 'yaŋgoma'cʌyu mijta'm ya'iwʌ's jujcha' 'yaŋgoma'cʌyu Eva te' serpiente's te' myañapit. 
2CO.11.4	Juca iwʌjutiwʌ minba y chamgopuŋba eyapʌ Jesús y ja'nde' te' tʌsmij ndzamgopuŋjaytyamupʌ, mbʌ'mgopajcʌytyambamis. Y te'šejtijque' juca mbʌjcʌchoŋdambamis eyapʌ espíritu ja'nde' te' mbʌjcʌchoŋdamupʌmis wina, o eyaco evangelio y ja'n te' wina mis mbʌjcʌchoŋdamupʌ, mbʌ'mgopajcʌytyambamis. 
2CO.11.5	Ngomʌ'pya'ʌs que juca mʌja'ŋda'm te' mi'ojmota'm ijtyajupʌ cʌ'wej, te'šejtijque' ʌj mʌja'ŋ. 
2CO.11.6	Ñempe'ʌs ndzamba ja'n šuñita'mbʌ ndzamepit, nʌctʌ'pya'ʌs oye mumu wiyuŋda'mbʌ tiyʌ. Nyajquendamutʌsmij yʌ'šej mumutiyʌcʌsi mumu mi'ojmota'm.
2CO.11.7	¿Cowapa'tusʌ'ŋʌj porque nyumijcotzʌjcu'ʌs nwin wa'mij myʌja'ŋajtamu? ¿O cowapa'tusʌ'ŋʌj porque ʌsmij ndzamgopuŋjaytyamu Diojsis 'yevangelio coyowataca? 
2CO.11.8	Ndzʌmitzi'yaju'ʌs eyata'mbʌ tu'mʌquiuy y mbʌjcʌchoŋu'ʌs coyowa ñe'cʌcʌsita'm wa'yʌs nyajyojsu mijcotoyata'm. 
2CO.11.9	Te'yʌj ijtu'c miji'ŋda'm y ŋguenu'cʌs toya ya'iwʌ'ʌs jañchʌmitzi'ʌ. Te' atzita'm miñajupʌ Macedonia-najsojmoc, te'wʌ'sʌj pajtzaŋdajšaju. Ngoquenu'ʌs cuenta u'yʌsmij yajtiyʌcʌsi ndzʌmitzi'tamu, y te'šej ʌs maŋba ŋgoquenjojcʌtʌjcu cuenta. 
2CO.11.10	Cristo's wiyuŋbʌ tyiyʌ ijtu ʌs ndzoco'yojmo. Te'cotoya ya'iwʌ'sʌj ja'n maŋu yajwindujcu Acaya-najsojmo wa'yʌs mʌja'ŋgotzamu que ndzamgopuŋba'ʌs te' evangelio coyowataca. 
2CO.11.11	¿Tiyʌcotoya ja'ʌs ndzaque wa'misʌj ŋgoyoju? ¿Porque ja'ʌsmij sundame? Diojsis myuspa que sundamba'ʌsmij.
2CO.11.12	Y juca mʌja'ŋgotzamba'ʌs que ndzamgopuŋba'ʌs coyowataca, maŋba'ʌs ndzʌcjojcʌtʌjcu wa'yʌs nyajwindujcu te' nʌ chamyajupʌ tiyʌ. Ijtu nʌ ñʌmyajupʌ que mʌja'ŋbʌte' ñe'ta'm yoscuy, jujcha' tʌsne' mʌja'ŋbʌte', y sunba tyu'mbajcajyaju tʌji'ŋ tʌs nyoscu'yojmo. 
2CO.11.13	Yʌ'ta'mbʌ sujchajpapʌ cʌ'wejta'myʌ', aŋgoma'cʌ'oyajpapʌ coyosata'm, chʌquiajpapʌ's wyin Cristo's quiʌ'wejšej. 
2CO.11.14	Uy nʌmaya'tame, porque yajtya' Satanajsis chʌcpa wyin tzi'muŋbapʌ angelesšej. 
2CO.11.15	Te'cotoya ja'nde' maya'aŋbʌ tiyʌ juca te' Satanajsis quioyosa'sta'm chʌquiajpa wyin jujcha' yojšajpapʌ justiciacotoya. Pero te' yojsaŋšej te'šej maŋba quiopujtyaju.
2CO.11.16	Ndzamgue'tpa'ʌs: Uy quiomʌ'yu ya'iwʌ's juca njowipʌ'ʌjyʌ'. Y ñempe jowipʌšej misʌj ŋgomʌ'ytyamʌ, pʌjcʌchoŋdamʌ'ʌj jujcha' jowipʌ, wa'yʌs mʌja'ŋgotzamgue'tu nwin ušʌc, jujcha'nde' eyata'mbʌ's. 
2CO.11.17	Te' ʌs nʌ ndzamupʌ tiyʌ, ja'nʌs nʌ ndzamu tʌ Ngomi's šunbašej, sino que njowipʌšej nʌ'ʌs ndzamu wa'yʌs mʌja'ŋgotzamu nwin. 
2CO.11.18	Como jene ijtyaju mʌja'ŋgotza'moyajpapʌ najsacopajcʌsita'mbʌ tiyʌcʌsi, te'šejtijque' ʌj mʌja'ŋgotza'mopya'ʌj. 
2CO.11.19	Porque oyepʌ tzocopyit mbʌ'mgopajcʌytyambamis jowita'mbʌ, porque mijta'm, jʌ'ʌ myujsoyeta'm. 
2CO.11.20	Mbʌ'mgopajcʌytyambamis juca iwʌ'smij mozocotzʌctamba, ñicu'tpʌ'tamba o ñijuptamba. Y mbʌ'mgopajcʌytyambamis mujsoyešej chʌcpapʌ's wyin, y te' chaŋjayajpapʌ's mista'm nwinnaca. 
2CO.11.21	Tza'ajpa'ʌj porque nyajquejutʌs mocha'cʌ' y jañchʌcʌtʌs yʌ'šejta'mbʌ tiyʌ mi'ojmota'm. Pero iwʌ's ja'n ña'tze wa'y myʌja'ŋgotzamu wyin, te'šejtijque' ni ʌs ja'ʌs na'tze wa'yʌs ndzʌjque'tu (jowipʌše'ʌs ndzamba). 
2CO.11.22	¿Hebreojate' te'ta'm? Ʌj pitti'ʌjyʌ'que'. ¿Israel-pʌnjate' te'ta'm? Ʌj pitti'ʌjyʌ'que'. ¿Abraha'ŋisjate' wyinboya te'ta'm? Yajti'ʌj. 
2CO.11.23	¿Cristo'sjate' yojšajpapʌ? Ʌj, masʌjyʌ' oyepʌ, porque masʌj pʌmiyospa. Co'sawapʌše'ʌs ndzamba. Jana tza'ma'ŋʌj nacšaju. Masʌj somyaju que ja'n eyata'mbʌ. Y sone naca'ʌj yajca'yajtʌ'u. 
2CO.11.24	Mosa'y ñaca'ʌj tapšaju judio'sta'm, y tumdumʌ niwoya tapšajumʌ'yʌj ips-co-yʌt-co-macšcu'y ñaca'ʌj tapšaju. 
2CO.11.25	Tuca'y ñaca'ʌj nacšaju namacupyit. Tumnaca tʌŋyaju'ʌj tza'pit. Tuca'y ñaca'ʌj maŋu barco'ojmo, y jʌ'tpʌ'u te' barco ma'rojmo, y maŋba inʌjcʌj sucsca'u. Tuma'ŋdzu' y tuma'ŋjama'ʌj pʌ'nwijtu ma'rojmo. 
2CO.11.26	Sone naca'ʌj ijtu'c tu'ŋojmota'm jʌ'tpʌ'pa inʌjcʌj nʌ'ojmo, sunba inʌjcʌj ninu'myaju, yajtoyapʌquiajpa inʌjcʌj nacioŋ-dʌwʌ's y te'šejtijque' genti'lista'm. Toyapʌcpa inʌjcʌj cumgu'yojmo y ja'itʌnʌmʌmʌy, y ma'rojmo. Yajtoyapʌquiajpa inʌjcʌj sujchajpapʌ atzi'sta'm. 
2CO.11.27	Te'šejtijque' je'ecaju-co'ŋaju ʌj inʌc yospa, tzu'quenba inʌjcʌj, yu'pa y yoctʌtzpa inʌjcʌj, ayunatzʌcpa inʌjcʌj sone naca, y ŋguenba'ʌs inʌc pama-ja'ndiya'cuy pacajcojmo.
2CO.11.28	Nguengue'tpa'ʌs eyata'mbʌ toya, y te'šejtijque' tumdumʌ jama ŋgoje'cšajpa'ʌs ndzoco'yojmo mumu te' tu'mʌquiuytya'm. 
2CO.11.29	Juca ijtu mochipʌ, toyapʌcpa'ʌj ñe'cʌji'ŋ. Juca ijtu tuŋdocopyapʌ, toyapʌcpa'ʌj ndzoco'yojmo. 
2CO.11.30	Juca ijtupʌ te' pyena wa'yʌs mʌja'ŋgotzamu nwin, mʌja'ŋgotzamba'ʌs jutzta'mbʌ tiyʌ's yajquejapya ʌs mocha'cʌ'. 
2CO.11.31	Te' Dios, tʌ Ngomi Jesucristo's Tyata's myuspa que ja'nʌj sutzi. Y te'wʌ's myerecetzʌcpa wa'ytyʌ nwʌcotzamdamu mumu jamacotoya. 
2CO.11.32	Te' rey Aretajsis quio'aŋgui'moye ijtu inʌc te' Damasco-cumgu'yojmo wa'y 'yaŋgui'moyu te' najsoyj. Yʌ'wʌ's quiojtu pʌnda'm wa'y quioqueñaju te' Damasco-cumguy wa'yʌj nuquiaju. 
2CO.11.33	Pero ventana'ojmojcʌj jʌ'mbujtyaju atzi'sta'm mʌja waco'mo, y te'še'ʌj jañuquia.
2CO.12.1	Ñempe ja'n pyʌqui wa'yʌs mʌja'ŋgotzamu nwin, ijtupʌte' pyena wa'yʌs ndzʌjcu. Pero maŋba'ʌsmij ndzamjaytyamu tiyʌta'm ʌs ŋguenu y yajquenu'ʌj tʌ Ngomi's. 
2CO.12.2	Ispʌcpa'ʌs tumʌ pʌn Cristo'ojmopʌ. Chʌcpa' macmactascu'y ame jyopotongui'mu yʌ'wʌ Diojsis tuca'yojmopʌ tzajpojmo, y ja'ʌs musi juca cuerpoji'ŋ o cuerpotaca, Diojsis myuspa. 
2CO.12.3	Ispʌcpa'ʌs te'šejpʌ pʌn jyopotongui'myajupʌ paraiso'ojmo (juca cuerpoji'ŋ o cuerpotaca ja'ʌs musi, Diojsis myuspa). 
2CO.12.4	Teymʌ myatoŋu jana tza'maŋbʌ tiyʌ, pʌ'nis ja'n musi chamupʌ. 
2CO.12.5	Mʌja'ŋgotzamba'ʌs yʌ'šejpʌ pʌn, pero ʌs ne' nwin ja'ʌs mʌja'ŋgotzame, sino que ʌs mocha'cuquiʌsi. 
2CO.12.6	Te'cotoya juca inʌjcʌs sunba mʌja'ŋgotzamu nwin, ja'nʌj inʌc jene njowi, porque wiyuŋdzamba inʌjcʌj. Pero yajtzʌ'yʌ te'šej, u'yʌj ya'iwʌ's mʌja'ŋgotzamu sino que te' ŋgue'naŋgʌschi'yajpaše'ŋʌs y nyajmatoŋyajpaše'ŋʌs. 
2CO.12.7	U'yʌs jene mʌja'ŋgomʌ'yu nwin te' Diojsisʌj yajqueñajupʌ tiyʌpit, ñe'cʌ'sʌj cotjayu toya jujcha' apit ʌs ŋgüerpo'ojmo u'yʌs jene mʌja'ŋgomʌ'yu nwin. Yʌ'wʌ yajyojsu Satanajsis jujcha' quioyosa wa'yʌj yajtoyapʌjcu. 
2CO.12.8	Te'wʌcotoya tuca'y ñaca'mʌs nwa'cjayu tʌ Ngomi wa'y yajʌcʌ'jayu. 
2CO.12.9	Y nʌjawya'mʌj: Cota'nu'cʌsmij ŋgotzoŋba ʌs nyajya'moquiupyit, porque mocha'cu'yojmo cota'nbʌ'pa ʌs mbʌmi. Te'cotoya ndumʌtzoco'yʌs mʌja'ŋgotzamba ʌsne' mocha'cuy wa'y ijtu Cristo's pyʌmi ʌ'ojmo. 
2CO.12.10	Te'šej jeque Cristocotoya nʌ'omba'ʌs mocha'cuy. Y nʌ'omba'ʌs wa'yʌj winʌcnʌ'mnʌ'mwʌyaju y yacsnutzʌquiaju. Te'šejtijque' wa'yʌj macnʌwijtyaju, y wa'y ijtu tuyu'yoquiuy ʌs ndzoco'yojmo. Porque te' mochi'cʌj ŋgüerpo'ojmo, pijche'cʌj más pʌmi'ʌyu Cristopit.
2CO.12.11	Jowipʌše'ʌj tzamu, pero ittamu mis ŋgowa porque pyʌcpa inʌc wa'misʌj nwʌcotzamdamu. Jujcha' wʌwʌta'mbʌ tiyʌcʌsi mʌja'ŋ te' mi'ojmota'm ijtyajupʌ cʌ'wej, te'šejtijque' ʌj mʌja'ŋ, ñempe yajtiyʌšej ŋgomʌ'pya'ʌs nwin. 
2CO.12.12	Yojsu'ʌj mi'ojmota'm mbacienciapit. Y ndzʌcwa'mʌs Diojsis pyʌmipit señalta'm, isaŋwʌ'ajcuy y maya'aŋda'mbʌ tiyʌ. Yʌ'šejta'mbʌ tiyʌpit yajqueju Diojsis que ʌj, cʌ'we'ʌjyʌ'. 
2CO.12.13	¿Tiya' ijtu eyaco tu'mʌquiu'yojmo ʌs ndzʌjcupʌ, y jañchʌcʌ'ʌs tey mi'ojmota'm? Y yajtiyʌcʌsi'ʌsmij jañchʌmitzi'tamʌ. Yajcotocoytyamʌ'ʌj porque ja'yaŋbʌctamʌ'ʌsmij wa'mij ŋguiotzo'ŋoytyamu.
2CO.12.14	Yʌtij nimejcʌquie'twa'mʌs nwin tuca'y ñaco'mo wa'yʌj maŋu mi'aŋʌta'm. Y ja'ʌsmij maŋu ndzʌmitzi'tamu, porque minba'ʌsmij ndu'nistamu mijta'm y ja'nmisʌj wa'y ndzi'tamu mista'm ndiyʌ'iwʌ. Porque ja'n pyʌqui une's wa'y jyuychʌ'yu tiyʌ'iwʌ tyatajcotoya, sino que tyata's wa'y jyuychʌ'yu 'yunecotoya. 
2CO.12.15	Ʌs ndumʌtzoco'yʌs maŋba nʌpujtu ne' ndumin, y ne'cʌ'ʌs maŋba ndzi'oquia'u hasta ʌsne' nwin mista'm espiritu's 'yoye'ajcuquiotoya. ¿Sundambasʌ'ŋmisʌj uša'ŋ porque jene sundamba'ʌsmij? 
2CO.12.16	Ñempe'ʌsmij jañchʌmitzi'tamʌ ijtu nʌmyajpapʌ que mañapʌ'ʌjyʌ' y aŋgoma'cʌpyʌctamu'ʌsmij. 
2CO.12.17	Ngʌ'weju'cʌs iwʌjutipʌ atzi mi'aŋʌta'm, ¿aŋgoma'cʌytyamusʌ'ŋʌsmij ñe'cʌpitta'm? 
2CO.12.18	Nwa'cjayu'ʌs te' Tito wa'y myaŋu mi'aŋʌ y ŋgʌ'weju'ʌs ñe'cʌji'ŋ tʌ atzi. ¿'Yaŋgoma'cʌytyamusʌ'ŋmij Tito's? ¿Ja'nsʌ'ŋdʌj ndumʌquipsoy y tumo'pyʌ yoscuy ndzʌqui?
2CO.12.19	¿Nguipstambamajmis hasta yʌtij que nʌtʌste' ŋgoquijpu nwin mista'm nwi'naŋdʌjqui? Cristopit ndzambatʌs Diojsis wyi'naŋdʌjqui, y mumu tʌs ndzamba atzita'm wa'ytyʌsmij nyajpʌmipʌctamu. 
2CO.12.20	Porque na'tzpa'ʌj que nu'cpa'ca'mʌj maŋba'ʌs ŋguenu mi'ojmota'm ja'ʌs suni ŋguenupʌ tiyʌ, y te'šejtij wa'mis ŋguendamu ʌ'ojmo ja'nmis suni ŋguendamupʌ tiyʌ. Na'tzpa'ʌj que maŋbamij ŋguipotoŋdamu, y maŋba ijtu ni'aŋsu'noquiuy, qui'šca'cuy y we'ñaŋbʌ quipsoquiuy mi'ojmota'm. Y na'tzpa'ʌj que maŋbamij nyatzicotzamdamu, nu'motoŋdamu, ñdye'ngui'mdamu y maŋbamij nwyocwitu'tamu. 
2CO.12.21	Na'tzpa'ʌj que ŋguendamba'ca'mʌsmij maŋba'ʌsya'o ŋgojʌyaju sone pʌn te' cowapa'tyajupa'a, y jaquipswitu'ya wa'y chaquiaju te' quiowa, ispʌquitzʌjcuy y mʌjša'ŋda'mbʌ tiyʌ nʌ chʌquiajupʌ. Te'šej Diojsisʌj maŋba tza'ajcuy chi'que'tu mi'ojmota'm.
2CO.13.1	Yʌtij tuca'y ñaco'ma'mʌjyʌ' maŋba minu mi'aŋʌta'm. Wiyuŋše'ajpa mumu wa'coquiuy metza tuca'pyʌ testigujsis chamepit. 
2CO.13.2	Ndzamnʌctʌ'yajwa'mʌs ʌ' cowapa'tyajupʌ y mumu te' eyata'mbʌ. Como yʌmya'ʌj ijtu ndzaminjayajpa'ʌs quipsoquiuy ndzʌjcuše'ʌs myetza naco'mo ʌj tiju'c tey. 
2CO.13.3	Como sunbamis ŋguendamu seña juca wiyuŋšej Cristoji'ŋʌj tzamba, juca mingue'tpa'ʌj, ja'ʌs maŋu ndo'ya'ŋʌyaju. Ñe'cʌ tumdzambatij miji'ŋda'm, y pʌmi'ʌyupʌte' mista'm ndzoco'yojmo. 
2CO.13.4	Ñempe tumnaca mya'myaju cruzcʌsi mochipʌšej, yʌtij quenba Diojsis pyʌmipit. Pues te'šejtijque' tʌj mochipʌtʌjyʌ' ñe'cʌšej, pero jujcha' ñe'cʌ's ijtu quenguy Diojsis pyʌmipit, te'šejtijque' tʌj. Y tʌsmij maŋba nyajquenjaytyamu yʌ'šejpʌ quenguy y pʌmi.
2CO.13.5	Tacscʌme'tztamʌ mista'm ne' nwin wa'mis ŋguendamu juca wiyuŋšejmij nwyʌ'aŋja'moytyamba. Tzʌjquistamʌ ne' nwin. ¿Ja'nja mustame ne'cʌ que te' Jesucristo ijtu mi'ojmota'm? Juca ja'ne, jambyuttamʌmij oye ñchʌjquisʌtʌjtamu'cmij. 
2CO.13.6	Pero njo'cpatʌs que mustambamis que pujtutʌj oye tzʌjquišaju'ctʌj. 
2CO.13.7	Nwa'cpatʌs Dioscʌsi umis ndzʌctamu yatzita'mbʌ tiyʌ. Yʌ'šejtʌs nwa'cpa ja'n wa'mistʌj ŋguendamu jujcha' oye pujtupʌ, sino que wa'mis ndzʌctamu te' oyeta'mbʌ tiyʌ, ñempe mistʌj ŋgomʌ'ytyamʌ jujcha' chʌjquišajupʌ y japyutʌpʌ oye. 
2CO.13.8	Tʌs ndzoco'yis ja'ndʌj tzaque wa'ytyʌs nʌquijpu wiyuŋbʌ tiyʌ sino que ŋgoquijpatʌs wiyuŋbʌ tiyʌ. 
2CO.13.9	Te'cotoya nʌ'ombatʌs wa'mij mij paquic ittamu ñempe mistʌj ŋgomʌ'ytyamʌ jujcha' japyutʌpʌ oye. Y wa'copyatʌj Dioscʌsi wa'mij ŋguiota'nbʌ'tamu Cristo's wyi'naŋdʌjqui. 
2CO.13.10	Te'cotoya'ʌsmij njayjaytyamba yʌ'šej desde yʌytyij uytya'mʌsmij otoŋjaytyamu te'yamʌj ijtu'c. Porque tʌ Ngomi'sʌj tzi'u aŋgui'mʌtʌjcuy wa'yʌs mbʌmitzi'yaju pʌnda'm y ja'n wa'yʌs nyajtocoyaju.
2CO.13.11	Te'cotoya, atzita'm, nʌ'omdamʌ, cota'nbʌ'tamʌ mumu tiyʌcʌsi. Tzocopyactamʌ, tumʌquipsoytyamʌ y sʌ'mnayu'c ittamʌ. Te'šej maŋba ijtu mista'm ndzoco'yojmo Dios, chʌcpapʌ's sʌ'mnaquiuy y našunʌtʌjcuy. 
2CO.13.12	Masanbʌ su'coquiupyit nadyujchi'ʌtʌjtamʌ ne'co'mo. 
2CO.13.13	Mumu masanbʌ'nismij ñdyujchi'tamba.
2CO.13.14	Sunba'ʌs wa'y ijtu mi'ojmota'm tʌ Ngomi Jesucristo's yajya'moquiuy, y wa'mij šundamu Diojsis, y wa'mij ŋguiotzoŋdamu Espíritu Santo's, te' ijtupʌ mis ndzoco'yojmo. Amén.
GAL.1.1	Ʌjte' te' Pablo, te' cʌ'wej. Jaquiopiŋya'ʌj pʌ'nista'm ni jaquiʌ'wejya'ʌj, sino que cʌ'wejyaju'ʌj Jesucristo's y tʌ Ndata Diojsis. Te'wʌ's yajwinsa'u Jesucristo ca'yajupʌ'ojmoc. 
GAL.1.2	Njayjapya'ʌsmij. Y mumu te' ʌji'ŋ ijtyajupʌ atzi'sta'm nʌtʌsmij ŋgʌ'wejaytyamu dyujchi'oquiuy jujche'ŋmij Diojsis tyu'mʌquiuytya'm te' Galacia-najsojmo.
GAL.1.3	Sunba'ʌs wa'mij nyajyamdamu y wa'mij ñchi'tamu sʌ'mnaquiuy tʌ Ndata Diojsis y tʌ Ngomi Jesucristo's. 
GAL.1.4	Yʌ' Cristo's chi'oquia'u wyin wa'y quioca'jayu tʌta'm ŋgowa, y wa'ytyʌ yajcotzoctamu yʌmyajtʌ nʌ nwittamu'cše'ŋoyj yʌ' yatzita'mbʌ tiempo'ojmo. Te'šej šunu tʌ Ndata Diojsis wa'y tyujcu. 
GAL.1.5	Pyʌcpa wa'y myʌja'ŋwʌcotzamyaju mumu pʌ'nis yʌ' Dios miñajpapʌ y maŋyajpapʌ aŋsʌ'ŋojmo. Amén.
GAL.1.6	Nʌmaya'pa'ʌs jutzmij jʌnʌjtij nʌ ndzactamu Dios. Ñe'cʌ'smij nwyejtamu wa'mis mbʌjcʌchoŋjaytyamu Cristo's yajya'moquiuy. Y nʌmis sunu ŋgo'ŋdamu evangeliošej eyaco aŋma'yoquiuy. 
GAL.1.7	Ja'ndiyʌ eyapʌ evangelio. Pero ijtu sunbapʌ'smij ñchʌcjopi'tʌtʌjtamu. Te'ta'mbʌ's sunba quiactocoyjayaju te' evangelio chambapʌ's Cristo. 
GAL.1.8	Ndzamgopuŋjaytyamutʌsmij te' wiyuŋšejpʌ evangelio. Pero juca tʌstijque' nʌcʌpo'pa eyaco evangelio wa'ytyʌsmij ndzamgopuŋjaytyamu, o juca tzajpojmocpʌ angelejsismij ñchamgopuŋjaytyamba eyaco evangelio, ñe'cʌ tocoyupʌte' Diojsis wyi'naŋdʌjqui. 
GAL.1.9	Ndzamuše'amʌs wina, ndzamwʌtzʌcpa'ʌs yʌtij: Juca iwʌ'smij ñchamgopuŋjaytyamba eyaco evangelio ja'nde te' mbʌjcʌchoŋdamušejpʌmis, tocoyupʌte' Diojsis wyi'naŋdʌjqui.
GAL.1.10	Yʌtij jeque, ¿nʌsʌ'ŋʌs me'tzu wa'yʌj pʌ'nis wi'naŋgojtyaju, o Diojsisʌj wa'y wi'naŋgojtu? ¿Masʌ'ŋ oye wa'yʌs nwi'naŋgojtyaju pʌnda'm que ja'n Dios? Wiyuŋšej juca inʌjcʌs pʌnda'm nwi'naŋgojtyajpa ja'nʌjyʌ' inʌc Cristo's quioyosa.
GAL.1.11	Pero nyajmustamba'ʌsmij, atzita'm, que te' evangelio ʌsmij ndzamgopuŋjaytyamupʌ, ja'nde' pʌ'nis ñʌcʌpo'upʌ tiyʌ. 
GAL.1.12	Porque yʌ' evangelio ni'iwʌpʌ pʌ'nisʌj jayajmusʌ, ni ja'yaŋmayʌ, sino que Jesucristo'sʌjyʌ' yajquenu 'Yespiritupit.
GAL.1.13	Mustamba'mis jutzʌj inʌc yatziwitpa wʌ'aŋja'moyu'cʌj wʌ'aŋja'moyajpašej judiota'm. Maya'ŋʌs inʌc nyacsnutzʌquiajpa te' Diojsis tyu'mʌquiuy, y nʌ'ʌs inʌc nyajyaju. 
GAL.1.14	Y nwacasnaco'mo inʌjcʌs ŋgojtyajpa sone pʌn ʌji'ŋ inʌc ñʌtu'ŋajyajpapʌ's judio-wʌ'aŋja'moquiuy te'ta'mbʌ aŋsʌ'ŋoyj, porque ʌste' inʌc más ŋgoquijpa ʌs njudio-tata'sta'm quiostumbre. 
GAL.1.15	Pero japyʌ'nʌ'cma'ʌj, Diojsisʌj copiŋu y weju'ʌj ñe' yajya'moquiupyit wa'yʌs nwʌ'aŋjamu. 
GAL.1.16	Y yajquejayu'ʌj ñe' 'Yune wa'yʌs ispʌjcu wa'yʌs te'wʌ ndzamgopuŋu te' genti'lojmota'm. Jamyawʌ'ʌs me'tza pijche'ctij iwʌ'sʌj wa'y tzamnʌctʌ'yu, 
GAL.1.17	ni jamyawʌ'ʌj Jerusale'ŋojmo ijtyajumʌy inʌc más winata'mbʌ cʌ'wej que ja'n ʌj. Pero maŋu'ʌj Arabia-najsojmo, y teymʌjca minwʌtzʌjque'tuti'ʌj Damasco'ojmo.
GAL.1.18	Y cʌtʌjcu'ca tuca'y ame maŋu'ʌj Jerusale'ŋojmo wa'yʌs ispʌjcu Pedro, y ya'yu'ʌj tey ñe'cʌji'ŋ yʌjta'y jama. 
GAL.1.19	Pero jaŋguiena'ʌs eyata'mbʌ cʌ'wej más que te' Jacobo tʌ Ngomi's pyotzo. 
GAL.1.20	Yʌ' nʌše'ʌsmij njayjaytyamu Diojsis nʌ quienu que ja'nʌj sutzi.
GAL.1.21	Jʌsa'ca maŋu'ʌj Siria y Cilicia-najsojmota'm. 
GAL.1.22	Pero te' tu'mʌyajpapʌ's inʌc Cristo's ñʌquiʌsi Judea-najsojmo ja'nʌj inʌc ispʌquiay, porque jaquieña'cma'ʌjte'. 
GAL.1.23	Tzamdzamnaquiu'yojmotijte' inʌc myatoŋyajpa que te' wina yacsnutzʌctamupʌ'stʌ yʌtij te'wʌ's nʌwa' chamgopuŋu te' nwʌ'aŋjambapʌ tiyʌtʌ. Te'ta'mbʌ tiyʌ nʌ inʌc yajyaju yʌ' pʌ'nis. 
GAL.1.24	Y myʌja'ŋwʌcotzamyaju Dios porque nwʌ'aŋjamu'ʌs Jesucristo.
GAL.2.1	Jʌsa'ca, cʌtʌjcu'ca macmactascu'y ame, maŋwʌtzʌjque'tu'ʌj Jerusale'ŋojmo. Maŋgue'tu Bernabé ʌji'ŋ, y nʌmaŋgue'tu'ʌs Tito. 
GAL.2.2	Maŋu'ʌj porque yajquenu'ʌj Diojsis que te'šejte' inʌc pyʌcpa wa'yʌs ndzʌjcu. Teyma'a, te' cowi'našej quiomʌ'yatʌjpapʌ ñaytyumʌ ijtyaju'c, nʌtzamyaju'ʌs te' evangelio ʌs ndzamgopuŋbapʌ te' genti'lojmota'm. Te'še'ʌs ndzʌjcu wa'y jana comeque tyujcu ʌs nyoscuy, te' ndzʌjcupʌ'ʌs, ni te' maŋbapʌ'ʌs inʌc ndzʌjcu. 
GAL.2.3	Y te' Tito tey inʌc ijtu ʌji'ŋ, y ñempe inʌc griego-pʌn jachi'ya pena ñe'cʌ'sta'm wa'y šircuncidatzʌjcu, 
GAL.2.4	ñempe inʌc šuñajtʌ'u porque tey inʌc ijtyaju te' chʌquichʌquita'mbʌ atzi. Yʌ'ta'mbʌ's yajnu'mdʌjcʌyatʌjupʌte' wa'ytyij quiʌ'isʌyjayaju tʌta'm libre'ajcuy Cristo Jesujsistʌj tzi'tamupʌ. Y šuñajpa wa'ytyʌ nʌ'ittamu aŋgui'mgu'yis jujcha' coyosa. 
GAL.2.5	Pero jañʌ'mʌnjayatʌs yʌ'ta'mbʌ nijutz wa'ytyʌs mato'ŋoyjayaju, wa'y itjojcʌtʌjcu mista'm ndzoco'yojmo te' wiyuŋšejpʌ evangelio.
GAL.2.6	Pero te' cowi'našej quiomʌ'yatʌjpapʌ's jañʌtzamya'ʌj jomepʌ tiyʌ. Juca cowi'nata'm inʌc wina, ja'ʌs tiyʌ maya'cuy mbʌqui, porque Diojsis ja'n myenoschʌqui ya'iwʌ. 
GAL.2.7	Pero te'ta'mbʌ's quieñaju que Diojsisʌj tzi'u te' evangelio wa'yʌs ndzamgopuŋu te' genti'lojmota'm, jujcha' tzi'u Pedro te' evangelio wa'y chamgopuŋu te' judio'ojmota'm. 
GAL.2.8	Porque te' quiʌ'wejupʌ's Pedro wa'y chamgopu'ŋoyu judio'ojmota'm, te'wʌ'sʌjte' cʌ'wejque'tu ʌj wa'yʌj ndzamgopu'ŋoyu genti'lojmota'm.
GAL.2.9	Y quiomʌ'yajpa inʌc que cowi'nata'mde' te' Jacobo, te' Pedro y te' Juan. Y quieñaju'ca yʌ'ta'mbʌ's que Diojsisʌj tzi'u yajya'moquiuy te'še'ʌj wa'y nyojsu, jotzpʌquiaju'ʌj ʌj y te' Bernabé. Te'šejtʌj yajqueñaju que nʌtʌjte' inʌc pʌjcʌchoŋyaju wa'ytyʌj tʌj maŋu ndzamgopu'ŋoyu genti'lojmota'm y ñe'cʌ wa'y myaŋyaju judio'ojmota'm. 
GAL.2.10	Nitza'mʌyjayajutʌj te' pobreta'm, que te' ŋgotzoŋyajpašejtijtʌs uytyʌs njambʌ'yaju. Ngotzoŋyajuše'ʌs wina, te'še'ʌs nʌ ŋgotzoŋjojcʌtʌquiaju.
GAL.2.11	Pero minu'c Pedro te' Antioquia-cumgu'yojmo, otoŋjayu'ʌs pʌ'nista'm wyi'naŋdʌjqui porque ja'n inʌc 'yoye te' nʌšej inʌc chʌjcu. 
GAL.2.12	Porque jamiña'camaj Jerusale'ŋojmoc te' quiʌ'wejyajupʌ Jacobo's, cu'tpa inʌc yʌ' Pedro te' gentilji'ŋda'm. Pero miñaju'ca te'ta'mbʌ, ca'ŋjʌcʌ'pa inʌc Pedro y jamyawa' quiu'tʌ te' gentilji'ŋda'm. Te'šej chʌjcu porque ña'tzpa inʌc te' quioquipyajpapʌ's te' circuncisión. 
GAL.2.13	Y te'še'a inʌc nʌ quiengʌspʌquiajque'tu te' Pedro's chʌqui eyata'mbʌ judio-wʌ'aŋja'moye'sta'm. Y hasta te' Bernabé nʌwa' inʌc ñʌcpʌjcʌyaju te'šejpʌ wʌ'aŋjamba-chʌjcu'yojmo. 
GAL.2.14	Pero ŋguenu'ʌs que ja'n nʌ quio'ŋyaju oye te' wiyuŋšejpʌ evangelio. Pijche'cʌs nʌjayu Pedro mumu te' tu'mʌyajupʌ's wyi'naŋdʌjqui: Mij, njyudiomijyʌ', pero ja'nmis ŋgo'ŋjay judio'sta'm wyʌ'aŋja'moquiuy, sino que genti'lista'mñe'. ¿Tiyajca'nde' ndzi'yajpa pena gentilta'm wa'y quio'ŋjayaju judio'sta'm wyʌ'aŋja'moquiuy?
GAL.2.15	Tʌta'm, judiota'mdʌyʌ', porque te'wʌpʌ nʌ'pindʌ nʌ'ittamu. Ja'ndʌyʌ' gentil-nʌ'pin cowatzʌquita'm. 
GAL.2.16	Pero mustambatʌ que Diojsis ja'n jyustococote te' pʌnda'm te' ñe'ta'm chʌquipit ñempe quiojamyajpa te' Moisejsis 'yaŋgui'mguy, sino que jyustococojtyajpa porque wyʌ'aŋjamyajpa Jesucristo. Te'cotoya tʌta'm nwʌ'aŋjambatʌ Jesucristo wa'ytyʌ justococojtu Diojsis porque nwʌ'aŋjamdambatʌ ñe'cʌ y ja'n tʌta'm ndzʌquipit porque ŋgojamdambatʌ te' aŋgui'mguy. Ja'n jyustococote ni'iwʌ pʌn ñe' chʌquipit ñempe chʌcʌ te' chambašej te' aŋgui'mgu'yis.
GAL.2.17	Te'šej jeque tʌta'm me'tztambatʌ wa'ytyʌ justococojtu Jesucristopit, pero mba'ttambatʌ que te'šejtijque' tʌta'm cowatzʌquita'mdʌyʌ' jujcha' ñe'cʌta'm. ¿Cotzoŋbasʌ'ŋdʌ Cristo's wa'ytyʌ ŋgowapa'tu? Ja'ne, Cristo's ja'ndʌ cotzowe. 
GAL.2.18	Juca te' ndzajcupʌ aŋgui'mgu'yandʌ, te'wʌtijtʌ minba ŋgojamwʌtzʌjque'tu nʌtijtʌte' ŋgowapa'twʌtzʌjque'tu. 
GAL.2.19	Como ja'ʌs musi ŋgojamda'nbʌ'u te' aŋgui'mguy, ca'uwʌše'amʌj ijtu te'wʌ's wyi'naŋdʌjqui wa'yʌj ndu'ŋaju šunbašej Diojsis. 
GAL.2.20	Yʌtij tumʌma'mʌyuše'amʌjyʌ' ijtu Cristoji'ŋ cruzcʌsi. Te'cotoya ja'nande' ʌj ijtu yʌtij sino que Cristo'sʌjyʌ' nʌc'ijtʌyupʌ. Y yʌtij ijtuše'ʌj ʌs ŋgüerpo'ojmo, ijtu'ʌj porque nwʌ'aŋjamba'ʌs te' Diojsis 'Yune. Yʌ'wʌ's jene sunu'ʌj y chi'oquia'u wyin wa'yʌj coca'u. 
GAL.2.21	Ja'ʌs nyajʌcʌ'jay Diojsis yajya'moquiuy, porque juca inʌc tʌ justococottamba te' aŋgui'mgupyit, comeque inʌc ca'u Cristo.
GAL.3.1	Ay mijta'm, ŋgo'sawa Galacia-pʌnda'm. ¿Iwʌ'sayʌ' 'yaŋgoma'cʌytyamu wa'mis jana mato'ŋoyjaytyamu wiyuŋbʌ tiyʌ? Mista'm nwi'naŋdʌjqui ndza'maŋwaju'ʌs oye jutz mya'mʌyaju Jesucristo cruzcʌsi. 
GAL.3.2	Yʌ'wʌti'ʌs sunba wa'misʌj nyajmustamu: ¿Mbʌjcʌchoŋdamuja te' Espíritu Santo porque ŋgojamdamumis te' aŋgui'mguy, o porque matoŋdamumis te' evangelio y nwʌ'aŋjamdamumis? 
GAL.3.3	¿Ja'nmaja ñʌctʌ'yoytyame? Espíritu Santopitte' tzo'tzu mista'm nwʌ'aŋja'moquiuy. ¿Y yʌtij misja ne'ta'm mbʌmipit maŋba nyajcoputtamu? 
GAL.3.4	¿Ja'nsʌ'ŋmiste' comeque ŋguendamu toya soneta'mbʌ tiyʌcʌsi? Sunjo'pya'ʌs wa'mis tiyʌ'iwʌ nʌwʌ'ajtamu. 
GAL.3.5	Diojsismij ñchi'tamba te' Espíritu Santo, y chʌcpa isaŋwʌ'ajcuy mi'ojmota'm. ¿Chʌcpasʌ'ŋ te'šej porque ŋgojamdambamis te' aŋgui'mguy, o porque matoŋdambamis te' evangelio y nwʌ'aŋjamdambamis?
GAL.3.6	Te' Totojaye nʌmba: Te'šej wyʌ'aŋjamu Abraha'ŋis te' Dios, y te'wʌcotoyate' ñʌcma'yʌyu Diojsis justopʌšej. 
GAL.3.7	Te'cotoya mustamʌ que iwʌta'm wiyuŋšej wʌ'aŋja'moyajpa, yʌ'ta'mbʌte' te' Abraha'ŋis wiyuŋšejpʌ wyinboyata'm. 
GAL.3.8	Chamba te' Totojaye's que Diojsis maŋba inʌc ñʌcma'yʌyoyaju justota'mbʌšej wʌ'aŋjamgupyit te' gentilta'm. Y maŋba'cmaj tyujcu, Diojsis chamjayu te' Abrahán yʌ' oyeta'mbʌ tiyʌ. Yʌ'šej ñʌjayu: Mijpit maŋba'ʌs nicomasa'nʌpyʌ'u te' naswindumʌta'mbʌ. 
GAL.3.9	Jujcha' Abraha'aŋis wyʌ'aŋjamu Dios, y Diojsis ñicomasa'nʌyu, te'šej mumu wyʌ'aŋjamyajpapʌ's yʌ' Dios, maŋba ñicomasa'nʌyatʌju.
GAL.3.10	Jujche'ŋ ñite'tzʌyajpapʌ's que Diojsis maŋba jyustococojtyaju porque myato'ŋoyjayajpa te' aŋgui'mguy, tocoyajupa'nde' Diojsis wyi'naŋdʌjqui. Porque yʌ'šej chamba Totojaye's: Tocoyupa'nde' Diojsis wyi'naŋdʌjqui iwʌ'sta'mis ja'n chʌcjojcʌtʌquiay mumu jujche'ŋ ja'yʌyu aŋgui'mguy-libro'ojmo. 
GAL.3.11	Pero mustambatʌ que te' pʌn ja'n maŋu jyusto'aju Diojsis wyi'naŋdʌjqui porque quiojamu te' aŋgui'mguy, porque ja'yʌyupʌte': Te' jyustococojtyajupʌ pʌ'na wyʌ'aŋjamgupyit maŋba pya'tu quenguy. 
GAL.3.12	Muspatʌ ndzʌcme'tzu wa'ytyʌ ŋgojamu te' aŋgui'mguy ñempe ja'ndʌ nwʌ'aŋjamdamu Cristo, porque te' aŋgui'mguy nʌmba: Iwʌ's quiojamba te' aŋgui'mguy maŋba pya'tu quenguy porque te'wʌ quiojamba.
GAL.3.13	Porque ja'ndʌ musi ŋgojamdamu te' aŋgui'mguy, tocoyupa'ndʌte' inʌc Diojsis wyi'naŋdʌjqui. Pero Cristo'stʌ jupyuttamu tocoquiu'yojmoc, porque Diojsis ñʌcma'yʌyu Cristo tocoyupʌšej tʌcotoyata'm. Yʌ'šej ja'yʌyu Totojaye'ojmo: Tocoyupa'nde' iwʌta'm jyʌ'mga'yajpa cuquiʌsi. 
GAL.3.14	Y te'šej tujcu wa'y jyustococojtu Diojsis te' gentilta'm Jesucristopit, jujcha' jyustococojtu Abrahán. Te'šej chʌjcu wa'ytyʌ mbʌjcʌchoŋdamu wʌ'aŋjamgupyit te' Espíritu Santo tzamdzi'tamupʌtʌ.
GAL.3.15	Atzita'm, ndzambʌcpa'ʌs jutz chʌquiajpašej pʌ'nista'm: Chʌquiajpa'c trato, ñempe pʌ'nojmopʌ tratotij chʌquiaju, myujšajpa'ca que wiyuŋbʌ tiyʌte' ja'na ya'iwʌ's jyastocoye ni 'ya'ŋʌy. 
GAL.3.16	Diojsis chamdzi'u te'šejta'mbʌ tiyʌ te' Abrahán, y te' 'yune. Te' Totojaye'ojmo ja'n ñʌmi te' 'yuneta'm, como que ijtu inʌc sone 'yune, sino que tumʌtij chamba, y te'wʌte' te' Cristo. 
GAL.3.17	Yʌ'še'ʌste' nʌ ndzamu: Diojsis chʌjcu trato Abrahaŋji'ŋ y Cristopit yajqueju que wiyuŋbʌ tiyʌte'. Minu tyʌjcʌyu te' aŋgui'mguy tumʌ mone-co-ips-co-mac ame'a cʌtʌjcu'c. Ni te'wʌ's ja'n musi yajco'tzu te' trato wa'y jana tyujcu Diojsis chamdzi'oquia'upʌ tiyʌ. 
GAL.3.18	Porque juca inʌctʌ mbʌjcʌchoŋba tʌ mbarte porque ŋgojamdambatʌ te' aŋgui'mguy ja'nande' porque Diojsistʌ tzamdzi'u. Diojsis chi'u Abrahán te' pyarte porque te'šejte' chamdzi'u.
GAL.3.19	¿Tiyʌcotoyasʌ'ŋ yospa jeque te' aŋgui'mguy? Jʌsa'ca tʌjcʌyu wa'ytyʌ yajquendamu que ijtu wʌwʌ tʌta'm ŋgowa. Y te'šej tzʌ'yu hasta que minu te' Diojsis 'Yune. Te'wʌte' chamdzi'u Diojsis yʌ'šejta'mbʌ tiyʌ. Y quiojtu te' aŋgui'mguy te' angelespitta'm. Te'ta'mbʌ's wa'y chi'oquia'yaju te' tzamdʌjcʌ'opyawʌ Moisejsis quiʌ'ojmo. 
GAL.3.20	Ndzʌctamba'c tʌ trato pyʌcpa iwʌ'stʌ wa'y tzamdʌjcʌyu. Pero Diojsis ñaytyumʌtijte' chamdzi'u te' Abrahán.
GAL.3.21	¿Ñʌquijpasʌ'ŋ te' aŋgui'mgu'yis te' Diojsis chamdzi'oquia'upʌ tiyʌ? Ja'ne nijutz. Porque juca inʌc quiojtu Diojsis aŋgui'mguy šajpapʌ's iscuy-quenguy, pijche'c wiyuŋšej justococotpatʌ inʌc Diojsis ŋgojamba'ctʌ inʌc te' aŋgui'mguy. 
GAL.3.22	Pero te' Totojaye nʌmba que mumu pʌn cowapa'tyaju y cowa'sande' myo'cšajupʌ. Te'cotoya ijtu pyena wa'y wyʌ'aŋjamyaju Jesucristo wa'y chi'yaju Diojsis te' ñe'cʌ's chamdzi'upʌ tiyʌta'm jujche'ŋ wyʌ'aŋjamyajpapʌ's.
GAL.3.23	Pero jaminʌ'cmaj Jesucristo, te' maŋbapʌtʌ inʌc nwʌ'aŋjamdamu, nʌtʌ inʌc coquendamu Diojsis te' aŋgui'mgupyit. Presošejtʌ inʌc ittamu, hasta que minu te' maŋbapʌtʌ nwʌ'aŋjamdamu. 
GAL.3.24	Te'šejtʌ jeque coquendamba inʌc te' aŋgui'mgu'yis. Y coquendamutʌ hasta que minu Cristo, wa'ytyʌ justococojtu Diojsis tʌ nwʌ'aŋjamgupyit. 
GAL.3.25	Pero yʌtij nwʌ'aŋjamdambatʌ te' Cristo, y ja'nandʌ coquendame te' aŋgui'mgu'yis.
GAL.3.26	Porque mumu mijta'm, juca judiota'm o ja'ne, Diojsismijte' 'yuneta'm, porque nwʌ'aŋjamdamumis Jesucristo. 
GAL.3.27	Porque jujche'ŋmij ñʌ'yʌytyamwa'a Cristo-wʌ'aŋjamgu'yojmo, ñdyumʌtzʌctamwa'mij Cristoji'ŋ. 
GAL.3.28	Yʌtij ja'ndiyʌ chʌqui juca judío o juca griegomij, juca coyospapʌ o juca librepʌmij, juca pʌn o juca yomomij, porque ñdyumo'yjtya'm mij Cristoji'ŋ. 
GAL.3.29	Y como Cristo'samij ñe'ta'm, yʌtij wiyuŋšej Abraha'ŋismijte' wyinboyata'm. Y maŋbamis mbʌjcʌchoŋdamu mbarte Diojsis chamdzi'ušej ñe'cʌ.
GAL.4.1	Pero nʌmgue'tpa'ʌj que te' une, maŋbapʌ's ñʌtzʌ'yjayu tyata's itʌpa'tcuy, nʌ'cmaj myʌja'u coyosašej 'yaŋgui'mdochʌquiajpa, ñempe ñe'cʌte' te' itʌpa'tcu'yis quiomi. 
GAL.4.2	Pero eyata'mbʌ's quioqueñajpa y 'yaŋgui'myajpa tyiyʌjanatiyʌcʌsita'm hasta que nu'cpa te' aŋsʌŋ chamušej te' tyata's. 
GAL.4.3	Te'šejtijque' tʌta'm, ja'nmajtʌ nʌctʌ'i'c inʌc, coyosašejtʌte' inʌc 'yaŋgui'mguquiʌ'mʌ. 
GAL.4.4	Pero nu'cu'cande' jama yajpʌ'naju Diojsis te' 'Yune Jesús yʌy najsacopajcʌsi, y yomo's yajpʌ'naju. Y ijtu inʌc pyena wa'y pyʌ'naju judio'sta'm 'yaŋgui'mguquiʌ'mʌ. 
GAL.4.5	Te'šej minu pyʌ'naju wa'y chʌcʌpʌ'u te' aŋgui'mguquiʌ'mʌ ijtyajupʌ, y wa'ytyʌ 'yunešej pʌjcʌchoŋdamu Diojsis ñe'cʌpit.
GAL.4.6	Y como 'yuneta'm mij, Diojsis quiojtu te' 'Yune's 'Yespiritu mista'm ndzoco'yojmo, y te'wʌ's wyejwindzoŋba, y nʌmba: Abba, Tatay. 
GAL.4.7	Te'šej jeque, ja'namijte' coyosata'm, sino que Diojsisamijyʌ' 'yuneta'm. Y como ñe'amijte' 'yuneta'm maŋbamij ñchi'tamu mbarte Cristopit.
GAL.4.8	Winata'mbʌ tiempo'oyj, ja'nmajmis inʌc ispʌctame'c Dios, ŋgʌna'tzʌytyambamis inʌc te' chʌquichʌquita'mbʌ dios. 
GAL.4.9	Pero yʌtij ispʌctambamis Dios, y Diojsismij ŋguio'ispʌctamba oye mijta'm. Y ¿tiyʌcotoya jeque ŋgʌwitu'ʌytyamba te' mochita'mbʌ aŋma'yoquiuy ja'ndʌ musipʌ's yajcotzojcu? ¿Tiyʌcotoya sunba wa'mij 'yaŋgui'mwʌtzʌctaŋgue'tu te'šejta'mbʌ tiyʌ's? 
GAL.4.10	Ngojamdambamis nimequeta'mbʌ jama, y poyaj, y aŋsʌŋda'm, y ameta'm. 
GAL.4.11	Nʌcna'tzʌytyamba'ʌsmij uytya'mʌj comeque tzamgopu'ŋoyu mi'ojmota'm.
GAL.4.12	Atzita'm, nwa'cjaytyamba'ʌsmij wa'mis ndzʌctamu ʌs ndzʌjcušej. Ja'na'mʌs ŋgojamjay te' mis sunba ŋgojamdambapʌ tiyʌ, sino que ndzacwa'mʌs. Yajtiyʌ mal misʌj jañchʌcjaytyamʌ. 
GAL.4.13	Pero mustambamis que ndzamgopuŋjaytyamu'ʌsmij wina te' evangelio porque ca'e inʌc ʌs ŋgüerpo. 
GAL.4.14	Y te' ʌs ŋga'cuy mbʌ'mgopajcʌyjaytyamumis, jamyenoschʌctamʌmisʌj, ni jañʌmdamʌmij: Yʌ'wʌ ca'epʌyʌ', sino que Diojsis 'yangelesšej misʌj mbʌjcʌchoŋdamu, y jujcha' Jesucristo. 
GAL.4.15	¿Nʌja njambʌ'tamu te' dichosopʌ tzocoy mis inʌc nʌ'ittamupʌ? Porque pijche'c hasta mista'm nwitʌm, juca inʌc mis muspa mbo'tzputtamu, ndzi'tamumisʌj inʌc. 
GAL.4.16	¿Y yʌtij nʌsʌ'ŋʌsmijte' ŋgui'nistamu mijta'm porque nʌ'ʌsmij ndzamjaytyamu wiyuŋbʌ tiyʌ?
GAL.4.17	Tey nʌ tyijyajupʌ pʌ'nista'm jene šunʌtʌjtambamij, pero ja'nde' oyepʌ su'noquiupyit, sino que šuñajpa wa'mistʌj ndzactamu y wa'mis ŋgo'ŋyaju ñe'cʌta'm. 
GAL.4.18	Wiyuŋšej oye wa'ytyʌ ŋgotziŋya'yaju eyata'mbʌ pʌn pero wʌpʌ tiyʌcotoya. Yʌ'šej oye wa'mis ndzʌctamu ja'n na' te'yʌj ijtu'c miji'ŋda'm. 
GAL.4.19	Tʌwʌy, toyapʌcpaše'ŋ yomo maŋbapʌ's ijtu 'yune, jʌpya'ʌj y toyapʌcpa'ʌj mijcotoyata'm, hasta que quejpa que ijtu Cristo's pyʌmi mista'm ndzoco'yojmo. 
GAL.4.20	Sunba inʌjcʌj tey ijtu yʌtij miji'ŋda'm sa'sa'ʌsmij wa'y oto'ŋʌytyamu, porque nʌ'ʌsmij nʌcna'tzʌytyamu.
GAL.4.21	Tzamjaytyamʌ'ʌj jujche'ŋmij sunba ittamupʌ te' aŋgui'mguquiʌ'mʌ, ¿nʌctʌ'ytyambasʌ'ŋmis tiyʌ chamba te' aŋgui'mgu'yis? 
GAL.4.22	Porque te' Totojaye's chamba que te' Abraha'ŋis tiju ijtu metza 'yune. Tumʌ yajpʌ'najupʌ te' quioyomo's, y te' eyapʌ yajpʌ'naju te' ñe' yomo's, te' ja'n inʌc coyomo. 
GAL.4.23	Pero te' coyomocʌsi pʌ'najupʌ, pʌ'niste' šu'noquiupyit pʌ'naju. Y te' ja'n inʌc coyomocʌsi pʌ'najupʌ, minu pyʌ'naju porque te'šej chamdzi'u Diojsis. 
GAL.4.24	Yʌ' metzata'mbʌ yomocʌsi chambʌjcu Diojsis te' metzapʌ trato. Te' Agar, te'wʌte' te' winapʌ trato chʌjcupʌ Diojsis Sinai-pu'mnacʌsi. Yʌ' tratocʌ'mʌ ijtyajpapʌ coyoscuy-ñuyu'ajyajpa. 
GAL.4.25	Porque Diojsis chambʌjcu yʌ' Agar jujcha' Sinai-pu'mna te' Arabia-najsojmo ijtupʌ. Y chambʌjque'tu te' ñʌjayajpapʌ Jerusalén. Te'wʌ y te' cumguy-itita'm mumu coyoscuy-ñuyu'ajyajpa. 
GAL.4.26	Pero te' ja'n quioyoma'epʌ yomocʌsi chambʌjcu Diojsis te' tzajpojmopʌ Jerusalén librepʌ. Te'wʌte' tʌ nanašej nʌ'ittamu yʌtij. 
GAL.4.27	Porque yʌ'šej ja'yʌyu Totojaye'ojmo:
GAL.4.27	Omdzocopyacʌ, mij, mape-yomo, porque ja'itʌmajmis une,
GAL.4.27	Omaweya porque ja'nmis musi jutz toya wa'y ijtu une.
GAL.4.27	Porque más wʌwʌ maŋba ijtu mis une, mij, mape-yomo que ja'nde' te' tijupʌ's ñʌ'itjayu mis njayaj.
GAL.4.28	Te'šej jeque, atzita'm, mumu tʌta m Diojsistʌyʌ' 'yuneta'm jujcha' Isaac, porque te'šej chamdzi'u Diojsis te' Abrahán. 
GAL.4.29	Pero te'ta'mbʌ tiempo'ojmo te' pʌ'najupʌ pʌ'nista'm šu'noquiupyit, te'wʌ's qui'nispa inʌc te' pʌ'najupʌ chamdzi'ušej Diojsis 'Yespiritu's. Te'šejtij chʌquiajque'tpa yʌtij. 
GAL.4.30	Pero yʌ'šej nʌmba te' Totojaye: Macputʌ te' coyomo 'yuneji'ŋ, porque te' coyomo's 'yune's ja'n maŋu pyʌjcʌchoŋu yajtiyʌ te' ja'n quioyoma'epʌ yomo's 'yuneji'ŋ. 
GAL.4.31	Te'cotoya tʌ, atzita'm, ja'ndʌyʌ' coyospapʌ yomo's 'yuneta'm, sino que te' ja'n quioyosepʌ yomo'stʌyʌ' 'yuneta'm wʌ'aŋjamgupyit.
GAL.5.1	Cristo'stʌ tzʌcʌpʌ'tamu u'yandʌ ndzʌ'ytyamu coyospawʌšej. Paquic ittamʌ tzʌcʌpʌ'uwʌšej, y u'yamis presošej ŋgotwʌtzʌctamu nwin aŋgui'mguquiʌ'mʌ.
GAL.5.2	Ʌj, Pablo's, yʌti'ʌsmij nʌ ndzamjaytyamu: Juca šircuncidatzʌctambamij, yajtiyʌ mis ja'n maŋu nʌwʌ'ajtamu Cristopit. 
GAL.5.3	Y ndzamgue'tpa'ʌs yʌ'šej: Mumu'iwʌ circuncidatzʌcpa tiene que wa'y quiojambʌ'u mumu te' aŋgui'mguy. 
GAL.5.4	Juca sunbamis njustococottamu nwin te' aŋgui'mgupyit ja'ndiyʌ Cristo mista'm ndzoco'yojmo. Te'šej ja'nmis nʌ nwʌ'aŋjamdamu que Diojsismij maŋba nyajcotocoytyamu ñe' yajya'moquiupyit. 
GAL.5.5	Pero te' Espiritu'stʌ cotzoŋdamba tʌta'm wa'ytyʌ njo'ctamu que Diojsistʌ maŋba justococottamu nwʌ'aŋjamgupyit. 
GAL.5.6	Porque nwʌ'aŋjamdamba'candʌ Jesucristo, juca circuncidatzʌctamutʌ o jašircuncidatzʌctamʌtʌ, ja'n tiyʌ chʌqui. Pero ijtu pyena wa'ytyʌ nwʌ'aŋja'moytyamu y wʌ'aŋja'moquiupyit wa'ytyʌ našunʌtʌjtamu.
GAL.5.7	Sa'satijmiste' inʌc nʌ nʌtu'ŋajtamu nwʌ'aŋjamguy. ¿Iwʌ'sayʌ' nyajwinductamu wa'mis jana mato'ŋoyjaytyamu? 
GAL.5.8	Ja'nde' Diojsis te' nyajwindujcupʌ'smij, porque ñe'cʌ'smij wina nwyejtamu. 
GAL.5.9	Con tuma'ŋbʌn tzʌctoco'yopya, maŋba chʌctocopyʌ'yaju mumuta'mbʌ. 
GAL.5.10	Ʌs nijamdamba'ʌsmij tʌ Ngomipit, que ja'nmij eya maŋu nwyʌ'aŋja'moytyamu. Pero iwʌ'smij nʌ ñchʌcjopi'ttamu maŋbapʌte' quio'aŋgʌyu iwa'ʌtij. 
GAL.5.11	Atzita'm, juca inʌjcʌs ndzamgopuŋbamaj que pyʌcpapʌte' wa'y šircuncidatzʌquiaju pʌnda'm, ja'nʌj inʌc yacsnutzʌquiay judio'sta'm. Juca inʌjcʌs te'šej nʌ ndzʌjcu, ja'ʌs inʌc nʌ ndzamgopuŋu que Cristo ca'u cruzcʌsi. Y te'šej ja'ʌs inʌc nyajnepcʌschʌmyay ya'iwʌ. 
GAL.5.12	Te' nʌmij ñchʌcjopi'tʌtʌjtamupʌ's oye inʌc wa'y šaŋgojaquia'utya' inʌc wyin.
GAL.5.13	Porque mijta'm, atzita'm, ñchʌcʌpʌ'tamumij y nwyejtamumij Diojsis, pero jañchʌcʌpʌ'tamʌmij wa'mis ndzʌctamu mis yatzipʌ nwi'nis šunbašej. Pero našunʌtʌjtamʌ y naquiotzowatʌjtamʌ ne'co'mo. 
GAL.5.14	Porque mumu te' aŋgui'mguy ŋgojamdambamis juca ndzʌctambamis chambašej yʌ' aŋgui'mgu'yis: Sunʌ ndʌwʌ jujcha' mis sunbašej ne' nwin. 
GAL.5.15	Pero juca ŋguiptambamij y ñaqui'nisʌtʌjtambamij coquendamʌ cuenta umij ñayayʌtʌjtamu.
GAL.5.16	Nʌmba jeque'ʌj: Tu'ŋajtamʌ Espíritu Santopit wa'mis jana ndzʌctamu mista'm yatzipʌ nwi'nis šunbašej. 
GAL.5.17	Porque tʌta'm yatzipʌ nwi'nis šu'noquiu'yis ñʌquijpa te' Espíritu, y te' Espiritu's ñʌquijpa tʌta'm yatzipʌ nwin. Yʌ'ta'mbʌ myejtzji'ŋ quipyajpa tʌta'm ndzoco'yojmo wa'ytyʌ jana ndzʌctamu tiyʌtʌ ne'cʌ sunba ndzʌctamu. 
GAL.5.18	Pero juca te' Espiritu'smij ñʌtu'ŋajtamba, ja'namij ittame aŋgui'mguquiʌ'mʌ.
GAL.5.19	Y mustambatʌ tiyʌ chʌcpa te' pʌ'nis te' yatzipʌ wyi'nis šu'noquiupyit: Cʌtzʌjcʌ'opya, ispʌquitzʌcpa, y mʌjša'ŋda'mbʌ y tocoquiuytya'mbʌ tiyʌ chʌcpa. 
GAL.5.20	Wyʌ'aŋjamyajpa comichʌquita'm, chʌquiajpa brujo'ajcuy, naqui'nisʌtʌjyajpa, ñʌcʌpo'yajpa quipcuy, naquiʌjowatʌjyajpa, mawʌqui'šca'yajpa, na' ñe' 'yoye'ajcuy mye'chajpa, y yajquipswe'noyajpa. 
GAL.5.21	Ñi'aŋsu'noyajpa, yajca'oyajpa, no'tyajpa, na' cu'tcuy quipšajpa, y mumu te'šejta'mbʌ tiyʌ chʌquiajpa. Ndzamjaytyamwa'mʌsmij y nʌwa'mʌsmij ndzamjaytyaŋgue'tu que iwʌ's chʌquiajpa te'šejta'mbʌ tiyʌ ja'n maŋu pyʌjcʌchoŋyaju yajtiyʌ te' aŋgui'mbamʌy Dios.
GAL.5.22	Pero te' Espíritu Santopit našunʌtʌjtambatʌ, oma'oma y sʌ'mnayu'ctʌ ittamba. Nʌmaŋjayajpatʌ paciencia ndʌwʌ, itpatʌ wʌpʌ-pʌ'najcuy, to'ya'ŋʌ'oquiuy y ñempetiyʌcʌsitʌ nijamʌtʌjtamba. 
GAL.5.23	Yajyumi'ajpatʌ, y cotzoŋbatʌ wa'ytyʌ njʌ'ctzʌ'ytyamu nwin. Y te' aŋgui'mgu'yis ja'n yajwinduqui yʌ'šejta'mbʌ tiyʌ. 
GAL.5.24	Porque jujche'ŋ Cristo'sañe'ta'm, mya'mʌyajwa'a cruzcʌsi te' yatzipʌ wyin y te' ja'n 'yoyeta'mbʌ šu'noquiuy. 
GAL.5.25	Como te' Espiritu'stʌ nʌ tzi'tamu quenguy, tu'ŋajta'mitʌy šunbašej te' Espiritu's.
GAL.5.26	Uytyʌ mʌja'ŋdzʌctamu nwin wa'ytyʌ jana nachʌjqui'šca'ʌtʌjtamu ni uytyʌ nañi'aŋsunʌtʌjtamu ne'co'mota'm.
GAL.6.1	Atzita'm, juca iwʌjutiwʌ mi'ojmota'mbʌ cowapa'tpa ja'n tiyʌ nʌ ñijamu'c, como mijta'm ŋguiotzoŋdamba'mij Diojsis 'Yespiritu's, pyʌcpa wa'mis ndzamnʌctʌ'ytyamu yumijpʌ tzocopyit wa'y pyiŋwʌtzʌjcu wyin. Y iwʌ's maŋba 'yoto'ŋʌyu yajcoquena cuenta uy ñʌcpʌjcʌquie'tu ñe'cʌ te' oc'isoye's. 
GAL.6.2	Naquiotzowatʌjtamʌ ne'co'mo ŋguendamba'cmis iwʌjutiwʌ atzi nʌ pyetewijtupʌ. Te'šej ŋgojamdambamis te' aŋgui'mušejtʌ Cristo's.
GAL.6.3	Juca iwʌ's quiomʌ'pya que mʌja'ŋbʌ pʌnde', y que ja'nde' te'šejpʌ, ñe'cʌtij 'yaŋgoma'cʌpya wyin. 
GAL.6.4	Te'šej jeque pyʌcpa tumduma'ŋbʌ'nis wa'y quiʌme'tzu wyin jutz tu'ŋajpa. Y juca putpa oye maŋba 'yomdzocopyajcu ñe' chʌquipit y ja'n eyapʌ's chʌquipit. 
GAL.6.5	Porque tumduma'ŋbʌ'nis ñe'cʌte' maŋba ñʌ'aŋgueju tiyʌta'm chʌjcu.
GAL.6.6	Iwʌ 'yaŋmayajwa'a te' Diojsis chamepit, pyʌcpa wa'y ñʌwe'nu jujche'ŋ ñʌ'ijtupʌ te' ñe' 'yoyepʌ aŋma'yoye.
GAL.6.7	Uy aŋgoma'cʌytyame ne' nwin. Dios ja'ndʌ musi ŋgʌsijcʌyu. Porque tiyʌ ñipcotpa pʌ'nis te'wʌtij pyʌjque'tpa jʌsa'ca. 
GAL.6.8	Iwʌ's chʌcpa ñe' yatzipʌ wyi'nis šunbašej, tyocoquiuytye' nʌ ñimejcʌyu te'šejpʌ wyi'nis chʌquipit. Pero iwʌ's chʌcpa te' Espíritu Santo's šunbašej maŋba pyʌjcʌchoŋu ja'n yayepʌ quenguy te' Espiritupit. 
GAL.6.9	Te'cotoya uytyʌ ndzocomyocha'tamu, sino que ndzʌcta'mitʌy oyeta'mbʌ tiyʌ, porque nu'cpa'cande' te' aŋsʌŋ maŋbatʌ mbʌjcʌchoŋdamu te' ja'n yayepʌ quenguy juca ja'ndʌ ndzocomyocha'tame. 
GAL.6.10	Te'šej jeque, mientrastʌ quendambamaj ndzʌcta'mitʌy oyeta'mbʌ tiyʌ mumu'iwʌcotoya, nimeque'ctij te' wʌ'aŋja'moyajpapʌcotoya.
GAL.6.11	Quendamʌ jutzʌsmij mbʌyʌjtya'mbʌ letrapit nʌ njayjaytyamba ne' ŋgʌ'pit. 
GAL.6.12	Te' 'yaŋgui'myajpapʌ'smij wa'mij šircuncidatzʌctamu, šuñajpa wa'mis ndzʌctamu te'šej wa'ytyij chʌ'yaju oye pʌ'nista'm wyi'naŋdʌjqui. Te'šej chʌquiajpa wa'ytyij jana yacsnutzʌquiatʌju ñempe wyʌ'aŋjamyajpa que Cristo ca'u cruzcʌsi. 
GAL.6.13	Porque te'ta'mbʌ comequete' circuncidatzʌquiajpa, ni ñe'cʌ'sta'm ja'n quiojamyay te' aŋgui'mguy. Pero šuñajpa wa'mij šircuncidatzʌctamu wa'y quieju que aŋgui'moyeta'mde' porque yajcircuncidatzʌcʌtʌjtambamij. 
GAL.6.14	Pero ʌs nunca'ʌs ja'n aŋgui'moyešej ndzʌqui nwin, sino que nwi'naŋgotpa'ʌs que tʌta'm Ngomi Jesucristo ca'u cruzcʌsi. Porque ñe'cʌpit ca'uwʌše'ʌs ndzʌcpa nwin u'yʌs aŋsunu najsacopajcʌsita'mbʌ tiyʌ, y yajupʌ tiyʌšejte' te' najsacopajcʌsita'mbʌ tiyʌ ʌs nwi'naŋdʌjqui. 
GAL.6.15	Porque nwʌ'aŋjamdamba'candʌ Jesucristo, juca circuncidatzʌctamutʌ o jašircuncidatzʌctamʌtʌ, ja'n tiyʌ chʌqui. Pero Cristo's šunba jomecotzʌjcupʌ tzocoy. 
GAL.6.16	Y mumu te' tu'ŋajyajpapʌ yʌ' aŋma'yoquiu'yojmo sunba'ʌs wa'mij ñchi'tamu sʌ'mnaquiuy y wa'mij ñdyo'ya'ŋʌytyamu Diojsis. Sunba'ʌjte' nʌmu wa'mij ñchi'tamu te'šej jujche'ŋmis nwʌ'aŋjamdamba Dios, y mijta'mde' te' wiyuŋšejpʌ Israel-pʌnda'm Diojsisñe'.
GAL.6.17	U'ya'mʌj ya'iwʌ's yajquenu toya porque yʌ' conacsa'ŋis ʌs ŋgüerpocʌsi ijtyajupʌ yajquejpa que Ngomi Jesujsisʌjyʌ' quioyosa.
GAL.6.18	Atzita'm, tʌ Ngomi Jesucristo'smij yajtzi'tamʌ yajya'moquiuy mista'm ndzoco'yojmo. Amén.
EPH.1.1	Ʌjte' te' Pablo, Jesucristo'sʌjyʌ' quiʌ'wej Diojsis šu'noquiupyit. Atzita'm, nʌ'ʌsmij njayjaytyamu mijta'm, Diojsis pyʌnda'm wyʌ'aŋjamyajpapʌ's Cristo Jesús tey Efeso-cumgu'yojmo. 
EPH.1.2	Sunba'ʌs wa'mij nyajyamdamu y wa'mij ñchi'tamu sʌ'mnaquiuy tʌ Ndata Diojsis y tʌ Ngomi Jesucristo's.
EPH.1.3	Wʌcotzamda'mitʌy Dios, tʌ Ngomi Jesucristo's Tyataj. Como tumʌtzʌctamutʌ Cristoji'ŋ, Diojsis yajpaquipʌcjapya tʌta'm nwʌ'aŋja'moquiuy y nʌctʌ'yoquiuy mumu oyeta'mbʌ tiyʌcʌsi jujcha'ndʌ tzajpojma' ittamu'cšej. 
EPH.1.4	Maŋba'cmaj chʌjcu'c Diojsis yʌ' najsacopac, copiŋdamutʌ porque myujsu que maŋbatʌ inʌc yajcotzoctamu Cristopit. Copiŋdamutʌ jeque wa'ytyʌ masanbʌ mbʌnbuttamu y wa'ytyʌ ŋgowajtamu ŋgowapit ñe' wyi'naŋdʌjqui. 
EPH.1.5	Porque Diojsistʌ jene sundamu'ŋmʌjcʌ, copiŋdamutʌ antestij wa'ytyʌ ñe' 'yune'ajtamu. Ñe'cʌ's šunušej, minutʌ 'yune'ajtamu Jesucristopit. 
EPH.1.6	Te'cotoya wʌcotzamda'mitʌy Dios porque sa'sapʌte' te' ñe' yajya'moquiuy. Jenetʌ yajyamdamba jeque porque ñe' šunbapʌ 'Yune'stʌ yajcotzojcu. 
EPH.1.7	Ca'u'c te' 'Yune Jesucristo cruzcʌsi, jupyujtutʌ ñe' ñʌ'pinbit. Y ñe'cʌpit Diojsis yajcotocoyjapya tʌ ŋgowa, porque aŋba'tepʌte' te' ñe' yajya'moquiuy. 
EPH.1.8	Y te' yajya'moquiupyit Diojsistʌ tzi'tamba mujsoquiuy y nʌctʌ'yoquiuy mumutiyʌcʌsi. 
EPH.1.9	Diojsis nʌtʌ yajmustamu tiyʌta'm quipsu y šunu wina wa'y chʌjcu, te' jayajqueyapʌ tiyʌ ya'ajca. Yajmustambatʌ tiyʌta'm quipsu wa'y chʌjcu Cristopit. 
EPH.1.10	Y wina quipsušej Diojsis, te'šej maŋba chʌjcota'nu mumutiyʌ nu'cu'cande' aŋsʌŋ. Cristopit maŋba yajtumʌtzʌjcu mumutiyʌ ñe'cʌcotoya, te' najsacopajcʌsita'mbʌ tiyʌ y te' tzajpojmota'mbʌ.
EPH.1.11	Te' Dios, chʌcpapʌ's ñe'cʌ's quipspašej y šunbašej, copiŋdamutʌ antestij wa'ytyʌ ñe' 'yune'ajtamu Jesucristopit. 
EPH.1.12	Y tʌs, jujche'ŋ judio-pʌ'nis, nwʌ'aŋjamutʌs tʌ Ngomi Jesucristo más wina que ja'n eyata'mbʌ's. Y Diojsistʌj copiŋu wa'y yajqueju ñe' myʌja'ŋajcuy tʌjpit wa'y mumu pʌ'nis wyʌcotzamyaju ñe'cʌ. 
EPH.1.13	Te'šejtijque' Diojsismij 'yune'ajtamu mijta'm Jesucristopit. Matoŋdamu'cmis te' wiyuŋbʌ evangelio, chambapʌ's jutztʌ cotzocpa, pijche'cmis nwʌ'aŋjamdamu tʌ Ngomi Jesucristo. Y chamdzi'oquia'ušej Diojsis, te'šejmij ŋguiʌ'wejaytyamu te' Espíritu Santo wa'y ijtu mis ndzoco'yojmota'm wa'y quieju que ñe'mijyʌ'ta'm. 
EPH.1.14	Diojsistʌ prendatzʌcjayu wina te' Espíritu Santo wa'ytyʌ mustamu que maŋbatʌ mbʌjcʌchoŋdamu tʌ mbarte tiyʌ jama Diojsistʌ yajcotzojcoctuctamba. Te'šej maŋba chʌjcu Diojsis te' ñe' pyʌngotoyata'm wa'y mumu pʌ'nis wyʌcotzamjayaju ñe' myʌja'ŋajcuy.
EPH.1.15	Matoŋwa'mʌs que mista'm nwʌ'aŋjamdambamis tʌ Ngomi Jesús y que jene sundambamis mumu masanbʌnda'm. 
EPH.1.16	Te'cotoya jujche'ŋ naca'ʌs oto'ŋʌpya Dios mijcotoyata'm, nʌmba'ʌj: Yʌscotoya chʌcpa Diojsis. 
EPH.1.17	Nwa'cjapya'ʌs Dios wa'y ñe' 'Yespiritu'smij wa'y nyajnʌctʌ'ytyamu tiyʌta'm mij nyajquendambapʌ wa'mis te'šej ispʌctamu oye'c tʌ Ngomi Jesucristo's Dios, tʌta'm mʌja'ŋbʌ Ndataj. 
EPH.1.18	Y nwa'que'tpa'ʌs wa'y yajsʌ'ŋjayu Diojsis mista'm nʌctʌ'yoquiuy wa'mis nʌctʌ'ytyamu oye que Diojsismij nwyejtamu wa'mis njo'ctamu te' ñe'cʌ's chamdzi'oquia'upʌ tiyʌ. Y nwa'que'tpa'ʌs wa'mis nʌctʌ'ytyaŋgue'tu que te' mista'm mbarte Diojsis wyi'naŋdʌjqui sa'sapʌ y mʌja'ŋbʌ tiyʌte'. Y yʌ'šejta'mbʌ tiyʌ maŋba chi'yaju Diojsis mumu ñe' pyʌnda'm. 
EPH.1.19	Nwa'que'tpa'ʌs wa'mis nʌctʌ'ytyaŋgue'tu que te' mʌja'ŋbʌ Diojsis pyʌmi'stʌ cotzoŋdamba mumutiyʌcʌsi. Y nwʌ'aŋjamdambatʌ tʌta'm ñe'cʌ. Y muspatʌ que chʌcwa'a Diojsis maya'aŋbʌ isaŋwʌ'ajcuy ñe' pyʌmipit 
EPH.1.20	yajwinsa'u'c te' Cristo ca'yajupʌ'ojmoc y yajpocspajcu ñe' chʌ'na'ŋoyj nimeque'ctijpʌ mʌja'ŋajcu'yojmo, te' ʌmʌ tzajpojmo. 
EPH.1.21	Diojsis yajmʌja'ŋaju jeque te' Cristo wa'y ijtu 'yaŋgui'mʌtʌjcuy mumutiyʌcʌsi, mumu jutzta'mbʌ aŋgui'myajpapʌcʌsi y mumu cowi'nacʌsita'm y aŋnama'ŋ y mʌja'ŋda'mbʌ co'aŋgui'moyecʌsita'm, ñempe yʌy najsacopajcʌsi y teymʌ tzajpojmo ijtyajupʌcʌsita'm. 
EPH.1.22	Te'šej quiojtu Diojsis te' Cristo wa'y 'yaŋgui'mu mumutiyʌ y wa'y quiowi'na'u ñe' wʌ'aŋja'moye-tu'mʌquiuquiʌsi. 
EPH.1.23	Te' Diojsis tyu'mʌquiuy, tzʌctamʌ cuenta jujcha' tumʌpʌ cuerpo, y Cristo jujcha' te' cuerpo's quiopac. Y Cristo cota'nbʌ'pa ñe' tyumʌquiuyji'ŋ y itjojcʌtʌcpa mumujutʌ.
EPH.2.1	Wina ca'uwʌšejmij inʌc ittamu mista'm ŋgowapit y nyacha'cupyit, pero yʌtij Cristo'smij ñchi'tamba iscuy-quenguy Diojsis wyi'naŋdʌjqui. 
EPH.2.2	Y wina ŋguiowapa'ttambamij inʌc cowapa'tyajpašej ja'n wyʌ'aŋja'moyapyʌ. Y ndzʌcjaytyambamis inʌc te' diablo's 'yaŋgui'mguy. Y te' diablo jeque yatzipʌ cowi'na-espiritute' y 'yaŋgui'mba mumu pʌmi'ʌyajupʌ yatzi-espiritu sawo'mo ijtyajpapʌ, y te'šejtijque' 'yaŋgui'mba te' pʌnda'm ja'n myato'ŋoyjayapyʌ's Dios. 
EPH.2.3	Te'šejtijque' tʌta'm wina wittambatʌ inʌc ñe'cʌji'ŋda'm. Y janwyʌ'aŋja'moytyamʌ'cmajtʌ, ndzʌctambatʌ inʌc ne'ta'm yatzipʌ nwi'nis šu'noquiuy y ŋgo'ŋdambatʌ inʌc ne' ŋguipsoquiuy šunbašej inʌc tʌ ne' ndzoco'yis. Y como ndzʌctambatʌ inʌc te'šejta'mbʌ tiyʌ, Diojsistʌ maŋba inʌc yajnʌco'aŋgʌyu jujcha' wiyuŋšej maŋbamaj yajnʌco'aŋgʌyaju te' te'šej chʌcjojcʌtʌquiajpapʌ's. 
EPH.2.4	Pero Diojsis, jenetʌ to'ya'ŋʌytyamba y sundamba. 
EPH.2.5	Te'cotoya ñempe ca'uwʌšejtʌ inʌc ittamu wina tʌ ŋgowapit, Diojsistʌ tzi'tamba iscuy-quenguy Cristopit. (Porque te' Diojsis yajya'moquiupyit ŋguiotzoctamumij.) 
EPH.2.6	Y Diojsistʌ yajtumʌtzʌctamu jeque Cristoji'ŋ ñe' wyinsa'cu'yojmo, y te'šejtijque' yajtumʌtzʌctamutʌ Jesucristoji'ŋ yajpocspajcu'c tzajpojmo nimeque'ctijpʌ mʌja'ŋajcu'yojmo. 
EPH.2.7	Como Diojsistʌ yajyamdamu y yajtumʌtzʌctamu Cristo Jesusji'ŋ, te'cotoya te' minbapʌ aŋsʌ'ŋojmo maŋba yajqueju mumupʌ's wyi'naŋdʌjqui yʌ' yʌ'šejpʌ yajya'moquiuy tʌcotoyata'm. 
EPH.2.8	Porque Diojsismij nyajcotzoctamu ñe' yajya'moquiupyit, y mista'm mbʌjcʌchoŋdamumis yʌ'šejpʌ cotzojcuy nwʌ'aŋja'moquiupyit. Y ja'nmis musi nyajcotzoctamu ne' nwin sino que Diojsistijtʌte' maŋba saŋdzi'tamu tʌta'm ŋgotzojcuy. 
EPH.2.9	Y ja'nmis musi nyajcotzoctamu nwin ne' ndzʌquipit. Juca inʌc te'šej, maŋbamis inʌc mʌja'ŋgotzamdamu nwin. 
EPH.2.10	Diojsis jeque jyomecotzʌcjayu tʌta'm ndzocoy cuando yajtumʌtzʌctamutʌ Cristo Jesusji'ŋ. Te'šej chʌjcu wa'ytyʌ ŋgo'ŋjojcʌtʌctamu te' oyeta'mbʌ tzʌqui Diojsis ñimejcʌyajupʌ wa'ytyʌ ndzʌctamu.
EPH.2.11	Te'cotoya jamwʌtzʌctamʌ que mijta'm gentilta'm mijte' y ja'nmijte' judio-pʌnda'm. Te' judio-pʌ'nista'm pyʌjcʌchoŋyajpa cuerpocʌsi te' circuncidatzʌjcupyʌ seña, pʌ'nista'm quiʌ'pit chʌquiajpapʌ, y como mista'm jambyʌjcʌchoŋdamʌmis te'šejpʌ seña, te' judio'sta'm ñʌjatʌjtambamij circuncisioŋdacata'm. 
EPH.2.12	Jamwʌtzʌctaŋgue'ta que wina ja'nmis inʌc nwʌ'aŋjamdame te' Cristo y witišejmij inʌc ittamu te' copiwi Israel-pʌ'nista'm wyi'naŋdʌjqui. Y ja'ndita'mis inʌc mbarte te' Diojsis trato'ojmo wa'mis mbʌjcʌchoŋdamu te' chamdzi'oquia'upʌ tiyʌ. Ja'nmis inʌc ispʌctame Dios, y ja'nmis inʌc jutz njo'ctame tiyʌ'iwʌ wa'mij ñchi'tamu Diojsis. 
EPH.2.13	Como yʌtij ñdyumʌtzʌctamwa'mij Cristoji'ŋ, te' 'yumbʌ'u'c ñe'cʌ's te' ñʌ'pin cruzcʌsi mijcotoyata'm, pijche'cmis ndo'mʌytyamu Dios yempe ya'ay mij inʌc ittamu wina Diojsis wyi'naŋdʌjqui. 
EPH.2.14	Y ñe'cʌ Cristo's quiojtu te' sʌ'mnaquiuy tʌjcotoya y mijcotoyata'm. Wina tʌjta'm, te' judio-pʌ'nista'm, ŋgui'nistambatʌsmij inʌc mijta'm, gentilta'm. Y mijta'm ja'nmij inʌc musi sʌ'mnayu'c ittamu tʌji'ŋ. Pero yʌtij Cristo's yajʌcʌ'u we'ndambapʌ tiyʌ'stʌ inʌc y yajtumʌtzʌctamutʌ miji'ŋda'm. 
EPH.2.15	Te'šej chʌjcu Cristo's chi'oquia'u'c ñe' wyin te' ca'u'c tʌcotoyata'm. Yajʌcʌ'u Cristo's te' aŋgui'mguytya'm chambapʌ's te' Diojsis yajwinduquiajpapʌ tiyʌ porque te' aŋgui'mgupyitta'm naqui'nisʌtʌjtambatʌ inʌc miji'ŋda'm. Pero ca'u'c te' Cristo, ñe'cʌ's chʌjcu jomepʌ tiyʌ. Minu tyumʌtzʌjcu gentilta'm te' judio-pʌnji'ŋ wa'ytyʌ sʌ'mnayu'c ittamu Diojsis wyi'naŋdʌjqui. 
EPH.2.16	Ca'u'c jeque Cristo cruzcʌsi, yaju qui'nisoquiuy, tyumʌtzʌjcu gentil judioji'ŋda'm y chʌjcu wa'ytyʌ tumʌ'ajcu'yoyj sundaŋgue'tu Dios.
EPH.2.17	Minu jeque Cristo y ñe'cʌ'smij nyajmustamu oyepʌ tiyʌ, que ijtu sʌ'mnaquiuy mijcotoyata'm Diojsis wyi'naŋdʌjqui. Y mijta'm ya'ay mij inʌc ittamu wina Diojsis wyi'naŋdʌjqui. Te'šejtijque' Cristo'stʌj yajmusque'tu que ijtu sʌ'mnaquiuy Diojsis wyi'naŋdʌjqui tʌjcotoya. Y tʌs ja'ndʌs inʌc ya'ay nʌ ŋguenu Dios. 
EPH.2.18	Ijtu sʌ'mnaquiuy tʌcotoyata'm porque Cristo's te' ñe' 'Yespiritu Santopit nʌtʌjcʌytyambatʌ, tʌj y mijta'm, Diojsis wyi'naŋdʌjqui. 
EPH.2.19	Te'cotoya yʌtij ittamušejmij ja'namijyʌ' witita'm ni cʌtʌcpapʌšej ittamu. Porque yʌtij tumʌco nacioŋda'mbʌ'andʌyʌ' masanbʌnji'ŋda'm porque ñdyʌjcʌytyamwa'mij jujcha' Diojsis fyamilia'ojmota'mbʌ 'yunešej. 
EPH.2.20	Jujcha' tʌctzʌcpapʌ's quiotpa tzo'tzcuy te' tʌjquisñe', te'šej Diojsis quiojtu ñe' quiʌ'wejta'm y cha'maŋwa'oyeta'm wa'y yojšaju jujcha' tʌjquis cho'tzcuy. Y mijta'm, Diojsismij nyajtʌjcʌytyamu jujcha' tza'ta'm wa'mij ñecsco'matʌjtamu te'šejpʌ tʌjquis tzo'tzcuquiʌsi. Pero te' Jesucristo, te'wʌte' te' Diojsis jyejcupʌ aŋguinʌ tza'cowi'na. 
EPH.2.21	Y Cristocʌsi necsco'mba te' tza' cha'tʌwʌcʌsita'm wa'y tyu'ŋaju te' Diojsis tyʌc, te'šejtʌ necsco'mdamba tʌta'm porque tumʌtzʌctamwa'ndʌ Cristoji'ŋ. 
EPH.2.22	Y ñe'cʌpit jeque mijta'm nyostambamij jujcha' tza'ta'm wa'y tyu'ŋaju te' ñe' tyʌc. Mumu mijta'm jeque Diojsismijte' tyʌc itpamʌy ñe' 'Yespiritu Santo.
EPH.3.1	Te'cotoya ʌj Pablo oto'ŋʌyjojcʌtʌcpa'ʌs Dios mijcotoyata'm. Somyaju'ʌj preso'mo porque ndzi'oquia'u'ʌs nwin Jesucristocʌsi y porque ndzamgopuŋjaytyamba'ʌsmij te' Diojsis chame, mij gentilta'm. 
EPH.3.2	Ngomʌ'pya'ʌs que matoŋdamwa'mis jutz Diojsisʌj copiŋu wa'yʌsmij nyajmustamu ñe' yajya'moquiuy mijcotoyata'm. 
EPH.3.3	Y Diojsisʌj yajquenu y yajnʌctʌ'yu te' jayajqueyapʌ tiyʌ ya'ajca. Yʌ'šejta'mbʌ tiyʌ metza tuca'pyʌ tzamepit ndzamwa'mʌs wina ʌs ŋgarta'ojmo. 
EPH.3.4	Y ndu'ndamba'camis te'wʌ, maŋbamis mustamu jutzʌs nʌctʌ'pya te' tzameta'm chambapʌ's te' Cristo, te' wina jayajqueyapʌ tiyʌ Diojsis. 
EPH.3.5	Ya'ajca jeque Diojsis jayajmujša pʌnda'm yʌ' yʌ'šej nʌ yajquejupʌ tiyʌ yʌtij. Pero yʌtij Diojsistʌj nʌ yajmujsu ñe' 'Yespiritu Santopit, jujche'ŋdʌj masanda'mbʌ cʌ'wej y tza'maŋwa'oyeta'm. 
EPH.3.6	Yʌ'wʌtʌjte' nʌ yajmujsupʌ tiyʌ Diojsis: Que mijta'm gentilta'm, juca nwʌ'aŋjamdambamis te' Diojsis 'yevangelio, maŋbamis ndumʌnʌtzʌ'ytyamu mbarte Diojsis wyi'naŋdʌjqui jujche'ŋ judio-pʌnji'ŋda'm. Y wina chamdzi'oquia'ušej Diojsis, te'šej minu Cristo Jesús wa'ytyʌj ŋgotzojcu tʌj y mijta'm. 
EPH.3.7	Y Diojsisʌj yajyamu y copiŋu'ʌj wa'yʌs ndzamgopuŋu yʌ'šejpʌ evangelio. Tzi'u'cʌj jeque Diojsis yʌ'šejpʌ tzi'ʌtʌjcuy, yajqueju ñe' isaŋwʌ'ajcuy. 
EPH.3.8	Ñempe'ʌj más cʌmaŋ que ja'nde' te' más cʌmaŋda'mbʌ masanbʌn, pero Diojsisʌj tzi'u yʌ' yajya'moquiuy wa'yʌsmij ndzamgopuŋjaytyamu yʌ' evangelio mijta'm, gentil-pʌn. Tzi'u'ʌj jeque wa'yʌsmij ndzamjaytyamu jutzte' mʌja'ŋ te' Cristo's yajya'moquiuy mijcotoyata'm. 
EPH.3.9	Y nitza'mʌyjayu'ʌj Diojsis wa'yʌs ndzamnʌctʌ'yaju mumu pʌn jutz Diojsis maŋba chʌjcota'nu mumutiyʌ quipsušej ya'ajca, wina jayajqueyapʌ tiyʌ. Y yʌ'šejte' quipsu ñe'cʌ's tzo'tzcu'yojmo chʌjcu'c mumutiyʌ. 
EPH.3.10	Te' wina quipsaŋgospo'ʌyušej Diojsis, yʌtij nʌ chʌjcota'nu ñe' tyu'mʌquiupyit wa'ytye' ñe' tyu'mʌquiu'yis yajquejayaju Diojsis aŋba'tepʌ myujsoquiuy te' mumu tzajpojmota'mbʌ aŋgui'myajpapʌ y co'aŋgui'moyeta'm. 
EPH.3.11	Ya'ajca quipsušej Diojsis wa'y chʌjcu, te'šej minu chʌjcota'nu yʌtij tʌ Ngomi Jesucristopit. 
EPH.3.12	Te'cotoya yʌtij jana na'chcuytyʌ muspa ndo'mʌytyamu Dios porque tumʌtzʌctamutʌ Cristoji'ŋ. Te'šejtʌ muspa ndzʌjcu porque nwʌ'aŋjamdambatʌ y nijamdambatʌ Cristo Jesús. 
EPH.3.13	Nwa'cjaytyamba'ʌsmij umij ñchocomyocha'tame mijta'm, sino que wʌcocottamʌ yʌ' toya ʌs nʌ ŋguenupʌ yʌtij mijcotoyata'm.
EPH.3.14	Njamwʌtzʌcpa'cʌs te' Diojsis quipsušej y chʌjcota'nušej Cristopit, cujnapya'ʌj tʌ Ngomi Jesucristo's Tyata's wyi'naŋdʌjqui wa'yʌs oto'ŋʌyu mijcotoyata'm. 
EPH.3.15	Mumuta'mbʌ'ste' Tyataj yʌ' Dios. Te'cotoya te' najsacopajcʌsi ijtyajupʌ's y te' tzajpojmota'mbʌ angelejsista'm ñʌjayajpa Dios: Mijte' tʌs Ndataj. 
EPH.3.16	Nwa'cpa'ʌs Dioscʌsi wa'mij ñe' 'Yespiritu Santo's mbyʌmitzi'tamu mis ndzoco'yojmo. Porque ñe'cʌ Dios maya'aŋde' pʌmi'ʌyupʌ wa'mij ŋguiotzoŋdamu. 
EPH.3.17	Y nwa'que'tpa'ʌs Dioscʌsi wa'y itjojcʌtʌjcu te' Cristo mumu jama mista'm ndzoco'yojmo porque nwʌ'aŋjamdambamis ñe'cʌ. Y nwa'que'tpa'ʌs wa'y paquic itjojcʌtʌjcu Cristo's šu'noquiuy mi'ojmota'm. 
EPH.3.18	Sunba'ʌs wa'mis ndumʌnʌctʌ'ytyamu oye te' masanbʌnji'ŋda'm jutztʌ jene maya'aŋ sundamba Cristo's. 
EPH.3.19	Y sunba'ʌs wa'mis nʌctʌ'ytyamu oye'c que ñe'cʌ's jene sundambatʌ. Pero yajujche'ctʌ ja'n maŋu muspʌ'tamu jujche'ŋdʌ yajyamdamba y sundamba ñe'cʌ's. Y Dios maŋba itjojcʌtʌjcu mista'm ndzoco'yojmo wa'mis nʌ'ittamu ñe'šejpʌ itcuy y tzocoy.
EPH.3.20	Y Diojsis muspa chʌjcu más maya'aŋda'mbʌ tiyʌ que ja'nde' te' nwa'ctambaše'ŋdʌ y chʌcpa más oyeta'mbʌ tiyʌ que ja'nde' te' ne'cʌtʌ nʌctʌ'ytyambaše'ŋ, porque Dios pʌmi'ʌyupʌte' y ñe' 'Yespiritu's pyʌmitzi'japya tʌta'm ndzocoy. 
EPH.3.21	Jujche'ŋ tu'mʌyajpapʌ Cristo's ñʌquiʌsi yajmʌja'ŋwʌcotzamya Dios mumu jamacotoya. Amén.
EPH.4.1	Ʌj Pablo, somyaju'ʌj preso'mo porque yosjapya'ʌj Jesucristo. Y mijta'm, Diojsismij nwyejtamu wa'mis nwʌ'aŋjamdamu te' Cristo. Te'cotoya nwa'cjaytyamba'ʌsmij wa'mij ñdyu'ŋajtamu pyʌcpašej wa'y tyu'ŋajyaju te' Cristo's wyʌ'aŋja'moyeta'm. 
EPH.4.2	Yajyumi'ajtamʌ ne' nwin y ne' ndzocoy mis atzi'sta'm wyi'naŋdʌjqui. Y našunʌtʌjtamʌ ne'co'mo y nʌmaŋjaytyamʌ paciencia yʌ'wʌ te'wʌ atzi. 
EPH.4.3	Como te' Espíritu Santo's tyumʌtzʌcjawya'a mista'm ŋguipsoquiuy, coquendamʌ cuenta wa'mij sʌ'mnayu'c ittamu ne'co'mo. 
EPH.4.4	Te' Cristo's cuerpo tumʌwʌtijte' y te'wʌte' te' ñe' tyu'mʌquiuy, y te'šejtijque' tumʌwʌtijte' te' Espíritu Santo. Y Diojsismij nwyejtamu wa'mis nwʌ'aŋjamdamu te' Cristo, wa'ytyʌte' tumʌ'ajcu'yoyj njo'ctamu tiyʌtʌ ñe'cʌ's tzamdzi'tamu. 
EPH.4.5	Y tumʌtijte' tʌ Ngomi Jesús, y tumʌtijte' te' wʌ'aŋjamguy, y tumʌtijte' te' nʌ'yʌ'oquiuy. 
EPH.4.6	Y tumʌtijte' te' Dios tʌ Ndataj y mumuta'mbʌ'sñe'. Y ñe'cʌ Dios, cowi'nate' mumu pʌngʌsita'm, y ñe'cʌ's pyʌmitzi'japya tʌta'm ndzocoy y itjojcʌtʌcpa mumu tʌ'ojmo.
EPH.4.7	Y Diojsistʌ we'nbʌ'jaytyamu tumduma'ŋbʌn ñe' chi'ʌtʌjcuy, ñe'cʌ's sunuše'ŋ wye'nbʌ'u Cristo's yajya'moquiupyit. 
EPH.4.8	Te'cotoya ja'yʌyu Totojaye'ojmo:
EPH.4.8	Qui'mu'c Cristo tzajpojmo, yajqueju que wyʌyu mumu qui'nišajpapʌ's.
EPH.4.8	Y Cristo's šaju tzi'ʌtʌjcuy pʌ'nojmota'm.
EPH.4.9	Pues ¿jutza' sunba ñʌmu nʌmbamʌy que qui'mu Cristo tzajpojmo? Sunbate' ñʌmu que wina wanajcu te' cʌ'mʌpʌ luga'rojmo najsacʌ'mʌ y pijche'c qui'mu tzajpojmo. 
EPH.4.10	Y te' wanajcupʌ, te'wʌte' qui'mgue'tutij tzajpojmo wa'y 'yaŋgui'moyu mumutiyʌcʌsi mumujutʌ. 
EPH.4.11	Y Cristo's quiojtu ñe' tyu'mʌquiu'yojmo cʌ'wejta'm, tza'maŋwa'oyeta'm, y chamgopuŋjayajpapʌ's ñe' 'yevangelio. Y quiotque'tu eyata'mbʌ, te'ta'mbʌ's wa'y quioqueñaju y yajnʌctʌ'yaju te' tu'mʌyajpapʌ Cristo's ñʌquiʌsi. 
EPH.4.12	Cojtutʌj wa'ytyʌs aŋmayaju te' atzita'm jutz wa'y yosjayaju Dios. Y te'šejtijque' wa'ytyʌs mbaquitzi'jayaju te' atzi'sta'm chocoy porque mumu wʌ'aŋja'moye, Cristo'stʌte' cuerpo. 
EPH.4.13	Y maŋbatʌ ndumʌyostamu hasta que tu'mbactʌ ndumʌwʌ'aŋjamdamba Cristo, y hasta que tu'mbactʌ ispʌctamba oye te' Diojsis 'Yune. Te'šejtʌ maŋba ŋgota'ndamu Diojsis wyi'naŋdʌjqui y ñe'cʌ'stʌ maŋba tzi'tamu Cristo's ñe'šejpʌ itcuy y chocoy. 
EPH.4.14	Y ja'nandʌ maŋu nʌ'ittamu une-quipsoquiuy ni metza quipsoquiuy wa'ytyʌ ŋgo'ŋdamu wi'ni eyata'mbʌ aŋma'yoquiuy. Y ja'nandʌ maŋu mato'ŋoyjayaju te' tzi'šej aŋgoma'cʌ'oyajpapʌ's 'yaŋma'yoquiuy porque sutzita'mbʌ tiyʌte'. 
EPH.4.15	Pero maŋbatʌ ŋgo'ŋdamu te' wiyuŋbʌ tiyʌ y maŋbatʌ našunʌtʌjtamu ne'co'mota'm wa'ytyʌ nʌ'ittamu Cristo's ñe'šejpʌ itcuy y chocoy. Porque mumu tʌyʌ'ta'm, tzʌctamʌ cuenta jujcha' Cristo's cuerpo, y Cristo jujcha' te' cuerpo's quiopac. 
EPH.4.16	Como Cristo itpa jujcha' te' cuerpo's quiopac, ñe'cʌ's tyumʌtzʌcpa mumu te' ñe' cuerpo y pyʌmitzi'pa quio'manamaye. Y tumdumʌpʌ co'ma's yospa y quiotzoŋba te' cuerpo wa'y pyʌmipʌjcu y wa'y myʌja'u. Te'šejtijque' tʌta'm, naquiotzowatʌjtambatʌ y našunʌtʌjtambatʌ wa'ytyʌ tumduma'ŋbʌn mbʌmipʌctamu ndzoco'yojmo Diojsis wyi'naŋdʌjqui.
EPH.4.17	Yʌ'šej jeque'ʌsmij ndzamjaytyamba y nwa'cjaytyamba'ʌsmij tʌ Ngomi's ñʌquiʌsi u'yamij nwyittamu wijtyajpašej te' ja'n wyʌ'aŋja'moyapyʌ gentilta'm. Porque te' genti'lista'm jyowya'ŋdʌjca'oyajpa ñe'ta'm quipsoquiupyit. 
EPH.4.18	Y pi'tzʌta'ma quipsoquiuy. Te'cotoya ja'n ispʌquiay Dios porque ja'n ñʌctʌ'yay yajtiyʌ y porque nuyu'ajyaju ñe' chocoy. 
EPH.4.19	Como nuyu'ajyaju te' chocoy, jana na'chcuy chʌquiajpa ñe'ta'm wyi'nis yatzi šu'noquiuy y quio'ŋyajpa mumu tocoquiuy porque te'šej šuñajpa. 
EPH.4.20	Pero mijta'm, mbʌjcʌchoŋdamu'cmis te' Cristo, ñʌjayatʌjtamumij umis ndzʌctamu yʌ'šej yatzita'mbʌ tiyʌ. 
EPH.4.21	Wiyuŋšej matoŋdamwa'mis te' evangelio chambapʌ's te' Jesucristo, y te'wʌpit ispʌctambamis oye te' Cristo chambapʌ's te' wiyuŋbʌ tiyʌ. 
EPH.4.22	Te' ndzʌctambašejmis inʌc wina, u'yamis ndzʌcjojcʌtʌctamu. Pyʌcpa wa'mis ndzactamu mis yatzipʌ nwi'nis šu'noquiuy porque te'wʌ'smij 'yaŋgoma'cʌytyamba wa'mij ñdyocoytyamu. 
EPH.4.23	Jomecoquipsoytyamʌ ndzoco'yojmo wa'mis ŋgacpʌ'tamu mis ja'n 'yoyepʌ ŋguipsoquiuy. 
EPH.4.24	Tu'ŋajtamʌ oye'c Diojsis wyi'naŋdʌjqui porque ñe'cʌ'smij njyomecotzʌctamu. Te'cotoya pyʌcpa wa'mij ñdyu'ŋajtamu te' wiyuŋšejpʌ justo'ajcu'yojmo y masa'najcu'yojmo.
EPH.4.25	Uy sutzjaytyame eyata'mbʌ mis atzi, sino que tzamdamʌ te' wiyuŋbʌ tiyʌ ne'co'mota'm, porque tʌta'm tumʌpʌ cuerpošejpa'ndʌyʌ' porque Cristo'stʌyʌ' ñe'ta'm.
EPH.4.26	Juca ŋgui'šca'tambamij, uy coquendame mista'm ndzoco'yojmo qui'šca'cuy umij ŋguiowpa'ttamu. Jʌnʌjtij jambʌ'tamʌ qui'šca'cuy. 
EPH.4.27	Uy tzi'tame lugar te' diablo wa'mij nyajcowapa'ttamu ndzoco'yojmo.
EPH.4.28	Juca nu'mbapʌ inʌc, u'ya ñu'mgue'tumaj, sino que yajyosa ñe' quiʌ'pit oyepʌ yoscu'yojmo wa'y ijtu tiyʌ wa'y chi'yaju te' quieñajpapʌ's toya.
EPH.4.29	U'yamij 'yotowewʌ'ajtamu, porque yʌtij pyʌcpa wa'mij sa'sa'c ñchamdzamnaytyamu wa'mis mbʌmitzi'tamu choco'yojmo te' ŋguiʌmato'ŋʌyajpapʌ'smij. 
EPH.4.30	Y uy yajtuyuquiʌñe'ctame te' Espíritu Santo Diojsisñe', porque Diojsis quiʌ'weju ñe' 'Yespiritu Santo wa'y ijtu mista'm ndzoco'yojmo wa'mis mustamu que te' minbapʌ aŋsʌ'ŋoyj Diojsismij maŋba nyajcotzojcoctuctamu.
EPH.4.31	Uy nʌ'ittame tacapyʌ tzocoy mi'ojmota'm, ni uy nu'motoŋdame, ni uy nisujtzʌytyame mis atzita'm. Jambʌ'tamʌ te' qui'šca'cuy, y mawʌqui'šca'cuy y te' wejwejnaquiuy. 
EPH.4.32	Pyʌcpa jeque wa'mij ñayajyamʌtʌjtamu y ñatyo'ya'ŋʌtʌjtamu ne'co'mo. Yajcotocoytyamʌ mista'm atzi ñchʌcjaytyambapʌ'smij toya, porque Diojsis yajcotocoyjawya'a mista'm ŋgowa porque ca'u te' Cristo mijcotoyata'm.
EPH.5.1	Mijta'm, como Diojsismijyʌ' 'yuneta'm, jene šundambapʌmij. Te'cotoya quengʌspʌctamʌ ñe'cʌcʌsi. 
EPH.5.2	Chi'oquia'u'c Cristo's te' wyin y ca'u'c tʌcotoyata'm, yajqueju que jene sundambatʌ. Te'cotoya pyʌcpa wa'ytyʌ tʌ našunʌtʌjtamu ne'co'mo. Porque Cristo's chi'oquia'u ñe' wyin jujcha' tzi'oquiuy Dioscotoya y te'šej tzocopyajcu Dios.
EPH.5.3	Pero como mijta'm Diojsis myasanbʌnda'm, ja'namis ndzʌctame ispʌquitzʌjcuy ni ni'aŋsu'noquiuy ni eyata'mbʌ tiyʌ mʌjša'ŋda'mbʌ. Ni ja'namis nwʌmʌ'ytyame wa'mis te'šejta'mbʌ tiyʌ ndzamdamu. 
EPH.5.4	Ni ja'n pyʌqui wa'mis ndzamdamu tza'ajcuytya'mbʌ tiyʌ ni jowi tzame ni jowi yende'ŋajcuy, sino que pyʌcpa wa'mis nʌjaytyamu Dios: Yʌscotoya Tatay. 
EPH.5.5	Wiyuŋšej mustamba'mis que ja'n maŋu pyʌjcʌchoŋyaju yajtiyʌ aŋgui'mbamʌy Dios Cristoji'ŋ te' ispʌquitzʌcpapʌ's, ni te' chʌcpapʌ's mʌjša'ŋda'mbʌ tiyʌ ni te' ni'aŋsu'nopyapʌ's, porque te' ni'aŋsu'nopyapʌ's ja'n šuni Dios, eyata'mbʌ tiyʌ 'yaŋsunba.
EPH.5.6	Coquendamʌ cuenta umij 'yaŋgoma'cʌtʌjtamu ya'iwʌ's ñe' chamepitta'm, porque te' ñe' chameta'm jojtacapʌ tiyʌšejpʌte'. Y Diojsis maŋba yajnʌco'aŋgʌyaju te' ja'n myato'ŋoyjayapyʌ's ñe'cʌ porque chʌquiajpa te'šej yatzita'mbʌ chʌqui. 
EPH.5.7	Te'cotoya uy tzʌctame ñe'cʌ's chʌquiajpašej. 
EPH.5.8	Wina pi'tzʌta'majmis inʌc ŋguipsoquiuy, pero yʌtij tʌ'a Ngomi's 'yaŋgui'mʌtʌjcuquiʌ'mʌ mij ittamu ñe' šʌ'ŋgʌ'ojmo. Te'cotoya tu'ŋajtamʌ oye'c tu'ŋajyajpašej te' sʌ'ŋgʌ'ojmo ijtyajpapʌ. 
EPH.5.9	(Porque juca ñdyu'ŋajtambamij sʌ'ŋgʌ'ojmo, maŋbamis ŋgo'ŋdamu wʌpʌ-pʌ'najcuy y justo'ajcuy y maŋbamij nwyiyuŋdzamdamu.) 
EPH.5.10	Tzʌcme'tztamʌ wa'mis ŋgo'ŋjaytyamu tʌ Ngomi's šu'noquiuy wa'mis ndzʌctamu ñe'cʌ's šunbašej. 
EPH.5.11	Uy tzʌctame chʌquiajpašej te' pi'tza'ŋajcu'yojmo wijtyajpapʌ's, porque ñe'cʌ'sta'm ja'n ñʌwʌ'ajyay yajtiyʌ. Más oye wa'mis otoŋwinduquiaju yʌ'šejta'mbʌ tiyʌ chʌquiajpapʌ's porque ja'nde' 'yoyeta'mbʌ tiyʌ. 
EPH.5.12	Tza'ajcuytya'mbʌ tiyʌte' wa'ytyʌ ndzamgue'tu tʌ, te' ñe'cʌ'sta'm ñu'mdzʌquiajpapʌ tiyʌ. 
EPH.5.13	Pero juca nyajquejtambatʌ te' sʌ'ŋgʌpit que yʌ'šejta'mbʌ tzʌqui ja'nde' 'yoyeta'mbʌ tiyʌ, ñe'cʌ'sta'm maŋba myujšaju que ja'nde' 'yoyeta'mbʌ tiyʌ. Porque ŋguenda'nbatʌ oye te' sʌ'ŋgʌ'ojmo ijtyajupʌ tiyʌ. 
EPH.5.14	Te'cotoya nʌmyajpa te' tza'maŋwa'oyeta'm:
EPH.5.14	Itzaŋwa nwitʌm, porque 'yʌŋupʌšejpʌ mijyʌ',
EPH.5.14	Tzu'cumʌ porque ŋguia'upʌšejpʌ mijyʌ',
EPH.5.14	Y Cristo's maŋba šʌ'ŋjayu mis ndzocoy.
EPH.5.15	Te'cotoya coquendamʌ cuenta wa'mij nwyiyuŋdu'ŋajtamu, ja'n jowita'mbʌšej sino que mujsoyajpapʌšej. 
EPH.5.16	Nʌwʌ'ajtamʌ yʌ' aŋsʌŋ wa'mis ndzʌctamu oyeta'mbʌ tiyʌ porque te' yʌtijta'mbʌ pʌ'nis chʌquiajpa ja'n 'yoyeta'mbʌ tiyʌ. 
EPH.5.17	Te'cotoya, uy jowicotzʌctame nwin sino que nʌctʌ'ytyamʌ jutzte' šunba tʌ Ngomi's wa'mis ndzʌctamu. 
EPH.5.18	Y uy no'tcuy tzʌctame porque te'wʌ'smij ñʌtocoytyamba. Más oye wa'mis ndzi'tamu lugar te' Espíritu Santo wa'y itjojcʌtʌjcu mista'm ndzoco'yojmo. 
EPH.5.19	Y wandamʌ mi'ojmota'm salmo y himno y eyata'mbʌ wane Espíritu Santo'smij 'yaŋmaytyambapʌ wa'y quieju que nʌmis nwʌcotzamdamu y nwanjaytyamu tʌ Ngomi mista'm ndzoco'yojmo. 
EPH.5.20	Te'cotoya mumu jama mumutiyʌcʌsi nʌjaytyamʌ Dios tʌ Ngomi Jesucristo's ñʌquiʌsi: Tatay, yʌscotoya mis ndzʌcpa.
EPH.5.21	Namyato'ŋoyjatʌjtamʌ ne'co'mo, porque Dios miste' nʌ ŋgʌna'tzʌytyamu.
EPH.5.22	Co'tʌc-yomota'm, como mato'ŋoyjaytyambamis tʌ Ngomi, te'šej pyʌcpa wa'mis mato'ŋoyjaquie'tu mis njayaj. 
EPH.5.23	Y tʌta'm Ngomi, te' Cristo's, yajcotzoquiajpa te' tu'mʌyajpapʌ ñe' ñʌquiʌsi. Te'cotoya Cristo's tyu'mʌquiuy ñe' te' cuerpo, y Cristote' te' tu'mʌquiu'yis quiopac. Te'šejtijque' te' jayaj, yomo'ste' quiopac. 
EPH.5.24	Y jujcha' te' tu'mʌquiu'yis myato'ŋoyjapya te' Cristo, te'šejtijque' mijta'm, co'tʌc-yomo, pyʌcpa wa'mis mato'ŋoyjaytyamu mista'm njayaj mumutiyʌcʌsi.
EPH.5.25	Jayajta'm, yajyamdamʌ mista'm nyomo jujcha' Cristo's yajyamba ñe' tyu'mʌquiuy y chi'oquia'u wyin y ca'u ñe' tyu'mʌquiuquiotoya. 
EPH.5.26	Te'šej chʌjcu Cristo's wa'y yajmasa'najyaju te' tu'mʌyajpapʌ ñe' ñʌquiʌsi. Yajcowajayajpa chocoy jujche'ŋ tu'mʌyajpapʌ's, porque wyʌ'aŋjamjayajpa Diojsis chame y nʌ'yʌyajpa nʌ'pit. 
EPH.5.27	Te'šej jeque chʌjcu Cristo's wa'y ya'aŋgueju ñe' wyi'naŋdʌjqui te' ñe' tyu'mʌquiuy saŋoyepʌ y sa'sapʌ tiyʌšej nu'cpa'cande' jama. Pijche'c maŋba 'yaŋgueju ñe' wyi'naŋdʌjqui masanbʌ, cowajupʌ y ja'ndiyʌpʌ's quiowa. 
EPH.5.28	Ndzamjaytyaŋgue'tpa'ʌsmij que pyʌcpa wa'y jaya'sta'm yajyamyaju ñe'ta'm yomo jujcha' yajyamyajpa ñe' wyin. Porque iwʌ's yajyamba te' ñe' yomo, ñe' te' wyin nʌ yajyamu. 
EPH.5.29	Tumduma'ŋbʌ'nis yajyamba ñe' wyin, sa'sa pyʌ'nʌpya y quioquenba. Te'šejtijque' Cristo's yajyamba te' tyu'mʌquiuy, 
EPH.5.30	porque ñe'te' te' cuerpo y tʌta'm tumduma'ŋbʌn tyiyʌ'iwʌtʌte' te' Cristo's cuerpo'sñe'. 
EPH.5.31	Te'cotoya co'tʌjcajyajpapʌ pʌ'nis tiene que wa'y chaquiaju tyataj y ñanaj, y tyumʌtzʌquiajpa yomoji'ŋ. Y te' metzata'mbʌ inʌc tumʌ'ajyajpa. 
EPH.5.32	Nʌ'ʌs ŋgojtu co'tʌjcajcuy jujcha' comparación wa'yʌsmij ndza'maŋwajaytyamu te' wina jayajqueyapʌ tiyʌ Diojsis. Yʌ'šejpʌte': Te' Cristo y te' tu'mʌyajpapʌ ñe' ñʌquiʌsi tumʌ'ajyajpa. 
EPH.5.33	Pero nʌ'ʌsmij ndzamjaytyamu mijta'm, que pyʌcpa wa'y tumduma'ŋbʌ'nis mi'ojmota'm yajyamu ñe' yomo jujcha' yajyamba ñe' wyin. Y pyʌcpa wa'y yomo's wyʌcocojtu te' jyayaj.
EPH.6.1	Uneta'm, mato'ŋoyjaytyamʌ mista'm ndataj y mista'm nanaj. Yʌ'šej pyʌcpa wa'mis ndzʌctamu porque mijta'm, tʌ Ngomi'smijyʌ' ñe'ta'm. 
EPH.6.2	Ya'ajca Dios nʌmu que maŋbatʌ inʌc nicomasa'nʌyu juca ŋgojambatʌ chambašej yʌ' aŋgui'mgu'yis: Wʌcotzamʌ mis ndataj y mis nanaj 
EPH.6.3	wa'mij ñdyichoso'aju y wa'y ijtu pʌpyʌ mis ŋguenguy yʌy najsacopajcʌsi.
EPH.6.4	Tatajta'm, uy comeque'ctij tzʌjqui'šca'tame mis uneta'm, sino que yajtzoquia oyepʌ aŋma'yoquiu'yojmo y yajqueña te' wiyuŋ-duŋ chamušej tʌ Ngomi Jesucristo's.
EPH.6.5	Coyosata'm, mato'ŋoyjaytyamʌ mis najsacopajcʌsipʌ ŋgomita'm. Coquendamʌ cuenta wa'mis pajcupajcu'c nyosjayaju. Yostamʌ ndumʌtzocoy y tzʌctamʌ cuenta que Cristo miste' nʌ nʌyostamu. 
EPH.6.6	Pumñayu'c yostamʌ ja'n na' nʌmij wyitʌmbit ŋguieñaju'c, chʌquiajpašej te' yajtzocopyaquiajpapʌ's pyʌndʌwʌ, sino que wa'mij nyostamu jujcha' Cristo's quioyosa wa'mis ndzʌctamu Diojsis šunbašej. 
EPH.6.7	Y tiyʌta'm mis ndzʌctamba ndumʌtzocoy, tzʌctamʌ jujcha'ndʌ Ngomicotoya y ja'n na' pʌngotoyata'm. 
EPH.6.8	Porque mustambamis que tumduma'ŋbʌ'nis, coyospapʌ's o ja'n quioyosepʌ's maŋbapʌtʌte' mbʌjcʌchoŋdamu tʌ mbarte tʌ Ngomicʌsi juca oyetʌ yostamu.
EPH.6.9	Coyosa-comita'm, tzʌctamʌ justota'mbʌ tiyʌ mis ŋgoyosacotoyata'm. U'ya tzʌcna'tzoytyame porque mustambamis que te' tʌ Ngomi tzajpojmo ijtupʌ, maste' aŋgui'mbapʌ Comi y tu'mbac quienba aŋgui'mopyapʌ y coyospapʌ. Y ñe'cʌ's ja'n myenoschʌqui ya'iwʌ.
EPH.6.10	Y yʌtij, atzita'm, paquic ittamʌ porque ñdyumʌtzʌctamwa'mij tʌ Ngomiji'ŋ te' maya'aŋbʌ's pyʌmi. 
EPH.6.11	Jujcha' soldado's ijtu tiyʌpit wa'y quioquijpu wyin, te'šejtijque' pyʌjque'tpa wa'mis mbʌjcʌchoŋdamu tiyʌ'iwʌ Diojsismij ñchi'tambapʌ tiyʌpitmis wa'y ŋgoquiptamu nwin. Y juca te'šej mis ndzʌctamba, sunba'camij nwyʌytyamu diablo's, paquimij maŋba ittamu wa'mis ŋgoquiptamu nwin. 
EPH.6.12	Porque ja'ndʌte' mbʌndʌwʌ maŋu nʌquiptamu yʌy najsacopajcʌsi, sino que nʌtʌ nʌquiptamu te' yatzita'mbʌ espíritu y cowi'na tzʌquiajpapʌ 'yaŋgui'myajpapʌ's mumu jujche'ŋ qui'nišajpapʌ's Dios. Y nʌtʌ nʌquiptaŋgue'tu eyata'mbʌ yatzi-espiritu, sawo'mo ijtyajpapʌ chʌquiajpapʌ's yacha'cuy. 
EPH.6.13	Te'cotoya pʌjcʌchoŋdamʌ te' Diojsismij ñchi'tambapʌ tiyʌ wa'mis mujsu soldadošej ŋgoquiptamu nwin yʌ' yʌtij ja'n 'yoyepʌ aŋsʌ'ŋojmo. Y cʌtʌjcu'cande' quipcuy, maŋbamij paquic ittamu mista'm nwʌ'aŋjamgu'yojmo. 
EPH.6.14	Ndzamjaytyambaše'ʌsmij jeque, paquic ittamʌ soldadošej porque soldado's wyatpa wyin y yamba tʌ'ŋgupyʌ myeque pacwinducpapʌcʌsi te' espada juca jyu'chajpa. Mista'm, nʌtu'ŋajaytyamʌ te' Diojsis wyiyuŋbʌ tiyʌ y tu'ŋajtamʌ justo'ajcu'yojmo. Yʌ' metzapʌ tiyʌ'smijte' ŋguioquiptamba sunba'cmij ñʌquiptamu te' diablo's. 
EPH.6.15	Jujcha' soldado's yamba quiʌ'ac wa'y myaŋu ñempejutʌ, te'šej mista'm aŋmayjaytyamʌ oye'c te' Cristo's 'yevangelio, te' yajsʌ'mnayjapyapʌ's tʌ ndzocoy, y te'šejmij maŋba nimejcʌyu'c ittamu wa'mis nʌquiptamu te' yatziwʌ. 
EPH.6.16	Y soldado's yajyospa eyata'mbʌ tʌ'ŋguy wa'y quioquijpu wyin. Yamba quiʌ'ojmo juyujpʌ tʌ'ŋguy tiyʌcʌsi wa'y pyacwindujcu te' tʌptʌpcuy. Y mista'm coquiptamʌ nwin mis Cristo-wʌ'aŋjamgupyit, y te'šej ja'nmij maŋu nwyʌytyamu yatziwʌ's 'yoc'isʌtʌjtamba'cmij soneta'mbʌ tiyʌcʌsi. 
EPH.6.17	Y jujcha' soldado's yamgue'tpa tʌ'ŋgupyʌ quio'tzunu wa'y yajcotzojcu quiopac, y myuspa que maŋba ñʌwʌ'aju te' quipcuy, te'šejtijque' mijta'm, mustambamis que maŋbamis nʌwʌ'ajtamu porque Cristo'smij nyajcotzoctamba. Y 'yaŋmaytyambašejmij te' Espíritu Santo's, yajyostamʌ te' Diojsis chame jujcha' espada. 
EPH.6.18	Y wa'mis ndzʌcjojcʌtʌctamu mumu yʌ'šejta'mbʌ tiyʌ, pyʌcpa wa'mis oto'ŋʌytyamu Dios mumu jama mumutiyʌcʌsi. Y wa'ctamʌ tiyʌ'iwʌ te' Espíritu Santo's šunbašej. Coquendamʌ cuenta jeque wa'mis oto'ŋʌyjojcʌtʌctamu Dios, y nimeque'ctij nitza'mʌytyamʌ Dioscʌsi mumu masanda'mbʌ pʌn. 
EPH.6.19	Y wa'ctamʌ Dioscʌsi ʌjcotoya wa'yʌj ñe'cʌ's yajmujsu tiyʌta'm pyʌcpa wa'yʌs jana na'chcuy ndza'maŋwaju yʌ' evangelio. Yʌ'wʌte' te' wina jayajqueyapʌ tiyʌ Diojsis. 
EPH.6.20	Y Diojsisʌj cʌ'weju wa'yʌs ndzamgopuŋu yʌ' evangelio, y yʌtij preso'mo'ʌjyʌ' ijtu te'wʌcotoya. Wa'ctamʌ Dioscʌsi ʌjcotoya wa'yʌs jana na'chcuy ndzamgopuŋu te' evangelio, porque te'šej pyʌcpa wa'yʌs ndzamu.
EPH.6.21	Atzi Tiquico'smij maŋba nyajmustamu jutzʌj ijtu y tiyʌta'mʌs ndzʌcpa. Yʌ' atzi jene sunbapʌtʌsyʌ', jicapyʌ coyosayʌ' yosjapyapʌ's tʌ Ngomi. 
EPH.6.22	Yʌ'yʌsmij nʌ ŋgʌ'wejaytyamu yʌ' atzi wa'mij minu nyajmustamu jutztʌj ijtu y wa'y pyaquipʌjcu mista'm ndzocoy ñe'cʌpit.
EPH.6.23	Sunba'ʌs wa'y tʌ Ndata Diojsis y tʌ Ngomi Jesucristo's chi'yaju sʌ'mnaquiuy mumuta'mbʌ atzi. Y te'šejti'ʌs sungue'tpa wa'y mumu wʌ'aŋja'moye-atzita'm ñašunʌtʌjyaju ñe'co'mo. 
EPH.6.24	Y sunba'ʌs wa'y Diojsis yajyamyaju mumuta'mbʌ atzi šunjojcʌtʌquiajpapʌ's tumʌtzocoy tʌ Ngomi Jesucristo. Amén.
PHP.1.1	Ʌj Pablo y Timoteo, Jesucristo'stʌjyʌ' quioyosa. Nʌtʌsmij njayjaytyamu mijta'm, Diojsis quio'aŋgui'moye, ancianota'm y mumu wyʌ'aŋjamyajpapʌ's Cristo Jesús tey Filipos-cumgu'yojmo. 
PHP.1.2	Sunbatʌs wa'mij nyajyamdamu y wa'mij ñchi'tamu sʌ'mnaquiuy tʌ Ndata Diojsis y tʌ Ngomi Jesucristo's.
PHP.1.3	Jujche'ŋ naca'ʌsmij njamwʌtzʌctamba nʌjapya'ʌs Dios: Tatay, yʌscotoya mis ndzʌjcu. 
PHP.1.4	Y jujche'ŋ naca'ʌs oto'ŋʌpya Dios, tzi'ŋbʌ'pa ʌs ndzocoy wa'yʌj nwa'coyu mijcotoyata'm. 
PHP.1.5	Porque desde te' jama nwʌ'aŋjamdamu'cmis te' evangelio hasta yʌtij tumʌco yoscuytyʌ nʌ ndzʌctamu wa'ytyʌ ndzamgopuŋu te' evangelio. 
PHP.1.6	Diojsis jyomecotzʌcjayu mista'm ndzocoy nwʌ'aŋjamdamu'cmis te' evangelio. Ni'aŋjamba'ʌs Dios que ñe'cʌ's maŋba pyʌmitzi'jayu mista'm ndzocoy hasta tiyʌ jama mingue'tpa tʌ Ngomi Jesucristo. 
PHP.1.7	Jene oye wa'yʌs te'šej ŋguipsu mijcotoyata'm porque jene sundamba'ʌsmij ndzoco'yojmo. Y mista'm, jene nʌmisʌj ŋgotzoŋdamu somumʌ'yʌj, y nʌ'cše'ŋo'yʌs ndzamgopuŋu y ŋgoquijpu te' evangelio. Te'šejmis nʌ nyajquejtamu que mbʌjcʌchoŋdamwa'a mis te' Diojsis yajya'moquiuy jujcha' ʌs mbʌjcʌchoŋu. 
PHP.1.8	Diojsis myuspa jutzʌsmij jene sundamba ndzoco'yojmo, jujcha' Jesucristo'smij maya'aŋ šundamba ñe' choco'yojmo. 
PHP.1.9	Y nwa'cjapya'ʌs Dios wa'mij más aŋba'te'c našunjojcʌtʌctamu ne'co'mo, y wa'mis nʌ'ittamu oyepʌ mujsoquiuy y nʌctʌ'yoquiuy mumutiyʌcʌsi, 
PHP.1.10	te'šej wa'mis mujsu ŋgopiŋdamu te' más oyeta'mbʌ tiyʌ. Y maŋbamij ñdyu'ŋajtamu wiyu'ŋajcu'yojmo y yajtiyʌcʌsimij ja'n maŋu ŋguionocatʌjtamu te' jamo'oyj minba'ca Cristo. 
PHP.1.11	Y Jesucristo maŋba itjojcʌtʌjcu mista'm ndzoco'yojmo wa'mij ñdyu'ŋajtamu mumu jama masa'najcu'yojmo. Te'šejmis maŋba nyajquejaytyamu Diojsis myʌja'ŋajcuy, y maŋbamis nwʌcotzamdamu.
PHP.1.12	Atzita'm, sunba'ʌs wa'mis mustaŋgue'tu jujche'ŋʌj tiyʌta'm cʌtʌcjawya'a ʌj, wiyuŋšej yʌ'šejta'mbʌ tiyʌ's jene nʌ quiotzoŋu wa'y quiopuŋu te' evangelio. 
PHP.1.13	Te'cotoya mumu te' palacio-coque'noye's, y yʌ' cumgupyʌ'nista'm myujšajpa'a que somyaju'ʌj porque ndzamgopuŋba'ʌs Jesucristo. 
PHP.1.14	De que myujšaju wʌwʌta'mbʌ atzi'sta'm jutzʌs ŋgoquijpa Jesucristo somumʌ'yʌj, nʌ chamgopuŋyaju jana na'chcuy te' Diojsis chame. Y tʌ Ngomi's nʌ pyʌmitzi'yaju wa'y te'šej chamgopuŋyaju.
PHP.1.15	Wiyuŋšej ijtyaju eyata'mbʌ chamgopuŋyajpapʌ's Cristo ñi'aŋsu'noquiupyit y quipcupyit. Pero eyata'mbʌ's chamgopuŋyajpa Cristo oyepʌ tzocopyit. 
PHP.1.16	Y te' chamgopuŋyajpapʌ's Cristo ja'n 'yoyepʌ tzocopyit jañʌ'ijtyapʌte' wiyuŋbʌ tzocoy. Te'ta'mbʌ's te'šej chʌquiajpa wa'ytyijte' chʌcjʌ'mʌyjayaju ʌs ndoya yʌ' preso'mo. 
PHP.1.17	Pero te' eyata'mbʌ's chamgopuŋyajpa Cristo porque jene suñajpa'ʌj, y porque myujšajpa que yʌ'yʌj somyaju porque ŋgoquijpa'ʌs te' evangelio. 
PHP.1.18	Pero ja'ʌs tiyʌ maya'cuy mbʌqui juca oyepʌ tzocopyit o ja'n 'yoyepʌ tzocopyit nʌ chamgopu'ŋoyaju. Nʌ'omba'ʌs y maŋbama'ʌs nʌ'omgue'tu, porque Cristote' nʌ chamgopuŋyaju.
PHP.1.19	Porque muspa'ʌs que mumu yʌ'šejta'mbʌ tiyʌ maŋba yojsu ʌs oye'ajcuquiotoya porque nʌmij nwya'coytyamu Dioscʌsi ʌjcotoya y porque tʌ Ngomi Jesucristo's 'Yespiritu'sʌj nʌ paquitzi'u. 
PHP.1.20	Njo'cpa'ʌs ndumʌtzocoy que yajtiyʌcʌsi'ʌj ja'n maŋu ndza'aju. Y njo'que'tpa'ʌs que jana na'chcu'yʌs ndzamjojcʌtʌcpa te' Diojsis chame. Sunba'ʌs nyajquejayu Cristo's myʌja'ŋajcuy mumu jama ʌs ŋguengupyit, juca quenbama'ʌj o ca'pa'ʌj. 
PHP.1.21	Nʌ'cše'ŋo'mya'ʌj ŋguenu yʌy, Cristo'ʌs nʌwi'najpa ndumʌtzocoy, y juca ca'pa'ʌj nʌwʌ'ajupa'mʌste'. 
PHP.1.22	Pero juca quenbama'ʌj yʌy muspa'ʌs nyosjayumaj tʌ Ngomi Jesucristo. Te'cotoya ja'ʌs musi tiyʌ oye wa'yʌs ŋgopiŋu, te' wa'yʌj ijtu yʌy najsacopajcʌsi o wa'yʌj ŋga'u. 
PHP.1.23	Yʌ' metzapʌ tiyʌ'sʌj yajmetzaŋdzoco'yajpa. Sunbati'ʌj ŋga'que'tu wa'yʌj maŋu ndumʌ'ijtu Cristoji'ŋ, y muspa'ʌs que ñe'cʌji'ŋbʌ tumʌ'itcuy te'wʌte' te' más oyepʌ. 
PHP.1.24	Pero wa'yʌsmij ŋgotzoŋdamu mijta'm, más pyʌcpa wa'yʌj ijtumaj yʌy najsacopajcʌsi. 
PHP.1.25	Pero ni'aŋjamba'ʌs que maŋbama'ʌj ndzʌ'yu yʌy najsacopajcʌsi y njamacʌtʌjcu miji'ŋda'm. Y maŋba'ʌsmij ŋgotzoŋdamu wa'mij oma'oma'c ittamu Cristo-wʌ'aŋjamgu'yojmo. 
PHP.1.26	Y minba'camʌsmij ndu'nistaŋgue'tu, maŋbamis nʌ'o'maŋgʌtʌctamu y maŋbamis nwʌcotzamdamu Cristo Jesús.
PHP.1.27	Te'cotoya ndzamjaytyamba'ʌsmij wa'mij ñdyu'ŋajtamu oye pyʌcpašej, porque nwʌ'aŋjamdambamis te' Cristo's 'yevangelio. Y juca minba'ʌsmij ndu'nistamu o ja'nʌj mini pero sunba'ʌs wa'yʌj yajmujšaju que tumupʌ quipsoquiuytyijmis nʌ nʌtu'ŋajtamu ndumʌtzocoy. Y sunba'ʌs musque'tu que tumʌ'ajcu'yoyj nʌmis ŋgoquipjaytyamu te' Cristo's 'yevangelio nwʌ'aŋjamdambapʌtʌ. 
PHP.1.28	Y umis na'tztamu te' qui'nišajpapʌ's te' evangelio. Te'šej qui'nisoyajpapʌ's yajquejyajpa que maŋbapʌte' tyocoyaju. Y mijta'm maŋbamij ŋguiotzojcoctuctamu. Pero yʌ' cotzojcuy Diojsiste' maŋba chʌjcu. 
PHP.1.29	Y yajya'moquiupyit Cristo'smij mbyaquitzi'tamba wa'mis jana na'chcuy nwʌ'aŋjamdamu ñe'cʌ, y ja'n na' te'wʌtij sino que wa'mij nyacsnutzʌcʌtʌjtaŋgue'tu porque nwʌ'aŋjamdambamis ñe'cʌ. 
PHP.1.30	Nguendamwa'mis wina jutzʌj yacsnutzʌquiaju y matoŋdamwa'mis jutzʌj yʌtij nʌ yacsnutzʌquiaju, y te'šejtijmij nʌ yacsnutzʌcʌtʌjtaŋgue'tu mijta'm.
PHP.2.1	Cristo jeque, ijtu mista'm ndzoco'yojmo. ¿Ja'nja nʌctʌ'ytyame que ñe'cʌ's pyʌmitzi'japya tʌta'm ndzocoy, y que ñe'cʌ'stʌ yajtzocopyactamba ñe' yajya'moquiupyit? ¿Y ja'nja nʌctʌ'ytyame que te' Espíritu Santo ijtu tʌta'm ndzoco'yojmo wa'ytyʌ cotzoŋdamu? ¿Ja'nja sundame ndumʌtzocoy mista'm atzi, y ja'nja ndo'ya'ŋʌyay? Jʌ'ʌ, mustambamis y ndzʌctambamis yʌ'šejta'mbʌ tiyʌ. 
PHP.2.2	Te'cotoya yajtzocopyactamʌ'ʌj. Y wa'yʌj ndzocopyajcu oye, tumʌpʌ quipsoquiuy nʌtu'ŋajtamʌ ne'co'mo, y našunʌtʌjtamʌ ne'co'mo, y uy tzactame te' tumʌco quipsoquiuy. 
PHP.2.3	Uy yajtiyʌ quipcuchʌquia'tame ni uy ne'cʌtij mʌja'ŋdzʌctame nwin, pero pyʌcpa wa'mis nyumijcotzʌctamu nwin y wa'mis más mʌja'ŋgomʌ'ytyamu te' eyata'mbʌ mis atzita'm que ja'n misne nwin. 
PHP.2.4	Y pyʌjque'tpa wa'mis winac ŋguipsjaytyamu te' atzi'sta'm 'yoye'ajcuy, y pijche'c wa'mis ŋguipstamu ne' oye'ajcuy.
PHP.2.5	Quengʌspʌctamʌ tʌ Ngomi Jesucristocʌsi wa'mij ŋguipsoytyamu ñe'cʌ quipsoyušej. 
PHP.2.6	Ñe'cʌ's jeque, ñʌ'itjayu Diojsis itcuy y chocoy, y ñe'cʌ y Dios tumo'pyʌ tiyʌte'. Ñempe tu'mbac Diosji'ŋ, jachi'ʌ pena wa'y chʌ'yu te'šej. 
PHP.2.7	Jawyi'naŋgota ñe' myʌja'ŋajcuy sino que minu pyʌ'naju yʌy najsacopajcʌsi pʌnšej, y coyospawʌšej chʌjcu wyin yʌ' Cristo's. 
PHP.2.8	Y yʌy najsacopajcʌsi'a ijtu'c pʌnšej, yajyumi'aju wyin, y myato'ŋoyjayu Dios mumutiyʌcʌsi. Y chi'oquia'u wyin wa'y yajca'yaju. Y cruzcʌsi ca'u. 
PHP.2.9	Te'cotoya Diojsis más yajmʌja'ŋaju te' Jesucristo que ja'n ya'iwʌ, y quiotjayu más itniqui'ma'ŋʌyupʌ nʌy que ja'n ya'iwʌ'sñe'. 
PHP.2.10	Y te' más itniqui'ma'ŋʌyupʌ Jesujsis ñʌy wa'ytye' mumupʌ's quiujnayjayaju jujche'ŋ quengu'yʌyajupʌ tiyʌ's, te' tzajpojmo ijtyajupʌ's, te' najsacopajcʌsi ijtyajupʌ's y te' ca'yajupʌ's. 
PHP.2.11	Y myuma'ŋgʌ'y wa'y quiowʌ'aŋjamyaju que Jesucristote' te' Comi, y te'šej wa'y myʌja'ŋwʌcotzamyaju tʌ Ndata Dios.
PHP.2.12	Te'cotoya pyʌcpa wa'mis mato'ŋoyjojcʌtʌcjaytyamu Dios. Pero ja'n na' teytyi'ʌj ijtu'c miji'ŋda'm, más pyʌcpa wa'mis mato'ŋoyjaytyamu yʌtij porque ya'a'yʌj ijtu. Como Diojsismij nyajcotzoctamu, tu'ŋajtamʌ jujcha' ña'tzpapʌ's, y coquendamʌ cuenta u'yamij maŋu ŋguiowapa'twʌtzʌctamu. 
PHP.2.13	Y Diojsis pyaquitzi'japya mista'm ndzocoy wa'mis sundamu oyeta'mbʌ tiyʌ, y wa'mis ndzʌctamu šunbašej ñe'cʌ's.
PHP.2.14	Tzʌctamʌ tiyʌta'm pyʌcpa wa'mis ndzʌctamu, y uy nu'motoŋdame ni uy quipotoŋdame. 
PHP.2.15	Te'šej tzʌctamʌ uy yajtiyʌcʌsi pya'tjatʌjtamu mista'm ŋgowa, sino que wiyuŋdu'ŋajtamʌ. Te'šejmij Diojsis 'yunešej maŋba ñdyu'ŋajtamu cowataca te' yatzita'mbʌ y nuyuta'mbʌ pʌ'nojmo. Y matzašejmij maŋba ñchi'muŋdamu ñe'ta'm quiucmʌ. 
PHP.2.16	Y tzijpana-nʌ'itjaytyamu mista'm ndzoco'yojmo te' Diojsis chame tzi'papʌ'stʌ quenguy. Y juca te'šej mis ndzʌctamba maŋba quieju que jaquiomeque'ʌj yosa mi'ojmota'm ndzamgopuŋjaytyamu'cʌsmij te' evangelio. Te'cotoya maŋba'ʌs mujsu nwʌcotzamu nwin mijpitta'm te' jamo'oyj minba'ca Cristo. 
PHP.2.17	Mis jeque, nwʌ'aŋjamdamumis Dios y ndzi'oquia'tamumis ne' nwin ñe'cʌcʌsi jujcha' tzi'oquiuy. Y ñempe'ʌj yajca'ya oma'oma'ʌs maŋba ndzi'oquia'u nwin Dioscʌsi, porque te'še'ʌs maŋba nyajcota'nbʌ'u mista'm ndzi'oquiuy. Te'cotoya tzi'ŋbʌ'pa'ʌj y omdzocopyacpa'ʌj miji'ŋda'm. 
PHP.2.18	Y te'šejtijque' tzi'ŋbʌ'tamʌ y omdzocopyactamʌ mijta'm porque te'še'ʌj itque'tu ʌj.
PHP.2.19	Juca tʌ Ngomi Jesujsis šunba, maŋba'ʌsmij ŋgʌ'wejaytyamu jʌ'nʌ'oyj te' Timoteo. Y witu'pa'ca teymʌc ñe'cʌ'sʌj maŋba yajmujsu jutzmij nʌ ñdyu'ŋajtamu. Y aŋjamba'ʌs que maŋba'ʌj ndzocopyajcu mijpitta'm. 
PHP.2.20	Ja'ndiyʌ yʌy eyapʌ más que yʌ' Timoteo šundambapʌ'smij jujcha' ʌs, porque wiyuŋšej ñe'cʌ'smij jene sunba ŋguiotzoŋdamu. 
PHP.2.21	Eyata'mbʌ's na' ñe' 'yoye'ajcuy mye'chajpa y ja'n suni chʌquiaju tiyʌta'm šunba tʌ Ngomi Jesucristo's. 
PHP.2.22	Pero jujcha' ñe' une's ñʌyospa tyataj, te'še'ʌj nʌyospa Timoteo's wa'ytyʌs ndzamgopuŋu te' evangelio. Y mustamba'mis que te' Timoteo cosujupʌ pʌnde', y que tumʌyospa ʌji'ŋ. 
PHP.2.23	Te'cotoya sunba'ʌsmij ŋgʌ'wejaytyamu yʌ' Timoteo jʌ'nʌ'oyj, de que muspa'ʌs jutzʌj maŋba ndzʌ'yu. 
PHP.2.24	Y nijamba'ʌs que tʌ Ngomi'sʌj maŋba yajminu jʌ'nʌ'oyj wa'yʌsmij minu ndu'nistamu.
PHP.2.25	Pero ŋgomʌ'pya'ʌs que ijtu pyena wa'yʌsmij ŋgʌ'wejaytyamu te' atzi Epafrodito, tumʌyospapʌ ʌji'ŋ, y quioquijpapʌ's te' evangelio ʌji'ŋ. Yʌ' Epafrodito ŋgʌ'wejaytyamumisʌj wina wa'yʌj yosjayu y cotzoŋu. 
PHP.2.26	Pero ñe'cʌ's quiʌñʌñba inʌc wa'mij ŋguiendamu mumu mijta'm. Y jene toyapʌjcu porque mustamumis que ca'epa'tu. 
PHP.2.27	Wiyuŋšej ca'epa'tupʌte' inʌc y hasta ca'pa inʌc. Pero Diojsis tyo'ya'ŋʌyu y to'ya'ŋʌquie'tu ʌj, y yajtzojcu u'yʌj nduyu'yoyjojcʌtʌjcu. 
PHP.2.28	Te'cotoya'ʌsmij nʌ ŋgʌ'weju yʌ' Epafrodito wa'mis ŋguenwʌtzʌctamu, y wa'y chi'ŋbʌ'u mista'm ndzocoy. Y te'šej más aŋje'cpa ʌs ndoya yʌy. 
PHP.2.29	Oma'oma'c pʌjcʌchoŋdamʌ tʌ Ngomi's ñʌquiʌsi Y mʌja'ŋgocottamʌ ñe'cʌšejta'mbʌ pʌn. 
PHP.2.30	Porque wa'ytyij yojsu Cristo's yoscu'yojmo yʌ' Epafrodito maŋba inʌc quia'u. Jyambʌ'u wyin wa'ytyi'ʌj cotzoŋu misʌj ja'n musi ŋgotzoŋdamupʌ tiyʌcʌsi.
PHP.3.1	Yʌtij jeque atzita'm, oma'oma ittamʌ porque tʌ Ngomi'smijyʌ' ñe'ta'm. Ja'ʌs mbʌcjay maya'cuy wa'yʌs njawyʌtzʌjcu tiyʌta'mʌs wina njayjaytyamupʌ, porque oyepʌ tiyʌte' mijcotoyata'm. 
PHP.3.2	Coquendamʌ nwin umij 'yaŋgoma'cʌtʌjtamu yatzipʌ tiyʌcotoya yojšajpapʌ's. Coquendamʌ nwin umij 'yaŋgoma'cʌtʌjtamu te' judiota'm chi'yajpapʌ's pena wa'mij ŋguiojacʌtʌjtamu. 
PHP.3.3	Tʌta'mde' te' wiyuŋše'a circuncidatzʌctamupʌ. Porque ndumʌtzoco'yandʌ ŋgʌna'tzʌytyamba Dios, y oma'omatʌ ittamba Cristo Jesuspit, y ja'ndʌ ne' nwin nijamdame. 
PHP.3.4	Juca inʌjcʌs ʌs sunba nijamu nwin muspa'ʌs inʌc nijamu. Juca iwʌ's quiomʌ'pya que muspa ñijamu wyin, ʌs más ʌs muspa nijamu ʌsne' nwin. 
PHP.3.5	Porque ʌj tucutujta'y jama nʌ tya'nu'c circuncidatzʌquiaju'ʌj. Y Israe'lisʌjyʌ' wyinboya, Benjami'ŋis ñe'ŋa'ojmocpʌ. Te'cotoya wiyuŋšejpʌ judio'ʌjyʌ' jujcha' ʌs ndatajta'm, y aŋgui'mguywyʌ'aŋjamgu'yojmo ʌs ŋgʌ'ñʌcojambʌ'pa'ʌs inʌc. 
PHP.3.6	Jene ŋgʌjoŋba'ʌs inʌc ne' religión, y nyacsnutzʌquiajpa'ʌs inʌc te' tu'mʌyajpapʌ Diojsis ñʌquiʌsi. Y juca inʌjcʌs cʌme'chaju te' aŋgui'mgupyit japya'tjaya inʌc nijutzpʌ ʌs ŋgowa. 
PHP.3.7	Pero mumu yʌ' wʌcocojtyajpapʌ tiyʌ'sʌj inʌc, tocoquiuytya'mbʌ tiyʌše'ʌs ŋgomʌ'yajpa desde que sunu'ʌs y ndumʌtzoco'yʌs nite'tzʌyu Cristo. 
PHP.3.8	Wiyuŋšej mumu yʌ'šejta'mbʌ tiyʌ tocoquiuyše'amʌs nʌ'ijtyaju porque más oye wa'yʌs wiyuŋšej ndumʌtzocoy ispʌjcu Cristo Jesús, ʌs Ngomi. Ñe'cʌcotoya mumutiya'mʌs tocoyupʌ tiyʌšej ndzajcu, y putziše'amʌs ŋgomʌ'pya wa'ytyi'ʌs ndumʌtzocoy nite'tzʌyu yʌ' Cristo. 
PHP.3.9	Y yʌ'še'ʌs ndzʌjcu wa'ytyi'ʌs ndumʌtzʌjcu Cristoji'ŋ, pero ja'n ʌsne' njusto'ajcupyit ŋgʌpa'tupʌ'ʌs aŋgui'mgupyit, sino que te' justo'ajcuy ŋgʌpa'tpapʌtʌ porque nwʌ'aŋjambatʌ Cristo. Yʌ'šejpʌ justo'ajcuy Diojsistʌte' tzi'tamba porque nwʌ'aŋjamdambatʌ yʌ' Cristo. 
PHP.3.10	Mumu yʌ'šejta'mbʌ tiyʌ ʌs ndzʌcpa wa'ytyi'ʌs ispʌjcu oye tʌ Ngomi Jesucristo, y wa'yʌj Diojsis tzi'u pʌmi ndzoco'yojmo chi'ušej pʌmi Cristo wa'y wyinsa'u ca'yajupʌ'ojmoc. Y jujcha' toyapʌjcu Cristo, te'šejti'ʌj sunba ndoyapʌjque'tu ʌj ñempe'ʌj yajca'ya. 
PHP.3.11	Y te'še'ʌs sunba ndzʌjcu wa'yʌs ŋgʌpa'tu wa'yʌj winsa'que'tu ca'yajupʌ'ojmoc te' winsa'cuy-jyamo'oyj.
PHP.3.12	Muspa'ʌs que jaŋguiʌpa'tʌma'ʌj mumu yʌ'šejta'mbʌ tiyʌ'ojmo, porque faltamaj wa'yʌj ŋgota'nbʌ'u Diojsis wyi'naŋdʌjqui ñe'cʌ's šunbašej. Pero nʌ'ʌs ŋgo'ŋjojcʌtʌjcu jowi'cše'ʌs muspa ŋgota'nu Jesucristo's šunbašej wa'yʌj ŋgota'nu. 
PHP.3.13	Atzita'm, aŋjamba'ʌs que jaŋguiʌpa'tʌma'ʌs yʌ'šejta'mbʌ tiyʌ. Wiyuŋšej tiyʌ'ʌste' yʌtij nʌ ndzʌjcu, nʌ'ʌs njambʌ'u tiyʌta'mʌj cʌtʌcjawya'a y nʌ'ʌs ndzʌcme'tzu wa'yʌs ŋgʌpa'tu nʌ'ʌs ocnʌque'nʌyupʌ tiyʌ. 
PHP.3.14	Y maŋba'ʌs ŋgo'ŋjojcʌtʌjcu wa'yʌj nu'cu maŋbamʌ'yʌj coyoju Diojsis. Porque ñe'cʌ'stʌ wejtamu wa'ytyʌ mbʌjcʌchoŋdamu tʌ mbarte porque Jesucristo'sandʌyʌ' ñe'ta'm.
PHP.3.15	Te'šejtʌ maŋba ŋguipsoytyamu jujche'ŋdʌ cota'nbʌ'wa'a. Y juca tiyʌ'iwʌcʌsi mij eya ŋguipsoytyamba, Diojsismij maŋba nyajquendamu jutz oye wa'mij ŋguipsoytyamu. 
PHP.3.16	Y aŋmaytyamuše'amis, te'šej quipstamʌ y te'šej tu'ŋajtamʌ.
PHP.3.17	Atzita'm, quengʌspʌctamʌ ʌjcʌsi wa'mij oye ñdyu'ŋajtamu. Y coquendaŋgue'ta cuenta jutz tu'ŋajyajpa te' quiengʌspʌquiajupʌ's tʌjcʌsi. 
PHP.3.18	Nwitʌm nʌ'ʌcʌ'mʌ'ʌsmij ndzamwʌtzʌcjaytyaŋgue'tpa que wʌwʌ ijtyaju itcupyit yajquejyajpapʌ's que qui'nisjayajpa Cristo's cruz. 
PHP.3.19	Myato'ŋoyjayajpa yʌ'ta'mbʌ's te' yatzi wyi'nis šunbapʌ tiyʌ. Myʌja'ŋdzamyajpa chʌquiajpa'c tza'ajcuytya'mbʌ tiyʌ, y na' najsacopajcʌsita'mbʌ tiyʌ quipšajpa. Te'ta'mbʌ jeque maŋba tyocopyʌ'yaju. 
PHP.3.20	Pero tʌta'm tzajpojmopʌ itcu'yisandʌyʌ' cowindzʌmdambapʌ. Y nʌtʌ njo'ctamu wa'y wyanajcu desde tzajpojmoc tʌ nyajcotzojcopyapʌ. Te'wʌte' tʌta'm Ngomi Jesucristo. 
PHP.3.21	Y ñe'cʌ's maŋba quiacpʌ'jayu tʌta'm ca'papʌ ŋgüerpo wa'y tyu'mbajcaju ñe' masanbʌ cuerpoji'ŋ. Y muspa chʌjcu yʌ'šejpʌ tiyʌ te' Cristo's porque pʌmi'ʌyupʌte' y ijtu 'yaŋgui'mʌtʌjcuy mumutiyʌcʌsi.
PHP.4.1	Te'cotoya atzita'm, te'šej co'ŋjojcʌtʌctamʌ tʌ Ngomi Jesús. Jene sundamba'ʌsmij y hasta sunba'ʌsmij ŋguendamu atzita'm. Mijpitta'm omdzocopyacpa'ʌj porque quejpa que jaquiomeque'ʌj yosa mi'ojmota'm.
PHP.4.2	Nwa'cjapya'ʌs wa'y tumo'pyʌ quipsoquiuy nʌ'ijtyaju te' metzata'mbʌ tʌ ŋgose's, Euodia's y Sintique'is, porque myejtzji'ŋande' tʌ Ngomi'sta'mñe'. 
PHP.4.3	Te'šejti'ʌsmij nwa'cjaquie'tpa mij atzi, porque jicapyʌ nyospa-tʌwʌ'ʌsmijte', cotzoŋya yʌ' metzata'mbʌ tʌ ŋgose, porque yʌ'ta'mbʌ's aŋba'te'ʌj cotzoŋyaju te'yʌs inʌc nʌ ndzamgopuŋu'c te' evangelio. Y te'šejtij yosque'tu Clemente y te' eyata'mbʌ ʌs nyoscuy-tyʌwʌ. Te'ta'mbʌ's ñʌy ja'yʌwya'a Diojsis libro'ojmo que ñʌ'ijtyajwa'a ja'n yayepʌ quenguy.
PHP.4.4	Mumu jama'c nʌ'omdamʌ tʌ Ngomi. Ndzamwʌtzʌcjaytyamba'ʌsmij: Nʌ'omdamʌ.
PHP.4.5	Yajquendamʌ mumu pʌn que nʌ'ittamumis pononbʌ tzocoy. Tomya' wa'y minu tʌ Ngomi.
PHP.4.6	Uy pʌcjaytyame maya'cuy yajtiyʌ, sino que tiyʌta'm mis sundamba wa'coyjojcʌtʌctamʌ Dioscʌsi, y nwya'coytyamba'cmij nʌjaytyamʌ yʌscotoya. 
PHP.4.7	Y Diojsis maŋbamij ñchi'tamu sʌ'mnaquiuy, y yʌ' sʌ'mnaquiu'yismij más ŋguiotzoŋdamba que ja'nde pʌ'nista'm ñʌctʌ'yoquiu'yis. Y yʌ' sʌ'mnaquiupyit maŋba quioquenjayu Diojsis mista'm ndzocoy y ŋguipsoquiuy, porque Cristo'smijte'ñe'.
PHP.4.8	Itque'tu eyata'mbʌ tiyʌ atzita'm. Yajtzijnaytyamʌ mista'm ŋguipsoquiu'yojmo jujche'ŋ wiyuŋda'mbʌ tiyʌ, jujche'ŋ wʌpʌ-pʌ'najcuy, jujche'ŋ justota'mbʌ tiyʌ, jujche'ŋ cʌ'winda'mbʌ tiyʌ, jujche'ŋ sa'sata'mbʌ tiyʌ y tiyʌta'm 'yoyecotzamyajpa. Yajtzijnaytyamʌ jeque ŋguipsoquiu'yojmo mumu saŋoyeta'mbʌ tiyʌ y tiyʌta'm wyʌcotzamyajpa.
PHP.4.9	Co'ŋjojcʌtʌctamʌ te' aŋmaytyamuše'ʌsmij. Tzʌctamʌ nyajquendamuše'ʌsmij, y quengʌspʌctamʌ ʌjcʌsi. Y te' Dios, te' tzi'tambapʌ'stʌ sʌ'mnaquiuy, te'wʌ's maŋba itjojcʌtʌjcu mista'm ndzoco'yojmo.
PHP.4.10	Jene nʌ'omu'ʌs tʌ Ngomiji'ŋ porque ŋgotzoŋwʌtzʌctamwa'misʌj, ñempe misʌj janjyambʌ'tamʌ, sino que ja'nmisʌjte' inʌc musi ŋgotzoŋdamu. 
PHP.4.11	Ja'nʌs nʌ ndzamu yʌ'šej porque ja'ndiyʌ ʌs njamacʌtʌjcuy. Ʌs nʌcnu'ŋa'ʌyjawya'mʌs wa'yʌj sʌ'mnayu'c ijtu itʌ jana itʌ. 
PHP.4.12	Ʌs ja'ʌs mbʌcjay maya'cuy ŋguenba'cʌs itʌpa'tcuy o ŋguenba'cʌs yacsnu'ajcuy. Aŋmawya'mʌs wa'yʌj ijtu ñempejutz, wa'yʌj tajsetajse'c ijtu o wa'yʌj yu'ijtu. Tu'mbactij wa'y ijtu wʌwʌ y wa'yʌs ŋguenu toya. 
PHP.4.13	Mumutiyʌ'ʌs muspa ndzʌjcu Cristoji'ŋ, porque ñe'cʌ'sʌj cotzoŋba. 
PHP.4.14	Pero oye mis ndzʌctamu que ŋgotzoŋdamumisʌj toyapʌjcu'cʌj.
PHP.4.15	Filipo-pʌnda'm, mustambamis que na' mista'mde' ndu'mʌquiu'yisʌj cotzoŋu yajya'moquiupyit. Yʌ'šejmis ndzʌctamu wa'mis nyajquejtamu que nʌmisʌj nʌjaytyamu yʌscotoya, porque ndzamgopuŋjaytyamu'ʌsmij te' evangelio. Te'šejmis ndzʌctamu maŋba'cma'ʌj tzu'cumu Macedonia-najsojmoc wa'yʌs ndzamgopuŋnitzʌjcu te' evangelio emʌ. 
PHP.4.16	Tesalonica-cumgu'yojmoma'ʌj ijtu'c ŋgʌ'wejaytyaŋgue'tumajmisʌj metza tuca'y ñaca yajya'moquiuy nʌ'cʌs ŋguenu toya. 
PHP.4.17	Ja'nde' juca nʌ'ʌs sunu wa'misʌj ndzi'tamu yajya'moquiuy, sino que sunba'ʌs wa'y jyo'ʌyu mista'm ndzocoy Diojsis yajya'moquiupyit. 
PHP.4.18	Mbʌjcʌchoŋbʌ'wa'mʌs mumu te' yajya'moquiuy ŋgʌ'wejaytyamupʌmisʌj Epafroditocʌsi. Aŋba'tya' misʌj ndzi'tamu ndajša'ŋoyj. Yʌ' nʌšejmis si'ndamu nwa'ttamu mbu'u wa'misʌj ŋgotzoŋdamu omombapʌ tiyʌšejpʌyʌ' yajtzocopyacpapʌ's Dios. 
PHP.4.19	Diojsismij maŋba ñchi'tamu mumutiyʌpitmij wa'y njyamʌcʌtʌctamu, ñe' aŋba'tepʌ yajya'moquiupyit ñʌ'ijtupʌ Cristo Jesusji'ŋ. 
PHP.4.20	Yajmʌja'ŋwʌcotzamya mumu pʌ'nis tʌ Ndata Dios mumu jamacotoya. Amén.
PHP.4.21	Dyujchi'jaytyamʌ Jesucristo's ñʌquiʌsi mumu wyʌ'aŋjamyajpapʌ's Dios. Te' ʌji'ŋ ijtyajupʌ atzi'sta'm ñdyujchi'ʌtʌjtambamij. 
PHP.4.22	Mumu te' yʌytya'mbʌ wʌ'aŋja'moye's ñdyujchi'ʌtʌjtambamij, y nimeque'ctij te' rey Cesa'ris tyʌjcaŋʌ yojšajpapʌ's.
PHP.4.23	Sunba'ʌs wa'mij ñchi'tamu yajya'moquiuy tʌ Ngomi Jesucristo's. Amén.
COL.1.1	Ʌjte' te' Pablo, Jesucristo'sʌjyʌ' quiʌ'wej Diojsis šu'noquiupyit. Atzita'm, ʌj y te' tʌta'm atzi Timoteo, 
COL.1.2	nʌtʌsmij njayjaytyamu jujche'ŋmij Diojsis jicapyʌ y myasanbʌnda'm te' Colosas-cumgu'yojmomij ittamupʌ. Y mista'm, tumʌtzocoy nwʌ'aŋjamdambamis Cristo. Sunbatʌs wa'mij nyajyamdamu y wa'mij ñchi'tamu sʌ'mnaquiuy tʌ Ndata Diojsis y tʌ Ngomi Jesucristo's.
COL.1.3	Jujche'ŋ nacatʌs oto'ŋʌpya Dios mijcotoyata'm, nʌmbatʌj: Yʌscotoya chʌcpa Diojsis, tʌta'm Ngomi Jesucristo's Tyataj, 
COL.1.4	porque matoŋutʌs que mista'm nwʌ'aŋjamdambamis Cristo Jesús, y que jene sundambamis mumu masanbʌnda'm. 
COL.1.5	Y nʌmis njo'ctamu wa'mis mbʌjcʌchoŋdamu te' nʌ quioqueñajupʌ tiyʌ tzajpojmo. Y desde que matoŋdamumis wina te' Diojsis wiyuŋšejpʌ 'yevangelio, te'šej mis inʌc nʌ njo'ctamu. 
COL.1.6	Yʌ' evangelio nʌ tyʌjcʌyu entero najsacopac y wʌwʌ pʌ'nis nʌ wyʌ'aŋjamyaju jujcha' wina nu'cu mi'aŋʌta'm. Y wʌwʌ mi'ojmota'mbʌ's wyʌ'aŋjamyaju y quiacpʌ'yaju itcuy myatoŋyaju'c y ñʌctʌ'yaju'c oye jutzmij wiyuŋšej nyajyamdamu Diojsis. 
COL.1.7	Epafras, tʌs ŋgoyospa-tʌwʌ, te' jene sunbapʌtʌs, te'wʌ'smij ñchamgopuŋjaytyamu yʌ' evangelio. Y ñe'cʌ, Cristo'ste' jicapyʌ coyosa y nʌ yojsu mijcotoyata'm. 
COL.1.8	Yʌ'wʌ'stʌj minu tzamjayu jutzmis nʌ našunʌtʌjtamu ne'co'mo porque te' Espíritu Santo ijtu mista'm ndzoco'yojmo.
COL.1.9	Te'cotoya desde que matoŋutʌs yʌ'šejta'mbʌ tiyʌ, ja'ndʌs oto'ŋʌ'yaŋjeye Dios mijcotoyata'm. Y nwa'cpatʌs Dioscʌsi wa'mij ñchi'tamu mujsoquiuy y nʌctʌ'yoquiuy Espíritu Santo's, wa'mis ndzʌcta'ndamu Diojsis šu'noquiuy. 
COL.1.10	Y nwa'que'tpatʌs Dioscʌsi wa'mij ñdyu'ŋajtamu pyʌcpašej wa'mis nyajtzocopyactamu tʌ Ngomi mumutiyʌcʌsi. Te'šej maŋbamis nyajwʌ'aŋjamyaju te' eyata'mbʌ pʌn mis oyeta'mbʌ ndzʌquipit y maŋbamis a'ŋʌyjojcʌtʌctamu mista'm Dioscʌsipʌ nʌctʌ'yoquiuy. 
COL.1.11	Y nwa'que'tpatʌs Dioscʌsi wa'mij mbyʌmitzi'tamu mis ndzoco'yojmo ñe' maya'aŋbʌ pyʌmipit, wa'mis oma'oma y pacienciapit mbʌ'mgopajcʌytyamu mumu toya. 
COL.1.12	Y nʌjaytyamʌ yʌscotoya tʌ Ndataj, te' oyecocojtupʌ'stʌ wa'ytyʌ mbʌjcʌchoŋdamu te' oyeta'mbʌ tiyʌ maŋba chi'yajupʌ Diojsis te' masanda'mbʌ pʌn tu'ŋajyajpapʌ sʌ'ŋgʌ'ojmo.
COL.1.13	Diojsistʌ yajcotzojcu uytyʌ ittamu Satanajsis 'yaŋgui'mʌtʌjcuquiʌ'mʌ pi'tza'ŋajcu'yojmo sino que wa'ytyʌ ittamu te' Diojsis šunbapʌ 'Yune's 'yaŋgui'mʌtʌjcuquiʌ'mʌ. 
COL.1.14	Y yʌ'wʌ'stʌ jupyujtu ñʌ'pinbit, y yajcotocoyjayu tʌ ŋgowa.
COL.1.15	Te' ja'ndʌ ŋguenepʌ Diojsiste' chocoy y itcuy ñʌ'itjayu yʌ' Cristo's. Y Cristo wina ijtu, antesquemaj tucpa mumutiyʌ. 
COL.1.16	Y ñe'cʌpit tujcu mumutiyʌ, tzajpojmo y najsacopajcʌsi ijtupʌ tiyʌ, ŋguenbapʌtʌ y ja'ndʌ ŋguenepʌ tiyʌ. Ñe'cʌpit jeque tujcu mumutiyʌ y ñe'cʌ's ijtu 'yaŋgui'mʌtʌjcuy mumutiyʌcʌsi, re'yis 'yaŋgui'mʌtʌjcuy-pyocscuquiʌsi, y mumu aŋgui'myajpapʌcʌsi y aŋnama'ŋ y mʌja'ŋda'mbʌ co'aŋgui'moyecʌsita'm. 
COL.1.17	Y ñe'cʌ ijtu antesquemaj tucpa mumutiyʌ y ñe'cʌpit mumutiyʌ itjojcʌtʌcpa. 
COL.1.18	Te' Diojsis tyu'mʌquiuy, tzʌctamʌ cuenta jujcha' tumʌpʌ cuerpo, y Cristo jujcha' te' cuerpo's quiopac. Y ñe'cʌpit tzo'tzu mumutiyʌ y ñe'cʌ te' winbʌ winsa'upʌ ca'yajupʌ'ojmoc pʌngotoyata'm wa'y mumutiyʌcʌsi quiowi'na'u ñe'cʌ. 
COL.1.19	Y yajquejpa ñe' wyi'nojmo mumu Diojsajcuy šunušej tʌ Ndata Diojsis. 
COL.1.20	Y Cristopit yajtumʌtzʌjcu Diojsis mumutiyʌ ñe'cʌcotoya, te' najsacopajcʌsita'mbʌ tiyʌ y te' tzajpojmota'mbʌ, porque ca'u'c te' Cristo cruzcʌsi, 'yumbʌ'u ñʌ'pin pʌngotoyata'm wa'y chʌjcu našunʌtʌjcuy pʌnji'ŋ y Diosji'ŋ.
COL.1.21	Y mijta'm cʌtʌquiajupʌ aŋsʌ'ŋojmo ya'ay mij inʌc ittamu Diojsis wyi'naŋdʌjqui, y yatzita'm inʌc mista'm ŋguipsoquiuy. Ngui'nistambamis inʌc Dios y ndzʌctambamis inʌc yatzita'mbʌ tiyʌ. 
COL.1.22	Pero Cristo's minu chʌjcu Diosji'ŋbʌ našunʌtʌjcuy, porque Cristo's chi'oquia'u ñe' wyin y ca'u mijcotoyata'm y tʌcotoyata'm. Te'cotoya ñe'cʌ'smij ñʌtʌjcʌytyamba Diojsis wyi'naŋdʌjqui, masanbʌ y cowajupʌ, y ja'n maŋu ijtu tiyʌcʌsimij wa'y ñi'aŋba'tʌtʌjtamu. 
COL.1.23	Yʌ'šejmij jeque muspa ittamu juca wiyuŋšej paqui mij ittamu te' Cristocʌsipʌ wʌ'aŋja'moquiu'yojmo, y juca nʌmis njo'cjojcʌtʌctamu te' chambapʌ tiyʌ te' evangelio's, te' matoŋušejmis wina. Y yʌ' evangelio nʌ quiopuŋu mumu naswindumʌpʌ pʌ'nojmo. Y ʌj Pablo, Diojsisʌjyʌ' cʌ'weju wa'yʌs ndzamgopuŋu yʌ' evangelio.
COL.1.24	Y yʌti'ʌs nʌ ŋguenupʌ toya mijcotoyata'm, nʌ'omba'ʌs porque sundamba'ʌsmij. Y nʌ'cʌs ŋguenu toya mijcotoyata'm, te' ʌji'ŋbʌ Cristo's nʌ quiengue'tu toya mijcotoyata'm porque mijta'mde' ñe'te' cuerpo, sunbate' ñʌmu ñe' tyu'mʌquiuy. 
COL.1.25	Y ʌj, copiŋupʌ'ʌj Diojsis wa'yʌsmij ŋgotzoŋdamu mijta'm, te' ñe' tyu'mʌquiuy, wa'yʌsmij ndzamgopuŋjaytyamu mumu te' Diojsis chame. 
COL.1.26	Y yʌ'wʌte' te' ñe' myujsoquiuy jayajqueyapʌ Diojsis ya'ajca winata'mbʌ aŋsʌ'ŋojmo. Pero yʌtij quejuqueju'amis mustamba eyata'mbʌ masanbʌnji'ŋda'm. 
COL.1.27	Porque Diojsis nʌ inʌc jyo'cu hasta yʌtij wa'mij nyajquendamu mij, te' gentilta'm, te' oyepʌ y mʌja'ŋbʌ myujsoquiuy jayajqueyapʌ wina. Yʌ'šejte': Itjojcʌtʌcpa Cristo mista'm ndzoco'yojmo y ñe'cʌpit njo'ctambamis mʌja'ŋda'mbʌ tiyʌ minbapʌ aŋsʌ'ŋojmo.
COL.1.28	Te'cotoya ndzamgopuŋbatʌs Cristo mumujutʌ, y ndzamnʌctʌ'yajpatʌs mumu pʌn y aŋmayajpatʌs oyepʌ nʌctʌ'yo'quiu'yojmo wa'ytyʌs nʌ'aŋgueju tumduma'ŋbʌn Diojsis wyi'naŋdʌjqui cota'nbʌ'upʌ te' Cristopit. 
COL.1.29	Te'cotoya nʌ'ʌj je'ecaju-co'ŋaju nyojsu porque Cristo'sʌj maya'aŋ pʌmitzi'pa wa'yʌj te'šej nyojsu.
COL.2.1	Sunba'ʌs wa'mis mustamu jutzʌs ŋguenba toya ndzoco'yojmo y wa'coyjojcʌtʌcpa Dioscʌsi mijcotoyata'm y te' tu'mʌquiuquiotoya Laodicea-cumgu'yojmopʌ y te' eyata'mbʌcotoya ja'nma'ʌj ispʌquiapyʌ's. 
COL.2.2	Te'še'ʌj nʌ nwa'coyu porque sunba'ʌs wa'mij Diojsis mbyʌmitzi'tamu ndzoco'yojmo y wa'mis tumʌtzocoy našunʌtʌjtamu ne'co'mo. Y sungue'tpa'ʌs wa'y pyocspajcu mista'm ŋguipsoquiuy y nʌctʌ'yoquiuy wa'mis ispʌctamu oye te' Cristo. Y te'šejmis maŋba mustamu tiyʌte' te' tʌ Ndata Diojsis jayajqueyapʌ tiyʌ wina. Te'wʌte' te' Cristo. 
COL.2.3	Ñe'cʌ Cristo's ñʌ'ijtu aŋba'tepʌ mujsoquiuy y nʌctʌ'yoquiuy y šunba wa'mis nwa'ctamu ñe'cʌcʌsi. 
COL.2.4	Y ndzamba'ʌs yʌ'šej, umij ya'iwʌ's 'yaŋgoma'cʌytyamu tzamdzocotzoconaquiupyit. 
COL.2.5	Ñempe'ʌj ya'ay ijtu y ja'n tey miji'ŋda'm, pero ŋguipsoquiu'yojmo te'yʌj ijtu miji'ŋda'm. Y nʌ'omba'ʌs ŋguenba'cʌs que nʌmij ñdyu'ŋajtamu oye y nʌmij maŋdzʌ'yu'c nwʌ'aŋjamdamu te' Cristo.
COL.2.6	Como mbʌjcʌchoŋdamumis nwʌ'aŋjamgupyit tʌ Ngomi Jesucristo, te'šej tu'ŋajojcʌtʌctamʌ ñe'cʌji'ŋ. 
COL.2.7	Mista'm Cristoji'ŋbʌ itcuy, tzʌctamʌ cuenta jujcha' cuy oye watzipʌjcupʌ, y jujcha' tʌc Cristo's quiotjayupʌ cho'tzcuy. Y paquic ittamʌ mijta'm Cristocʌsipʌ wʌ'aŋja'moquiu'yojmo 'yaŋmayʌtʌjtamušejmij. Te'šej maŋbamij ñʌmjojcʌtʌctamu: Yʌscotoya chʌcpa Diojsis mumutiyʌcʌsi.
COL.2.8	Coquendamʌ cuenta umij 'yaŋgoma'cʌtʌjtamu ya'iwʌ's te' pʌ'nista'm myujsoquiupyit porque ja'nde' 'yoyepʌ, jojtacapʌ tiyʌšejpʌte'. Te'ta'mbʌ's 'yaŋmayaju pʌ'nista'm tyata's quiostumbre y quio'ŋyajpa ja'n wyʌ'aŋja'moye'sta'm 'yaŋma'yoquiuy wʌ'cte' inʌc Cristo's 'yaŋma'yoquiuy quio'ŋjaya. 
COL.2.9	Porque Cristo'sñe' wyi'nojmo ñʌ'itpʌ'u mumu Diojsajcuy. 
COL.2.10	Te'cotoya ŋguiota'nbʌ'tambamij mumutiyʌcʌsi Cristopit. Te'wʌte' más cowi'na que ja'nde' eyata'mbʌ cowi'na y aŋgui'myajpapʌ. 
COL.2.11	Cuando ñdyumʌtzʌctamu'cmij Cristoji'ŋ, mbʌjcʌchoŋdamumis te' wiyuŋšejpʌ circuncidatzʌjcuy y ja'n te' wina inʌc chʌquiajpapʌ pʌ'nista'm quiʌ'pit, porque ndzactamwa'mis mista'm ne' nwi'nis yatzi šu'noquiuy wa'mis ŋgo'ŋdamu Cristo. 
COL.2.12	Ñʌ'yʌ'oytyamu'cmij, nyajquejtamumis comparacio'ŋojmošej que ñdyumʌtzʌctamumij Cristoji'ŋ ñe' ñipʌtʌjcu'yojmo. Y nyajquejtaŋgue'tu que ñdyumʌtzʌctaŋgue'tumij Cristoji'ŋ ñe' wyinsa'cu'yojmo porque nwʌ'aŋjamdamumis te' mʌja'ŋbʌ Dios yajwinsa'upʌ's Cristo ca'yajupʌ'ojmoc. 
COL.2.13	Y mijta'm ca'uwʌšejmij inʌc ittamu wina ŋgowapit, ja'nmis inʌc suni ndzactamu mis nwi'nis yatzi šu'noquiuy. Pero te'šejmij nʌ ittamu'c, Diojsis yajcotocopyʌ'jayu mumu mista'm ŋgowa y ñchi'tamumij iscuy-quenguy Cristo's wyi'naŋdʌjqui. 
COL.2.14	Y jyaquiotocoyu te' totocʌsi chambamʌy te' aŋgui'mguy ja'ndʌ inʌc ŋgojamdamepʌ y chamgue'tpamʌy te' coyowa pyʌcpašej tʌ jana-mato'ŋoquiu'yis. Te'wʌ yajʌcʌ'u tʌta'm nwi'naŋdʌjqui ca'u'c Cristo cruzcʌsi. 
COL.2.15	Y ca'u'c te' Cristo cruzcʌsi, wyʌyaju Diojsis te' yatzi-espiritu'sta'm 'yaŋgui'myajpapʌ uytyʌ tzʌcjayu'ŋmʌjcʌ tocoquiuy. Y pijche'c yajqueju mumu naswindumʌ que ñe'cʌte' te' ñʌwʌ'ajupʌ's.
COL.2.16	Te'cotoya uy pʌcjaytyame maya'cuy juca iwʌ'smij ŋguiʌme'tztamba cu'tcupyʌ o ujcupyʌ tiyʌcʌsi y porque ja'nmis ŋgojamdame sʌŋ-jama ni poyaj minguy ni te' sabado-jamata'm. 
COL.2.17	Mumu yʌ'šejta'mbʌ tiyʌ cʌmʌŋda'mbʌ tiyʌtijte' inʌc te' maŋba inʌc miñajupʌ tiyʌ'sñe'. Y minu'ctij Cristo yʌy najsacopajcʌsi, te'wʌte' te' wiyuŋbʌ tiyʌ, pijche'c jʌcʌ'u te' cʌmʌŋ. 
COL.2.18	Ijtu aŋgoma'cʌ'oyeta'm nʌmyajpapʌ wa'mis ndzʌctamu nwin jujcha' yumijta'mbʌ wa'mis ŋgʌna'tzʌytyamu angelesta'm. Pero te'šejta'mbʌ aŋma'yoye's ja'nmij musi nyajʌcʌ'jaytyamu mista'm ŋgoyowa Diojsis wyi'naŋdʌjqui juca ja'nmis ndzʌctame ñe'cʌ's chʌquiajpašej. Porque te'šejta'mbʌ pʌ'nis yajte'ngui'myajpa ñe' wyin te' yatzipʌ choco'yis quipsoquiupyit y chamyajpa hasta ja'n myušapyʌ tiyʌ. 
COL.2.19	Y ja'n ñite'tzʌyay Cristo. Pero mumu tʌta'm ñe'tʌyʌ' cuerpo, y Cristo itpa jujcha' te' cuerpo's quiopac y tyumʌtzʌcpa mumu te' ñe' cuerpo y pyʌmitzi'pa quio'manamaye y cha'yojmo wa'y pyʌmipʌjcu Diojsis šunbašej.
COL.2.20	Como ñdyumʌtzʌctamwa'mij Cristo's quia'a'ŋojmo wa'mis jana ŋgo'ŋdame te' ja'n wyʌ'aŋja'moye'sta'm 'yaŋma'yoquiuy, ¿tiyajcande' ŋgo'ŋdambamaj najsacopajcʌsipʌ quipsoquiuy wa'mis mato'ŋoyjaytyamu yʌ'šejpʌ aŋgui'mguytya'm 
COL.2.21	nʌmbapʌ: Uy pʌqui, uy nʌ'ome, ni uy pi'quisi yajwinduquiajupʌ cu'tcuy ni ujcuy? 
COL.2.22	Porque yʌ'šejta'mbʌ aŋgui'mguy, pʌ'nista'mde' 'yaŋma'yoquiuy, te' chambapʌ's cu'tcotzcotznaquiu'yojmo yajpapʌ tiyʌ. 
COL.2.23	Y quiomʌ'yajpa pʌ'nista'm que oye wa'ytyʌ ŋgojamdamu yʌ'šejta'mbʌ tiyʌ, porque te'wʌpit quejpa que nʌtʌ nyacsnutzʌjcu y nyajyumi'aju tʌ ŋgüerpo cʌna'tzʌ'oquiu'yojmo. Pero yʌ'šejta'mbʌ aŋgui'mgu'yis ja'ndʌ pʌmitzi'i wa'ytyʌ ndzajcu tʌta'm yatzipʌ quipsoquiuy y su'noquiuy.
COL.3.1	Como ñdyumʌtzʌctamumij jeque Cristoji'ŋ ñe' wyinsa'cu'yojmo, cottamʌ ndzocoy tzajpojmo ijtyajupʌ tiyʌcʌsi pocspajcumʌy Cristo Tata Diojsis chʌ'na'ŋoyj mʌja'ŋajcu'yojmo. 
COL.3.2	Cottamʌ ŋguipsoquiuy jeque tzajpojmo ijtyajupʌ tiyʌcʌsi y ja'n yʌy nascʌsita'mbʌ tiyʌcʌsi. 
COL.3.3	Porque ñdyumʌtzʌctamwa'mij Cristoji'ŋ ñe' quia'a'ŋojmo y yʌtij Cristo Diosji'ŋa ijtu y ñe'cʌ'smij ñchi'tamba iscuy-quenguy. 
COL.3.4	Cuando minba'ca Cristo, te' tzi'papʌ'stʌ iscuy-quenguy, pijche'cmij maŋba ŋguieñajque'tu mijta'm ñe'cʌji'ŋ ñe' myʌja'ŋajcu'yojmo.
COL.3.5	Te'cotoya yajʌcʌ'tamʌ mis ne'ta'm yatzipʌ su'noquiuy ndzoco'yojmo: te' ispʌquitzʌjcuy, te' tzi'sʌmguy, te' jaragan itcuy y eyata'mbʌ tiyʌ mʌjša'ŋda'mbʌ. Y uy aŋsundame yatzita'mbʌ tiyʌ ni uy ni'aŋsundame ndʌwʌ porque juca te'šej mis ndzʌctamba, ja'nmis nʌ sundamu Cristo pyʌcpašej. 
COL.3.6	Te'cotoya maŋba yajnʌco'aŋgʌyaju Diojsis te' ja'n myato'ŋoyjayapyʌ's ñe'cʌ porque chʌquiajpa te'šejta'mbʌ tiyʌ. 
COL.3.7	Ñdye'šejta'm mij inʌc mijta'm wina, ndzʌctambamis inʌc te'šejta'mbʌ tiyʌ porque nʌmis inʌc ŋgo'ŋdamu mista'm yatzipʌ nwi'nis šu'noquiuy. 
COL.3.8	Pero yʌtij jeque tzactamʌ yʌ'šejta'mbʌ tiyʌ: qui'šca'cuy y mawʌqui'šca'cuy. Y uy ŋgui'nistame ndʌwʌ ni uy nisujtzʌytyame ni uy otowewʌ'ajaytyame ya'iwʌ mista'm ndzamdzamnaquiuquiʌsi. 
COL.3.9	Como ndzactamwa'mis mista'm yatzipʌ nwi'nis šu'noquiuy ndzʌctambašejmis inʌc wina, ja'n 'yoye yʌtij wa'mis sutzjaytyamu yʌ'wʌ te'wʌ. 
COL.3.10	Y como mbʌjcʌchoŋdamwa'mis te' njyomecotzʌctamupʌ'smij, maŋbamis aŋmayjojcʌtʌctamu jutz wa'mij ñdyu'mbajcajtamu y wa'mij ñdyuctamu jujcha'nde' njyomecotzʌctamupʌ'smij. 
COL.3.11	Como njyomecotzʌctamwa'mij, ñdyumo'ytya'mamij. Y Cristo itpa mumu ñe' pyʌnji'ŋda'm y tyumʌcotzʌcpʌ'pa wa'y jana ijtu ni griego ni judio-pʌn, ni te' circuncidatzʌjcupʌ ni te' jašircuncidatzʌcʌpʌ, ni te' witi ni te' pagano, ni te' mozo ni te' librepʌ.
COL.3.12	Como Diojsismij ŋguiopiŋdamu y nyajmasa'najtamu y šundamu, pyʌcpa wa'mis te'šej ndo'ya'ŋʌytyamu ndʌwʌ, wa'mis ndzʌcjaytyamu bien mumutiyʌcʌsi, wa'mis nyajyumi'ajtamu ne' nwin y ne' ndzocoy ñe' wyi'naŋdʌjquita'm y wa'mis nʌmaŋjayaju paciencia. 
COL.3.13	Juca ijtu tiyʌ'iwʌ qui'šca'cuy mi'ojmota'm, napyʌ'mgopajcʌtʌjtamʌ ne'co'mota'm y yajcotocoytyamʌ ndʌwʌ ne'co'mota'm. Te' nyajcotocoytyamušejmij Cristo's, te'šej yajcotocoytyamʌ mista'm ndʌwʌ. 
COL.3.14	Y nʌtu'ŋajtamʌ nimeque'ctij te' tʌwʌ-sunguy porque te'šejtʌ muspa nʌtu'ŋajtamu mumu oyeta'mbʌ tiyʌ porque te'šejtʌte' nyajcota'nba. 
COL.3.15	Y tzi'tamʌ lugar Cristo, ñe'cʌ's wa'y yajsʌ'mjaytyamu mista'm ndzocoy, porque te'šej šunba ñe'cʌ's wa'mij ñdyumʌtzʌctamu y wa'mij ittamu sʌ'mnaquiu'yojmo. Y nʌmdamʌ: Yʌscotoya chʌcpa Diojsis. 
COL.3.16	Ya'itjojcʌtʌcʌ Cristo's chame mista'm ndzoco'yojmo. Y te'šej muspamis na'yaŋmayʌtʌjtamu y nachamjatʌjtamu te' tzajpojmopʌ mujsoquiuy. Y wandamʌ salmo y himno y eyata'mbʌ wane Espíritu Santo'smij 'yaŋmayajpapʌ, te'šej wa'y quieju que mis ndzoco'yojmo nʌmij ñʌmdamu: Yʌscotoya chʌcpa Diojsis. 
COL.3.17	Tiyʌta'm mis ndzamdamba y tiyʌta'm mis ndzʌctamba, tzʌctamʌ mumu tʌ Ngomi Jesujsis ñʌquiʌsi. Y nʌ'cmis ndzʌctamu, nʌjaytyamʌ tʌ Ndata Dios: Tatay, yʌscotoya mis ndzʌjcu, ŋgʌ'wejumis te' Cristo.
COL.3.18	Co'tʌc-yomota'm, mato'ŋoyjaytyamʌ mista'm njayaj šunbašej tʌ Ngomi's 
COL.3.19	Jayajta'm, yajyamdamʌ mista'm nyomo, y uy yempetiyʌ quipcuy-chʌquia'tame. 
COL.3.20	Uneta'm, mato'ŋoyjaytyamʌ mista'm ndataj y mista'm nanaj mumutiyʌcʌsi, porque yʌ'šej tzocopyacpa tʌ Ngomi. 
COL.3.21	Tatajta'm, uy comeque'ctij tzʌjqui'šca'tame mis uneta'm, wa'y jana myochcʌtʌŋyaju chocoy. 
COL.3.22	Coyosata'm, mato'ŋoyjaytyamʌ mumutiyʌcʌsi mis najsacopajcʌsipʌ ŋgomita'm. Pumñayu'c yostamʌ ja'n na' nʌmij ŋguieñaju'c wyitʌmbit, chʌquiajpašej te' yajtzocopyaquiajpapʌ's pyʌndʌwʌ, sino que wa'mij nyostamu ndumʌtzocoy porque nʌmis ŋgʌna'tzʌytyamu tʌ Ngomi. 
COL.3.23	Y tiyʌta'm mis ndzʌctamba ndumʌtzocoy, tzʌctamʌ jujcha'ndʌ Ngomicotoya y ja'n na' pʌngotoyata'm. 
COL.3.24	Porque mustambamis que tʌ Ngomi'smij maŋba ñchi'tamu mbarte jujcha' coyowa porque tʌ Ngomi Cristo mis nyosjaytyamba. 
COL.3.25	Pero iwʌ's chʌcjapya mal tyʌwʌ, maŋba quio'aŋgʌyu pyʌcpašej ñe' yatzipʌ chʌqui'is, porque te' Diojsis maŋba yajnʌco'aŋgʌyu mumu pʌn chʌcjapyapʌ's mal tyʌwʌ.
COL.4.1	Coyojšajpapʌ's quiomita'm, tzʌctamʌ justota'mbʌ tiyʌ mis ŋgoyosacotoyata'm, y tu'mbac suña, porque mustambamis que mista'mne' ittaŋgue'tutij mis Ngomi tzajpojmo.
COL.4.2	Oto'ŋʌyjojcʌtʌctamʌ Dios y uy mochcʌtʌŋdame ndzoco'yojmo y uy jambʌ'tame wa'mis nʌjaytyamu Dios yʌscotoya. 
COL.4.3	Y wa'ctamʌ Dioscʌsi wa'ytyʌj ñe'cʌ's tzi'u tʌjcʌquiuy wa'ytyʌs mujsu ndzamgopuŋu te' evangelio, chambapʌ's te' wina jayajqueyapʌ tiyʌ Diojsis. Y te'wʌcotoya'ʌjyʌ' preso'mo ijtu. 
COL.4.4	Y wa'ctaŋgue'ta wa'yʌs ndzamnʌctʌ'yaju Diojsis chamepit pyʌcpašej wa'yʌs ndzʌjcu.
COL.4.5	Tu'ŋajtamʌ mujsoyajpapʌšej te' ja'n wyʌ'aŋja'moyapyʌ's wyi'naŋdʌjqui umis nyajmawʌcʌtʌctamu aŋsʌŋ. 
COL.4.6	Sa'sa'c tzamdzamnaytyamʌ, yo'cayo'ca tzʌctamʌ otowe y coquendamʌ cuenta jutz pyʌcpa wa'mij 'yaŋdzoŋdamu tumduma'ŋbʌn.
COL.4.7	Atzi Tiquico'smij maŋba nyajmustamu tiyʌta'mʌs ndzʌcpa. Ñe'cʌ te' atzi sunbapʌtʌs y Cristo'ste' jicapyʌ coyosa y nʌyospapʌ'sʌj tʌ Ngomicotoya. 
COL.4.8	Yʌ'yʌsmij nʌ ŋgʌ'wejaytyamu yʌ'wʌ wa'y minu quienu jutzmij ittamba y wa'mij mbyʌmipʌctamu ndzoco'yojmo ñe'cʌpit. 
COL.4.9	Y te'wʌji'ŋ nʌ'ʌs ŋgʌ'weju Onésimo, jicapyʌ atzi sunbapʌtʌs, tumʌ miji'ŋda'm tu'mʌpyapʌ. Ñe'cʌ's y Tiquico's maŋbamij ñchamjaytyamu tiyʌta'm tujcu yʌy.
COL.4.10	Ñdyujchi'tambamij Aristarco's, ʌs mbresutʌwʌ's, y Marcojsis, te' Bernabe'is chʌni'une's. Aŋgui'mdamuše'ʌsmij wina, juca yʌ'wʌ jowi'cšej minba tey, wa'mis mbʌjcʌchoŋdamu. 
COL.4.11	Ñdyujchi'que'tpamij Jesujsis, te' ñʌjayajpapʌ Justo. Na' yʌ'ta'mbʌ te' judio-wʌ'aŋja'moye'ojmocta'm nʌ yojšaju ʌji'ŋ te' Diojsis 'yaŋgui'mʌtʌjcuquiotoya. Y jene tzamdzocopyaquiajpa'ʌj. 
COL.4.12	Ñdyujchi'tambamij Epafrajsis, tumʌ te' Cristo's quioyosa miji'ŋda'm tu'mʌpyapʌ. Ñe'cʌ wa'coyjojcʌtʌcpa Dioscʌsi mijcotoyata'm wa'mij paquic ittamu y wa'mij cota'nu'c mbyaquipʌctamu ndzoco'yojmo wa'mis mumutiyʌ ndzʌctamu šunbašej Diojsis. 
COL.4.13	Porque nʌ'ʌs ŋguenu que yʌ' Epafrajsis jene sunbamij ŋguiotzoŋdamu mijta'm y Laodicea'ojmota'mbʌ y Hierapolisojmota'mbʌ atzi. 
COL.4.14	Ñdyujchi'tambamij Lucajsis, doctorte' sunbapʌtʌs, y te' Demajsis. 
COL.4.15	Dyujchi'jaya te' atzita'm Laodicea'ojmota'mbʌ, y ŋgose Ninfas, y te' tu'mʌquiuy ñe' tyʌjcaŋʌ tu'mʌyajpapʌ. 
COL.4.16	Y tyu'ñaju'ca yʌ' carta mi'ojmota'm, yajtu'ñajque'ta Laodicea-tu'mʌquiu'yojmo y te' ŋgʌ'wejque'tupʌ'ʌs Laodicea'ojmo, tu'ndaŋgue'ta mista'm. 
COL.4.17	Tzamjaytyamʌ yʌ'šej Arquipo: Coquena cuenta wa'mis ndzʌcta'nbʌ'u misne' nyoscuy mbʌjcʌchoŋupʌmis tʌ Ngomicʌsi.
COL.4.18	Yʌtij, ʌj Pablo, nʌ'ʌsmij ñdyujchi'tamu y nʌ'ʌs nja'yʌyu yʌ' dyus ne' ŋgʌ'pit. Jamwʌtzʌctamʌ jutzʌ ʌj somyajque'tu. Sunba'ʌs wa'y Diojsis yajya'moquiuy itjojcʌtʌjcu mi'ojmota'm. Amén.
1TH.1.1	Ʌs Pablo, te' Silvano y Timoteoji'ŋ, nʌtʌsmij njayjaytyamu jujche'ŋmij ñdyu'mʌytyamba tʌ Ndata Diojsis y tʌ Ngomi Jesucristo's ñʌquiʌsi tey Tesalonica-cumgu'yojmo. Sunbatʌs wa'mij nyajyamdamu y wa'mij ñchi'tamu sʌ'mnaquiuy tʌ Ndata Diojsis y tʌ Ngomi Jesucristo's.
1TH.1.2	Jujche'ŋ nacatʌs oto'ŋʌpya Dios mumu mijcotoyata'm nʌjapyatʌs yʌscotoya, y nʌctza'mʌytyambatʌsmij. 
1TH.1.3	Ni uša'ŋ hora ja'ndʌsmij njambʌ'tame tʌ Ndata Diojsis wyi'naŋdʌjqui, jutzmis nyosjaytyamu ñe'cʌ porque nwʌ'aŋjamdambamis y sundambamis, y jutzmis mbʌ'mgopajcʌytyamba toyapʌjcu'yojmo nʌ'cmis njo'ctamu tʌ Ngomi Jesucristo. 
1TH.1.4	Atzita'm, Diojsis šundambamij y muspatʌs que ñe'cʌ'smij ŋguiopiŋdamu. 
1TH.1.5	Y ndzamgopuŋjaytyamu'ctʌsmij te' evangelio, ja'nde' ñempejutzpʌ tzamepit, sino que jana na'chcuytyʌs ndzamu Espíritu Santo's pyʌmipit. Mustambaše'amis jutztʌj wijtu mi'ojmota'm tey Tesalonica'ojmo porque sundambatʌsmij.
1TH.1.6	Y mista'm ŋguengʌspʌctamumis tʌjcʌsi y Jesucristocʌsi. Y Espíritu Santopit oma'omamis mbʌjcʌchoŋjaytyamu Diojsis chame ñempemij nyacsnutzʌcʌtʌjtamu. 
1TH.1.7	Yʌ'šejmis ŋgue'naŋgʌschi'ʌytyamu mumu wʌ'aŋja'moye Macedonia y Acaya-najsojmota'm ijtyajupʌ. 
1TH.1.8	Te'šej jeque wyʌ'aŋjamjayaju tʌ Ngomi's chame te' Macedonia y Acaya'ojmota'mbʌ's, y ja'na teytyij sino que mumujutʌ myujšajpa jutzmis nʌ nwʌ'aŋjamdamu Dios. Te'cotoya ja'ndiya' pyena wa'ytyʌs tiyʌmaj ndzamgue'tu. 
1TH.1.9	Y teytya'mbʌ pʌ'nis chamyajpa jutzmistʌj mbʌjcʌchoŋdamu tey Tesalonica'ojmo, y jutzmis ndzactamu te' comichʌquita'm wa'mis nwʌ'aŋjamdamu y ŋgʌna'tzʌytyamu te' quenbapʌ y wiyuŋšejpʌ Dios. 
1TH.1.10	Y chamyajque'tpa jutzmis nʌ njo'cjaytyamu te' Diojsis 'Yune maŋba minupʌ tzajpojmoc, te' Diojsis yajwinsa'upʌ ca'yajupʌ'ojmoc. Y yʌ'wʌ'stijte'que' te' yajcotzoctamupʌ'stʌ uytyʌ yajnʌco'aŋgʌytyamu tʌ ŋgowa Diojsis, te' maŋba minupʌ cʌme'tzoquiuy jamo'oyj.
1TH.2.1	Atzita'm, mustambamis que jaquiomequetʌj tiyʌ tey mi'ojmota'm. 
1TH.2.2	Mustambamis jutztʌj wina yacsnutzʌquiaju y yajqueñaju toya Filipos-cumgu'yojmo. Pero jana na'chuytyʌsmij ndzamgopuŋjaytyamu te' Diojsis 'yevangelio porque ñe'cʌ'stʌj pʌmitzi'u, ñempetʌj sunu yajwinduquiaju. 
1TH.2.3	Aŋnʌctza'mʌytyambatʌsmij, pero ja'n sutzipit ni yatzipʌ quipsoquiupyit ni aŋgoma'cʌ'oquiupyit. 
1TH.2.4	Wyʌmʌ'yušej Diojsis, nima'yʌyutʌj wa'ytyʌs ndzamgopuŋjayu te' ñe' 'yevangelio, y te'šej tʌs ndzamba. Ja'ndʌs nʌ ndzʌcme'tzu wa'ytyʌs nyajtzocopyajcu pʌnda'm, sino te' Dios, chʌjquisjapyapʌ's tʌta'm ndzocoy. 
1TH.2.5	Mustambamis que nuncatʌsmij jašutzjaytyamʌ wa'ytyʌj ndzʌ'yu bien miji'ŋda'm, ni jañi'aŋba'tʌtʌs yajtiyʌ wa'mistʌj ndzi'tamu tiyʌ'iwʌ. Diojsistʌj cotestigosajpa. 
1TH.2.6	Ja'ndʌs me'tze wa'ytyʌj pʌ'nis mʌja'ŋgomʌ'yaju, ni mista'm, ni eyata'mbʌ's, ñempe tʌsmij inʌc muspa ndzʌmitzi'tamu porque Cristo'stʌjyʌ' quiʌ'wej. 
1TH.2.7	Pero ponondʌs ndzʌjcu nwin mi'ojmota'm jujcha' co'une yajtzocpapʌ yomo's ponon chʌcpa wyin wa'y quioquenu une. 
1TH.2.8	Y como jene sundambatʌsmij, sunbatʌsmij inʌc nyajmustamu ja'n na' Diojsis 'yevangeliotij, sino hasta wa'ytyʌs ndzi'oquia'u tʌsne' nwin mijcotoyata'm, porque aŋba'tetʌsmij sundamba. 
1TH.2.9	Atzita'm, jamdamʌ jutztʌs njajcʌyu nwin yoscu'yojmo tzu'ji'ŋ jamaji'ŋ wa'ytyʌsmij jana ndzʌmitzi'tamu mijta'm nʌ'cše'ŋoyjtyʌsmij ndzamgopuŋjaytyamu Diojsis 'yevangelio.
1TH.2.10	Mustambamis oye y myusque'tpa Diojsis jutztʌj tu'ŋaju mijšejta'mbʌ wʌ'aŋja'moye'ojmo. Tu'ŋajutʌj cowajupʌ y wiyuŋbʌ tzocopyit, y ja'ndiyʌ tiyʌcʌsimistʌj wa'y ni'aŋba'ttamu. 
1TH.2.11	Jujcha' tata's chamnʌctʌ'pya y pyʌmitzi'pa ñe' 'yune, te'šej tʌs ndzʌjque'tu miji'ŋda'm tumduma'ŋbʌn. 
1TH.2.12	Y aŋgui'mdambatʌsmij inʌc wa'mij ñdyu'ŋajtamu šunbašej Diojsis. Te'wʌ'smij nwyejtamba wa'mis nʌ'ittamu mbarte te' ñe' myʌja'ŋajcu'yojmo ñe'cʌ aŋgui'mopyamʌy.
1TH.2.13	Te'cotoya nʌmjojcʌtʌcjapyatʌs Dios yʌscotoya porque mbʌjcʌchoŋjaytyamumis te' ñe' chame, tʌsmij nyajmatoŋdamupʌ. Nʌ'nʌmjaytyamumis te' Diojsis chame, y jañʌmdamʌmij, pʌ'nistijyʌ' chame, sino que nwʌ'aŋjamdamumis que wiyuŋšej Diojsiste' chame. Y yʌtij yʌ' tzame nʌ yojsu mijšejta'mbʌ wʌ'aŋja'moye'ojmota'm. 
1TH.2.14	Atzita'm, jujcha' judio'sta'm yacsnutzʌquiaju Judea-najsojmo ijtyajupʌ Diojsis tyu'mʌquiuytya'm, te'šejmij nʌ nyacsnutzʌcʌtʌjtaŋgue'tu mijta'm mis ŋgumguy-tyʌwʌ'sta'm. 
1TH.2.15	Judio'sta'mde' yajca'yaju tʌ Ngomi Jesús y te' ya'acta'mbʌ tza'maŋwa'oye, y nʌtʌj yacsnutzʌquiajque'tu tʌj. Yʌ'ta'mbʌ's ja'n yajtzocopyaquiay Dios, y ni'iwʌ pʌn ja'n pyʌjcʌchoŋyay. 
1TH.2.16	Y sunbatʌj yajwinduquiaju uytyʌs nʌtzamyaju gentilta'm wa'y quiotzoquiaju. Yʌ'šejta'mbʌ tzʌquipit nʌ 'ya'ŋʌyjojcʌtʌquiaju quiowa. Te'cotoya Diojsis maya'aŋ nʌ yajnʌco'aŋgʌyaju.
1TH.2.17	Atzita'm, ñempetʌsmij ŋguendzactamu metza tuca'y jama, pero ndzoco'yojmotʌsmij nʌ'ittamu, te'cotoya ndzʌcme'tzpatʌs jutztʌsmij wa'y minu ŋguenwʌtzʌctamu. 
1TH.2.18	Sunutʌj mindʌ'ʌ ittamumʌmyij, wiyuŋšej ʌj Pablo metza tuca'y ñaca sunu'ʌj mindʌ'ʌ, pero Satanajsistʌj yajwindujcu. 
1TH.2.19	Mijpitta'm njo'cpatʌs tiyʌ'iwʌ y maŋbatʌj omdzocopyajcu, y maŋbatʌs nwʌcotzamu nwin Ngomi Jesucristo's wyi'naŋdʌjqui, minba'ca. 
1TH.2.20	Jʌ'ʌ, mijpitta'm maŋbatʌs nwʌcotzamu nwin y omdzocopyajcu.
1TH.3.1	Te'cotoya como nʌwa'ndʌsmij njamdamu, tumʌnanʌmutʌj: Yʌytyʌj maŋba ndzʌ'yu naytyumʌ Atenas-cumgu'yojmo, 
1TH.3.2	y maŋbatʌs ŋgʌ'weju tʌta'm atzi, Timoteo, wa'mij mbyʌmitzi'tamu y wa'mij 'yaŋnʌctza'mʌytyamu mista'm nwʌ'aŋjamgu'yojmo. Yʌ' Timoteo Diojsisyʌ' quioyosa yospapʌ tʌji'ŋ Cristo's 'yevangelio'ojmo. 
1TH.3.3	Ngʌ'wejaytyamutʌsmij yʌ'wʌ wa'y jana ya'iwʌ myochcʌtʌŋu ñempemij nyacsnutzʌcʌtʌjtamʌ. Mustambamis que pyʌcpapʌte' wa'ytyʌj yacsnutzʌquiaju. 
1TH.3.4	Y teymyajtʌj ijtu'c miji'ŋda'm, ndzamjaytyamutʌsmij que maŋbatʌj inʌc yacsnutzʌquiaju. Y te'šejtʌj cʌtʌcjayu y mustamba'mis. 
1TH.3.5	Te'cotoya como nʌwa'ndʌsmij njamdamu, ŋgʌ'weju'ʌs Timoteo wa'y minu myujsu juca nʌmajmij nwyʌ'aŋja'moytyamu, uytya'mij nwyʌytyamwa'a te' yatziwʌ's y uytya'ndʌj comeque nyojsu miji'ŋda'm.
1TH.3.6	Pero yʌtij witu'wa'a te' Timoteo te' Tesalonica'ojmoc, y minwa'a yʌy. Y yajmuswa'ndʌj jutzmij jene nwyʌ'aŋja'moytyamba y šu'noytyamba. Tzamjawya'ndʌj que njamwʌtzʌctambamistʌj oyeta'mbʌ tiyʌcʌsi, y que sunbamistʌj ŋguendamu, jujcha' tʌs, sunbatʌsmij ŋguendamu mijta'm. 
1TH.3.7	Te'šej jeque, atzita'm, nyajtzocopyactamumistʌj mumu tʌ yacsnu'ajcu'yojmo y toya'ojmo, porque muswa'ndʌs que nʌmajmij nwyʌ'aŋja'moytyamu. 
1TH.3.8	Y yʌtij de que mujsutʌs que paquitijmis nʌ ŋgo'ŋdamu tʌ Ngomi, jomecotzʌjcu tʌs ndzocoy. 
1TH.3.9	Y ja'ndʌs mba'te jutztʌs wa'y ndzi'u Dios aŋba'tepʌ yʌscotoya mista'm nwʌ'aŋjamgupyit, y porque ya'omdzocopyactamumistʌj tʌ Ndata Diojsis wyi'naŋdʌjqui. 
1TH.3.10	Y tzu'ji'ŋ jamaji'ŋdʌj wa'coyjojcʌtʌcpa Dioscʌsi wa'ytyʌsmij nwinʌjque'nʌytyamu y wa'ytyʌs nyajta'njayu jutʌše'ŋojmomis ja'nmaj mustamepʌ wʌ'aŋja'moquiuy.
1TH.3.11	Sunbatʌs wa'ytyʌj tuŋdzi'u tʌ Ndata Diojsis y tʌ Ngomi Jesucristo's wa'ytyʌsmij ŋgʌ'mindamu. 
1TH.3.12	Y tʌ Ngomi'smij yajtzi'tamʌ wa'mij aŋba'te'c ñašunʌtʌjtamu ne'co'mo, y te'šejtijque' wa'mis sundamu mumu pʌn, jujcha' tʌsmij sundamba mijta'm. 
1TH.3.13	Y Diojsis maŋba pyaquitzi'jayu mista'm ndzocoy, y maŋbamij nyajmasa'najtamu uy ijtu nijutzpʌ conojcuy mi'ojmota'm tʌta'm Ndata Diojsis wyi'naŋdʌjqui, minba'ca tʌ Ngomi Jesucristo mumu myasanda'mbʌji'ŋ.
1TH.4.1	Atzita'm, nyajquendamutʌsmij te' Tuŋ jutiwʌmiste' wa'y ŋgo'ŋdamu wa'mis nyajtzocopyactamu Dios. Yʌtij nwa'cjaytyambatʌsmij y aŋnʌctza'mʌytyambatʌsmij tʌ Ngomi Jesujsis ñʌquiʌsi wa'mis te'wʌ ndzijpana-co'ŋdamu.
1TH.4.2	Porque mustamba'mis jutztʌsmij aŋgui'mdamu tʌ Ngomi Jesujsis ñʌquiʌsi. 
1TH.4.3	Porque Diojsis šunba wa'mij myasa'najtamu, y wa'mij jana ispʌquitzʌctamu, 
1TH.4.4	y wa'y tumduma'ŋbʌ'nis mi'ojmota'mbʌ's mujsu ñʌ'ijtu ñe' yomo masa'najcu'yojmo pyʌcpašej. 
1TH.4.5	Y uytyʌ ŋgo'ŋu tʌne' yatzi su'noquiuy, chʌquiajpašej genti'lista'm te' ja'n ispʌquiapyʌ's Dios. 
1TH.4.6	Ya'iwʌ's uy myaŋgocʌtʌjcu ni uy 'yaŋgoma'cʌyu yajtiyʌcʌsi te' 'yatzi, porque tʌ Ngomi's maŋba yajnʌco'aŋgʌyu mumu yʌ'šejta'mbʌ tiyʌ, ndzamjaytyamuše'andʌsmij y nyajmustamuše'andʌsmij. 
1TH.4.7	Porque wejtamutʌ Diojsis wa'ytyʌ masa'najtamu, y ja'n wa'ytyʌ ŋgowapa'tjojcʌtʌctamu. 
1TH.4.8	Te'šej jeque, iwʌ's myenoschʌcpa yʌ' aŋma'yoquiuy, ja'nde' pyʌndʌwʌ nʌ myenoschʌjcu sino que te' Dios, te' tzi'tambapʌ'stʌ ñe' 'Yespiritu Santo.
1TH.4.9	Pero ja'ndiyʌ pyena wa'ytyʌsmij njayjaytyamu wa'mij ñašunʌtʌjtamu, porque Diojsismij 'yaŋmaytyamu wa'mij ñašunʌtʌjtamu ne'co'mo. 
1TH.4.10	Muspatʌs que sundambamis mumu te' Macedonia-najsojmota'mbʌ atzi. Pero nwa'cjaytyambatʌsmij, atzita'm, wa'mis más ndumʌtzocoy suñaju. 
1TH.4.11	Tzʌcme'tztamʌ wa'mij ñewe'ittamu, y ne' nyoscuy quipstʌjwʌytyamʌ, y ne' ŋgʌ'pit yostamʌ aŋgui'mdamušejtʌsmij, 
1TH.4.12	wa'mij sa'sa'c ñdyu'ŋajtamu te' jatyʌjcʌyapʌ'smaj wyi'naŋdʌjqui, y umis ya'iwʌ nijamdamu.
1TH.4.13	Sunbatʌs atzita'm, wa'mis mustamu jutz ijtyaju te' ca'yajupʌ, umij ñdyuyu'yoytyamu jujcha'nde' ja'n yajtiyʌ jyo'quiapyʌ's. 
1TH.4.14	Porque como nwʌ'aŋjamdambatʌ que te' Jesús ca'u y winsa'u, te'šejtij nwʌ'aŋjamdaŋgue'tpatʌ que maŋba ñʌmingue'tu Diojsis ñe'cʌji'ŋ jujche'ŋ wʌ'aŋja'moye ca'yajupʌ.
1TH.4.15	Te'cotoya ndzamjaytyambatʌsmij yʌ'šej tʌ Ngomi's chamepit que tʌta'm nʌmajtʌ ŋguendamupʌ minba'ca tʌ Ngomi, ja'ndʌ maŋu nwi'najayaju te' ca'yajupʌ. 
1TH.4.16	Porque ñe'cʌ, tʌ Ngomi, maŋba wyanajcu tzajpojmoc mu'cuyji'ŋ 'yaŋgui'mba'ca Diojsis, y nʌ'ca wyeju angeles-cowi'na, y nʌ'ca 'yaŋjʌyu Diojsis myu'cuy. Y jujche'ŋ wʌ'aŋja'moye ca'yajupʌ maŋba wyinawinsa'yaju. 
1TH.4.17	Jʌsa'ca tʌta'm, nʌmajtʌ ŋguendamupʌ, ñe'cʌji'ŋda'mdʌ maŋba tumʌyajqui'myaju o'na'ojmo wa'ytyʌ maŋu mbʌjcʌchoŋdamu tʌ Ngomi sawo'mo. Y te'šejtʌ maŋba itjojcʌtʌjcu mumu jama tʌ Ngomiji'ŋ. 
1TH.4.18	Te'cotoya nachamdzocopyacʌtʌjtamʌ ne'co'mo yʌ'šejta'mbʌ tzamepit.
1TH.5.1	Pero atzita'm, ja'ndiyʌ pyena wa'yʌsmij njayjaytyamu tiyʌ jama o tiyʌ aŋsʌŋ maŋba minu, 
1TH.5.2	porque mista'm mustambamis oye que te' jama maŋba'ca minu tʌ Ngomi maŋba ñu'cu jujcha' nu'cpa nu'mbapʌ tzu'cʌsi. 
1TH.5.3	Nʌ'c ñʌmʌnʌmu: Ja'ndiyʌ quipcuy, naswindumʌ sʌ'mnanʌmu, pijche'c maŋba yayenʌmu, ja'n tiyʌ nʌ quipšaju'c. Maŋba minu toya jujcha' minba tyoya maŋba 'yuña'upʌ yomo'sñe', y ja'n maŋu quiotzquiaju. 
1TH.5.4	Pero mijta'm atzita'm, ja'namij pi'tza'ŋajcu'yojmo ittamu wa'mij mbya'tjumbʌ'tamu tʌ Ngomi's jyama's jujcha' nu'mbawʌ pya'tjumbʌ'yajpa. 
1TH.5.5	Porque tʌta'm ja'na pi'tzʌ tʌta'm ndzocoy wa'ytyʌ nwittamu pi'tza'ŋajcu'yojmošej. Diojsis šʌ'ŋjawya'a tʌ ndzocoy wa'ytyʌ nwittamu jujcha' jama's wyi'noyj. 
1TH.5.6	Te'cotoya u'yandʌ ʌŋuwʌšej ittamu, sino que coquenda'mitʌy cuenta wa'y chijnayu tʌta'm ŋguipsoquiuy. 
1TH.5.7	Porque ʌŋyajpapʌ, tzu'cʌsi te' ʌŋyajpa. Y no'tyajpapʌ, tzu'cʌsi te' no'tyajpa. 
1TH.5.8	Pero tʌjta'm, jʌ'ctzʌ'ytya'mitʌy nwin, porque jama's wyi'noyjšejtʌ wittamba. Jujcha' soldado's yamba tʌ'ŋgupyʌ pama wa'y quioquijpu wyin, te'šejtʌ ŋgoquijpa nwin nwʌ'aŋjamgupyit y su'noquiupyit. Y jujcha' soldado's yamgue'tpa tʌ'ŋgupyʌ quio'tzunu wa'y yajcotzojcu quiopac, te'šejtʌ njo'cpa wa'ytyʌ ŋgotzojcoctujcu. 
1TH.5.9	Porque Diojsis jañima'yʌytyamʌtʌ wa'ytyʌ maya'aŋ yajnʌco'aŋgʌyu ŋgowa, sino que wa'ytyʌ yajcotzojcu tʌ Ngomi Jesucristopit. 
1TH.5.10	Y ñe'cʌ ca'u tʌcotoyata'm wa'ytyʌ maŋu ndumʌ'ittamu ñe'cʌji'ŋ ñempe juca quenba'cmajtʌ o ca'u'candʌ. 
1TH.5.11	Te'cotoya nachamdzocopyacʌtʌjtamʌ ne'co'mo, y napyaquitzi'ʌtʌjtamʌ nʌšejmis ndzʌctamu.
1TH.5.12	Nwa'cjaytyambatʌsmij atzita'm, wa'mis mʌja'ŋgomʌ'ytyamu te' jene yojšajpapʌ mi'ojmota'm, te' 'yaŋgui'myajpapʌ'smij y 'yaŋnʌctza'mʌytyambapʌ'smij tʌ Ngomi's ñʌquiʌsi. 
1TH.5.13	Y pyʌcpa wa'ytyʌ mʌja'ŋgomʌ'yaju y suñaju yʌ'šejta'mbʌ pʌn porque yʌ'šejpʌ yoscuy chʌquiajpa.
1TH.5.14	Y nwa'cjaytyaŋgue'tpatʌsmij atzita'm, wa'mis ndzamnʌctʌ'yaju te' ja'n suni yojšajupʌ, y paquitzi'tamʌ te' uša'ŋda'mbʌ's wyʌ'aŋja'moquiuy, y pʌmitzi'tamʌ te' nʌ myochcʌtʌŋyajupʌ y nʌmaŋjaytyamʌ paciencia mumuta'mbʌ.
1TH.5.15	Coquendamʌ cuenta juca iwʌ'smij ñchʌcjaytyamba yacha'cuy, uy yacha'cuy yajwitu'tame sino que mumu jama'c nachʌcjatʌjtamʌ bien ne'co'mo, y mumu pʌ'nojmo.
1TH.5.16	Y mumu jama'c oma'oma ittamʌ. 
1TH.5.17	Oto'ŋʌytyamʌ Dios mumu jama'c. 
1TH.5.18	Mumutiyʌcʌsi nʌjaytyamʌ Dios yʌscotoya, porque yʌ'šejte' šunba ñe'cʌ's wa'mis ndzʌctamu Cristo Jesuspit.
1TH.5.19	Uy yajwinductame te' Espíritu Santo. 
1TH.5.20	Uy menoschʌcjaytyame te' Diojsis cha'maŋwa'oye'sta'm chame. 
1TH.5.21	Mumu'c tacscʌme'tzpʌ'tamʌ. Mis ndzoco'yojmo coquendamʌ mumu oyepʌ. 
1TH.5.22	Jʌ'ctzʌ'ytyamʌ nwin umis ndzʌctamu nijutzpʌ yatzita'mbʌ tiyʌ.
1TH.5.23	Sunbatʌs wa'mij nyajmasa'najtamu coŋnacʌ'y mista'm nwin te' Diojsis, tzi'papʌ'stʌ sʌ'mnaquiuy. Y sungue'tpatʌs wa'y quioquenjayu mista'm espíritu y ŋguenguy y ŋgüerpo umij ŋguionocatʌjtamu minba'ca Ngomi Jesucristo. 
1TH.5.24	Oyepʌte' te' nwyejtambapʌ'smij y nijambapʌtʌte', y ñe'cʌ's maŋba chʌjcu.
1TH.5.25	Atzita'm, wa'cjaytyamʌtʌj Dioscʌsi wa'ytyʌ cotzoŋu.
1TH.5.26	Y masanbʌ su'coquiupyit dyujchi'jaya mumu te' atzita'm.
1TH.5.27	Aŋgui'mdamba'ʌsmij tʌ Ngomi's ñʌquiʌsi wa'y tyu'ñaju yʌ' toto mumu masanda'mbʌ atzi's wyi'naŋdʌjqui.
1TH.5.28	Sunbatʌs wa'y ijtu mi'ojmota'm tʌta'm Ngomi Jesucristo's yajya'moquiuy. Amén.
2TH.1.1	Ʌs Pablo, te' Silvano y Timoteoji'ŋ, nʌtʌsmij njayjaytyamu jujche'ŋmij ñdyu'mʌytyamba tʌ Ndata Diojsis y tʌ Ngomi Jesucristo's ñʌquiʌsi tey Tesalonica-cumgu'yojmo. 
2TH.1.2	Sunbatʌs wa'mij nyajyamdamu y wa'mij ñchi'tamu sʌ'mnaquiuy tʌ Ndata Diojsis y tʌ Ngomi Jesucristo's.
2TH.1.3	Atzita'm, jujche'ŋ nacatʌs oto'ŋʌpya Dios, jene oye wa'ytyʌs nʌjayu yʌscotoya mijcotoyata'm, pyʌcpašej, porque nʌ pyʌmipʌjcu mista'm nwʌ'aŋja'moquiuy, y tumduma'ŋbʌ'nis mi'ojmota'm más mij nʌ ñašunʌtʌjtamu. 
2TH.1.4	Te'cotoya mʌja'ŋwʌcotzambatʌsmij wi'ni eyata'mbʌ Diojsis tyu'mʌquiu'yojmo. Ndzamjayajpatʌs jutzmij mbyʌ'mgopajcʌ'oytyamba y nwyʌ'aŋja'moytyamba ñempemij nyacsnutzʌcʌtʌjtamba y nyajtoyapʌcʌtʌjtamba. 
2TH.1.5	Yʌ'šejta'mbʌ tiyʌcʌsi yajquejpa Diojsis que cʌme'tzopya justopʌ tiyʌpit, y maŋbamij ñʌcma'yʌytyamu justota'mbʌšej wa'mij ñdyʌjcʌytyamu aŋgui'mbamʌy ñe'cʌ. Porque te'wʌcotoyamijte' nʌ ñdyoyapʌctamu.
2TH.1.6	Porque Dios justopʌte' wa'y yajnʌco'aŋgʌyaju te' nyajtoyapʌctambapʌ'smij. 
2TH.1.7	Y maŋbamij nyajtoyapʌjcaŋjejtamu Diojsis, y te'šejtijque' tʌj, maŋba'candʌ ŋguendamu tʌ Ngomi Jesucristo nʌ minu'c tzajpojmoc pʌmi'ʌyajupʌ 'yangelesji'ŋda'm. 
2TH.1.8	Y maŋba minu jucʌtʌc-nema'ojmo wa'y chi'yaju quioyowa ja'n ispʌquiapyʌ's Dios, y ja'n myato'ŋoyjayapyʌ's tʌ Ngomi Jesucristo's 'yevangelio. 
2TH.1.9	Yʌ'ta'mbʌ jana yayepʌ tocoquiupyit maŋba yajnʌco'aŋgʌyaju Diojsis ja'ndiyʌmʌy tʌ Ngomi Jesús 'yaŋgui'mʌtʌjcu'yojmo ni chi'muŋgʌ'ojmo. 
2TH.1.10	Yʌ'šej maŋba tyujcu minba'ca tʌ Ngomi ʌ' jamo'oyj wa'y myʌja'ŋwʌcotzamyaju ñe'cʌ te' ñe' myasanda'mbʌpit, y wa'y ñʌmaya'yaju tʌ Ngomi mumu wyʌ'aŋja'moyepit. Yʌ'šejtʌsmij ndzamjaytyamu, y nwʌ'aŋjamdamumis.
2TH.1.11	Te'cotoya mumu jamatʌs nwa'cjapya Dios mijcotoyata'm, wa'mij ñʌcma'yʌytyamu Diojsis jujcha' pyʌcpapʌ's wa'y wyeju ñe'cʌ's. Y nwa'que'tpatʌs wa'mij njyomecotzʌctamu ñe' pyʌmipit wa'mis ndzʌctamu mumu oyeta'mbʌ tiyʌ nwʌ'aŋjamgupyit mis ŋguipstambapʌ. 
2TH.1.12	Yʌ'šejta'mbʌ tiyʌtʌs nwa'cpa wa'y myʌja'ŋwʌcotzamjayaju tʌ Ngomi Jesujsis ñʌy mijpitta'm, y wa'mij nwyʌcotzamʌtʌjtaŋgue'tu mijta'm ñe'cʌpit. Yʌ'šejta'mbʌ tiyʌ maŋba tyujcu te' Diojsis y tʌ Ngomi Jesucristo's yajya'moquiupyit.
2TH.2.1	Atzita'm, maŋba minu tʌ Ngomi Jesucristo, y maŋbatʌ ndu'mʌytyamu ñe'cʌji'ŋ. Te'cotoya nwa'cjaytyambatʌsmij 
2TH.2.2	umis ñempetiyʌcʌsi ŋgacpʌ'tame mista'm ŋguipsoquiuy. Uy jopi'ttame ñempe miña Diojsis ñʌquiʌsi y ñempemij sa'sa ñʌtzamʌtʌjtamʌ, ñempe ñʌmya que tʌsmijte' njayjaytyamu que nʌwa' tyo'mʌyu te' jama que maŋba minu tʌ Ngomi Jesucristo. 
2TH.2.3	Umij 'yaŋgoma'cʌytyamu ya'iwʌ's yajtiyʌcʌsi, porque ja'n maŋu minu ʌ' jama hasta que nu'cpa te' aŋsʌŋ nimeque'ctij maŋba qui'nišaju'c Dios, y maŋba quieju te' nimeque yajcowapa'topyapʌ pʌn, te' nima'yʌyupʌ tocoquiuquiotoya. 
2TH.2.4	Y yʌ'wʌ maŋba myʌja'ŋaju y maŋba ñʌquijpu mumu diosšej quiomʌ'yajpapʌ y quiʌna'tzʌyajpapʌ pʌ'nis, hasta que pocspacpa Diojsis tyemplo'ojmo jujcha' Dios, y Diosšej maŋba chʌjcu wyin.
2TH.2.5	Jamdamʌ que yʌ'šejta'mbʌ tiyʌ'ʌsmij ndzamjaytyamu teymya'ʌj ijtu'c miji'ŋda'm. 
2TH.2.6	Y yʌtij mustambamis tiyʌ'ste' nʌ yajwindujcu wa'y jana quieju hasta que nu'cpa 'yaŋsʌŋ. 
2TH.2.7	Porque nʌwa' nu'mdij yojsu te' saŋyatzipʌ tiyʌ. Y te' yʌtij yajwinducpapʌ's, te'wʌ's maŋba yajwindujcu hasta que ñe'cʌ's šunba. 
2TH.2.8	Pijche'c maŋba quieju te' nimeque yajcowapa'topyapʌ pʌn. Pero tʌ Ngomi Jesujsis maŋba yajca'u te'wʌ 'yaŋnaca'ojmoc putpapʌ je'ejpit, te' maŋba yajyajupʌ ñe' chi'muŋgʌpit minba'ca. 
2TH.2.9	Minba'cande' te' nimeque yajcowapa'topyapʌ pʌn, maŋba chʌjcu maya'aŋda'mbʌ tiyʌ, y sujchajpapʌ señal y isaŋwʌ'ajcuytya'm Satanajsis pyʌmipit. 
2TH.2.10	Y yʌ'wʌ's maŋba 'yaŋgoma'cʌyaju yacha'cupyit te' maŋba tyocoyajupʌ, porque japyʌjcʌchoŋya ni jašuña wiyuŋbʌ tiyʌ wa'y quiotzoquiaju. 
2TH.2.11	Te'cotoya jeque, Diojsis quiʌ'wejayajpa maya'aŋbʌ aŋgoma'cʌ'oquiuy wa'y wyʌ'aŋjamyaju. 
2TH.2.12	Yʌ'šej chʌjcu wa'y yajnʌco'aŋgʌyaju mumu jawyʌ'aŋjamyapyʌ's wiyuŋbʌ tiyʌ, sino que nimeque ñʌ'omyaju yacha'cuy.
2TH.2.13	Atzita'm, tʌ Ngomi's šundambamij, y oye wa'ytyʌs nʌmjojcʌtʌcjaytyamu Dios yʌscotoya mijcotoyata'm. Porque Diojsismij ŋguiopiŋdamu tzo'tzcu'yojmo wa'mij nyajcotzoctamu. Y nyajcotzoctamumij porque nwʌ'aŋjamdamumis te' wiyuŋbʌ tiyʌ, y yajmasa'najtamumij te' Espíritu Santopit. 
2TH.2.14	Te'cotoya mijte' nwyejtamu Diojsis tʌs ndzamgopuŋbapʌ evangeliopit wa'mis mbʌjcʌchoŋdamu mbarte tʌ Ngomi Jesucristo's myʌja'ŋajcu'yojmo.
2TH.2.15	Te'cotoya atzita'm, paquic ittamʌ. Uy jambʌ'tame te' aŋma'yoquiuy aŋmaytyamušejtʌsmij, juca tʌs ndzamepit, o tʌs ŋgartapit. 
2TH.2.16	Tʌ Ngomi Jesucristo's y tʌ Ndata Diojsis sunutʌj y tzamdzocopyaquiajutʌj wa'ytyʌ ndumʌtzocoy njo'cu mumu jama, y paquitzi'utʌj ñe' yajya'moquiupyit. 
2TH.2.17	Te'šejtʌs sungue'tpa wa'mij ñe'cʌ'sta'm jana yaye ñchamdzocopyactamu ndzoco'yojmo, y wa'mij nyajcotziŋya'tamu mumu oyeta'mbʌ tzame y tzʌqui.
2TH.3.1	Te'šej jeque atzita'm, sunbatʌs wa'mis oto'ŋʌytyamu Dios tʌjcotoya, wa'y pyuŋbʌ'u mumujutʌ tʌ Ngomi's 'yevangelio tʌs nʌ ndzamgopuŋupʌ. Wa'ctamʌ wa'y myʌja'ŋbʌjcʌchoŋyaju jujcha' mis ne'cʌ mʌja'ŋbʌjcʌchoŋdamu. 
2TH.3.2	Wa'coytyaŋgue'ta wa'ytyʌj Diojsis comajcu cotu'su yatzita'mbʌ y tocoyajupʌ pʌ'nista'm wyi'naŋdʌjqui, porque ja'n mumu pʌ'nis wyʌ'aŋjamyay Dios. 
2TH.3.3	Pero tʌ Ngomi nijambapʌtʌte', y ñe'cʌ'smij maŋba mbyʌmitzi'tamu y maŋbamij ŋguioquendamu umij nwyʌytyamu yatziwʌ's. 
2TH.3.4	Y tʌ Ngomipit nijambatʌs que nʌmis ndzʌctamu y maŋbamis ndzʌcjojcʌtʌctamu jutztʌsmij aŋgui'mdamu. 
2TH.3.5	Sunbatʌs wa'y tʌ Ngomi'smij nyajmustamu ndzoco'yojmo jutzmij šundamba Diojsis, y wa'mis mumutiyʌ mbʌ'mgopajcʌytyamu, Cristo's pyʌ'mgopajcʌyušej.
2TH.3.6	Yʌtij atzita'm, aŋgui'mdambatʌsmij Ngomi Jesucristo's ñʌquiʌsi umis ndʌwʌpa'ttamu te' atzita'm nu'ŋʌyajupa'a wa'y jyaraganijtyaju, y ja'n ñʌtu'ŋajyay tiyʌtʌsmij aŋmaytyamu. 
2TH.3.7	Mista'm mustamba'mis que oye wa'mis ŋguengʌspʌctamu tʌjcʌsi, porque tʌj, jatyiyʌtʌj njaraganitʌ mi'ojmota'm. 
2TH.3.8	Jutʌta'mdʌ pʌ'nʌyaju, ŋgoyojutʌs. Y je'ecaju'c tʌ yojsu tzu'ji'ŋ jamaji'ŋ wa'ytyʌj njamacʌtʌjcu, uytyʌs ndzʌmitzi'u ya'iwʌ mi'ojmota'm. 
2TH.3.9	Ñempetʌsmij inʌc muspa ndzʌmitzi'tamu, pero tʌj yojsutʌj wa'ytyʌsmij ŋgue'naŋgʌschi'ʌytyamu, wa'mistʌj ŋgo'ŋdamu. 
2TH.3.10	Porque teymyajtʌj ijtu'c miji'ŋda'm, aŋgui'mdambatʌsmij inʌc yʌ'šej: Juca iwʌ ja'n suni yojsu, uy quiu'tu. 
2TH.3.11	Porque matoŋbatʌs que ijtyaju mi'ojmota'mbʌ nu'ŋʌyajupa'a wa'y jyaraganijtyaju, y wa'y ñʌctʌjcʌ'yʌyaju ja'n ñe'cʌ's quiowindzʌmyamyʌy. 
2TH.3.12	Yʌ'šejta'mbʌ pʌn aŋgui'myajpatʌs y nwa'cjayajpatʌs tʌ Ngomi Jesucristo's ñʌquiʌsi wa'y pumñayu'c yojšaju, y te'šej wa'y jyamacʌtʌquiaju.
2TH.3.13	Y mij, atzita'm, uy nitu'ytyame wa'mis ndzʌctamu oyepʌ tiyʌ. 
2TH.3.14	Juca iwʌ ja'n suni myato'ŋoyu tʌsyʌ' ŋgarta's chambašej, coquendamʌ cuenta iwʌte', y uy tʌwʌpa'ttame te'wʌ wa'y ñʌctza'a'ʌyu te' chʌqui. 
2TH.3.15	Pero uy qui'nistame, sino que aŋnʌctza'mʌytyamʌ oyepʌ tiyʌpit.
2TH.3.16	Sʌ'mnaquiuy Diojsistʌte' tzi'pa, y sunbatʌs wa'mij ñchi'taŋgue'tu mijta'm. Y sunbatʌs wa'y ijtu tʌ Ngomi mumu miji'ŋda'm.
2TH.3.17	Ʌs Pablo, nʌ'ʌsmij njayjaytyamu ne' ŋgʌ'pit wa'yʌsmij ñdyujchi'tamu. Yʌ'wʌcʌsi'ʌs nyajquejpa que ʌjte' nʌ njayu. 
2TH.3.18	Sunbatʌs wa'y ijtu mi'ojmota'm tʌta'm Ngomi Jesucristo's yajya'moquiuy. Amén.
1TI.1.1	Ʌjte' te' Pablo, Jesucristo'sʌjyʌ' quiʌ'wej, aŋgui'mušej Dios, te' yajcotzocpapʌ'stʌ, y aŋgui'mgue'tušej tʌ Ngomi Jesucristo, te' njo'ctambapʌtʌ. 
1TI.1.2	Nʌ'ʌsmij njayjayu mij Timoteo. Wiyuŋšej sunba'ʌsmij jujcha' ʌsne' une, y tumo'yjtyʌ nwʌ'aŋjamdamba Cristo. Sunba'ʌs wa'mij ñdyo'ya'ŋʌyu y wa'mij ñchi'u yajya'moquiuy y sʌ'mnaquiuy tʌ Ndata Diojsis y tʌ Ngomi Cristo Jesujsis.
1TI.1.3	Tzu'cumu'cʌj wa'yʌj maŋu Macedonia-najsojmo, nwa'cjayu'ʌsmij wa'mij ñchʌ'yu Efeso-cumgu'yojmo wa'mis tey aŋgui'myaju iwʌjutiwʌta'm uy 'yaŋmayaju tyʌwʌ ja'n wiyuŋda'mbʌ tiyʌpit. 
1TI.1.4	Aŋgui'mya uy chʌcjayaju cuenta undzame ni ja'n yaye cho'tzepʌ familia-a'ŋucu. Yʌ'šejta'mbʌ tiyʌ's ñʌcʌpo'pa quipotoŋguy y ja'ndʌ cotzowe wa'ytyʌ wʌ'aŋjamgupyit ndzʌjcu Diojsis chamupʌ tiyʌ.
1TI.1.5	Yʌ'še'ʌsmij aŋgui'mba wa'mij šu'noyu cowajupʌ ndzocopyit, y mis oyepʌ ndzoco'yis quipsoquiupyit y wiyuŋšejpʌ nwʌ'aŋjamgupyit. 
1TI.1.6	Ijtyaju jaquioquieñapʌ's cuenta yʌ'šejta'mbʌ tiyʌ y te'cotoya joŋdocoyaju y comeque'ctij inʌc jowišejtij tzamyajpa. 
1TI.1.7	Sunba chʌquiaju wyin jujcha' aŋgui'mguy-'yaŋma'yoye y ja'n inʌc ñʌctʌ'yay tiyʌ te' chamyajpa, ni te' jana na'chcuy chamyajpapʌ tiyʌ 'yaŋma'yoquiu'yojmo.
1TI.1.8	Pero mustambatʌ que te' Diojsis 'yaŋgui'mguy oyepʌte' juca ŋgojambatʌ pyʌcpašej. 
1TI.1.9	Muspatʌ que te' aŋgui'mguy ja'nde' justota'mbʌcotoya, sino que te' ja'n jyustota'mbʌcotoya, te' ja'n myato'ŋoyapyʌcotoya, y yacha'cuy chʌquiajpapʌ's y cowapa'tyajpapʌ y te' ja'n quiʌna'tzʌyapyʌ's Dios y jujche'ŋ ja'n wyʌcomʌ'yapyʌ's religión, y jujche'ŋ yajca'papʌ's tyataj o ñanaj o tyʌwʌ, te'ta'mbʌcotoyate'. 
1TI.1.10	Tʌjcʌyu te' aŋgui'mguy yʌ'ta'mbʌcotoyate'que': te' ispʌquitzʌquiajpapʌ y jyaya'ŋdʌwʌji'ŋ jowitzʌcpapʌ, pʌn-nu'myajpapʌ, sujchajpapʌ y pyʌcjayajpapʌ's Diojsis ñʌy sutzicʌsi. Y juca ijtu eyapʌ tiyʌ yajtocopyapʌ's te' oyepʌ aŋma'yoquiuy, te'šejtijque' yajwinducpa aŋgui'mgu'yis. 
1TI.1.11	Te' ndzamuše'amʌs, te'šej chamgue'tpa te' mʌja'ŋbʌ evangelio's, te' masanbʌ Diojsisʌj nitza'mʌyjayupʌ.
1TI.1.12	Yʌscotoya chʌjcu tʌta'm Ngomi Cristo Jesujsis, te' pʌmitzi'upʌ'sʌj, porque ñe'cʌ's nijamba'ʌj que muspa'ʌs nyosjayu, te'cotoya cojtu'ʌj ñe' yoscu'yojmo. 
1TI.1.13	Tzi'u'ʌj yʌ' yoscuy, ñempe wina otowewʌ'ajapya'ʌs inʌc Dios, y yacsnutzʌjcopya inʌjcʌj, y winʌcnʌ'mnʌ'mwʌ'opya inʌjcʌj. Pero to'ya'ŋʌyu'ʌj Diojsis porque ndzʌjcu'cʌs te'šej, ja'nma'ʌste' inʌc mujsi'c te' evangelio, ni janwʌ'aŋjamʌ'cma'ʌste'. 
1TI.1.14	Y tʌta'm Ngomi's tzi'jojcʌtʌjcu'ʌj ñe' yajya'moquiuy porque tumo'pyʌ wʌ'aŋja'moquiuy y su'noquiu'yʌs nʌ'ijtu Cristo Jesusji'ŋ.
1TI.1.15	Yʌ'wʌ jeque wiyuŋšejpʌ tzameyʌ', y pyʌcpa wa'y tyumʌtzocoy pyʌjcʌchoŋu mumu pʌ'nis. Wiyuŋšej, te' Cristo Jesús minu najsacopajcʌsi wa'y yajcotzojcu cowapa'tyajupʌ, y te'wo'mocta'm ʌjte' te' más cowatzʌqui. 
1TI.1.16	Pero to'ya'ŋʌyu'ʌj Jesucristo's nimeque'ctij wa'y yajqueju wina ʌjcʌsi te' aŋba'tepʌ pyaciencia. Y te'šej chʌjcu wa'y quiengʌspʌquiaju ʌjcʌsi jujche'ŋ maŋbapʌ's wyʌ'aŋjamyaju ñe'cʌ wa'y pya'tyaju ja'n yayepʌ quenguy. 
1TI.1.17	Te'cotoya jeque ŋgʌna'tzʌytya'mitʌy y mʌja'ŋwʌcotzamda'mitʌy mumu jamacotoya te' ja'n yayepʌ Rey, te' ja'n quia'epʌ y ja'ndʌ ŋguenepʌ, te' tumʌpʌ Dios mujsopyapʌ. Amén. 
1TI.1.18	Tʌwʌy Timoteo, te' atzi's wyʌcotzamyajumij ʌjcʌsi. Y tiyʌta'mʌj tzamjayajušej, te'wʌ'ʌsmij nitza'mʌyjapya: Oyepʌ soldadošej quipʌ tʌ Ngomicotoya. 
1TI.1.19	Te'šej nʌ'itjojcʌtʌcʌ nwʌ'aŋja'moquiuy y oyepʌ mis ndzoco'yis quipsoquiuy. Ijtu jamyato'ŋoyjayapʌ's ñe'ta'm choco'yis quipsoquiuy, y te'cotoya ja'na wyʌ'aŋjamyay te' wiyuŋbʌ tiyʌ. 
1TI.1.20	Yʌ'ta'mbʌte' Himeneo y Alejandro. Yʌ'ta'mbʌ ndzi'oquia'yaju'ʌs Satanascʌsi wa'y 'yaŋmayaju uy 'yotowewʌ'ajayaju Dios.
1TI.2.1	Winbʌ tiyʌ'ʌsmij ndzamjapyapʌ: Pyʌcpa wa'y mumu wʌ'aŋja'moye's 'yoto'ŋʌyaju Dios, wa'y wya'coyaju y wa'y ñʌjayaju yʌscotoya Dios mumu pʌngotoyata'm. 
1TI.2.2	Tzʌctamʌ yʌ'šej reyquiotoyata'm y mumu aŋgui'myajpapʌcotoya wa'ytyʌ mʌ'chiquic ittamu sʌ'mnayu'c, y wa'ytyʌ nwittamu cʌna'tzʌ'oquiu'yojmo y wʌpʌ-pʌ'najcu'yojmo. 
1TI.2.3	Porque oye wa'ytyʌ ndzʌjcu yʌ'šejta'mbʌ tiyʌ y nyajtzocopyacpatʌ Dios, tʌta'm nyajcotzojco'yoye. 
1TI.2.4	Te'wʌ's šunba wa'y quiotzojcu mumu pʌn y wa'y pyʌjcʌchoŋyaju te' wiyuŋbʌ tiyʌ. 
1TI.2.5	Porque tumʌtij ijtu Dios y tumʌ tzamdʌjcʌ'opyapʌ Diosji'ŋ y pʌnji'ŋda'm y te'wʌte' te' pʌn Jesucristo. 
1TI.2.6	Ñe'cʌ's chi'oquia'u wyin wa'ytyʌ jupyutpʌ'tamu, y yʌ'šej tujcu nu'cu'cande' aŋsʌŋ Diojsis chamušej. 
1TI.2.7	Te'cotoya copiŋu'ʌj y cʌ'weju'ʌj Diojsis wa'yʌs ndzamgopuŋu y wa'yʌs aŋmayaju te' gentilta'm wa'y wyʌ'aŋja'moyaju y wa'y pyʌjcʌchoŋyaju te' wiyuŋbʌ tiyʌ. Ʌj, wiyuŋdzamba'ʌj, ja'nʌj sutzi.
1TI.2.8	Sunba'ʌs jeque wa'y 'yoto'ŋʌyaju Dios te' pʌ'nista'm mumu Diojsis tyu'mʌquiu'yojmo. Cowajupʌ tzocopyit yajpacsqui'mya quiʌ' Diojsis wyi'naŋdʌjqui. Uy quipšaju quipcuy ni qui'šca'cuy. 
1TI.2.9	Te'šejti'ʌs sungue'tpa uy yamyaju tza'ajcuytya'mbʌ pama yomo'sta'm, ni uy jene ñimeque'ʌyaju wyay, ni uy jene yamyaju oro y perlas y wʌwʌ coyowapʌ pama, 
1TI.2.10	sino que wa'y chʌquiaju oyeta'mbʌ tiyʌ pyʌcpašej cʌna'tzʌ'oyajpapʌ yomo'sta'm. 
1TI.2.11	Pyʌcpa sa'sa'c y yumi'ajcupyit wa'y 'yaŋmayaju yomota'm. 
1TI.2.12	Ja'nʌs ndzi'yay lugar yomota'm wa'y 'yaŋma'yoyu ni ñe'cʌ'sta'm wa'y 'yaŋgui'myaju pʌn, sino que wa'y ñumumñayaju. 
1TI.2.13	Porque Diojsis wyinatzʌjcu Adán y jʌsa'ca Eva. 
1TI.2.14	Y ja'yaŋgoma'cʌya te' Adán, pero te' yomo jʌ'ʌ cowapa'tu, porque 'yaŋgoma'cʌyaju. 
1TI.2.15	Pero juca te' yomota'm wʌ'aŋja'moyjojcʌtʌquiajpa, y su'noyajpa y masa'najyajpa sa'sa'pʌ itcu'yojmo, Diojsis maŋba yajcotzoquiaju ya'ijtyajpa'c 'yune.
1TI.3.1	Wiyuŋšejpʌ tzameyʌ' yʌ'wʌ: Juca iwʌ sunba quio'aŋgui'moyu Diojsis wyʌ'aŋja'moye'ojmota'm, oyepʌ yoscuy quiʌñʌñba. 
1TI.3.2	Pyʌcpa jeque wa'y tyu'ŋaju oye'c te' Diojsis quio'aŋgui'moye uy yajtiyʌcʌsi quionoquiatʌju. Y juca ijtu yomo, tumʌtij yajcojamʌ. Pyʌcpa wa'y 'yaŋgui'mu wyin, wa'y ijtu oyepʌ quipsoquiuy, wa'y quioquenu cuenta mumutiyʌcʌsi, wa'y pyʌjcʌchoŋu oye cojejyajpapʌ, y wa'y mujsu 'yaŋma'yoyu. 
1TI.3.3	Y te' Diojsis quio'aŋgui'moye uy ño'tu, uy myawʌqui'šca'u sino que yumijpʌ, uy quipotoŋu ni uy quiʌñʌñu itʌpa'tcuy. 
1TI.3.4	Y te' Diojsis quio'aŋgui'moye's ya'aŋgui'mʌ oye'c te' tyʌjcojmota'mbʌ, y te' 'yuneta'm wa'y myato'ŋoyaju y wyʌcocojtyaju tyatajta'm. 
1TI.3.5	Porque juca iwʌ's ja'n 'yaŋgui'mi oye fyamilia, ¿jutza maŋba quio'aŋgui'moyu Diojsis wyʌ'aŋja'moye'ojmota'm? 
1TI.3.6	Ja'n pyʌqui wa'y quio'aŋgui'moyu te' nʌmaj wyʌ'aŋja'moquiʌ'yupʌ, uy maŋu myʌja'ŋgomʌ'yu wyin, diablo's myʌja'ŋgomʌ'yušej wyin y yajnʌco'aŋgʌyaju. 
1TI.3.7	Te'šejtij pyʌjque'tpa wa'y 'yoyecotzamyaju te' Diojsis quio'aŋgui'moye te' ja'n wyʌ'aŋja'moyapyʌ's, uy ya'iwʌ's ñicotza'mʌyu, y uy quiunu'ŋmʌjcʌ diablo's quiʌ'ojmo.
1TI.3.8	Te'šejtijque' diaconota'm, pyʌcpa wa'y tyu'ŋajyaju wʌpʌ pʌnšej, ja'n mejtza'ŋ-winbʌ, ja'n ño'tepʌ, ni ja'n aŋgoma'cʌ'oquiupyit sunba itʌpa'tupʌ. 
1TI.3.9	Pyʌcpa wa'y myuspʌ'yaju oye'c te' wiyuŋšejpʌ tʌta'm nwʌ'aŋja'moquiuy, y yajnʌ'ijtya cowajupʌ choco'yo'c quipsoquiuy. 
1TI.3.10	Y yʌ'ta'mbʌ pyʌcpa wa'y chʌjquišatʌju winac, y juca ja'na yajtiyʌcʌsi quionoquiatʌy, pijche'ca yajyostʌjcʌya jujcha' diácono. 
1TI.3.11	Te'šejtijque' ñe' yomota'm, pyʌcpa wa'y tyu'ŋajyaju wʌpʌ yomošej, uy ñi'undza'mʌ'oyaju, sino que wa'y 'yaŋgui'myaju wyin, y wa'y quiota'ñaju mumutiyʌcʌsi. 
1TI.3.12	Te' diacono's juca ijtu yomo, tumʌtij yajcojamʌ. Ya'aŋgui'mʌ oye'c 'yuneta'm y tyʌjcojmota'mbʌ. 
1TI.3.13	Porque wyʌcotzamyatʌjpa iwʌta'm yojšajpa oye jujcha' diácono, y wyʌ'aŋjamgupyit aŋmayaju wa'y jana na'chcuy ñite'tzʌyaju Cristo Jesús.
1TI.3.14	Njo'cpa'ʌs que yʌ'ta'mbʌ jamo'oyj minba'ʌj mi'aŋʌ, pero nʌ'ʌsmij njayjayu yʌ'šejta'mbʌ tiyʌ yʌtij. 
1TI.3.15	Y juca ja'nʌj mini yʌ'ta'mbʌ jamo'oyj, nʌ'ʌsmij njayjayu wa'miste' mujsu jutz oye wa'y tyu'ŋajyaju te' Diojsis wyʌ'aŋja'moyeta'm, porque te'ta'mbʌte' te' quenbapʌ Diojsis tyu'mʌquiuy. Yʌ'ta'mbʌ'ste' pyaquitzi'yajpa y quioquipyajpa te' wiyuŋbʌ tiyʌ. 
1TI.3.16	Tiene que wa'ytyʌ ndzamu que mʌja'ŋbʌte' te' nʌtʌ nwʌ'aŋjamdamupʌ, te' Diojsis jayajqueyapʌ cʌtʌquiajupʌ aŋsʌ'ŋojmo. Yʌ'šejte' tujcu:
1TI.3.16	Minu yajqueju Diojsis te' Cristo pʌnšej,
1TI.3.16	Y chamu que justopʌte' Espíritu Santopit.
1TI.3.16	Y quieñaju ñe'cʌ angelejsista'm.
1TI.3.16	Chamgopuŋyajwa'a pʌ'nista'm te' nacio'ŋojmota'm.
1TI.3.16	Wyʌ'aŋjamyajwa'a najsacopajcʌsita'mbʌ's.
1TI.3.16	Y yajmʌja'ŋajwa'a Diojsis tzajpojmo.
1TI.4.1	Pero te' Espíritu Santo's quejuqueju'c chamba que te' minbapʌ aŋsʌ'ŋojmo maŋba ijtu maŋba chaquiajupʌ's te' wʌ'aŋja'moquiuy. Y maŋba quiʌmato'ŋʌyaju aŋgoma'cʌ'oyajpapʌ espirituta'm y yatzi-espiritu'sta'm 'yaŋma'yoquiuy. 
1TI.4.2	Te' aŋma'yoyajpapʌ yʌ'šejta'mbʌ tiyʌcʌsi cʌ'oto'ŋʌ'oyajpa y sujchajpa porque nuyu'ajyaju te' choco'yis quipsoquiuy. 
1TI.4.3	Te'ta'mbʌ's maŋba yajwinduquiaju co'tʌjcajcuy, y maŋba quiojtyaju aŋgui'mguy uy quiu'tyaju wi'ni eyata'mbʌ cu'tcuy. Pero Diojsis chʌjcu yʌ'šejta'mbʌ cu'tcuy wa'y quiu'tyaju wʌ'aŋja'moye's, myujšajpapʌ's te' wiyuŋbʌ tiyʌ, y wa'y ñʌjayaju Dios yʌscotoya. 
1TI.4.4	Tiyʌta'm chʌjcu Diojsis, oyepʌte' y ja'n 'yoye wa'ytyʌ menoschʌjcu yajtiyʌ, sino que oye wa'ytyʌ nʌjayu Dios yʌscotoya jujche'ŋ nacatʌ ŋgu'ttamba. 
1TI.4.5	Porque te' cu'tcu'ytya'mbʌ tiyʌ chʌjcupʌ Diojsis, masa'najpa te' Diojsis chamepit y te' Dios-oto'ŋʌquiupyit.
1TI.4.6	Juca yʌ'šejmis aŋmayajpa te' atzita'm, oyepʌ ŋguioyosamijte' Jesucristo'sñe', porque nʌmij mbyaquipʌjcu te' Diojsis chamepit, chambapʌ's te' wʌ'aŋja'moquiuy y te' oyepʌ aŋma'yoquiuy, nʌmis ŋgo'ŋupʌ. 
1TI.4.7	Te'cotoya uy cʌmato'ŋʌy jowita'mbʌ undzame y sutzita'm yajtiyʌcotoya ja'n yojšapyʌ. Aŋmayʌ wa'mis ŋgʌna'tzʌyjojcʌtʌjcu Dios. 
1TI.4.8	Juca nyajnu'ŋʌpyatʌ ne' ŋgüerpo tiyʌ'iwʌcʌsi, nʌwʌ'ajpatʌ uša'ŋ, pero juca nu'ŋʌpyatʌ wa'ytyʌ ŋgʌna'tzʌyu Dios, nʌwʌ'ajpatʌ mumutiyʌcʌsi yʌpyʌ quenguquiotoya y te' minbapʌ quengu'yojmo. 
1TI.4.9	Wiyuŋšejpʌ tzamete' te'šej, y pyʌcpa wa'ytyʌ muma'ŋgʌ'y nwʌ'aŋjamdamu. 
1TI.4.10	Te'cotoyatʌte' te'wo'mo yostamba y istambatʌ toya porque njo'ctambatʌ te' quenbapʌ Dios. Te'wʌ'ste' yajcotzocpa mumu pʌn, pero nimeque te' wyʌ'aŋjamyajpapʌ's ñe'cʌ. 
1TI.4.11	Aŋma'yoya y aŋgui'moya yʌ'šejta'mbʌ tiyʌcʌsi. 
1TI.4.12	Ñempemij 'yunepʌn, umij ya'iwʌ's myenoschʌjcu. Pero que'naŋgʌschi'ʌya te' wʌ'aŋja'moyeta'm mis ndzamepit y ndzʌquipit. Su'noya, wʌ'aŋja'moya y nʌ'itʌ cowajupʌ tzocoy wa'mis ŋgue'naŋgʌschi'ʌyaju te' wʌ'aŋja'moyeta'm. 
1TI.4.13	Mientrasʌj minba, tu'njojcʌtʌcʌ te' Totojaye tu'mʌquiu'yojmo wa'y pyʌmitzi'yaju y 'yaŋmayaju atzita'm. 
1TI.4.14	Coquena cuenta yʌ' tzi'ʌtʌjcuy mi'ojmo ijtupʌ, ñchi'upʌmij Diojsis, quiojtyaju'c quiʌ' mijcʌsi anciano'sta'm, mij ñchamyaju'c Diojsis ñʌquiʌsi.
1TI.4.15	Coquenjojcʌtʌcʌ cuenta yʌ'šejta'mbʌ tiyʌcʌsi, y tzʌcjojcʌtʌcʌ wa'y quieñaju mumu pʌ'nis jutz mis nʌwi'najpa nwʌ'aŋjamguy. 
1TI.4.16	Coquena cuenta ne' nwin y te' aŋma'yoquiuy, y uy ca'ŋdzaque te'šejta'mbʌ tiyʌ. Juca yʌ'šej mis ndzʌcpa, nyajcotzocpamis ne' nwin y iwʌ'sta'mismij ŋguiʌmato'ŋʌyajpa.
1TI.5.1	Uy otoŋjayay tzamyajupʌ pʌnda'm, sino que sa'sa'c aŋnʌctza'mʌya jujcha' mis ndataj, y te' más unepʌnda'mbʌ jujcha' mis atzita'm. 
1TI.5.2	Y nanašej yo'cayo'ca'c oto'ŋʌya te' tzamyajupʌ yomota'm, y ŋgosešej oto'ŋʌya cowajupʌ mis ndzocopyit te' uneyomota'm.
1TI.5.3	Cotzoŋya te' wiyuŋšej se'aŋda'mbʌ yomo. 
1TI.5.4	Pero juca iwʌjutiwʌ se'aŋ-yomo's ijtyaju 'yune o 'yoco'une, yʌ'ta'mbʌ's ya'aŋmaya winac wa'y quiotzoŋyaju ñe' fyamilia wa'y te'šej pyʌ'nʌyaju quioyajpʌ'na. Yʌ'šejte' oye porque yajtzocopyacpa Dios. 
1TI.5.5	Te' wiyuŋšej se'aŋbʌ y ñaytyumʌpʌ yomo's ñite'tzʌpya Dios y 'yoto'ŋʌpya tzu'ji'ŋ jamaji'ŋ. 
1TI.5.6	Pero te' chʌcpapʌ's ñe' wyi'nis šu'noquiuy, ñempe quenbawʌtij, ca'uwʌšejte' ijtu. 
1TI.5.7	Aŋgui'mya yʌ'šejta'mbʌ tiyʌcʌsi uy yajtiyʌcʌsi quionoquiatʌju. 
1TI.5.8	Y juca iwʌ's ja'n quiote jamacʌtʌjcuy fyamiliacotoya, y nimequete' te' tyʌjcaŋʌ ijtyajupʌcotoya, yʌ'šejwʌ's chajcuwa'nde' te' wʌ'aŋja'moquiuy y masa'nde' yatzi que ja'nde' te' ja'n wyʌ'aŋja'mopyʌ.
1TI.5.9	Tuqui's amepʌ se'aŋde' oye wa'y jya'yʌyjayaju ñʌy tu'mʌquiu'yojmo, tumnacatij co'tʌjcajupʌ. 
1TI.5.10	Y te' oyeta'mbʌ chʌquipit pyʌcpa wa'y wyʌcotzamyaju pʌ'nista'm juca yajtzojcu une, juca chi'oquia'u jejcuy, juca che'jayu masanbʌ'nista'm ñe'ŋbac, juca quiotzoŋu nʌ quienupʌ's toya, y juca chʌcjojcʌtʌcpa oyeta'mbʌ tiyʌ.
1TI.5.11	Pero uy japyʌcjayay ñʌy te' uneyomota'mbʌ se'a'ŋisñe' porque cuando sunba chʌquiaju ñe' wyi'nis šu'noquiuy, jyambʌ'yajpa te' Cristo y sunba quio'tʌjcajyajque'tu. 
1TI.5.12	Y te'šej minba te' co'aŋgʌquiuy ñe'cʌcʌsita'm porque chaquiaju te' winapʌ wyʌ'aŋja'moquiuy. 
1TI.5.13	Y te'šejtij nu'ŋʌyajpa wa'y jana yajtiyʌ chʌquiaju y maŋyajpa tʌcnamaye, y ja'n solo jaraganda'm, sino que undzamyajpa y tyʌ'ŋʌyajpa wyin ja'n ñe'cʌ's quiowindzʌmipʌ tiyo'mo wa'ytyij jowi-tzamyajpa. 
1TI.5.14	Sunba'ʌs jeque wa'y quio'tʌjcajyaju te' uneyomota'mbʌ se'aŋ, wa'y ijtyaju 'yune y wa'y 'yaŋgui'myaju tyʌjcojmota'mbʌ uy chi'yaju lugar te' qui'nispapʌ'stʌ wa'ytyʌ yatzicotzamu. 
1TI.5.15	Porque ijtyaju se'aŋ-yomo pyʌquiajupʌ'sa eyapʌ tuŋ wa'y quio'ŋyaju Satanás.
1TI.5.16	Juca wʌ'aŋja'mopyapʌ pʌ'nis o yomo's ijtu chʌñdyʌwʌ se'aŋda'mbʌ, yajnʌwe'ña jyamacʌtʌjcuy uy chʌmitzi'u te' Diojsis tyu'mʌquiuy. Te'šej muspa quiotzoŋu tu'mʌquiu'yis te' wiyuŋšejta'mbʌ se'aŋ-yomo.
1TI.5.17	Pyʌcpa wa'ytyʌ tzijpatzijpa'c ŋgotzoŋyaju te' oye aŋgui'moyajpapʌ anciano, y nimeque te' tzamgopu'ŋoyajpapʌ y aŋma'yoyajpapʌ ancianota'm. 
1TI.5.18	Porque te' Totojayecʌsi nʌmba: Uy quinʌcosi'ni te' cabrestu nʌ yojsupʌ. Y nʌmgue'tpa: Jujche'ŋ yospapʌ ijtu pyena wa'y quioyojyaju.
1TI.5.19	Uy cʌma'to'ŋʌyay minbapʌ's ñicotza'mʌyaju te' ancianota'm, juca ja'n chamyay metza o tuca'pyʌ testigujsis. 
1TI.5.20	Te' anciano nuyu'ajcu'yojmo nʌ quiowapa'tyajupʌ, otoŋjaya mumu'iwʌ's wyi'naŋdʌjqui wa'y ña'chajque'tu te' eyata'mbʌ. 
1TI.5.21	Aŋgui'mba'ʌsmij Diojsis y Cristo Jesujsis wyi'naŋdʌjqui, y copiŋyajupʌ angelejsis wyi'naŋdʌjqui wa'mis ŋgojamu yʌ'šejta'mbʌ tiyʌ y umis windij ŋgʌme'tzu ya'iwʌ, uy quiomʌ'yaju que tumʌ mis sunba y eyapʌ ja'ne. 
1TI.5.22	Uy jecse-cote ŋgʌ' yempe'iwʌpʌ ancianocʌsi wa'mis jana nʌpʌjcu quiowa eyapʌ'sñe'. Ne'cʌ, cowajupʌ coquena nwin.
1TI.5.23	Como jenemij ŋguia'epa'tpa, uy saŋnʌ' to'ŋe, to'ŋgue'ta ušʌc vino wa'mij co'sa'sa'c ijtu.
1TI.5.24	Wene pʌ'nista'm quiowa nʌwa' yajquejyaju wa'ytyʌ ŋgʌme'chaju, pero eyata'mbʌ'sñe' maŋba quieju jʌsa'ca. 
1TI.5.25	Te'šejtijque' te' oyeta'mbʌ tzʌqui claro quejyajpa, y te' ja'n quiejyapyʌ yʌtij, ja'n musi nu'mdij itjojcʌtʌquiaju.
1TI.6.1	Mumu jujche'ŋ yojšajpapʌ coyowataca quiomicʌ'mʌ, oye wa'y myato'ŋoyjayaju quiomi pyʌcpašej uy 'yotowewʌ'ajayaju'ŋmʌjcʌ Diojsis ñʌy y tʌta'm aŋma'yoquiuy. 
1TI.6.2	Iwʌ's ijtyaju quiomi wʌ'aŋja'mopyapʌ, uy myenoschʌquiaju quipsoquiu'yojmo porque atzita'mde', sino que wa'y yosjayaju oye'c, porque te' ñʌwʌ'ajyajpapʌ's te' yospapʌ's yojsaŋ, šuñatʌjpapʌ wʌ'aŋja'moyeta'mde'.
1TI.6.2	Aŋmaya y tzamgopuŋjaya wa'y chʌquiaju yʌ'šejta'mbʌ tiyʌ.
1TI.6.3	Juca iwʌ aŋma'yopya eyapʌ aŋma'yoquiu'yojmo y ja'n šunjay tʌ Ngomi Jesucristo's oyepʌ chame ni te' aŋma'yoquiuy pyʌcpašej te' Dios-cʌna'tzʌ'oquiu'yis, 
1TI.6.4	te'wʌ's nʌte' myʌja'ŋgomʌ'yu wyin, ja'n myusi yajtiyʌ, maŋdzʌ'yu'c quio'sawa coquijpapʌ's tiyʌ'iwʌ tzame comeque'ctij. Yʌ'šejta'mbʌ tiyo'mo putpa ni'aŋsu'noquiuy, quipcuy, ni'undza'mʌ'oquiuy y yatzi quipsoquiuy tyʌwʌcotoya. 
1TI.6.5	Putque'tpa yajqui'šca'opyapʌ tiyʌ entre pʌ'nojmota'm, te' tocoyajupʌ'sa quipsoquiuy y ja'n pyʌjcʌchoŋyapyʌ's wiyuŋbʌ tiyʌ. Yʌ'ta'mbʌ's quiomʌ'yajpa que te' Dios-cʌna'tzʌ'oquiupyit maŋba pya'tyaju itʌpa'tcuy. Tzaquia te'šejta'mbʌ. 
1TI.6.6	Wiyuŋ-šej te' Dios-cʌna'tzʌ'oquiuy, itʌpa'tcuytye' juca tzocoyšʌ'mnayu'ctʌ jamacʌtʌcpa. 
1TI.6.7	Porque yajtiyʌtʌ jañʌmindamʌ najsacopajcʌsi y te'šejtʌ ja'n yajtiyʌ nʌmaŋdame. 
1TI.6.8	Te'cotoya juca itpa tʌ ŋgu'tcuy y tiyʌpittʌ ninu'sʌpya nwin, sʌ'mnayu'ctʌ itta'mi. 
1TI.6.9	Pero te' sunba itʌpa'tyajupʌ, 'yoc'išajpa Satanajsis wa'y 'yaŋsuñaju ja'n 'yoyeta'mbʌ tiyʌ, tzʌctoco'yoyajpapʌ. Yʌ'šejta'mbʌ tiyʌpit tocoyajpa Diojsis wyi'naŋdʌjqui mumutiyo'mo. 
1TI.6.10	Porque tumin-su'noquiuquiʌsi po'pajnapya mumu yacha'cuy. Y yʌ'šejpʌ su'noquiupyit ijtu chaquiajupʌ's te' wʌ'aŋja'moquiuy, y te'cotoya ñe'cʌ'stij chʌcjayaju toya ñe' wyin.
1TI.6.11	Pero mij, Diojsis mijyʌ'ñe', uy cote ndzocoy yʌ'šejta'mbʌ tiyʌcʌsi. Co'ŋa oyepʌ-pʌ'najcuy, wʌ'aŋja'moquiuy, su'noquiuy y paciencia. Cʌna'tzʌ Dios y nʌ'itʌ yumijpʌ tzocoy. 
1TI.6.12	Y coquipʌ oye'c te' wiyuŋšejpʌ wʌ'aŋja'moquiuy. Ndumʌtzocoy nite'tzʌ te' ja'n yayepʌ quenguy. Diojsis te'wʌcotoyamijte' nwyeju cuando quejuqueju'c mij ñʌmu'c que nwyʌ'aŋja'mopyamij sonepʌ testigujsis wyi'naŋdʌjqui. 
1TI.6.13	Aŋgui'mba'ʌsmij Diojsis ñʌquiʌsi, te' chi'papʌ's quenguy mumutiyʌ, y te' Jesucristo's ñʌquiʌsi, te' quiotestigosajupʌ's wʌ'aŋja'moquiuy Poncio Pilato's wyi'naŋdʌjqui. 
1TI.6.14	Aŋgui'mba'ʌsmij jeque wa'mis mato'ŋoyjayu mumutiyʌcʌsita'm mij 'yaŋgui'myajpa, umij yajtiyʌcʌsi ŋguionoquiaju hasta que minba tʌ Ngomi Jesucristo. 
1TI.6.15	Y yʌ'wʌ maŋba yajqueju Diojsis nu'cpa'ca 'yaŋsʌŋ. Ñe'cʌte' te' masanbʌ Dios tumʌpʌ, muspapʌ's chʌjcu mumutiyʌ, te' Rey re'yista'mñe', y Quiomi comi'sta'mñe'. 
1TI.6.16	Yʌ'wʌte' te' ja'n yajujche'c quia'epʌ, na'chaŋbʌ sʌ'ŋgʌ'ojmo itpapʌ, ja'n ya'iwʌ's musi tyo'mʌyupʌ. Y yʌ'wʌ, ya'iwʌpʌ pʌ'nismaj jaquiendʌ'ʌ ni ja'n musi quienu. Ñe'cʌte' te' aŋgui'mʌtʌjcu'yista'm Quiomi y ñe'cʌtʌ ma'ndʌ ŋgʌna'tzʌytyamu mumu jamacotoya. Amén.
1TI.6.17	Aŋgui'mya yʌ' najsacopajcʌsita'mbʌ rico uy myʌja'ŋdzʌquiaju wyin, uy quiojtyaju chocoy rico'ajcuquiʌsi, porque cʌtʌcpapʌ tiyʌte'. Yajcojtya chocoy te' quenbapʌ Dioscʌsi, te' tzi'tambapʌ'stʌ mumutiyʌ jana yaye wa'ytyʌ nʌ'omdamu. 
1TI.6.18	Yajtzʌquia oyeta'mbʌ tiyʌ, y wa'y pajcupajcu'c quiotzo'ŋoyaju, wa'y wye'nbʌ'yaju y šajyaju tyiyʌta'm ijtyaju. 
1TI.6.19	Yʌ'šejta'mbʌ tzʌquipit nʌte' ñipcʌwʌ'ñaju rico'ajcuy tzajpojmocotoya, y tumʌtzocoy nʌ ñite'tzʌyaju te' ja'n yayepʌ quenguy.
1TI.6.20	Yʌtij Timoteo, ndzoco'yojmo nʌ'itʌ tiyʌta'm mij Diojsis ñitza'mʌyjayu. Uy cʌmato'ŋʌy ja'n 'yoyeta'mbʌ tzamdzamnaquiuy yajtiyʌcotoya ja'n yojšapyʌ, ni te' otoŋguipcuy comeque'ctij ñʌjayajpapʌ mujsoquiuy. 
1TI.6.21	Te' te'šej aŋma'yoyajpapʌ's chaquiajuwa'nde' te' wiyuŋšejpʌ wʌ'aŋja'moquiuy. Pero mij, Diojsismij nyajnicoque'nʌ. Amén.
2TI.1.1	Ʌjte' te' Pablo, Jesucristo'sʌjyʌ' quiʌ'wej, te' Diojsis šu'noquiupyit. Ʌj, nitza'mʌyjayaju wa'yʌs ndzamgopuŋu te' ja'n yayepʌ quenguy ijtupʌ Cristo Jesuspit. 
2TI.1.2	Nʌ'ʌsmij njayjayu mij, Timoteo. Wiyuŋšej sunba'ʌsmij jujcha' ʌsne' une. Sunba'ʌs wa'mij nyajyamu y wa'mij ñdyo'ya'ŋʌyu y wa'mij ñchi'u sʌ'mnaquiuy tʌ Ndata Diojsis y tʌ Ngomi Jesucristo's.
2TI.1.3	Oto'ŋʌyjojcʌtʌcpa'ʌs Dios tzu'cʌsi y jama's wyi'noyj, y jujche'ŋ naca'ʌsmij njamwʌtzʌcpa, nʌjapya'ʌs Dios yʌscotoya. Y nyosjapya'ʌs ñe'cʌ cowajupʌ ndzoco'yis quipsoquiupyit chʌquiajušej ʌs ndata'sta'm. 
2TI.1.4	Njamwʌtzʌcpa'cʌs jutz misʌj ŋgojʌyu, ŋgʌñʌñba'ʌs tzu'ji'ŋ jamaji'ŋ wa'yʌsmij ŋguenu wa'yʌj ndzocopyajcu. 
2TI.1.5	Njamwʌtzʌcpa'ʌs que mis ndzoco'yojmo ijtu wiyuŋšejpʌ nwʌ'aŋja'moquiuy, wʌ'aŋja'moyajušej mis nanita Loida y mis nana Eunice, y muspa'ʌs que yʌtij te'šejmij nwyʌ'aŋja'mopya.
2TI.1.6	Te'cotoya nyajamwʌtzʌcpa'ʌsmij wa'mis ndumʌtzocoy nyajyojsu te' Diojsis chi'ʌtʌjcuy mis ndzoco'yojmo ijtupʌ, te' mbʌjcʌchoŋupʌmis ŋgojtu'cʌs ŋgʌ' mijcʌsi. 
2TI.1.7	Porque Diojsis pʌmitzi'wa'ndʌ wa'ytyʌ jana na'tztamu, sino que wa'ytyʌ mbaquipʌjcu y su'noyu y njʌ'ctzʌ'yu nwin. 
2TI.1.8	Uy tza'ay jeque wa'mis ŋgotestigosaju tʌ Ngomi, ni ʌj, u'yʌj cotza'ay somyaju'ŋmʌjcʌ'ʌj tʌ Ngomicotoya, sino que ñima'yʌyjayuše'ŋmij Diojsis, te'šej quena toya evangeliocotoya, pʌmitzi'tambaše'ŋdʌ Diojsis. 
2TI.1.9	Diojsis yajcotzoctamutʌ y wejtamutʌ wa'ytyʌ masanbʌnšej ittamu ñe'cʌcotoya, ja'n tʌ ne' mbʌmipit, sino que ñe'cʌ's quipsušej, y porque ñe'cʌ'stʌ jene sundamu Cristo Jesuspit. Sundamutʌ te'šej maŋba'cmaj tyujcu yʌ' najsacopac. 
2TI.1.10	Yajquendamwa'ndʌ Diojsis jutztʌ jene sunba, tiju'c yʌy tʌta'm nyajcotzojcopyapʌ Jesucristo. Yʌ'wʌ's yajʌcʌ'jayu pyʌmi ca'a'ŋisñe', y te' evangeliopit yajquenutʌ te' iscuy-quenguy ja'na maŋu yajupʌ.
2TI.1.11	Diojsisʌjyʌ' cojtupʌ cʌ'wej y aŋma'yopyapʌ wa'yʌs ndzamgopuŋu te' evangelio genti'lojmota'm. 
2TI.1.12	Te'cotoya nʌ'ʌj ndoyapʌjcu yʌ'šejta'mbʌ tiyo'mo. Pero ja'nʌj ndza'ay porque muspa'mʌs ne'cʌ iwʌ'ʌste' nʌ nwʌ'aŋjamu, y muspa'mʌs que pʌmi'ʌyu wa'y quioquenjayu te' ʌs nitza'mʌyupʌ tiyʌ ñe'cʌcʌsi hasta ʌ'ta'mbʌ jamacotoya. 
2TI.1.13	Jamʌcʌchʌ'yʌ te' wʌta'mbʌ tzame nyajmatoŋuše'ʌsmij. Y nʌtu'ŋajojcʌtʌcʌ su'noquiuy y wʌ'aŋja'moquiuy Cristo Jesujsistʌ tzi'tambapʌ. 
2TI.1.14	Te' tʌta'm ndzoco'yojmo itpapʌ Espíritu Santopit, coquena te' Diojsismij ñitza'mʌyjayupʌ tiyʌ.
2TI.1.15	Muspa'mis jutzʌj tzacja'ŋbʌ'yaju mumu Asia'ojmota'mbʌ's, y te'ta'mbo'moc Figelo y Hermógenes. 
2TI.1.16	Tʌ Ngomi's yajtoya'ŋʌya Onesiforo's tyʌjcojmota'mbʌ, porque sone naca'ʌj tzamdzocopyajcu y jaquiotza'a'ʌj si'ñaju'cʌj cadenapit. 
2TI.1.17	Pero tiju'c Roma'ojmo, tzijpana-me'tzu'ʌj y pa'tu'ʌj. 
2TI.1.18	Tʌ Ngomi's yajtoya'ŋʌ ʌ'ta'mbʌ jamo'oyj. Y muspamis oye jutztʌ cotzoŋu Efeso-cumgu'yojmo.
2TI.2.1	Mij jeque, tʌwʌy, te' Diojsis yajya'moquiuy nʌ'itjaytyamupʌtʌ Cristo Jesuspit, te'wʌ'smij yajpʌmitzi'ʌ. 
2TI.2.2	Y te' nyajmatoŋupʌ'ʌsmij sonepʌ testigujsis wyi'naŋdʌjqui, nitza'mʌ te' nijamyajpapʌ pʌngʌsitʌ, te' muspapʌ's 'yaŋmayaju eyata'mbʌ.
2TI.2.3	Mis jeque, quena toya jujcha' oyepʌ soldado Jesucristo'sñe'. 
2TI.2.4	Tʌjcʌpyapʌ soldado'ajcu'yojmo ja'na maŋu quioyojsu emʌ wa'y mye'tzu jamacʌtʌjcuy, porque sunba myato'ŋoyjayu te' quiojtupʌ's soldado'ajcu'yojmo. 
2TI.2.5	Te'šejtijque' iwʌ sunba pyoquiʌsquipsu, y myaŋgocʌtʌcpa poquiʌsquipscu'yis 'yaŋgui'mguy, ja'n ñʌwʌ'ay yajtiyʌ. 
2TI.2.6	Te' nijpa-peñajpapʌ pʌ'nista'm, ñe'cʌ'sta'mde' wyinatuctu'mʌyajpa te' tʌm. 
2TI.2.7	Quipsʌ tiyʌ'ʌste' yʌ'šej ndzamba, y tʌ Ngomi's maŋbamij ñchi'u nʌctʌ'yoquiuy mumutiyʌcʌsi.
2TI.2.8	Jamwʌtzʌcʌ te' Jesucristo, te' Davijtis quiʌwo'ma, te' winsa'upʌ ca'yajuwʌ'ojmoc chambašej ʌs ndzamgopuŋbapʌ evangelio's. 
2TI.2.9	Yʌ' evangeliocotoya nʌ'ʌs ŋguenu toya, hasta somyajwa'mʌj jujcha' yatzipʌ pʌn, pero te' Diojsis chame, ja'n musi šomjayaju. 
2TI.2.10	Te'cotoya mumutiyʌ'ʌs sʌ'mnayu'c mbʌ'mgopajcʌpya te' copiwicotoyata'm, wa'y Cristo Jesuspit copiwi'sta'm pya'tyaju mʌja'ŋbʌ cotzojcuy ja'n yayepʌ.
2TI.2.11	Wiyuŋšejpʌ tzameyʌ' yʌ'wʌ:
2TI.2.11	Juca tumʌtzʌctamwa'ndʌ Cristo's quia'a'ŋojmo,
2TI.2.11	Maŋbatʌ ittaŋgue'tu ñe'cʌji'ŋ.
2TI.2.12	Juca sʌ'mnayu'ctʌ mbʌ'mgopajcʌpya toya,
2TI.2.12	Te'šejtijtʌ maŋba aŋgui'mdaŋgue'tu ñe'cʌji'ŋ.
2TI.2.12	Juca nʌmbatʌ que ja'ndʌ ŋgo'ispʌqui Cristo,
2TI.2.12	Te'šejtijque' ñe'cʌ maŋba ñʌmu que ja'ndʌ co'ispʌqui.
2TI.2.13	Diojsis ja'ndʌ musi nijamdamu tʌ, pero tʌta'm, nijamdambatʌ ñe'cʌ.
2TI.2.13	Porque ñe'cʌ ja'n šutzi, ja'n maŋu ñʌmu que ja'nʌjyʌ'pit.
2TI.2.14	Yajamwʌtzʌquia yʌ'šej y aŋgui'mya tʌ Ngomi's wyi'naŋdʌjqui uy quioquipyaju ja'n yajtiyʌcotoya yojšapyʌ tzame. Te'šejta'mbʌ tiyʌ's chʌcjopi'tyajpa te' cʌmato'ŋʌ'oyeta'm. 
2TI.2.15	Tzʌcme'tza oye'c jutz wa'mis ndzi'oquia'u nwin Dioscʌsi cosujupʌ coyospapʌšej, ja'n yajtiyʌcʌsi cha'ajcuy chʌquipʌ, te' cha'maŋwajpapʌ's oye te' wiyuŋšejpʌ tzame. 
2TI.2.16	Uy tzʌcjay cuenta ja'n 'yoyeta'mbʌ tzamdzamnaquiuy, yajtiyʌcotoya ja'n yojšapyʌ, porque te' te'šej aŋma'yoyajpapʌ, más wʌŋyajpa tocoquiu'yojmo. 
2TI.2.17	Y te' ñe'ta'm chame maŋba tyu'ŋaju jujcha' tu'ŋajpa te' yatziputzi. Te'šejta'mbʌ pʌn pitte' Himeneo y Fileto. 
2TI.2.18	Te'ta'mbʌ's chaquiaju te' wiyuŋšejpʌ Tuŋ, y nʌmyajpa que te' winsa'cuy cʌtʌjcuwa'nde', y chʌcjopi'tjayajpa wyʌ'aŋjamguy iwʌjutiwʌ'sta'mñe'. 
2TI.2.19	Pero Diojsis ñʌcʌtzo'tzupʌ tiyʌ ja'n yaye. Yʌ'šejta'mbʌ tzame's yajwiyuŋše'ajpa: Tʌ Ngomi's ispʌcpa jutita'mbʌ te' ñe'. Y nʌmgue'tpa: Yajtzaquia yacha'cuy jujche'ŋ wyejwindzoŋjayajpapʌ's tʌ Ngomi's ñʌy. 
2TI.2.20	Pero tumʌpʌ mʌja tʌjcojmo, ja'n solo oropʌ y platapʌ vasotij ijtyaju, sino ijtyajque'tu cupyʌ y naspʌ. Y wene yojšajpa oyeta'mbʌ tiyʌcotoya, y eyata'mbʌ, tiyʌjanatiyʌcotoya. 
2TI.2.21	Iwʌ's chacpa te' ja'n yajtiyʌcotoya yojšapyʌ tiyʌ, yajcowajpa y yajmasa'najpa wyin, yʌ'wʌte' te' pʌn yajyospapʌ Diojsis oyeta'mbʌ tiyʌcotoya.
2TI.2.22	Mis, uy cote ndzoco'yojmo te' unepʌ'nista'm quiʌñʌñajpapʌ tiyʌ, sino que co'ŋa oyepʌ-pʌ'najcuy, wʌ'aŋja'moquiuy, su'noquiuy y sʌ'mnaquiuy. Co'ŋa yʌ'šejta'mbʌ tiyʌ eyata'mbʌ pʌnji'ŋ, te' wyejwindzoŋjayajpapʌ's tʌ Ngomi cowajupʌ tzocopyit. 
2TI.2.23	Uy cʌmato'ŋʌy jowi tzamdzamnaquiuy ñʌcʌpo'papʌ's quipotoŋguy. 
2TI.2.24	Te' yosjapyapʌ's tʌ Ngomi, ja'n 'yoye wa'y quipotoŋu, pyʌcpa wa'y ñʌ'ijtu yo'capʌ tzocoy mumu pʌnji'ŋ. Ya'aŋma'yoya oye'c, y pacienciapit 
2TI.2.25	y yumijpʌ tzocopyit wa'y yajwinduquiaju te' nuyuta'mbʌ, jowi'cšej Diojsis pyi'quisjayajpa chocoy wa'y quipswitu'yaju wa'y myujšaju te' wiyuŋbʌ tiyʌ. 
2TI.2.26	Jowi'cšej Diojsis pyi'quisjayajpa chocoy wa'y ñʌctʌ'yaju, y te'šej wa'y yajcotzi'tyaju wyin diablo's quiʌ'ojmo, porque te'wʌ'ste' ñuctzʌ'yaju wa'y chʌcjayaju ñe' šu'noquiuy.
2TI.3.1	Sunba'ʌs wa'mis mujsu yʌ'šejta'mbʌ tiyʌ que ʌ'ta'mbʌ jamo'oyj maŋba minu aŋsʌŋ jene maŋba'ctʌ ŋguenu toya. 
2TI.3.2	Maŋba ijtu pʌnda'm ñe' wyin šuñajpapʌ's, quiʌñʌñajpapʌ's wa'y rico'ajyaju, myʌja'ŋgomʌ'yajpapʌ's y ñʌte'ngui'myajpapʌ's wyin. Yʌ'ta'mbʌ's 'yotowewʌ'ajayajpa Dios, ja'n myato'ŋoyjayay tyatajta'm, ya'iwʌ ja'n ñʌjayay yʌscotoya, ni ja'n quiʌna'tzʌyay Dios. 
2TI.3.3	Maŋba ijtu ja'n šuñapyʌ's tyʌwʌ, y ya'iwʌ's ja'n musi chamsujcʌyatʌjupʌ, undzamyajpapʌ, ja'n jyʌ'ctzʌ'yapyʌ's wyin, yatzitzocoytya'mbʌ, qui'nišajpapʌ's oyepʌ tiyʌ. 
2TI.3.4	Maŋba itque'tu cʌtza'mʌ'oyajpapʌ, ja'n ñʌcna'tzʌyapyʌ's wyin, mʌjamʌjanayajpapʌ, sʌ'ŋajcuy mye'chajpapʌ's y ja'n Dios. 
2TI.3.5	Yʌ'šejta'mbʌ pʌ'nis chʌquiajpa wyin como que jene quiʌna'tzʌyajpa Dios, pero choco'yojmota'm jañʌ'itjaya Diojsis pyʌmi. Tzaquia yʌ'šej chʌquiajpapʌ's. 
2TI.3.6	Porque yʌ'šejta'mbʌ's ijtu tʌjcʌyajpapʌ eya tʌjcojmota'm wa'y mye'chaju myawʌ'aŋgoma'cʌyajpapʌ yomota'm, aŋba'te ijtyajupʌ's quiowa. Yʌ' yomota'm, ñe'ta'm šu'noquiu'yis ñʌmaŋyajpa tocoquiu'yojmo. 
2TI.3.7	Y te'ta'mbʌ's mumu jutzpʌ aŋma'yoquiuy quiʌmato'ŋʌyajpa, pero nijujche'c ja'n ñʌctʌ'yay te' wiyuŋbʌ tiyʌ. 
2TI.3.8	Jujcha'nde' pʌnda'm Janejsis y Jambrejsis japyʌjcʌchoŋya Moisés, te'šejtijque' ʌ'ta'mbʌ pʌ'nista'm ja'n pyʌjcʌchoŋyay te' wiyuŋbʌ tiyʌ. Ñʌ'ijtyaju yatzi quipsoquiuy y chʌquichʌquipʌ wʌ'aŋja'moquiuy. 
2TI.3.9	Pero ja'n maŋu ñʌwʌ'ajyaju yajtiyʌ, porque mumu pʌ'nis maŋba ñʌctʌ'yu que jowita'mbʌte', tuquiajušej te' metzata'mbʌ pʌn japyʌjcʌchoŋyapʌ's Moisés.
2TI.3.10	Pero mis nʌctʌ'yjawya'mis ʌs aŋma'yoquiuy, ŋgue'naŋgʌschi'ʌyuše'ʌsmij, jutzʌj tiju ijtu, jutzʌj wʌ'aŋja'moyu, jutzʌs nʌmaŋu paciencia, jutzʌj su'noyu y jutzʌs mumutiyʌ mbʌ'mgopajcʌyu. 
2TI.3.11	Muspamis jutzʌj yacsnutzʌquiaju, jutzʌj toyapʌjcu tiyʌ'ʌj cʌtʌcjayu Antioquia'ojmo, Iconio'ojmo, Listra'ojmo, y jujche'ŋamʌs ŋguenu toya. Pero mumu te'wo'moc coquijpu'ʌj tʌ Ngomi's. 
2TI.3.12	Wiyuŋšej jujche'ŋ wʌ'aŋja'moye sunbapʌ's chijpana-co'ŋu Cristo Jesús, maŋba yacsnutzʌquiatʌju. 
2TI.3.13	Pero te' yatzita'mbʌ pʌn y te' aŋgoma'cʌ'oyajpapʌ, maŋba chʌcjojcʌtʌquiaju yacha'cuy wa'y 'ya'ŋʌyaju yatzipʌ tiyʌ, aŋgoma'cʌ'oyajpa y te'šejtij 'yaŋgoma'cʌyatʌjque'tpa. 
2TI.3.14	Pero mis, uy tzaque tiyʌ mis aŋmawya'a y nwʌ'aŋjamwa'a. Y muspamis iwʌcʌsimijte' 'yaŋmayu. 
2TI.3.15	Y musque'tpamis que desde mis une'ajcu'yojmo aŋmayumis te' Masanbʌ Totojaye ñcha'maŋwajapyapʌ'smij jutzte' te' cotzojcuy nʌ'ijtupʌmis porque nwʌ'aŋjambamis Cristo Jesús. 
2TI.3.16	Mumu te' Totojaye, Diojsiste' quipsoquiuy y jene oye wa'ytyʌ te'wʌpit aŋma'yoyu, nyajwindujcoyu, ndzamnʌctʌ'yoyu y wa'ytyʌ aŋmayu justicia. 
2TI.3.17	Y jujche'ŋbʌn Diojsisñe' wa'y quiota'nbʌ'u y ñimejcʌyu wyin oyeta'mbʌ tzʌquicʌsi.
2TI.4.1	Aŋgui'mba'ʌsmij Diojsis wyi'naŋdʌjqui y tʌ Ngomi Jesucristo's wyi'naŋdʌqui, te' maŋba minupʌ 'yaŋgui'mʌtʌjcu'yojmo wa'y quiʌme'chaju queñajpapʌ y ca'yajupʌ. 
2TI.4.2	Aŋgui'mba'ʌsmij jeque: Tzamgopuŋjaya te' Diojsis chame, juca sunba myatoŋyaju o ja'n suni myatoŋyaju, pero mis nʌtzamya. Pacienciapit y oyepʌ aŋma'yoquiupyit otoŋwinduquia, tzamnʌctʌ'ya y paquitzi'jaya chocoy. 
2TI.4.3	Porque maŋba minu aŋsʌŋ ja'na maŋu sunu myatoŋyaju te' sa'sapʌ aŋma'yoquiuy, sino que maŋba sunu myatoŋyaju te' yajtzocopyacjayajpapʌ's ñe' šu'noquiuy y te'cotoya maŋba miñaju sone aŋma'yoyajpapʌ ñe'cʌ's šuñajpašej. 
2TI.4.4	Y ja'n suni myatoŋyaju te' wiyuŋbʌ tiyʌ, sino que más quiʌmato'ŋʌyajpa undzame. 
2TI.4.5	Pero mis, coquena cuenta mumutiyʌcʌsi, pʌ'mgopajcʌ jujche'ŋ toya, uy tzaque te' evangelio-tzamgopuŋguy, te'šejmis wa'y ndzʌcta'njayu te' Diojsis yoscuy.
2TI.4.6	Ʌsyʌ' ne' su'noquiupyit nʌ'ʌs ndzi'oquia'u nwin tʌ Ngomicʌsi. Yʌtij nʌ tyo'mʌyu te' hora wa'yʌj ŋga'u. 
2TI.4.7	Ʌs ŋgoquipjawya'mʌs te' Diojsis oyepʌ yoscuy, yʌtij poñu'cwa'mʌj maŋbamʌ'yʌj inʌc nu'cu, y ʌs ndzoco'yojmo'ʌs ŋgoquenjojcʌtʌjcu te' wʌ'aŋjamguy. 
2TI.4.8	Más que yʌtij njo'cpa'ʌs maŋba'ʌj tzi'yajupʌ corona ʌ'ta'mbʌ jamo'oyj te' justopʌ cʌme'tzoye's, tʌ Ngomi's, como ñe'cʌ'sʌj justococojtu. Y ja'n na' ʌj maŋu tzi'u, sino que te'šejtij maŋba chi'yajque'tu te' tumʌtzocoy nʌ jyo'cjayajupʌ's tʌ Ngomi's minguy.
2TI.4.9	Tzʌcme'tza wa'mij minu jʌ'nba'oyj wa'misʌj minu ndu'nisu. 
2TI.4.10	Atzi Demajsis tzacwa'mʌj porque más šunba yʌ' najsacopajcʌsita'mbʌ tiyʌ y maŋwa'a Tesalonica-cumgu'yojmo. Crescente maŋu Galacia'ojmo y Tito maŋu Dalmacia'ojmo. 
2TI.4.11	Lucastya' ijtu yʌy ʌji'ŋ. Pʌcnicʌtʌcʌ te' Marcos y yajminʌ miji'ŋ, porque te'wʌ's jene muspa'ʌj cotzoŋu. 
2TI.4.12	Y ŋgʌ'weju'ʌs atzi Tiquico te' Efeso-cumgu'yojmo. 
2TI.4.13	Jujche'cmij minba, nʌminja ʌs nu'soquiuy ndzajcupʌ'ʌs Troas-cumgu'yojmo Carpo's tyʌjcaŋʌ. Nʌmiña te' librota'm y masʌs nitza'mʌpyapʌ te' nacacʌsi ja'yʌyajupʌ tiyʌ.
2TI.4.14	Te' caldera-tzʌcpapʌ Alejandro's jene tzʌcjawya'mʌj toya. Tʌ Ngomi's maŋba chi'u te' quioyowa pyʌcpašej te' chʌqui's. 
2TI.4.15	Y mis, coquena cuenta te' Alejandro, porque maya'an chamwinducjapya tʌta'm aŋma'yoquiuy. 
2TI.4.16	Winbʌ'ʌs ŋgoquijpu'c nwin, ya'iwʌ'sʌj jaquiotzowa, mumupʌ'sʌj tzaquiaju. Uy cowašej myayjayaju te'wʌ Diojsis. 
2TI.4.17	Pero tʌ Ngomi ʌs inʌc ndze'ŋa'oyj ijtu. Ñe'cʌ'sʌj pʌmitzi'u wa'yʌs ndzamgota'nbʌ'u te' evangelio wa'y mumu genti'lis myatoŋyaju. Y comajcu-cotu'su'ʌj u'yʌj cʌ'su tzapas ca'ŋis. 
2TI.4.18	Y tʌ Ngomi's maŋba'ʌj coquenu u'yʌj yajtiyʌ toya tzʌcjayaju, y maŋba'ʌj conu'su-copʌ'cu hasta que tʌjcʌpya'ʌj aŋgui'mbamʌy ñe'cʌ tzajpojmo. Yajmʌja'ŋwʌcotzamya ñe'cʌ te' minbapʌ y maŋbapʌ aŋsʌ'ŋojmo. Amén.
2TI.4.19	Dyujchi'ja te' Prisca y te' Aquila, y mumu te' Onesiforo's tyʌjcojmota'mbʌ.
2TI.4.20	Erasto tzʌ'yu Corinto-cumgu'yojmo, y te' Trófimo ca'ewʌ'ʌs ndzajcu Mileto-cumgu'yojmo. 
2TI.4.21	Tzʌcme'tza wa'mij minu jacho'tza'cmaj pacac aŋsʌŋ. Eubulo's ñdyujchi'pamij, y te'šejtijque' Pudente's y Lino's y Claudia's y mumu atzi'sta'm ñdyujchi'yajpamij. 
2TI.4.22	Tʌ Ngomi's yajpaquitzi'ja mis ndzocoy. Diojsismij yajtzi'ʌ yajya'moquiuy y mumu miji'ŋ ijtyajupʌ. Amén.
TIT.1.1	Ʌjte' te' Pablo, Diojsisʌjyʌ' quioyosa, y Jesucristo'sʌjyʌ' quiʌ'wej, wa'yʌs ŋgotzoŋu te' Diojsis quiopiwita'm wa'y tumʌtzocoy wyʌ'aŋja'moyaju. Te'šejtijque' wa'y myujšaju te' wiyuŋbʌ tiyʌ Dios-cʌna'tzʌ'oquiupyit. 
TIT.1.2	Nʌ'ʌs nyosjayu Dios porque njo'cpa'ʌs ja'n yayepʌ quenguy te' chamdzi'oquia'upʌ Diojsis maŋba'cmaj tyujcu yʌ' najsacopac. Y Dios yajujche'c ja'n šutzi. 
TIT.1.3	Y nu'cu'cande' aŋsʌŋ minu yajmujšaju pʌnda'm ñe'cʌ's chamupʌ tiyʌ. Te'cotoya'ʌjyʌ' cʌ'weju tʌta'm yajcotzojcopyapʌ Diojsis y nitza'mʌyjayu'ʌj wa'yʌs ʌs ndzamgopuŋjayaju.
TIT.1.4	Nʌ'ʌsmij njayjayu mij Tito. Wiyuŋšej sunba'ʌsmij jujcha' ʌsne' une, y tumo'yjtyʌ nwʌ'aŋjamdamba Cristo. Sunba'ʌs wa'mij ñdyo'ya'ŋʌyu y wa'mij ñchi'u yajya'moquiuy y sʌ'mnaquiuy tʌ Ndata Diojsis y tʌ Ngomi Jesucristo's te' yajcotzocpapʌ'stʌ.
TIT.1.5	Nimeque'ʌsmij ndzajcu tey Creta-najsoyj wa'mis nduŋdzi'u jayajtuŋgʌpʌcʌpʌ tiyʌmajtʌ, y wa'mis ŋgojtu ancianota'm tumdumʌ cumgu'yojmo, te' ndza'maŋwajayuše'ʌsmij. 
TIT.1.6	Cota pʌnda'm ja'n yajtiyʌcʌsi quionoquiatʌpyʌ. Y juca ijtu yomo tumʌtij yajcojamʌ. Y juca ijtu 'yune, pero wyʌ'aŋjamyajpapʌ's Dios, ja'n ñuyuta'mbʌ, ja'n ñicotza'mʌyatʌpyʌ que chʌquiajpa ja'n 'yoyeta'mbʌ tiyʌ. 
TIT.1.7	Porque juca iwʌ's sunba quio'aŋgui'moyu Diojsis wyʌ'aŋja'moye'ojmota'm, pyʌcpa wa'y tyu'ŋaju oye'c uy yajtiyʌcʌsi quionoquiaju, porque ñe'cʌte' te' Diojsis quio'aŋgui'moye. Ja'n pyʌqui wa'y myʌja'ŋdzʌjcu wyin, ja'n myawʌqui'šca'epʌ, ja'n ño'tepʌ, ja'n quipcuy šunipʌ, ja'n ñi'aŋsunipʌ's tyʌwʌ wa'y ñijujpu. 
TIT.1.8	Pero pyʌcpa wa'y pyʌjcʌchoŋu oye cojejyajpapʌ, quiʌñʌñbapʌ's oyeta'mbʌ tiyʌ mumu pʌngotoyata'm, ja'n chʌjqui'šca'opyʌ, justopʌ, chʌcpapʌ's šunbašej Diojsis y jyʌ'ctzʌ'pyapʌ's wyin. 
TIT.1.9	Pyʌcpa wa'y tyumʌtzocoy ñʌtu'ŋaju te' wiyuŋbʌ tzame aŋmayajušejtʌ. Te'šejpʌ aŋma'yoquiupyit wa'y mujsu 'yaŋnʌctza'mʌyajque'tu, y chamnʌctʌ'yaju te' ja'n suni pyʌjcʌchoŋjayajupʌ's Diojsis chame.
TIT.1.10	Coquena cuenta porque jene ijtyaju pʌn nimeque'ctij judiota'm ja'n wyʌ'aŋja'moyapyʌ oye, nuyuta'mbʌ, y jowi-tzamdzamnayajpapʌ y 'yaŋgoma'cʌyajpapʌ's pʌnda'm. 
TIT.1.11	Yʌ'šejta'mbʌ pyʌcpa wa'ytyʌ ŋguenu jutztʌ wa'y nyajmu'quiaju po'te, porque nʌ chʌcjopi'tyaju coŋnacʌ'ytya'm familia, y wa'ytyij ñʌpujtyaju tumin nʌ 'yaŋma'yoyaju ja'n 'yoyeta'mbʌ tiyʌpit. 
TIT.1.12	Tuma'ŋbʌn, Creta-pʌ'nista'mñe' cha'maŋwa'oye, nʌmu: Yʌ' Creta-pʌnda'm jene nu'ŋʌyajwa'a wa'y šujchaju, yoyajše'ʌs ŋgomʌ'yajpa y cu'tjepejepenayajpa y jaraganda'm. 
TIT.1.13	Wiyuŋšejpʌ tiyʌ chamu te'wʌ's. Te'cotoya paquipaquic otoŋwinduquia wa'y sa'sa wyʌ'aŋjamyaju te' wiyuŋbʌ tiyʌ. 
TIT.1.14	Uy myato'ŋoyjayaju judio'sta'm 'yunedzame, ni pʌ'nista'm 'yaŋgui'mguy te' chaquiajupʌ'sa wiyuŋbʌ tiyʌ.
TIT.1.15	Jujche'ŋ Diojsis yajcowajupʌ tzocoy, mumutiyʌ ñe'cʌcotoyata'm cowajwa'a. Pero jujche'ŋ Diojsis jayajcowayʌpʌ tzocoy, y ja'n wyʌ'aŋja'mopyʌ, ñe'cʌcotoyata'm ja'ndiyʌ cowajupʌ tiyʌ. Te'šejta'mbʌ's hasta yacha'cuy quipšajpa quipsoquiupyit y ñʌctʌ'yoquiupyit. 
TIT.1.16	Nʌmyajpa que ispʌquiajpa Dios, pero te' chʌquipitta'm yajquejyajpa que ja'n ispʌquiay. Qui'nišajpa Diojsis porque ja'n myato'ŋoyjayay. Chʌjquišatʌju'c japyujtya oye wa'y chʌquiaju oyepʌ yoscuy.
TIT.2.1	Pero mis, uy tzaque te' nʌšejmis nʌtzamyajupʌ tiyʌ, pyʌcpašej te' wiyuŋbʌ aŋma'yoquiu'yis. 
TIT.2.2	Aŋnʌctza'mʌya te' tzamupʌnda'm wa'y jyʌ'ctzʌ'yaju wyin, wa'y quioqueñaju cuenta mumutiyʌcʌsi, wa'y mujsu quiopiŋyaju tiyʌ oye y tiyʌ ja'n 'yoye, wa'y wyʌ'aŋjamyaju te' wiyuŋbʌ tiyʌ, wa'y šuñaju mumu pʌn y wa'y pyʌ'mgopajcʌyaju jujche'ŋ toya. 
TIT.2.3	Aŋnʌctza'mʌyajque'ta te' tzamuyomota'm wa'y tyu'ŋajyaju Diojsis šunbašej, wa'y jana ñisujtzʌ'oyaju, wa'y jana ño'tyaju y wa'y quie'naŋgʌschi'oyaju oyeta'mbʌ tiyʌ. 
TIT.2.4	Te'šej wa'y 'yaŋmayaju uneyomota'm wa'y šuñaju jyayaj y 'yuneta'm, 
TIT.2.5	wa'y mujsu quiopiŋyaju tiyʌ oye y tiyʌ ja'n 'yoye, yomo jyayajtij quiojambapʌ's, y sa'sa quioquenbapʌ's, oyetzocoytya'mbʌ, myato'ŋoyjayajpapʌ's jyayaj, uy ya'iwʌ's yatzicotzamjayaju Diojsis chame.
TIT.2.6	Te'šejtij aŋnʌctza'mʌyajque'ta unepʌnda'm wa'y mujsu quiopiŋyaju tiyʌ oye y tiyʌ ja'n 'yoye. 
TIT.2.7	Mumu misne' ndzʌquipit que'naŋgʌschi'ʌya oyeta'mbʌ tiyʌ wa'y quiengʌspʌquiaju mijcʌsi. Nʌ'cmij 'yaŋma'yoyu'c na' te' wiyuŋbʌ tiyʌ tzamʌ oyepʌ ŋguipsoquiupyit. 
TIT.2.8	Y sa'sa wiyuŋda'mbʌ tzamepit nʌtzamya wa'y jana quionocjayaju mis ndzame. Te'šej yʌ' ŋgui'nišajpapʌ'smij maŋba ñʌctza'a'ʌyaju ñe'ta'm chame.
TIT.2.9	Aŋnʌctza'mʌya te' coyosata'm wa'y myato'ŋoyjayaju quiomita'm, wa'y yajtzocopyaquiaju mumutiyʌcʌsi, y uy 'yaŋdzoŋdʌctʌcnayaju. 
TIT.2.10	Aŋnʌctza'mʌya wa'y jana ñinu'myaju quiomi, wa'y yajqueñaju quiomita'm que ñe'cʌ ñijamyatʌjpapʌ pʌnda'mde'. Pyʌcpa wa'y chʌquiaju te'šej wa'y wyʌcotzamyaju pʌ'nista'm te' Diojsis 'yaŋma'yoquiuy. Ñe'cʌte' tʌta'm nyajcotzojcopyapʌ.
TIT.2.11	Porque Diojsis yajquendamwa'ndʌ que jene yajyamba mumu pʌn. Te'cotoya sunbatʌ yajcotzoctamu muma'ŋgʌ'y. 
TIT.2.12	Y ñe'cʌ'stʌ aŋnʌctza'mʌytyamba wa'ytyʌ ndzaquiaju ja'n šuñapyʌ's te' Dios y wa'ytyʌ jana ŋguiʌñʌñdamu yatzita'mbʌ tiyʌ. Pyʌcpa wa'ytyʌ njʌ'ctzʌ'ytyamu nwin, wa'ytyʌ ndu'ŋajtamu justopʌ pʌnšej y ndzʌctamu šunbašej Diojsis yʌtijta'mbʌ jamo'oyj. 
TIT.2.13	Ittamʌ yʌ'šej nʌ'cše'ŋoyjtyʌ omapit njo'ctamu hasta que mingue'tpa chi'muŋgʌ'ojmo tʌ Ngomi Jesucristo te' yajcotzojcupʌ'stʌ. Y ñe'cʌte' tʌ mʌja'ŋbʌ Dios. 
TIT.2.14	Yʌ' Jesucristo's chi'oquia'u wyin wa'y quia'u tʌcotoyata'm wa'ytyʌ jupyuttamu y yajcotzoctamu mumu tʌta'm nyacha'cu'yojmoc. Y te'šej chʌjcu wa'y yajcowajayu tʌta'm ndzocoy wa'ytyʌ pʌjcʌchoŋu jujcha' ñe' 'yune, quiʌñʌñajpapʌ's wa'y chʌquiaju oyeta'mbʌ tiyʌ.
TIT.2.15	Yʌ'šej nʌtu'ŋa te' aŋma'yoquiuy, y aŋnʌctza'mʌya y wocwinduquia aŋgui'mbawʌšej. Umij ya'iwʌ's myenoscocojtu.
TIT.3.1	Yajamwʌtzʌquia wa'y myato'ŋoyjayaju gobernador y co'aŋgui'moyeta'm. Yajmato'ŋoya y uy ñuyu'ajyaju, sino que wa'y chʌquiaju mumu oyeta'mbʌ tzʌqui. 
TIT.3.2	Yajamwʌtzʌquiajque'ta wa'y jana ñisujtzʌyaju ya'iwʌ, wa'y jana quipcuy šuñaju, wa'y wyʌcomʌ'yaju mumu pʌn y wa'y ñʌ'ijtyaju yumijpʌ tzocoy mumu pʌ'nis wyi'naŋdʌjqui.
TIT.3.3	Porque tʌta'm wina te'šejtijtʌ inʌc jowi'ittaŋgue'tpa nuyu'ajcu'yojmo, y tocoquiu'yojmo. Nʌtu'ŋajtambatʌ inʌc tʌta'm ndzoco'yis yatzi su'noquiuy, y tiyʌta'm inʌc šunba tʌta'm ŋgüerpo's. Yatzitzoco'yajcuy y ñi'aŋsu'noquiuytyʌ inʌc nʌtu'ŋajtamba. Ngui'nišajpatʌ inʌc eyata'mbʌ, y ñe'cʌ'stʌ inʌc qui'nišajque'tpa. 
TIT.3.4	Pero te' tʌta'm nyajcotzojcopyapʌ Diojsis yajmujsutʌ que ñe'cʌ jene oyepʌte' y šunba mumu pʌn. 
TIT.3.5	Ñe'cʌ'stʌ yajcotzoctamu, pero ja'n tʌta'm justota'mbʌ ndzʌquipit sino ñe' tyo'ya'ŋʌ'oquiupyit. Te'šejtʌ yajpʌ'najwʌtzʌctamu yajcowajtamu'ctʌ y tzi'tamu'ctʌ jomepʌ quenguy te' Espíritu Santopit. 
TIT.3.6	Y tʌta'm nyajcotzojcopyapʌ Ngomi Jesucristopit quiʌ'weju Diojsis te' Espíritu Santo tʌta'm ndzoco'yojmo wa'y teymʌ ijtu pajcupajcu. 
TIT.3.7	Te'šej chʌjcu Diojsis wa'ytyʌ nʌcma'yʌyu justota'mbʌšej te' ñe' yajya'moquiupyit, y wa'ytyʌ yajcotzojcoctuctamu njo'ctambašejtʌ hasta que tucpa. 
TIT.3.8	Muspamis nijamu tiyʌ'ʌsmij ndzamu, porque wiyuŋda'mbʌte'.
TIT.3.8	Sunba'ʌs wa'mis maŋdzʌ'yu'c ndzamu te'šejta'mbʌ tiyʌ, wa'y chʌcjojcʌtʌquiaju oyeta'mbʌ tiyʌ jujche'ŋ wyʌ'aŋjamyajpapʌ's Dios. Yʌ'šejta'mbʌ tiyʌ oyepʌyʌ' y te'wʌpit pya'tyajpa pʌ'nista'm 'yoye'ajcuy. 
TIT.3.9	Uy tʌjcʌy tita'm quiʌ'aŋwa'quiajpamʌy jowišejtij, ni te' nʌ chamyajumʌy ja'n yaye-cho'tzepʌ familia-a'ŋucu, ni te' nʌ quipotoŋyajumʌy, ni te' nʌmʌy quio'otoŋyaju te' Moisejsis 'yaŋgui'mguy. Te'šejta'mbʌ tiyʌ comequete' y yajtiyʌtʌ ja'n nʌwʌ'ay te'wʌpit.
TIT.3.10	Juca ijtu te'šej quipotoŋbapʌ pʌn eya'eya yajquipsoyajpapʌ's tyʌwʌ tyu'mʌquiu'yojmo, aŋnʌctza'mʌ te'wʌ metza tuca'y ñaca. Juca ja'n myato'ŋoy, tzacʌ. 
TIT.3.11	Porque muspamis que te'šejpʌ pʌn ca'ŋdocoyuwa'nde', y nʌte' quiowapa'tu. Ñe'cʌ's myuspa que maŋba quio'aŋgʌyu.
TIT.3.12	Ngʌ'wejpa'camʌs te' atzi Artemas o te' Tíquico, tzʌcme'tza wa'misʌj ŋgʌ'minu Nicopolis-cumgu'yojmo, porque te'yʌs nʌ ŋguipsu wa'yʌs ŋgʌtʌjcu te' pacac aŋsʌŋ. 
TIT.3.13	Ngʌpa'tpaše'ŋmis cotzoŋya tu'ŋojmocotoya te' aŋgui'mguy-myujsoye Zenas y te' Apolos wa'y jana quieñaju toya. 
TIT.3.14	Y jujche'ŋ tʌta'm nwʌ'aŋja'moye-tʌwʌ'sta'm wa'y 'yaŋmayaju wa'y chʌquiaju oyeta'mbʌ tiyʌ wa'y quiotzoŋyaju nʌ quieñajupʌ's toya y uy myawʌ'ijtyaju.
TIT.3.15	Mumu yʌy ijtyajupʌ's ʌji'ŋ ñdyujchi'yajpamij. Dyujchi'jayajque'ta wʌ'aŋja'moyeta'm te' suñajpapʌ'stʌ. Diojsismij nyajnicomasa'nʌytyamʌ muma'ŋgʌ'y. Amén.
PHM.1.1	Ʌjte' te' Pablo. Somyaju'ʌj preso'mo porque ndzi'oquia'u'ʌs nwin Jesucristocʌsi. Atzi Filemón, jene sunba'ʌsmij ʌs y te' atzi Timoteo's porque tʌsmijte' ŋgoyospa-tʌwʌ. Nʌtʌsmij njayjayu mij, 
PHM.1.2	y tʌta'm ŋgose Apia, te' sungue'tpapʌtʌs, y te' Arquipo tʌta'm ndʌwʌ quioquipque'tpapʌ's te' evangelio. Yajmujšajque'ta yʌ' toto wʌ'aŋja'moyeta'm mis ndʌjcaŋʌ tu'mʌyajpapʌ.
PHM.1.3	Sunba'ʌs wa'mij ñchi'tamu yajya'moquiuy y sʌ'mnaquiuy tʌ Ndata Diojsis y tʌ Ngomi Jesucristo's.
PHM.1.4	Ja'ʌsmij njambʌ'i jujche'ŋ naca'ʌs oto'ŋʌpya Dios, y mijcotoya nʌjapya'ʌs ñe'cʌ yʌscotoya. 
PHM.1.5	Porque mujswa'mʌs que ndzijpana-nwʌ'aŋjambamis y jene sunbamis tʌta'm Ngomi Jesús, y te'šejmis sungue'tpa mumu wʌ'aŋja'moyeta'm. 
PHM.1.6	Y como nwyʌ'aŋja'mopyamij tʌšej, nwa'cpa'ʌs wa'mis nwʌ'aŋjamu y aŋmayu más, hasta wa'mis mujsu mumu oyeta'mbʌ tiyʌ ijtupʌ tʌcotoyata'm Cristo Jesuspit. 
PHM.1.7	Atzi, jene nʌ'omba'ʌs y tzocopyacpa'ʌj porque sunbamis te' atzita'm y nyajtzocopyaquiajpamis.
PHM.1.8	Como Cristo'sʌjyʌ' quiʌ'wej muspa'ʌsmij inʌc aŋgui'mu wa'mis ndzʌjcu pyʌcpašej, 
PHM.1.9	pero como sunba'ʌsmij, ja'ʌsmij aŋgui'mi, sino que nwa'cpa'ʌs, porque tzamupʌ'na'mʌj, y somyaju'ʌj preso'mo porque ndzi'oquia'u'ʌs nwin Jesucristocʌsi. 
PHM.1.10	Te'cotoya jeque, nwa'cjapya'ʌsmij ʌs une Onesimocotoya. Ʌs uneše'ʌs ŋgomʌ'pya porque nyajwʌ'aŋjamu'ʌs Cristo yʌy somyajumʌ'yʌj.
PHM.1.11	Cʌtʌquiajupʌ aŋsʌ'ŋojmo yʌ' Onesimo's jene ŋguiʌwaychʌcjapyamij inʌc. Pero yʌtij nijamba'ʌs que maŋbamij ñchiŋitzʌcjayu tey porque jene tziŋitzʌcjapya'mʌj yʌy. 
PHM.1.12	Y yʌtij nʌ'ʌsmij ŋgʌ'wejwʌtzʌcjayu. Pʌjcʌchowa como que ʌj misʌjte' nʌ mbʌjcʌchoŋu. 
PHM.1.13	Sunjo'pya'ʌs wa'y chʌ'yu ñe'cʌ ʌji'ŋ, wa'yʌj cotzoŋu como que misʌj nʌ ŋgotzoŋu yʌy somyajumʌ'yʌj porque nwʌ'aŋjamba'ʌs te' evangelio. 
PHM.1.14	Pero jašunʌ'ʌs nyajtzʌ'yʌ yʌy juca ne'cʌ mis ja'n suni, porque ja'ʌsmij suni njupcosujcu. Juca sunbamisʌj ŋgotzoŋu, sunba'ʌs wa'mis tumʌtzʌcoy ndzʌjcu. 
PHM.1.15	Ngomʌ'pya'ʌs que te'cotoyamijte' mbyochajcu uša'ŋ aŋsʌŋgotoya wa'mis mbʌjcʌchoŋwʌtzʌjcu wa'y itjojcʌtʌcwa'a miji'ŋ. 
PHM.1.16	Pyʌcpa wa'mis mbʌjcʌchoŋu tʌta'm atzišej, y ja'n saŋgoyospawʌšej, sino que jujcha'ndʌ jene sunbapʌ atzi. Ʌs jene sunba'ʌs, y ŋgomʌ'pya'ʌs que mis más mis sunba, porque mis te'ne' ndʌwʌ, y yʌtij wʌ'aŋja'mopyapʌ atzi'ande'.
PHM.1.17	Te'šej jeque juca wʌ'aŋja'moye-tʌwʌšej misʌj ŋgomʌ'pya, pʌjcʌchowa ñe'cʌ como que ʌj misʌjte' nʌ mbʌjcʌchoŋu. 
PHM.1.18	Juca tiyʌ'iwʌ mij ñchʌcjayu ñe'cʌ's o njya'tzjapyamij, ʌs maŋba ŋgoyoju. 
PHM.1.19	Ʌs Pablo, nimeque'ʌsmij ne' ŋgʌ'pit nʌ njayjayu wa'mis jana nʌcna'tzʌyu porque ʌsmijte' maŋba ŋgoyoju, wempe misʌj mis nja'tzjapya hasta ne' nwin. 
PHM.1.20	Yʌtij jeque atzi tzʌcja'ʌj yʌ' yajya'moquiuy tʌ Ngomi's ñʌquiʌsi. Te'šejmis wa'y nyajtzocopyacjayu ʌs ndzocoy tʌ Ngomi Jesuspit.
PHM.1.21	Nʌ'ʌsmij njayjayu porque muspa'ʌs que myato'ŋopyamij. Y muspa'ʌs que maŋbamis ndzʌjcu más que ja'nʌs nʌ ndzamuše'ŋ. 
PHM.1.22	Nwa'cjaquie'tpa'ʌsmij wa'misʌj nimejcʌyjayu tʌc jutimʌ'yʌj wa'y nu'cu. Porque njo'cpa'ʌs que nʌmis oto'ŋʌytyamu Dios wa'yʌj cotzoŋu wa'yʌj nu'cu mis ndʌjcaŋʌ.
PHM.1.23	Ñdyujchi'pamij Epafrajsis yʌy tumʌsomupʌ ʌji'ŋ porque chi'oquia'u wyin Jesucristocʌsi. 
PHM.1.24	Y ñdyujchi'yajque'tpamij Marcojsis, Aristarco's, Demajsis y Lucajsis te' ʌji'ŋ tumʌyojšajpapʌ.
PHM.1.25	Sunba'ʌs wa'mij ñchi'tamu yajya'moquiuy tʌta'm Ngomi Jesucristo's. Amén.
HEB.1.1	Cʌtʌquiajupʌ aŋsʌ'ŋojmo 'yoto'ŋʌyjayaju Diojsis tʌta'm ya'acta'mbʌ ndataj te' tza'maŋwa'oyajpapʌpit. 'Yoto'ŋʌyjayaju sone naca y wi'ni eyata'mbʌ tiyʌpit. 
HEB.1.2	Pero yʌ' ultimota'mbʌ aŋsʌ'ŋoyj oto'ŋʌytyamuwa'ndʌ Diojsis te' 'Yunepit. Y ñe'cʌpittijte'que' chʌjcu Diojsis mumutiyʌ y quiopiŋu wa'y ñe'cʌ's pyʌjcʌchoŋbʌ'u. 
HEB.1.3	Yʌ' Diojsis 'Yune mʌja'ŋbʌyʌ' jujcha' Dios, y tzi'muŋba myʌja'ŋajcu'yojmo Diojsis myʌja'ŋajcupyit. Y Tyata Diojsis chocoy y itcuy ñʌ'itjayu. Y como mʌja'ŋbʌte', 'yaŋgui'mba ñe'cʌ's mumutiyʌ chamepit. Yajcowajayu'ca tʌta'm ndzocoy cowapit, pijche'c maŋu pyocspajcu tzajpojmo Diojsis chʌ'na'ŋoyj nimeque'ctijpʌ mʌja'ŋajcu'yojmo.
HEB.1.4	Más yajmʌja'ŋaju Diojsis yʌ'wʌ que ja'n angelesta'm, y yajcʌpa'tu más mʌja'ŋbʌ nʌy que ja'nde' angelesta'm. 
HEB.1.5	Porque nijutipʌ angelesmaj jañʌjatyʌ'ʌ Diojsis yajtya' tumnaca:
HEB.1.5	Mijte' te' ʌs Une,
HEB.1.5	Išo'yʌs nyajquejpa que mijte' te' ʌs Une.
HEB.1.5	Ni jachamʌ nijutipʌ ángeles wa'y ñʌmu:
HEB.1.5	Ʌjte' te' Tyataj,
HEB.1.5	Ne'cʌ ʌste' Une.
HEB.1.6	Pero quiʌ'weju'c Diojsis te' mʌja'ŋbʌ 'Yune yʌy najsacopajcʌsi nʌmu:
HEB.1.6	Pyʌcpa wa'y quiujnayjayaju ʌs Une mumu angelejsista'm.
HEB.1.7	Wiyuŋšej yʌ'šej chamu Diojsis te' angelesta'm:
HEB.1.7	Nyajmiñajpa'ʌs ʌs angelesta'm jujcha' sawa,
HEB.1.7	Y jene ʌs maŋba mbʌmitzi'yaju wa'yʌj yosjayaju te' yosjayajpapʌ'sʌj.
HEB.1.8	Pero chamu'c te' 'Yune, nʌmu:
HEB.1.8	Mijte' te' Dios, y mi'ande' maŋba 'yaŋgui'mjojcʌtʌjcu.
HEB.1.8	Y maŋbamij 'yaŋgui'moyu misne' jicapyʌ aŋgui'mʌtʌjcupyit.
HEB.1.9	Sunbamis te' wiyuŋbʌ tiyʌ, y ŋgui'nisbamis te' yacha'cuy.
HEB.1.9	Te'cotoya ʌs, misne' Diojsis, nya'omdzocopyajcu'ʌsmij más que ja'nde' eyata'mbʌ pʌn.
HEB.1.10	Y chamgue'tu Diojsis te' 'Yune emʌ, nʌmu'c:
HEB.1.10	Señor, tzo'tzcu'yojmomiste' ndzʌjcu te' najsacopac.
HEB.1.10	Y misne' ŋgʌ'pit ndzʌjcumis mumutiyʌ ijtyajupʌ tzajpojmo.
HEB.1.11	Te'ta'mbʌ yajyajpapʌ tiyʌte', pero mij, itjojcʌtʌcpamij.
HEB.1.11	Mumu te'ta'mbʌ maŋba pyeca'yaju jujcha' pama-meque.
HEB.1.12	Maŋbamis ŋguetejʌcʌ'u te'ta'mbʌ jujcha' pama, te'šejmis maŋba ŋgacpʌ'u,
HEB.1.12	Pero ne'cʌ itʌmʌytyijmij maŋba ijtu,
HEB.1.12	Y ja'nmij ñchamupʌ'nay yajujche'c.
HEB.1.13	Pero nijutipʌ angelesmaj jañʌjatyʌ'ʌ Diojsis yajtya' tumnaca:
HEB.1.13	Pocsa yʌy ʌs ndzʌ'na'ŋoyj mʌja'ŋajcu'yojmo,
HEB.1.13	Nyajmaŋgopajcʌyajpa'cše'ŋo'yʌsmij te' ŋgui'nišajpapʌ'smij.
HEB.1.14	Nijutipʌ jañʌjaya te'šej porque te' angelesta'm espirituta'mdijte'. Te'ta'mbʌ quiʌ'wejyatʌjpa Diojsis wa'y quiotzoŋyaju pʌn hasta que cotzojcoctuquiajpa.
HEB.2.1	Como wiyuŋšejta'mbʌ tiyʌyʌ', ijtu pyena wa'ytyʌ tumʌtzocoy mato'ŋoytyamu te' matoŋdamupʌ tiya'ndʌ uytya'ndʌ maŋu njascojchi'ttamu. 
HEB.2.2	Porque wiyuŋda'mbʌ tiyʌte' mumu Diojsis chamupʌ tiyʌ angelespitta'm. Y mumu te' yacha'cuy chʌquiajupʌ pʌ'nis y jamyato'ŋoyapʌ, Diojsis yajnʌco'aŋgʌyajwa'a pyʌcpašej. 
HEB.2.3	Juca yajco'aŋgʌyatʌju te'šej, ¿ja'nsʌ'ŋdʌ maŋu yajnʌco'aŋgʌyu tʌ juca ja'ndʌ ŋgoquene cuenta wa'ytyʌ yajcotzojcu Diojsis, porque ñe'cʌ's sundambatʌ? Winatij chamgopuŋu tʌ Ngomi Jesujsis que Diojsis sunbatʌ yajcotzojcu. Y te' quiʌmato'ŋʌyajupʌ's ñe'cʌ's chamušej tzamjayajque'tutʌ que wiyuŋbʌ tiyʌte' tʌ Ngomi's chamušej. 
HEB.2.4	Y Diojsis yajquendaŋgue'tutʌ que wiyuŋdzamyaju chʌquiaju'c señalta'm, maya'aŋda'mbʌ tiyʌ y wi'ni eyata'mbʌ isaŋwʌ'ajcuy Diojsis pyʌmipit. Y quejque'tu chi'yatʌju'c te' Espíritu Santo ñe'cʌ's šunušej.
HEB.2.5	Porque jaquiojtya Diojsis te' angelesta'm ñe'cʌ's wa'y 'yaŋgui'myaju te' maŋbamaj tyujcupʌ najsacopac, yʌtijtʌ nʌ ndzamdamupʌ. 
HEB.2.6	Tuma'ŋbʌ'nis yʌ'šej ñʌjayu Dios salmo'ojmo:
HEB.2.6	Tiyʌjanatiyʌta'mde' te' pʌnda'm, ¿tiyajca'nde' njamwʌtzʌquiajpa?
HEB.2.6	Y te'šejtijque' te' pʌ'nista'm 'yune, ¿tiyajca'nde' ŋgoqueñajpa?
HEB.2.7	Uša'ŋmis más cʌmaŋ ndzʌquiaju te' pʌnda'm que ja'nde' angelesta'm,
HEB.2.7	Ndzi'yajumis mʌja'ŋajcuy y mujsoquiuy.
HEB.2.8	Ngojtumis te' pʌnda'm wa'y ñe'cʌ's 'yaŋgui'myaju mumutiyʌ.
HEB.2.8	Y como Diojsis quiojtu te' pʌn wa'y 'yaŋgui'myaju mumutiyʌ, mumutiyʌ maŋba 'yaŋgui'mu te' pʌ'nista'm. Pero mustambatʌ que yʌtij ja'nmaj nʌ 'yaŋgui'myaju mumutiyʌcʌsi. 
HEB.2.9	Pero mustambatʌ que Diojsis quiojtu te' Jesús uša'ŋ más cʌmaŋbʌ que ja'nde' angelesta'm. Pero yʌtij Diojsis chi'u mʌja'ŋajcuy y aŋgui'mʌtʌjcuy, porque toyapʌjcu y ca'u mumu pʌngotoya wa'ytyʌ yajcotzoctamu Diojsis yajya'moquiupyit.
HEB.2.10	Diojsis chʌjcu mumutiyʌ y ñe'cʌcotoyate' ijtu. Wyʌcomʌ'yu ñe'cʌ's wa'y chajcu te' 'Yune wa'y tyoyapʌjcu, te'šej wa'y yajcota'nu, porque ñe'cʌ'ste' maŋba inʌc yajcotzojcu wʌwʌ pʌnda'm. Y ñe'cʌte' te' cowi'na maŋba ñʌtʌjcʌyajupʌ's tzajpojmo. 
HEB.2.11	Te' yajmasa'na'opyapʌ Jesús y te' masa'najyajpapʌ, tumʌta'mbʌtijte' Tyata Dios. Te'cotoya te' yajmasa'najyajpapʌ's ja'n quiotza'ajyay wa'y ñʌjayaju: Ʌs atzita'm, te' ñe'cʌ's yajmasa'najyajupʌ. 
HEB.2.12	Itque'tu yʌ'šej nʌmbamʌy:
HEB.2.12	Maŋba'ʌs nyajmujšaju ʌs ndʌwʌta'm que mijte' te' Dios.
HEB.2.12	Maŋba'ʌs nwanjayu mis mʌja'ŋajcuy te' masanbʌ tu'mʌquiu'yojmo.
HEB.2.13	Y eyaco naco'oyj nʌmgue'tu:
HEB.2.13	Ʌs nite'tzʌyjojcʌtʌcpa'ʌs Dios.
HEB.2.13	Y nʌmgue'tu:
HEB.2.13	Yʌtij yʌ'yʌj ijtu te' Diojsisʌj tzi'yajupʌ uneji'ŋ.
HEB.2.14	Tʌta'm Diojsistʌyʌ' 'yuneta'm, y pʌnda'mdʌyʌ'. Te'cotoya te'šejtijque' minu pyʌ'najque'tu ñe'cʌ pʌnšej. Y ca'u wa'y yaju ñe'cʌ's te' diablo, porque te'wʌ'stʌte' yajca'tamba pyʌmipit. 
HEB.2.15	Y yʌ' Jesujsis minu yajcotzojcu jujche'ŋdʌ aŋgui'mba inʌc diablo's porque mumu jamatʌ inʌc na'tzi ittamba porque maŋbatʌ inʌc ŋga'u. 
HEB.2.16	Porque wiyuŋšej ja'n quiotzowe Jesujsis te' angelesta'm, sino que quiotzoŋba mumu pʌn, Abrahaŋšej wʌ'aŋja'moyajpapʌ. 
HEB.2.17	Te'cotoya ijtu inʌc pyena wa'y minu pyʌ'naju pʌnšej te' Jesús, wa'ytyʌ 'yatzišej comʌ'ytyamu mumutiyʌcʌsi. Y te'šej wa'y pyʌjcʌchoŋu sacerdote'ajcuy maŋba tyo'ya'ŋʌyajupʌ's pʌnda'm, y maŋbapʌ's chʌjcu Diojsis šunbašej. Y minu wa'y chi'oquia'u wyin wa'y quioyojayaju pʌ'nista'm quiowa. 
HEB.2.18	Porque jene quienu toya ñe'cʌ's 'yoc'isu'c te' yatziwʌ's. Te'cotoya muspa quiotzoŋyaju te' 'yoc'išatʌjpapʌ yatziwʌ's.
HEB.3.1	Atzita'm, Diojsismij ŋguiopiŋdamu y nwyejtamu wa'mij maŋu ittamu ñe'cʌji'ŋ tzajpojmo. Te'cotoya nique'nʌytyamʌ te' Cristo Jesús. Ñe'cʌte' te' quiʌ'wejupʌ Diojsis, y ñe'cʌtijte'que' tʌta'm mʌja'ŋbʌ sacerdote cotzoŋbapʌ'stʌ wa'ytyʌ nwʌ'aŋja'moytyamu. 
HEB.3.2	Jesujsis chʌcpa Diojsis šunbašej porque Diojsis quiopiŋu wa'y chʌjcu te'šejpʌ yoscuy. Te'šejtij chʌjque'tu Moisejsis, te' Diojsis quiopiŋupʌ pʌ'nojmota'm. 
HEB.3.3	Pyʌcpa wa'ytyʌ más mʌja'ŋgʌna'tzʌyu Jesús que ja'n Moisés, jujcha'ndʌ más mʌja'ŋgʌna'tzʌpya tʌctzʌcpapʌ que ja'nde' tʌc. 
HEB.3.4	Jujche'ŋ tʌc tʌ ŋguenba, iwʌjutiwʌ'ste' chʌjcu. Pero mumutiyʌta'm ijtu Diojsiste' chʌjcu. 
HEB.3.5	Wiyuŋšej Moisés, jujcha' coyosa, myato'ŋoyjayu Dios mumutiyʌcʌsi yojsu'c te' Diojsis pyʌ'nojmota'm. Chamjayaju tiyʌta'm inʌc maŋba chamu Diojsis. 
HEB.3.6	Pero Cristo myato'ŋoyjayu Dios mumutiyʌcʌsi yojsu'c te' Diojsis pyʌ'nojmocta'm, y ñe'cʌte' te' pʌ'nista'm Quiomi, porque Diojsiste' 'Yune. Y te' pʌnda'm tʌta'mde', juca tumʌtzocoytyʌ nite'tzʌyjojcʌtʌctamba ñe'cʌ, y oma'omatʌ njo'ctamba.
HEB.3.7	Y como pʌ'nista'mde' Quiomi yʌ' Cristo pyʌcpa wa'ytyʌ ŋgoquendamu cuenta te' Espíritu Santo's chamušej:
HEB.3.7	Juca išo'pyʌ jamamis matoŋjaytyamba Diojsis chame,
HEB.3.8	Uy yajnuyu'ajtame mista'm ndzocoy,
HEB.3.8	Chʌquiajušej mista'm nwinatata'sta'm jamyato'ŋoyjaya'cʌj te' ya'acta'mbʌ aŋsʌ'ŋojmo.
HEB.3.8	Pijche'cʌj tzʌjquišaju te' ja'itʌnʌmʌmʌy.
HEB.3.9	Te'yamʌj sunu oc'išajtʌ'ʌ mista'm nwinatata'sta'm.
HEB.3.9	Te'yʌj tzʌjquišaju, y wʌstʌjqui's ame'ʌs nyajqueñaju te' isaŋwʌ'ajcuy ʌs ndzʌcjayajupʌ.
HEB.3.10	Te'šejta'mbʌ tiyʌcotoya jene tzʌjqui'šca'yaju'ʌj te' pijche'cta'mbʌ pʌ'nista'm.
HEB.3.10	Y nʌmu'ʌj: Na' tocoquiuy quipšajpa choco'yojmo,
HEB.3.10	Y ja'n quio'ŋyay te' Tuŋ ʌs nyajqueñajupʌ.
HEB.3.11	Te'cotoya qui'šca'u'camʌj nʌmu'ʌj:
HEB.3.11	Yajujche'c ja'n maŋu tyʌjcʌyaju maŋbamʌ'yʌs inʌc nyajsapʌquiaju.
HEB.3.12	Coquendamʌ cuenta jeque, atzita'm, uy ijtu mi'ojmota'm yatzipʌ tzocoy ja'n wyʌ'aŋja'mopyʌ. Juca te'šejpʌ tzocomyis nʌ'ittamu maŋbamis ndzactamu te' quenjojcʌtʌcpapʌ Dios. 
HEB.3.13	Más oye wa'mis yʌ'wʌ te'wʌ ndʌwʌ aŋnʌctza'mʌytyamu Diojsis chamepit tumdumʌ jama ijtu'cmaj tiempo, wa'y jana ya'iwʌ ñuyu'aju choco'yojmo yacha'cu'yis 'yaŋgoma'cʌ'oquiupyit. 
HEB.3.14	Juca nite'tzʌytyamba Dios hasta ŋguendamba ñe'cʌ, y nwʌ'aŋjambatʌ jujcha'nde' mbʌjcʌchoŋdamu'cšejtʌ, maŋbatʌ nʌpʌctamu Cristo's jujche'ŋ ñe'cʌ's quiowindzʌmba.
HEB.3.15	Porque nʌmba te' Totojaye'ojmo:
HEB.3.15	Juca išo'pyʌ jamamis matoŋjaytyamba Diojsis chame,
HEB.3.15	Uy yajnuyu'ajtame mista'm ndzocoy,
HEB.3.15	Chʌquiajušej mista'm nwinatata'sta'm tzʌjqui'šca'yaju'cʌj.
HEB.3.16	¿Iwʌta'masʌ'ŋde' te' quiʌmato'ŋʌyajupʌ's Dios, y jʌsa'ca chʌjqui'šca'yaju? Yʌ'ta'mbʌ'ste', te' Moisejsis ñʌpujtyajupʌ Egipto'ojmoc. 
HEB.3.17	¿Iwʌta'mande' Diojsis qui'nišaju wʌstʌjqui's ame? Qui'nišaju Diojsis te' cowapa'tyajupʌ, y te'ta'mbʌte' ca'yaju te' ja'itʌnʌmʌmʌy. 
HEB.3.18	¿Y iwʌta'ma ñʌjayaju Diojsis: Yajujche'cmij ja'n maŋu ñdyʌjcʌytyamu maŋbamʌ'yʌsmij inʌc nyajsapʌctamu? Ñʌjayatʌju yʌ'šej te' jamyato'ŋoyapʌ. 
HEB.3.19	Mustambatʌ que jamusʌ tyʌjcʌya porque jawyʌ'aŋjamya Dios tyumʌtzocoy.
HEB.4.1	Chamdzi'yatʌjušej Diojsis ñe'cʌta'm, te'šej ijtumaj tʌcotoyata'm wa'ytyʌ ndʌjcʌytyamu maŋbamʌytyʌ yajsapʌctamu. Pyʌcpa wa'ytyʌ na'tztamu jeque uytya' iwʌjutiwʌ tʌ'ojmota'mbʌ's ja'n maŋu quiʌpa'tu wa'y tyʌjcʌyu. 
HEB.4.2	Porque ñe'cʌ'stʌ yajmujsu tʌta'm jujcha' yajmujšaju ñe'cʌta'm wina, te' oyeta'mbʌ tiyʌ chamdzi'yatʌjupʌ ñe'cʌta'm. Myatoŋyaju ñe'cʌ'sta'm, pero yajtiyʌ jañʌwʌ'ajya porque jawyʌ'aŋjamya. 
HEB.4.3	Pero tʌta'm, jujche'ŋbʌndʌ nwʌ'aŋjamdamba Cristo, muspatʌ ndʌjcʌytyamu maŋbamʌytyʌ yajsapʌjcu. Pero te' Totojaye'ojmo nʌmba:
HEB.4.3	Te'cotoya qui'šca'u'camʌj nʌmu'ʌj:
HEB.4.3	Yajujche'c ja'n maŋu tyʌjcʌyaju maŋbamʌ'yʌs inʌc nyajsapʌquiaju,
HEB.4.3	ñempe Diojsis ñimejcʌyu yʌ' sapʌjcuy yajtujcu'c yʌ' najsacopac. 
HEB.4.4	Porque itque'tu emʌ chambamʌy te' cu'ya'yojmopʌ jama te' Totojaye's yʌ'šej:
HEB.4.4	Chʌjcu'ca Diojsis mumutiyʌ, sapʌjcu te' cu'ya'yojmopʌ jamo'oyj.
HEB.4.5	Chamuše'a tey Totojaye's:
HEB.4.5	Ja'n maŋu tyʌjcʌyaju nyajsapʌquiajpamʌ'yʌs.
HEB.4.6	Pero chamdzi'oquia'uwa'nde' Diojsis te' sapʌjcuy. Te'cotoya ijtu maŋbamaj tyʌjcʌyajupʌ wa'y šapʌquiaju. Pero te' wyinatzamdzi'yatʌjupʌ yʌ' eyata'mbʌ tiyʌ jamyusʌ tyʌjcʌya porque jamyato'ŋoyjaya. 
HEB.4.7	Quiopiŋu Diojsis eyaco aŋsʌŋ wa'y tyʌjcʌyaju pʌnda'm. Y te' aŋsʌŋ yʌtijte'. Porque sone ame'a cʌtʌjcu'c nʌmu Dios te' Davijtis 'yaŋnacapit:
HEB.4.7	Juca išo'pyʌ jamamis matoŋjaytyamba Diojsis chame,
HEB.4.7	Uy yajnuyu'ajtame mista'm ndzocoy.
HEB.4.8	Juca inʌc Josue'is chi'yaju pʌnda'm te' sapʌjcuy, jʌsa'ca jaquiopiwʌ inʌc Diojsis eyaco aŋsʌŋ wa'y tyʌjcʌyaju. 
HEB.4.9	Te'cotoya maŋbamaj tyʌjcʌyaju jujche'ŋ wyʌ'aŋjamyajpapʌ's Dios. 
HEB.4.10	Porque iwʌta'm yajsapʌquiajpa Diojsis, yojsaŋjejyajpa wa'y šapʌquiaju, jujcha' yojsaŋjeju Dios wa'y šapʌjcu. 
HEB.4.11	Pyʌcpa jeque wa'ytyʌ ŋgoquendamu cuenta wa'ytyʌ ndʌjcʌytyamu maŋbamʌytyʌ yajsapʌctamu ñe'cʌ's, y uytyʌ maŋu njascojchi'ttamu jascojchi'tyajušej te' jamyato'ŋoyapʌ.
HEB.4.12	Porque Diojsis chame's šajpa quenguy, y ñʌwʌ'ajpa mumutiyʌ. Y wʌŋba más que ja'n metza'ŋ wi'napʌ espada. Wʌŋba hasta wa'ytyʌ yajnʌctʌ'ytyamu jutzpʌ pʌnda'mdʌyʌ'. Y te'šejtijtʌ nyajcoquendaŋgue'tpa cuenta juca oye o ja'n 'yoye nʌtʌ aŋsunupʌ tiyʌ, y tiyʌta'mdʌ nʌ ŋguipsaŋgospo'ʌyu ndzoco'yojmo. 
HEB.4.13	Diojsis chʌjcu mumutiyʌ, y ñe'cʌ's quienba y myuspa mumutiyʌ. Ñe'cʌ's quienba mumutiyʌ y mumu'iwʌ mumujutʌ, y ñe' wyi'naŋdʌjqui maŋbatʌ ndza'maŋguejtamu nwin.
HEB.4.14	Maŋu tzajpojmo Diosaŋʌ tʌta'm mʌja'ŋbʌ sacerdote-cowi'na. Te'wʌte' te' Diojsis 'Yune, tʌ Ngomi Jesús. Te'cotoya pyʌcpa wa'ytyʌ tumʌtzocoy nwʌ'aŋjamjojcʌtʌctamu ñe'cʌ. 
HEB.4.15	To'ya'ŋʌpyatʌ tʌyʌ' mʌja'ŋbʌ sacerdote-cowi'na's, porque mochita'mbʌtʌyʌ' y oc'išajpatʌ. Ñe'cʌ te'šejtij 'yoc'išajyajque'tu mumutiyʌcʌsi, pero jaquiowapa'tʌ. 
HEB.4.16	Te'cotoya pyʌcpa wa'ytyʌ jana na'chcuy oto'ŋʌytyamu Dios. Y ñe'cʌ'stʌ maŋba tzi'tamu yajya'moquiuy. Y te' ñe' yajya'moquiupyittʌ maŋba to'ya'ŋʌytyamu y cotzoŋdamu nʌše'ŋdʌ sundamu.
HEB.5.1	Quiopiŋyajpa inʌc mumu mʌja'ŋbʌ sacerdote pʌ'nojmoc. Te'wʌ inʌc quiojtyajpa wa'y chamdʌjcʌyaju pʌnda'm Diojsis wyi'naŋdʌjqui. Y te' mʌja'ŋbʌ sacerdote's ñʌ'aŋguejayajpa inʌc te' pʌ'nista'm chi'oquiuy y yajca'pa inʌc te' copʌnda'm chambašej Diojsis, 'yaŋgui'mušej ñe'cʌ's wa'y te'šej quioyojyaju pʌ'nista'm quiowa. 
HEB.5.2	Te' mʌja'ŋbʌ sacerdote's muspa inʌc tyo'ya'ŋʌyu te' ja'n inʌc ñʌctʌ'ipʌ's y te' nʌ quiowapa'tyajupʌ inʌc, porque te'šejtijque' ñe'cʌ mochiwʌ pʌndijte'que' y cowatzʌquipʌ. 
HEB.5.3	Te'wʌcotoya chi'oquia'pa inʌc tzi'oquiuy wa'y quioyoju ñe' quiowa y te'šejtijque' pʌ'nista'mñe'. 
HEB.5.4	Ni'iwʌpʌ pʌ'nis ja'n inʌc quiote wyin mʌja'ŋbʌ sacerdote'ajcu'yojmo. Diojsiste' inʌc quiotpa y yajmʌja'ŋajpa, jujcha' quiojtu Aarón. 
HEB.5.5	Te'šejtijque' Cristo's jamye'tzʌ myʌja'ŋajcʌ' ni jaquiotʌ ñe' wyin mʌja'ŋbʌ sacerdote'ajcu'yojmo, sino que Diojsiste' quiojtu. Ñe'cʌ's ñʌjaquie'tu:
HEB.5.5	Mijte' te' ʌs Une,
HEB.5.5	Išo'yʌs nyajquejpa que mijte' te' ʌs Une.
HEB.5.6	Chamgue'tpašej emʌ yʌ' Totojaye's:
HEB.5.6	Mijte' te' mʌja'ŋbʌ sacerdote itjojcʌtʌcpapʌ,
HEB.5.6	Jujcha' Melquisedec mʌja'ŋbʌ sacerdotete'.
HEB.5.7	Yʌmyaj ijtu'c Cristo najsacopajcʌsi jʌyu'c weju'c inʌc wyejwindzoŋba Dios te' muspapʌ's inʌc yajcotzojcu wa'y jana quia'u. Diojsis quiʌmato'ŋʌyu porque tyumʌtzocoy inʌc quiʌna'tzʌpya Dios. 
HEB.5.8	Ñempe inʌc Diojsis 'Yune mato'ŋoyu mumutiyʌcʌsi ñempe toyapʌjcu. 
HEB.5.9	Y te'šej yajqueju que cota'nupʌ pʌnde' inʌc. Te'cotoya muspa chi'u ja'n yayepʌ quenguy mumu jujche'ŋ myato'ŋoyjayajpapʌ's ñe'cʌ. 
HEB.5.10	Te'šej jeque ñe'cʌte' te' mʌja'ŋbʌ sacerdote quiojtupʌ Diojsis, jujcha' Melquisedec mʌja'ŋbʌ sacerdotete'.
HEB.5.11	Yʌ'šejta'mbʌ tiyʌcʌsi sone tiyʌta'm ijtu wa'ytyʌ ndzamu, pero ja'ndʌ musi mawʌ tza'maŋwaju, porque ŋguio'nuyuta'm mij y ja'nmis nʌctʌ'ytyame oye. 
HEB.5.12	Sone ame'a chʌcpa mij nwyʌ'aŋja'moytyamu. Pyʌcpawa'nde' inʌc wa'mis mis aŋmaytyamu Diojsis chame, pero yʌtij ijtumaj pyena wa'mij ne'cʌ 'yaŋmayatʌjtamu jujcha' nʌmaj 'yaŋmacho'tzupʌ. Tzʌctamʌ cuenta jujcha' une ja'nmaj musipʌ's quiu'tu paquipʌ cu'tcuy, nʌmaj chu'tzupʌ. 
HEB.5.13	Porque te' nʌmaj chu'tzupʌ une's, ja'nmaj musi ñʌctʌ'yu tiyʌte' te' oyepʌ y ja'n 'yoyepʌ aŋma'yoquiuy. 
HEB.5.14	Pero te' pʌnbujtyajupʌ'sa quiu'tyajpa paquipʌ cu'tcuy. Te'ta'mbʌ's 'yaŋmayajwa'a wa'y quioqueñaju cuenta tiyʌ oye y tiyʌ ja'n 'yoye.
HEB.6.1	Te'cotoya pyʌcpa wa'ytyʌ aŋmayjojcʌtʌctamu hasta que muscota'nbatʌ mumu Cristo's 'yaŋma'yoquiuy, ja'n na' cho'tzcuytyij. Ja'n 'yoye wa'ytyʌ nitzʌcwʌtzʌjcu wa'ytyʌ ŋguipswitu'u porque ndzʌctamutʌ ja'n yojšapyʌ tiyʌ, ni wa'ytyʌ nitzʌcwʌtzʌjcu Dios-wʌ'aŋjamguy, 
HEB.6.2	ni wa'ytyʌ aŋmaywyʌtzʌjcu tiyʌcotoya pyʌcpa wa'ytyʌ nʌ'yʌytyamu, ni tiyʌcotoya quiojtyajpa quiʌ' co'atzipʌ'nista'm wʌ'aŋja'moyajpapʌcʌsi. Ja'n 'yoye wa'ytyʌ nitzʌjcu wa'ytyʌ nwʌ'aŋjamwʌtzʌjque'tu que maŋba wyinsa'ʌnʌmu, y que te' Diojsis maŋba quiʌme'chaju pʌnda'm, y que tiyʌ chamba ñe'cʌ's te'še'ande' tzʌ'yu. 
HEB.6.3	Pero maŋbatʌ aŋmaytyamu mumu te' wiyuŋbʌ tiyʌ juca Diojsistʌ cotzoŋba.
HEB.6.4	Porque iwʌta'm šʌ'ŋgʌtzʌcjayajwa'a Diojsis, pyʌjcʌchoŋyaju ñe'cʌ's chi'yajupʌ tiyʌ, y quiotzoŋyaju Espíritu Santo's. 
HEB.6.5	Te'ta'mbʌ's myujšaju que jene oyepʌte' te' Diojsis chame, y 'yaŋmayaju choco'yojmo te' pʌmi maŋbamaj yajquejupʌ Diojsis te' minbapʌ aŋsʌ'ŋojmo. 
HEB.6.6	Juca te'ta'mbʌ's chaquiajpa te' wyʌ'aŋjamyajupʌ tiyʌ, ja'nandʌ jutz musi yajquipswitu'yaju. Ndzʌcta'mitʌy cuenta que te'ta'mbʌ's nʌte' yajca'wʌtzʌquiaju te' Diojsis 'Yune cruzcʌsi. Y te'wʌcotoya maŋba qui'tzcu'yajyaju pʌ'nista'm. 
HEB.6.7	Jujche'ŋ naca quecpa tuj soca'pa te' nas. Pijche'ca wo'mba cu'tcuytya'mbʌ tiyʌ wa'y quiu'tyaju ñiyojsʌyajpapʌ's. Te'wʌ Diojsis yajya'moquiuy. 
HEB.6.8	Pero te' nas wo'mbamʌy apit-ta'nʌ, y canaŋ-apit ja'nde' 'yoyepʌ. Te'wʌ maŋbapa'nde' jyajcʌyjayaju tyocoquiuy, y maŋba pyoŋbʌ'u Diojsis.
HEB.6.9	Atzita'm, sundamba'ʌsmij, y ñempe'ʌsmij yʌ'šej ndzamjaytyamba nijamba'ʌs que ijtu más oyeta'mbʌ tiyʌ mijcotoyata'm que ja'n te'šejta'mbʌ, y que maŋbamij ŋguiotzojcoctuctamu. 
HEB.6.10	Porque Dios ja'n pʌnšej yatzitzocopyʌ wa'y jyambʌ'u jujche'ŋamis nyosjaytyamu ñe'cʌ porque sundambamis. Ja'n jyambʌ'i jujche'ŋamis ŋgotzoŋyaju wyʌ'aŋjamyajpapʌ's ñe'cʌ, y nʌmajmis ŋgotzoŋdamu. 
HEB.6.11	Pero sunbatʌs wa'mis te'šejtijque' muma'ŋgʌ'y tumʌtzocoy nite'tzʌytyamu Dios hasta que mbʌjcʌchoŋdambamis nʌmis njo'ctamupʌ tiyʌ. Tzʌctamʌ te'šej hasta co'yajcu'yojmo. 
HEB.6.12	Ja'ndʌs suni wa'mis ndzi'tamu lugar nwin wa'mij njyaragandʌŋdamu. Sunbatʌs wa'mis ŋguengʌspʌctamu paciencia'ʌyajupʌ wʌ'aŋja'moyecʌsi, porque te'šejta'mbʌ pʌ'nis pyʌjcʌchoŋyajpa Diojsis chamdzi'oquia'upʌ tiyʌ.
HEB.6.13	Chamdzi'u Diojsis te' Abrahán sone tiyʌta'm. Y como ja'ndiyʌ inʌc iwʌ's ñʌy chambʌcjapya más mʌja'ŋbʌ pʌn que ja'n ñe'cʌ, ñe' wyin chambʌjcu. 
HEB.6.14	Y ñʌjayu: Jene maŋba'ʌsmij nicomasa'nʌyu, y maŋba'ʌs nyajwʌwa'jayu mis ŋgʌwo'mata'm. 
HEB.6.15	Y pacienciapit jyo'cu Abraha'ŋis hasta que pyʌjcʌchoŋu te' Diojsis chamdzi'ušej. 
HEB.6.16	Iwʌjutiwʌ's ñʌy chambʌcjayajpa'c pʌ'nista'm, más mʌja'ŋbʌ pʌ'nis ñʌy chambʌcjayajpa. Y wa'y yaju te' quipotoŋguy chambʌcjayajpa mʌja'ŋbʌ pʌ'nis ñʌy wa'y wyiyuŋše'aju chame. 
HEB.6.17	Te'cotoya Diojsis chambʌjcu ñe' ñʌy wa'y wyiyuŋše'aju ñe'cʌ's nʌ chamdzi'oquia'upʌ tiyʌ. Šunba inʌc wa'y wi'ŋnayupʌ tzocopyit myujšaju te' maŋba pyʌjcʌchoŋyajupʌ's te' chamdzi'yajupʌ tiyʌ que Diojsiste' y ja'n quiacpʌ'i chame, y maŋbapʌte' chʌjcu. 
HEB.6.18	Te'šej jequeyʌ' metzapʌ tiyʌte' Diojsis ja'n quiacpʌ'i, y Diojsis ja'ndʌ musi sutzjaytyamu. Yʌ'šejtʌ paquitzi'tamba wa'ytyʌ tumʌtzocoy nite'tzʌytyamu ñe'cʌ, y nijamdambatʌ que maŋbatʌ mbʌjcʌchoŋdamu te' ñe'cʌ'stʌ tzamdzi'tamupʌ tiyʌ. 
HEB.6.19	Yʌ' nʌtʌ njo'ctamupʌ tiyʌ's pyaquitzi'japya tʌta'm ndzocoy y nʌtʌjcʌpyatʌ ijtumʌy Dios. 
HEB.6.20	Tey tʌjcʌyu Jesús tʌcotoyata'm wina ya'aŋwajupʌ's tʌjcʌquiuy tʌcotoya. Porque mʌja'ŋbʌ sacerdote'aju ja'n yayepʌ jujcha' Melquisedec.
HEB.7.1	Yʌ' Melquisedec Salem-gumgu'yojmopʌ reytye', y tzajpojmo ijtupʌ mʌja'ŋbʌ Diojsis šacerdotete'. Te'wʌ tiju choŋu Abrahán nʌ'c wyitu'u tijumʌy wyʌyaju reytya'm quipcu'yojmo, y ñicomasa'nʌyu te' Abrahán. 
HEB.7.2	Y yʌ' Melquisedejcʌsi quioyoju Abraha'ŋis diezmo mumu ñʌwʌ'ajupʌ tiyʌ'sñe'. Te' nʌy Melquisedec sunbate' ñʌmu justopʌ rey, y te' Salem-gumgu'yis ñʌy sunbate' ñʌmu sʌ'mnaquiuy. Te'cotoya sʌ'mnaquiu'yistijte'que' rey te' Melquisedec. 
HEB.7.3	Ya'iwʌ's ja'n myusi iwʌte' tyataj y ñanaj yʌ' Melquisedejquis, ni ja'n myujšay iwʌte' 'ya'ŋucu, ni ja'n myujšay jutʌ pʌ'naju ni jutʌ ca'u. Yʌ' Melquisedec, jeque, ja'nde' yayepʌ sacerdote jujcha' Diojsis 'Yune.
HEB.7.4	Cottamʌ ŋguipsoquiu'yojmo jutz inʌc mʌja'ŋ, te'cotoya tʌta'm nwinatata Abraha'ŋis quioyoju ñe'cʌcʌsi te' diezmo, te' quipcu'yojmo ñʌwʌ'ajupʌ tiyʌ'sta'mñe'. 
HEB.7.5	Wiyuŋšej quiopiŋyajpa inʌc Levi'is wyinboya sacerdotecotoyata'm. Te'ta'mbʌ's che'quiajpa inʌc te' diezmo quiumguy-tyʌwʌcʌsita'm, sunbate' ñʌmu jyudio-tʌwʌcʌsita'm, porque te'šej 'yaŋgui'myatʌju. Mumuyʌ' Abraha'ŋis wyinboya's quioyojyajpa inʌc diezmo. 
HEB.7.6	Pero te' Melquisedec ñempe jañʌcma'yʌ inʌc ñe'cʌji'ŋda'm, pyʌjcʌchoŋjayu te' Abraha'ŋis diezmo, y ñicomasa'nʌyu yʌ' Abrahán porque ñe'cʌ'ste' pyʌjcʌchoŋu te' tzamdzi'oquiuy. 
HEB.7.7	Mustamba'ndʌ que te' mʌja'ŋbʌ's ñicomasa'nʌpya te' cʌmaŋba. 
HEB.7.8	Te'šejtijtʌ mustaŋgue'tpa que te' Levi'is wyinboya ca'yajpapʌ pʌnda'mde' inʌc y pyʌjcʌchoŋyaju te' diezmo. Pero Melquisedejquis pyʌjcʌchoŋu te' diezmo, pero te' Totojaye's chamba que te'wʌ ijtu jujcha' quenbapʌmaj. 
HEB.7.9	Y mustambatʌ yʌ'šej ndzamgue'tu: Te' Abraha'ŋis quioyoju'c diezmo Melquisedejcʌsi, ndʌcta'mitʌy cuenta que te' Levi'iste' wyinboya's nʌ quioyoju, ñempe ñe'cʌ'sta'm inʌc pyʌjcʌchoŋyaju te' diezmo. 
HEB.7.10	Muspatʌ yʌ'šej ndzamgue'tu que yʌ' Leví ijtu'ctya'nde' Abraha'ŋis 'yo'tza'ojmo tiju'c choŋu Melquisedejquis.
HEB.7.11	Sacerdoteta'mʌ'cmaj Levi'is wyinboya 'yaŋmayajpa inʌc pʌnda'm te' aŋgui'mgupyit wa'y myato'ŋoyjayaju. Juca inʌc mujsu te'wʌpit quiʌpa'tya wa'y quiota'ñaju, ja'ndiyʌ inʌc pyena wa'y cho'tzu eyatijpʌ sacerdote jujcha'nde' Melquisedec, y ja'n Aaronšejpʌ sacerdote. 
HEB.7.12	Cacpʌ'u'ca jeque te'šejpʌ sacerdote'ajcuy, te'šejtij itque'tu pyena wa'y quiacpʌ'que'tu te' aŋgui'mguy. 
HEB.7.13	Jesuste' te' nʌctza'mʌyuwa'ndʌ, y ñe'cʌte' te' mʌja'ŋbʌ sacerdote jujcha' Melquisedec. Y yʌ'wʌ ja'nyʌ' Levi'is wyinboya'ojmocpʌ sino Juda'isyʌ' wyinboya'ojmocpʌ. Y Juda's wyinboya'ojmocta'mbʌ nunca jašacerdote'ajya. 
HEB.7.14	Porque mustamba'ndʌ oye que tʌyʌ' Ngomi Jesús Juda's wyinboya'ojmocpʌyʌ'. Y Moisejsis yajujche'c jachamʌ que maŋba inʌc ijtu sacerdote te'ta'mbʌ'ojmo.
HEB.7.15	Wiyuŋšej nʌctʌ'pyatʌ que pyʌcpa wa'y quiacpʌ'u te' aŋgui'mguy, juca tʌjcʌpya eyatijpʌ sacerdote Melquisedecšejpʌ. 
HEB.7.16	Jesús mʌja'ŋbʌ sacerdotete', pero jatyʌjcʌ te' aŋgui'mgupyit, porque te' aŋgui'mgu'yojmo nʌmba que tʌjcʌyajpa na' Levi'is wyinboya'ojmocta'mbʌ. Yʌ' Jesús tʌjcʌyu sacerdote'ajcu'yojmo porque ñe'cʌ maŋba itjojcʌtʌjcu. 
HEB.7.17	Diojsis ñʌjayu te' Jesús:
HEB.7.17	Mijte' te' mʌja'ŋbʌ sacerdote itjojcʌtʌcpapʌ,
HEB.7.17	Jujcha' Melquisedec mʌja'ŋbʌ sacerdotete'.
HEB.7.18	Te'šej jeque yʌ'šejpʌ aŋgui'mguy jʌcʌ'u porque mochi inʌc y ja'ndʌ inʌc musi yajnʌwʌ'aju yajtiyʌ. 
HEB.7.19	Porque ni'iwʌ pʌn jayajcota'nbʌ'ʌ te' aŋgui'mgu'yis. Pero yʌtij nʌ'ittamutʌ más oyepʌ tiyʌ, nʌtʌ nite'tzʌytyamu Jesús. Y ñe'cʌpit ndo'mʌytyambatʌ Dios.
HEB.7.20	Yʌ' Jesús mʌja'ŋbʌ sacerdoteyʌ' porque chambʌjcu Diojsis ñe' ñʌy quiojtu'c. 
HEB.7.21	Quiojtyaju'c te' eyata'mbʌ sacerdote wiyuŋšej ya'iwʌ's jachambʌcja Diojsis ñʌy, pero quiojtu'c Diojsis yʌ' Jesús chambʌjcu ñe' ñʌy. Nʌmbašej Totojaye'ojmo:
HEB.7.21	Chambʌjcu ñʌy tʌ Ngomi Diojsis, y ñe'cʌ's quipsupʌ tiyʌ ja'n quiʌcacpʌ'i:
HEB.7.21	Mijte' te' mʌja'ŋbʌ sacerdote itjojcʌtʌcpapʌ,
HEB.7.21	Jujcha' Melquisedec mʌja'ŋbʌ sacerdotete'.
HEB.7.22	Diojsis chʌjcu te' más oyepʌ trato y Jesujsis yajmustambatʌ que wiyuŋšej maŋbapʌte' tyujcu chamušej. 
HEB.7.23	Wiyuŋšej quiojtyajpa inʌc wina wʌwʌ sacerdote porque ca'yajpa'cše'ŋ naca tʌjcʌpya inʌc eyapʌ. 
HEB.7.24	Pero yʌ' Jesús, como ja'n quia'e, itjojcʌtʌcpapʌ sacerdotete'. Te'cotoya ja'ndiyʌ pyena wa'y quiojtyaju eyapʌ. 
HEB.7.25	Te'cotoya ñe'cʌ's muspa yajcotzojcoctuquiaju iwʌ'sta'mis quiʌnu'cʌyajpa Dios ñe'cʌpit. Y como ñe'cʌ ja'n quia'e tzamdʌjcʌyjojcʌtʌctambatʌ.
HEB.7.26	Porque te'šejpʌ mʌja'ŋ sacerdotetʌte' inʌc sundamba: Masanbʌ, jaquiowapa'tʌpʌ, cowajupʌ, jamyotapʌ cowatzʌquiji'ŋda'm, y ñʌmaŋu Diojsis más cʌsmʌ que ja'nde' te' tzap. 
HEB.7.27	Pero te' eyata'mbʌ sacerdote's tumdumʌ jama inʌc chʌquiajpa tzi'oquiuy yajca'yajupʌ copʌnbit wa'y quioyojyaju ñe'ta'm quiowa. Jʌsa'ca te'šejtij chʌquiajque'tu eyata'mbʌ pʌngotoyata'm. Pero yʌ' Jesujsis jachʌcʌ te'šej. Ñe'cʌ ca'u tumnaca mumu pʌngotoya, chi'oquia'u'c ñe' wyin. 
HEB.7.28	Yʌ' aŋgui'mgu'yis quiotpa inʌc mʌja'ŋbʌ sacerdote'ajcu'yojmo mawʌcowapa'tyajpapʌ pʌn. Pero te' Diojsis chambʌjcu'c ñʌy wa'y quiojtu 'Yune, te'wʌ cota'nupʌ pʌnde' itjojcʌtʌcpawʌ.
HEB.8.1	Yʌ' nʌ'ʌs ndzamyajupʌ tiyo'mo sunba'ʌs wa'mis más mustamu yʌ'wʌ, que ittwa'a tʌta'm mʌja'ŋbʌ sacerdote. Te'šejpʌ tzajpojmo'a pocspajcupʌ Diojsis chʌ'na'ŋojmo nimeque'ctijpʌ mʌja'ŋajcu'yojmo. 
HEB.8.2	Yʌ' sacerdote yʌtij yospa tzajpojmopʌ templo'ojmo, yʌ'wʌte' te' wiyuŋšejpʌ templo tʌ Ngomi's chʌjcupʌ y ja'n pʌ'nista'm. 
HEB.8.3	Porque tumdumʌ mʌja'ŋbʌ sacerdote quiojtyatʌju wa'y ñʌ'aŋguejayaju pʌ'nista'm chi'oquiuytya'm y yajca'yatʌjupʌ copʌn. Te'cotoya Jesucristo's pyʌcpa inʌc wa'y ñʌ'aŋguejaquie'tu tiyʌ'iwʌ. 
HEB.8.4	Juca inʌc yʌmyaj ijtu najsacopajcʌsi, ni ja'n pyʌjcʌchoŋyay inʌc sacerdote'ajcu'yojmo, porque yʌy ijtyajumaj sacerdoteta'm, y quiojtyajyajpapʌ's tzi'oquiuy chambašej aŋgui'mgu'yis. 
HEB.8.5	Te'ta'mbʌ sacerdote's yosjayajpa inʌc Diosmyasandʌjcojmo, y te' masandʌc tzajpojmopʌ'ste' quiʌmʌŋ y chʌqui. Porque Diojsis ñʌjayu te' Moisés maŋba'cmaj chʌjcu te' masandʌc: Coquena cuenta wa'mis ndzʌcputpʌ'u ndzi'uše'ʌsmij tiyʌcʌsimis wa'y ŋguenbujtu te' Sinai-pu'mnacʌsi. 
HEB.8.6	Pero yʌtij Jesujsis más oye yosjapya Dios que ja'nde' yʌytya'mbʌ sacerdote's. Ñe'cʌpit tujcu te' más oyepʌ trato pʌngotoyata'm, y ñe'cʌ's maŋba chʌjcu tiyʌtʌ tzamdzi'tamu yʌ' tratopit, porque ñe'cʌ's muspa chʌjcu.
HEB.8.7	Porque juca inʌc cota'nupʌ trato inʌc te' winatujcupʌ, jachʌcwʌtzʌcʌ inʌc Diojsis eyapʌ trato. 
HEB.8.8	Quienu Diojsis que ja'n musi ñʌtu'ŋajyaju, nʌmbašej Totojaye'ojmo:
HEB.8.8	Tʌ Ngomi nʌmu: Te' maŋba miñajupʌ jamo'oyjtya'm
HEB.8.8	Maŋba'ʌs ndzʌjcu jomepʌ trato Israel-pʌnji'ŋ y Juda-pʌnji'ŋda'm.
HEB.8.9	Ja'nande' te' trato ndzʌjcušejpʌ'ʌs wina tyataji'ŋda'm,
HEB.8.9	Jujcha' tiju'cʌs ŋguŋbʌquiaju njitipʌquiaju wa'yʌs nʌpujtyaju Egipto'ojmoc.
HEB.8.9	Pero ñe'cʌ'sta'm jañʌtu'ŋajaya ʌs ndzʌjcupʌ ndrato,
HEB.8.9	Y ndzaquiaju'ʌs, nʌmu tʌ Ngomi.
HEB.8.10	Te'cotoya, yʌ'wʌte' te' trato maŋba'ʌs ndzʌjcupʌ Israel-pʌnji'ŋda'm
HEB.8.10	Cʌtʌjcu'ca ʌ'ta'mbʌ jama, nʌmba tʌ Ngomi,
HEB.8.10	Maŋba'ʌs nyajnʌctʌ'yaju quipsoquiu'yojmo ʌsne' aŋgui'mguy.
HEB.8.10	Maŋba'ʌs ŋgotjayaju choco'yojmo wa'y tey chʌ'yu ja'yʌyupʌ tiyʌšej.
HEB.8.10	Pijche'cʌj maŋba ispʌquiaju que ʌjte' te' ñe'ta'm Dios,
HEB.8.10	Y maŋba'ʌs mbʌjcʌchoŋyaju jujcha' ʌsne' uneta'm.
HEB.8.11	Y ya'iwʌ'sa ja'n maŋu 'yaŋmayaju tyʌwʌ,
HEB.8.11	Ni ja'n maŋu 'yaŋmayaju ya'iwʌ wa'y ñʌjayaju: Yʌtij pyʌcpa wa'mis ispʌjcu tʌ Ngomi.
HEB.8.11	Porque pijche'c chicsšej ñamaše'ʌj maŋba ispʌquiaju mumu pʌ'nis.
HEB.8.12	Porque maŋba'ʌs ndo'ya'ŋʌyaju te' cowatzʌquita'mbʌ.
HEB.8.12	Y yajujche'camʌs ja'n maŋu njamwʌtzʌcjayaju ni quiowa ni yacha'cuy.
HEB.8.13	Chamu'c Diojsis te' jomepʌ trato tey yajqueju que te' winapʌ pecawa'nde'. Te' pecawa'a, más maŋba pyeca'u hasta que yajpa.
HEB.9.1	Wiyuŋšej te' winapʌ trato's ijtu inʌc aŋgui'mguytya'm chambapʌ's jutz wa'y quiʌna'tzʌyaju Dios pʌ'nista'm, y ijtyaju inʌc myasandʌc yʌy najsacopajcʌsi. 
HEB.9.2	Yʌ' masandʌjcojmo ijtu inʌc winbʌ niwoya ñʌjayajpapʌ Masanbʌ Lugar. Te'wo'mo inʌc ijtu no'a-cotcuy, y mesa quiojtyajpamʌy inʌc masanda'mbʌ pan. 
HEB.9.3	Y yʌ' masandʌjcojmo te' myejtzo'mopʌ wyindo'quis jyojmo, teymʌ inʌc ijtu te' ñʌjayajpapʌ inʌc te' Más Masanbʌ Lugar. 
HEB.9.4	Teymʌ inʌc ijtu oropʌ altar pyoŋyajpapʌcʌsi inʌc pomoj. Y itque'tu inʌc cajša oroninecsupʌ mumu, quiojtyajpamʌy inʌc Diojsis trato. Y te'wo'mo ijtu inʌc oropʌ tzica coquenbawo'mo inʌc te' mana-cu'tcuy. Y te' cajšo'mo itque'tu inʌc Aaro'ŋis quiuytyacus cowo'mwʌtzʌjcupʌ, y te' tza'ta'mbʌ tabla ja'yʌyupʌcʌsi te' trato. 
HEB.9.5	Y te' cajšacʌsi ijtyaju inʌc orota'mbʌ angeleschʌqui quioqueñajpapʌ's inʌc te' lugar yajquejpamʌy Diojsis chi'muŋgʌ'. Te'ta'mbʌ's quiʌmʌŋdzʌcjayajpa inʌc šajpit te' cajša te' wya'cšajpapʌ inʌc copʌ'nista'm ñʌ'pin quioyojyajpapʌpit inʌc pʌ'nista'm quiowa. Pero yʌ'šejta'mbʌ tiyʌ ja'ndʌ musi ndzamneŋeca'mbʌ'u yʌtij.
HEB.9.6	Como yʌ'šej inʌc nimejcʌyu, tʌjcʌyajpa inʌc te' sacerdoteta'm tumdumʌ jama yʌ' winbʌ Masanbʌ Luga'rojmo wa'y chʌquiaju cʌna'tzʌ'oquiuy. 
HEB.9.7	Pero te' Más Masanbʌ Luga'rojmo tumnacatij tʌjcʌpya tumdumʌ ame ñaytyumʌ te' mʌja'ŋbʌ sacerdote. Ñʌtʌjcʌpya inʌc copʌn-nʌ'pin wa'y quioyoju ñe' quiowa y eyata'mbʌ pʌ'nista'mñe'. 
HEB.9.8	Yʌ'wʌcʌsitʌ yajnʌctʌ'ytyamba te' Espíritu Santo's que ja'n inʌc musi ñempe'iwʌ tyʌjcʌyu te' Más Masanbʌ Luga'rojmo nʌmaj yojsu'c te' winbʌ Masanbʌ Lugar. 
HEB.9.9	Yʌ'šejta'mbʌ tiyʌ's que'naŋgʌchi'ʌytyambatʌ porque te'šejpʌ tzi'oquiu'yis y copʌn-nʌ'pi'nis ja'ndʌ musi yajcowajayu tʌta'm ndzocoy wa'ytyʌ ŋgota'ndamu te'šejpʌ cʌna'tzʌ'oquiu'yojmo. 
HEB.9.10	Porque te'šejta'mbʌ tiyʌ's 'yaŋgui'myajpa inʌc tiyʌta'm wa'y quiu'tyaju, y wa'y 'yuquiaju, y jutz wa'y yajcowajyaju cuerpo. Y te'šej inʌc chʌquiajpa hasta que yajtʌjcʌyu Diojsis jomepʌ trato.
HEB.9.11	Pero minwa'a Cristo, y ñe'cʌte' te' mʌja'ŋbʌ sacerdote yʌ' jomepʌ trato'sñe', ñe'cʌ maŋu tyʌjcʌyu te' más mʌja'ŋbʌ y más cota'nupʌ masandʌjcojmo, ja'n pʌ'nis chʌquiajupʌ porque tzajpojmote' ijtu. 
HEB.9.12	Jañʌtʌjcʌ te' Más Masanbʌ Luga'rojmo chiwu-nʌ'pin ni wacas-une-nʌ'pin, sino que tumnacatij ñʌtʌjcʌyu ñe' ñʌ'pin. Y te'šej ñʌwʌ'ajayu tʌta'm ŋgotzojcuy wa'ytyʌ tzi'tamu ja'n yayepʌ quenguy. 
HEB.9.13	Wya'cšajpa inʌc cowapa'tyajupʌ pʌn te' toro y chiwu-nʌ'pinbit, y poŋupʌ wacas-une jambit. Te'wʌ's inʌc quiotze'yajpa y yajcowajayajpa ñe'ta'm cuerpo. 
HEB.9.14	Pero Cristo's chi'oquia'u cowatacapʌ wyin Dioscʌsi, te' ja'n yayepʌ Espiritu's pyʌmipit. Te'cotoya Cristo's ñʌ'pin maste' pʌmi'ʌyupʌ wa'y yajcowajayu tʌta'm ndzocoy u'yandʌ ndzʌjcu te' ja'n yojšapyʌ tiyʌ, sino que wa'ytyʌ nyosjayu te' quenjojcʌtʌcpapʌ Dios.
HEB.9.15	Te'cotoya yʌtij Cristopit tujcu te' jomepʌ trato porque Cristo minu quia'u wa'y quioyojayaju pʌ'nista'm quiowa, porque jamyusʌ ñʌtu'ŋajya te' winapʌ trato. Y ñe'cʌpit wa'y pya'tyaju ja'n yayepʌ quenguy jujche'ŋ Diojsis nʌ wyejyatʌjupʌ. 
HEB.9.16	Juca iwʌjutiwʌ's sunba chajcu tiyʌ'iwʌ tyʌwʌcotoya, yajayatʌjpa te' trato totocʌsi. Y maŋba yojsu te' trato totocʌsi ja'yʌyupʌ ca'u'cande' te' yajtzʌcʌtʌjupʌ's. 
HEB.9.17	Juca quenbamaj te' yaja'yatʌjupʌ's ja'nmaj yose te' trato. Maŋba yojsu quia'coschajcʌ'yu'ca. 
HEB.9.18	Y quiojtu'c Diojsis te' winbʌ trato nʌ'pinbit yajwiyuŋše'aju. 
HEB.9.19	Porque chamneŋeca'mbʌ'u Moisejsis mumu te' aŋgui'mguy mumu pʌ'nis wyi'naŋdʌjqui. Pijche'c myojtu chiwu-nʌ'pin y wacas-une-nʌ'pin te' nʌ'ji'ŋ y pyʌjcu tzapascʌ'ŋupʌ ñchowambe-pʌc y hisopo-jʌyʌ. Pijche'c šo'mu te' nʌ'pingʌ'mʌ wa'y te'wʌpit wya'csu te' aŋgui'mguy-libro y mumu te' pʌnda'm. 
HEB.9.20	Y ñʌjayaju Moisejsis: Yʌ' nʌ'ʌs nwa'csupʌ nʌ'pinbit yajwiyuŋše'ajpa Diojsis te' trato chʌjcupʌ tʌcotoyata'm. 
HEB.9.21	Y te'šejtij wya'csque'tu te' nʌ'pinbit te' masandʌc y mumutiyʌta'm yospapʌ cʌna'tzʌ'oquiu'yojmo. 
HEB.9.22	Y te' aŋgui'mgu'yis chamba que casi mumutiyʌ pyʌcpa wa'y nʌ'pinbit quiowaju. Porque Diojsis ja'n maŋu yajcotocoyjayu ya'iwʌ's quiowa juca ja'n 'yumbʌ'i nʌ'pin.
HEB.9.23	Ijtu inʌc pyena wa'y quiowaju te' tzajpojmota'mbʌ tiyʌ's chʌqui copʌn-nʌ'pinbit. Pero te' ñe'cʌ tzajpojmo ijtyajupʌ tiyʌ pyʌcpa inʌc wa'y quiowajyaju masanbʌ nʌ'pinbit. 
HEB.9.24	Porque Cristo jatyʌjcʌ pʌ'nis chʌquiajupʌ masandʌjcojmo. Te'wʌ tzajpojmopʌ tiyʌ'stijte' inʌc chʌqui. Tʌjcʌyu ñe'cʌ wiyuŋšejpʌ tzajpojmo wa'y 'yaŋgueju Diojsis wyi'naŋdʌjqui tʌcotoyata'm. 
HEB.9.25	Y tʌjcʌyu wa'y chi'oquia'u ñe' wyin tumnacatij, y ja'n chʌcpašej inʌc mʌja'ŋbʌ sacerdote's. Te'wʌ tumdumʌ ame inʌc tʌjcʌpya te' Más Masanbʌ Luga'rojmo wa'y ñʌ'aŋgueju copʌ'nista'm ñʌ'pin. 
HEB.9.26	Juca te'šej, pyʌcpa inʌc wa'y quia'u Cristo sone naca yʌy desde que tzo'tzu najsacopac. Pero jachʌcʌ te'šej, sino que ta'nu'ca te' cʌtʌquiajupʌ aŋsʌŋda'm minu chi'oquia'u wyin tumnacatij wa'y ñe'cʌ's quioca'jayu tʌta'm ŋgowa. 
HEB.9.27	Wiyuŋšej pyʌcpapʌte' wa'y quia'u mumu pʌn tumnaca, y jʌsa'ca maŋba 'yaŋguejyaju Diojsis wyi'naŋdʌjqui wa'y quiʌme'chaju ñe'cʌ's. 
HEB.9.28	Wiyuŋšej te'šej tumnacatij ca'que'tu Cristo wa'y yajʌcʌ'jayu pʌ'nista'm quiowa. Pero maŋba minwʌtzʌjque'tu ja'n wa'y yajʌcʌ'jayu pʌ'nista'm quiowa, sino que wa'y minu yajcotzojcoctuquiaju jujche'ŋ nʌ jyo'quiajupʌ's.
HEB.10.1	Ʌwyo'mošejtijte' yajnʌctʌ'yoyu te'šejta'mbʌ aŋgui'mgu'yis te' maŋba inʌc miñajupʌ tiyʌ oyeta'mbʌ tʌcotoyata'm. Y ja'ndʌ inʌc yajnʌctʌ'i te' wiyuŋšejta'mbʌ tiyʌ. Te'cotoya te' aŋgui'mgu'yis ja'n inʌc musi yajcota'nu te' quiʌna'tzʌyjojcʌtʌquiajpapʌ's inʌc Dios tumdumʌ ame copʌn-yajca'oquiupyit. 
HEB.10.2	Juca inʌc muspa yajcota'njayaju chocoy te'šejta'mbʌ tiyʌ's, ja'ndiya' inʌc pyena wa'y te'šej quiʌna'tzʌyjojcʌtʌquiaju. Tumnacatij inʌc cʌna'tzʌ'oyajpa, y cowajyajpa inʌc chocoy. Ja'na inʌc ñi'aŋba'tyay wyin cowapit. 
HEB.10.3	Pero yʌ' copʌn-yajca'oquiupyit jyamwʌtzʌquiajpa inʌc quiowa tumdumʌ ame. 
HEB.10.4	Porque te' toro-nʌ'pi'nis y chiwu-nʌ'pi'nis ja'n musi yajʌcʌ'jayu pʌ'nista'm quiowa. 
HEB.10.5	Te'cotoya minu'c Cristo najsacopajcʌsi, ñʌjayu Tyata Dios:
HEB.10.5	Copʌn-nʌ'pin ni tiyʌjanatiyʌ tzi'oquiuy jašunʌmis.
HEB.10.5	Pero nimejcʌyjayumis ʌs ŋgüerpo.
HEB.10.6	Jayajtzocopyacʌmij poŋbʌ'yajupʌ copʌ'nis ni copʌn-nʌ'pi'nis wa'y quioyojyaju pʌ'nista'm quiowa.
HEB.10.7	Pijche'cʌj nʌmu: Tata Dios, yʌ'yʌj minu ʌj wa'yʌs ndzʌjcu mis sunbašej,
HEB.10.7	Ja'yʌyajuše' ʌj misne' libro'ojmo.
HEB.10.8	Wina nʌmu: Jašunʌmis copʌn-nʌ'pin, ni tzi'oquiuytya'm, ni poŋbʌ'yajupʌ copʌn, ni te'šejta'mbʌ tiyʌ wa'y quioyojyaju quiowa. Yʌ'šejta'mbʌ tiyʌ ñʌ'aŋguejyajpa inʌc te' aŋgui'mgu'yis chambašej. 
HEB.10.9	Pijche'ca nʌmu: Tata Dios, yʌ'yʌj minu wa'yʌs ndzʌjcu mis sunbašej. Nʌmu'c te'šej yajqueju que yajʌcʌ'u te'šejta'mbʌ aŋgui'mguy wa'y tyʌjcʌyu ñe'cʌ wa'y chʌjcu Diojsis šunbašej. 
HEB.10.10	Y tujcu yʌ' yʌ'šej šunbašej Diojsis porque tumnacatij chi'oquia'u Jesucristo's te' wyin y ca'u wa'ytyʌ yajmasa'najtamu.
HEB.10.11	Wiyuŋšej mumuta'mbʌ sacerdote's tumdumʌ jama inʌc yosjayajpa Dios wa'y ñʌ'aŋguejyaju copʌn-nʌ'pin ja'n musi yajʌcʌ'jayupʌ's pʌ'nista'm quiowa. 
HEB.10.12	Pero Cristo's tumnacatij 'yumbʌ'u ñʌ'pin wa'y yajʌcʌ'jayu tʌta'm ŋgowa, y maŋu pyocspajcu Diojsis chʌ'na'ŋoyj nimeque'ctijpʌ mʌja'ŋajcu'yojmo. 
HEB.10.13	Teymʌ nʌ jyo'cu hasta que Diojsis yajmaŋgopajcʌpyʌ'yajpa'cše'ŋoyj te' qui'nišajpapʌ's. 
HEB.10.14	Pero ñe'cʌ's tumnacatij chi'oquia'u wyin wa'y yajcota'ñaju mumu jamacotoya te' ñe'cʌ's yajmasa'najyajupʌ. 
HEB.10.15	Te' Espíritu Santo'stʌ yajmuspa que wiyuŋbʌ tiyʌte' wina chamu'c:
HEB.10.16	Yʌ'wʌte' te' trato maŋba'ʌs ndzʌjcupʌ Israel-pʌnji'ŋda'm
HEB.10.16	Cʌtʌjcu'ca ʌ'ta'mbʌ jama, nʌmba tʌ Ngomi,
HEB.10.16	Maŋba'ʌs nyajnʌctʌ'yaju choco'yojmo ʌsne' aŋgui'mguy.
HEB.10.16	Maŋba'ʌs ŋgotjayaju quipsoquiu'yojmo wa'y tey chʌ'yu ja'yʌyupʌ tiyʌšej.
HEB.10.17	Y nʌ'ma'ŋʌyu:
HEB.10.17	Y yajujche'camʌs ja'n maŋu njamwʌtzʌcjayaju ni quiowa ni yacha'cuy.
HEB.10.18	Juca Diojsis yajcotocopya te'šej mumu pʌ'nista'm quiowa, ja'na pyʌqui wa'ytyʌ nʌ'aŋgueju tiyʌ'iwʌ wa'ytyʌ ŋgoyoju ŋgowa.
HEB.10.19	Te'cotoya atzita'm, como 'yumbʌ'u ñʌ'pin Jesucristo's tʌcotoyata'm jana na'chuy muspatʌ ndʌjcʌytyamu te' Más Masanbʌ Luga'rojmo. 
HEB.10.20	Muspatʌ ndʌjcʌytyamu tey porque ñe'cʌ'ste' wyina'aŋwaju tʌjcʌquiuy. Te'šej chʌjcu ca'u'c tʌcotoyata'm wa'ytyʌ tzi'tamu quenguy. 
HEB.10.21	Y yʌtij ittamutʌ mʌja'ŋbʌ sacerdote quioquenbapʌ's Diojsis 'yuneta'm. 
HEB.10.22	Ngʌnu'cʌytya'mitʌy Dios wa'ytyʌ oto'ŋʌyu tumʌtzocoy, wiyuŋšejpʌ wʌ'aŋjamgupyit, cowajupʌ ndzocopyit, nyajʌcʌ'jayu'c yatzipʌ tʌ ŋguipsoquiuy, y ŋgotze'u'candʌ ŋgüerpo susnʌpʌ nʌ'pit. 
HEB.10.23	Uytyʌ metzatzoco'yajtamu sino que tumʌtzocoytyʌ nwʌ'aŋjamda'mi, porque nʌtʌ njo'ctamu Dios. Porque tiyʌtʌ ñe'cʌ's tzamdzi'u maŋbapʌte' chʌjcu. 
HEB.10.24	Uytyʌ najyambʌ'ʌtʌjtamu wa'ytyʌ ŋgue'naŋgʌschi'ʌytyamu ndʌwʌ wa'y našunʌtʌjyaju ñe'co'mo, y wa'y chʌquiaju oyeta'mbʌ tzʌqui. 
HEB.10.25	Maŋda'mitʌy tu'mʌquiu'yojmo wa'ytyʌ ŋgue'naŋgʌschi'ʌyaju ndʌwʌta'm wa'y myaŋyajque'tu ñe'cʌ. Uytyʌ ndzʌctamu eyata'mbʌ's chʌquiajpašej ja'na tyijyapyʌ. Juca nʌ tyo'mʌyu te' aŋsʌŋ wa'y minu tʌ Ngomi, más pyʌcpa wa'ytyʌ na'yaŋnʌctza'mʌtʌjtamu.
HEB.10.26	Juca nimequetʌ ne'cʌ cowapa'tjojcʌtʌcpa nʌctʌ'yu'candʌ y mbʌjcʌchoŋu'candʌ te' wiyuŋbʌ tiyʌ, ja'ndiya'a eyapʌ nʌ'pin tiyʌ'stʌ wa'y cocoyoju. 
HEB.10.27	Na'chaŋdʌ njo'ctamba tiyʌ jama maŋba'candʌ cʌme'tztamu Diojsis. Y jujche'ŋ pʌn tʌ'ojmota'mbʌ's qui'nišajpa Dios, ju'ŋupapʌ jucʌtʌjcojmotʌ maŋba yajtamu. 
HEB.10.28	Iwʌ's inʌc myaŋgocʌtʌcpa Moisejsis 'yaŋgui'mguy y metza o tuca'pyʌ pʌn minba inʌc ñʌmyaju que wiyuŋšejte', yajca'yajpa inʌc pʌ'nista'm y ja'n inʌc tyo'ya'ŋʌyay. 
HEB.10.29	Más na'chaŋ maŋba quio'aŋgʌyaju te' ja'n myato'ŋoyjayapyʌ's te' Diojsis 'Yune, y myaŋgocʌtʌcpa te' trato chʌjcupʌ Jesujsis ñe' ñʌ'pinbit. Yʌ'wʌ's yajmasa'najtʌ'u, pero jyojtʌjcʌyu te' Espíritu Santo tzi'papʌ'stʌ yajya'moquiuy. 
HEB.10.30	Mustambatʌ que tʌ Ngomi nʌmu: Ʌste' maŋba nyajnʌco'aŋgʌyaju wa'yʌs ndzi'yaju quioyowa pyʌcpašej, nʌmba tʌ Ngomi. Y emʌ nʌmgue'tpa que maŋba quiʌme'tzu te' pyʌnda'm tʌ Ngomi's. 
HEB.10.31	Na'chaŋbʌ tiyʌte' juca te'šejpʌ cowatʌ nʌ'aŋguejpa quenjojcʌtʌcpapʌ Diojsis wyi'naŋdʌjqui.
HEB.10.32	Pero jamwʌtzʌctamʌ te' cʌtʌquiajupʌ jamata'm nu'cu'cmajte' sʌ'ŋgʌ' mista'm ndzoco'yojmo. Mbyetewitu'tamumij wa'mij mbʌ'mgopajcʌytyamu toyapʌjcuy. 
HEB.10.33	Wiyuŋšej ijtu mi'ojmota'm wyinʌcnʌ'mnʌ'mwʌyatʌjupʌ y yacsnutzʌquiatʌjupʌ wʌwʌ pʌ'nis wyi'naŋdʌjqui. Y ijtyajque'tu mi'ojmota'm tʌjcʌyajupʌ wa'mij ŋguiotzowatʌjtamu mista'm ndoyapʌjcu'yojmo. 
HEB.10.34	Mista'm ndo'ya'ŋʌytyamumis te' šomyatʌjupʌ preso'mo. Jambyʌcjaytyamʌmis maya'cuy sino que nʌ'omdamumis ñempemij ñinu'mʌtʌjtamu. Porque mustambamis que maŋbamis mbʌjcʌchoŋdamu tzajpojmo más oyeta'mbʌ tiyʌ ja'n yayepʌ. 
HEB.10.35	Te'cotoya jeque uy tzocomyocha'tame. Quipstʌjwʌytyamʌ Diojsismij maŋba ñchi'tamupʌ tiyʌ. 
HEB.10.36	Pyʌcpa wa'mis mbʌ'mgopajcʌytyamu pacienciapit, y wa'mis ndzʌctamu tiyʌ šunba Diojsis wa'mis mbʌjcʌchoŋdamu ñe'cʌ'smij ñchamdzi'tamupʌ tiyʌ. 
HEB.10.37	Porque te' Totojaye nʌmba:
HEB.10.37	Jʌ'nʌ'a minba te' maŋba minupʌ,
HEB.10.37	Y ja'na maŋu ya'yu wa'y minu.
HEB.10.38	Te' jyustococojtyajupʌ pʌ'na wyʌ'aŋjamgupyit maŋba pya'tu quenguy.
HEB.10.38	Pero juca metzatzoco'yajpa, ja'nʌj maŋu yajtzocopyajcu.
HEB.10.39	Pero tʌta'm, ja'ndʌyʌ' nde'šejta'mbʌ wa'ytyʌ metzatzoco'yajtamu tʌta'm ndocoquiuquiotoya. Pero tʌta'm nʌtʌ nwʌ'aŋjamdamu tʌ Ngomi wa'ytyʌ tzi'tamu quenguy.
HEB.11.1	Juca tumʌtzocoytyʌ nijamba que maŋbatʌ mbʌjcʌchoŋdamu te' njo'cpapʌ tiyʌtʌ, wiyuŋšejpʌ wʌ'aŋja'moquiuytyʌ nʌ'ittamu. Y nwʌ'aŋjamdambatʌ que te' ja'nmajtʌ nʌ ŋguendamupʌ tiyʌ wiyuŋšejta'mbʌte'.
HEB.11.2	Wyʌcocojtyaju Diojsis te' ya'acta'mbʌ pʌn porque te'šej wʌ'aŋja'moyaju.
HEB.11.3	Nwʌ'aŋjambatʌ Dios, te'cotoya mustambatʌ que Diojsis chʌjcu mumutiyʌ ñe' chamepit. Y chʌjcu te' ŋguendambapʌ tiyʌtʌ te' ja'ndʌ ŋguendamepʌ tiyʌpit.
HEB.11.4	Wyʌ'aŋjamu Abe'lis te' Dios, te'cotoya pyʌjcʌchoŋjayu Diojsis te' chi'oquia'upʌ copʌn, pero japyʌjcʌchoŋja Cai'ŋis chi'oquia'upʌ tiyʌ. Te'cotoya ñʌcma'yʌyu Diojsis te' Abel justopʌ pʌnšej pyʌjcʌchoŋjayu'c chi'oquiuy. Y ñempe ca'u que'naŋgʌschi'ʌpyatʌ wyʌ'aŋjamguy.
HEB.11.5	Wyʌ'aŋjamu Enojquis te' Dios, te'cotoya ñʌmaŋu tzajpojmo wa'y jana quia'u. Y yajuta'a jaquieña porque ñʌmaŋu Diojsis. Pero maŋba'cmaj ñʌmaŋu wyʌcotzamba te' Totojaye's que yajtzocopyajcu Dios. 
HEB.11.6	Pero ja'ndʌ musi nyajtzocopyajcu Dios juca ja'ndʌ nwʌ'aŋjame. Porque iwʌ's sunba 'yoto'ŋʌyu Dios ijtu pyena wa'y wyʌ'aŋjamu que ijtupʌte' Dios, y que ñe'cʌ's maŋba chi'yaju tzajpojmopʌ yajya'moquiuy.
HEB.11.7	Wyʌ'aŋjamu Noe'is te' Dios, te'cotoya na'tzipit chʌjcu te' mʌja barco, yajmujsu'c Diojsis te' maŋbamaj inʌc tyujcupʌ toya. Te'wo'mo cotzojcu fyamiliaji'ŋ. Te'šejpʌ wʌ'aŋjamgupyit yajqueju Noe'is que pyʌcpa wa'y yajnʌco'aŋgʌyaju te' jana wʌ'aŋja'moyeta'm. Y Diojsis ñʌcma'yʌyu justopʌšej wyʌ'aŋjamgupyit.
HEB.11.8	Wyʌ'aŋjamu Abraha'ŋis te' Dios, te'cotoya mato'ŋoyu quiʌ'weju'c wa'y myaŋu te' najsoyj chamdzi'umʌy Diojsis wa'y pyʌjcʌchoŋu. Y tzu'cumu, ni ja'n inʌc myusi jutʌte' inʌc myaŋu. 
HEB.11.9	Wyʌ'aŋjamu jeque te' Dios, te'cotoya tiju itma'ŋaju witišej Diojsis chamdzi'upʌ najsojmo, y jaquiomʌ'yʌ ñe'šej te' nas. Y itma'ŋaju nacatʌjcojmo Isaacji'ŋ y Jacobji'ŋ. Te'ta'mbʌ's maŋba inʌc pyʌjcʌchoŋyaju Abrahaŋji'ŋ te' Diojsis chamdzi'upʌ tiyʌ. 
HEB.11.10	Porque te' Abraha'ŋis nʌ inʌc jyo'cu tyumʌtzocoy te' maŋba itjojcʌtʌjcupʌ mʌja cumguy, Diojsis quipsaŋgospo'ʌyupʌ y chʌjcupʌ.
HEB.11.11	Wyʌ'aŋjamu Sara's te' Dios, te'cotoya ñicoma'sa'nʌyu Diojsis wa'y chejcʌyu ñempe yajujche'c jaquiena une. Minu yajpʌ'naju 'yune cʌtʌjcu'ca 'yame wa'y ijtu 'yune. Te'šej tujcu porque wyʌ'aŋjamu que ja'n šutzi te' chamdzi'upʌ's. 
HEB.11.12	Te'šejtijque' Abrahán tzamupʌnda'nde' inʌc y ja'na inʌc 'yunetzi'oy. Pero minu ijtu 'yune aŋba'te jujcha' matza tzajpojmo ijtyajupʌ, y jujcha' wa'na ma'ra'acapoyo'mo itpapʌ, ja'ndʌ musi mayupʌ.
HEB.11.13	Mumu yʌ'ta'mbʌ's hasta que ca'yaju jachaquia yʌ'šejpʌ wʌ'aŋja'moquiuy ñempe japyʌjcʌchoŋya'cmaj Diojsis chamdzi'yajupʌ tiyʌ. Na' ya'amyʌctij 'yocnʌque'nʌyaju, pero wyʌ'aŋjamyaju y ñijamyaju que wiyuŋbʌ tiyʌte'. Y nʌmyaju que minutijte' wyingʌtʌquiaju yʌy najsacopajcʌsi. 
HEB.11.14	Porque te' nʌmyajpapʌ yʌ'šej yajnʌctʌ'yajpatʌ oye que nʌ mye'chaju eyaco nas maŋbamʌ'ya itjojcʌtʌquiaju. 
HEB.11.15	Juca tumʌtzocoy nʌ inʌc quipšaju te' tzu'cumyajupʌ najsoyj muspa inʌc wyitu'yaju. 
HEB.11.16	Pero quiʌñʌñajpa inʌc más oyepʌ, sunbate' ñʌmu, te' tzajpojmopʌ. Te'cotoya Dios ja'n cha'ay wa'y ñʌmu, Ʌjte' te' ñe'ta'm Dios. Y ñimejcʌyjayajupa'nde' itcuy.
HEB.11.17	Wyʌ'aŋjamu Abraha'ŋis te' Dios, te'cotoya chʌjquisu'c Diojsis yʌ' Abraha'ŋis chi'oquia'u te' 'yune Isaac. Y jañʌje'ŋa wa'y yajca'u te' tʌŋdumʌpʌ 'yune, ñempe Diojsis winatij chamdzi'u tiyʌ'iwʌ. 
HEB.11.18	Diojsis ñʌjayu'ctya'nde' winatij: Isaacpitmijte' maŋba ŋguiopucsu. 
HEB.11.19	Abraha'ŋis wyʌ'aŋjamba inʌc que Diojsis muspa inʌc yajwinsa'u hasta ca'yajupʌ, y chi'oquia'u'c quipsu que ca'uwa'nde', pero quenbawa'a chi'witu'u.
HEB.11.20	Wyʌ'aŋjamu Isaajquis te' Dios, te'cotoya ñicomasa'nʌyu te' Jacob y te' Esaú, y ñʌtzamyaju tiyʌta'm inʌc maŋba quiʌtʌcjayaju. 
HEB.11.21	Wyʌ'aŋjamu Jacojpis te' Dios, te'cotoya, maŋba'ca quia'u, ñicomasa'nʌyjayaju metzapʌ 'yune Jose'isñe'. Y wa'y quiʌna'tzʌyu Dios mujcʌñe'cu quiuytyacuscʌsi. 
HEB.11.22	Wyʌ'aŋjamu Jose'is te' Dios, te'cotoya, maŋba'ca quia'u, chamutya'a que maŋba inʌc chu'cumyaju Israel-pʌnda'm te' Egipto-najsojmo. Y ñitza'mʌyu pyac wa'y ñʌtzu'cumyajque'tu.
HEB.11.23	Wyʌ'aŋjamyaju Dios te' Moisejsis tyata'sta'm, y jaña'cha te' re'yis quiojtupʌ aŋgui'mguy. Te'cotoya, pʌ'naju'c yʌ' Moisés, tuca'y poyaj quiʌwʌ'ñaju, uy yajca'u re'yis. Te'šej chʌquiaju porque quieñaju que sa'sapʌ unete' inʌc. 
HEB.11.24	Wyʌ'aŋjamu Moisejsis te' Dios, te'cotoya pʌnbujtu'ca jašunʌ wa'y ñʌjayaju, yʌ'wʌ Farao'ŋisyʌ' 'yoco'une. 
HEB.11.25	Más šunu wa'y tyoyapʌjcu Diojsis pyʌnji'ŋda'm, y ja'n wa'y uša'ŋ aŋsʌŋ ñʌtzi'ŋbʌ'u cowapa'tcuy. 
HEB.11.26	Porque más myʌja'ŋgomʌ'yu yʌ' Moisejsis wa'y quienu toya Cristocotoya que ja'nde' wa'y pyʌjcʌchoŋu Egipto'ojmopʌ rico'ajcuy. Quiojtu choco'yojmo wa'y wyʌ'aŋja'moyu hasta que pyʌjcʌchoŋba Diojsis chamdzi'oquia'upʌ tiyʌ. 
HEB.11.27	Wyʌ'aŋjamu jeque Dios, te'cotoya tzu'cumu Egipto-najsojmo, y jaña'tzʌ ñempe qui'šca'u te' rey. Maŋdzʌ'yu'c quio'ŋu Diojsis chamupʌ tiyʌ jujcha' nʌ quienupʌ's te' ja'ndʌ ŋguenepʌ Dios.
HEB.11.28	Wyʌ'aŋjamu Moisejsis te' Dios, te'cotoya ñʌcʌtzo'tzu te' pascua-sʌŋ, y wa'y wya'csu te' puertata'm nʌ'pinbit. Te'šej chʌjcu wa'y jana yajca'yaju te' Israel-pʌ'nista'm wyin-uneta'm te' yajca'opyapʌ angelejsis maŋba'ca quiʌtʌjcu wa'y yajca'yaju Egipto-pʌ'nista'm wyin-uneta'm. 
HEB.11.29	Wyʌ'aŋjamyaju Israel-pʌ'nista'm te' Dios, te'cotoya quiotʌtzjaquiaju te' ñʌjayajpapʌ inʌc Tzapas Mar. Y te'šej sunu chʌquiajtʌ'ʌ Egipto-pʌ'nista'm, pero sucsca'pʌ'yaju.
HEB.11.30	Wyʌ'aŋjamyaju Dios, te'cotoya ju'mbʌ'u Jerico-cumgu'yis ño'tze-we'que quiʌwitu'yaju'c cu'ya'y jama. 
HEB.11.31	Wyʌ'aŋjamu Rahajpis te' Dios, te'cotoya, ñempe inʌc malejyomo, jayajca'ya te' jamyato'ŋoyapʌji'ŋda'm. Porque yʌ' yomo's pyʌjcʌchoŋyaju oye te' minu tyu'nišajupʌ's te' nas.
HEB.11.32	¿Jutza'mʌs nyajcoputtʌ'pa? Pʌmicʌtʌcpa aŋsʌŋ y ja'nʌs ŋgʌpa'te jutzʌs wa'y ndzamyajque'tu te' Gedeón, Barac, Sansón, Jefté y te' David, y te'šejtijque' Samuel y te' tza'maŋwa'oyeta'm. 
HEB.11.33	Yʌ'ta'mbʌ's wyʌ'aŋjamyaju Dios, te'cotoya quipcupyit ñʌwʌ'ajyaju aŋgui'mʌtʌjcuy, y aŋgui'moyaju jicapyʌ aŋgui'mʌtʌjcupyit. Pyʌjcʌchoŋyaju Diojsis chamdzi'oquiu'yajupʌ tiyʌ. Y como wyʌ'aŋjamyaju Dios, ñe'cʌ's quioquipyaju wa'y jana quiʌ'šaju tzapas ca'ŋista'm. 
HEB.11.34	Y te'šejtijque' yajcotzoquiaju Diojsis jucʌtʌjcomo ijtyaju'c, y sunu'c yajca'yatʌju espadapit. Hasta te' mochita'mbʌ paquipʌquiaju y ja'na inʌc ña'chay quipcu'yojmo, y myacpoyaju witi-soldadota'm. 
HEB.11.35	Ijtyaju inʌc yomo ca'yajupʌ's tyʌwʌ y pyʌjcʌchoŋwʌtzʌquiaju winsa'yajupa'a. Pero ijtyaju inʌc pʌn y yomota'm maya'aŋ nʌ tyoyapʌquiajupʌ y chamdzi'yatʌju wa'y chʌcʌpʌ'yatʌju, pero ñe'cʌ's jašuña ñempe toya'ojmo quia'ya inʌc. Te'šej chʌquiaju wa'y quiʌpa'tyaju más oyepʌ quenguy winsa'yaju'ca. 
HEB.11.36	Itque'tu wyinʌcnʌ'mnʌ'mwʌyatʌjupʌ, quiuñacšatʌjupʌ, y eyata'mbʌ wyajtyatʌju tʌ'ŋgupyit, y šomyatʌjupʌ preso'mo. 
HEB.11.37	Eyata'mbʌ tyʌŋga'yaju tza'pit, y ijtu jyaquiatʌjupʌ sierrapit, y tiyʌta'm chamdzi'yatʌju wa'ytyij chʌjquišatʌju, y ijtu espadapit yajca'yatʌjupʌ. Powyijtyaju yʌmʌc teymʌc y ñchowambe-naca y chiwu-nacatya' inʌc yamyajpa. Tyacsnijupyatʌju, jʌyu'c chaquiatʌju, y jene yacsnutzʌquiatʌju. 
HEB.11.38	Yʌmʌc teymʌc maŋu itma'ŋajyaju ja'itʌnʌmʌmʌy, cotzʌjcʌsita'm, tza'tʌjcojmo y tza'acʌ'mʌytya'a. Yʌ'šejta'mbʌ pʌn ja'n inʌc myerecetzʌquiay najsacopac pʌ'nista'm. 
HEB.11.39	Mumu yʌ'ta'mbʌ's wyʌ'aŋjamyaju tumʌtzocoy Dios. Y ñempe te' Totojaye's wyʌcotzamyajpa japyʌjcʌchoŋya te' Diojsis chamdzi'yajupʌ tiyʌ. 
HEB.11.40	Quipsu Diojsis que más oye tʌcotoyata'm wa'ytyʌ tumʌ'ajcu'yoyj ŋgota'nbʌ'tamu ñe'cʌji'ŋda'm, y ja'n na' ñe'cʌta'mdij quiʌ'wingʌ'y.
HEB.12.1	Wʌwʌta'mbʌ pʌ'nis que'naŋgʌschi'ʌyajpatʌ ñe'ta'm wyʌ'aŋjamguy, te'cotoya ndzacta'mitʌy mumu ja'n 'yoyeta'mbʌ tiyʌ y tʌ ŋgowa yajwinducpapʌ'stʌ. Ngʌtzipitta'mitʌy pacienciapit nʌwa'ndʌ ndu'ŋajupʌ tiyʌ'ojmo, 
HEB.12.2	uytyʌ ŋguendocoytyamu Jesús quiojtupʌ's te' wʌ'aŋja'moquiuy tʌta'm ndzoco'yojmo. Ñe'cʌ'stʌ maŋba yajwʌ'aŋjamjojcʌtʌjcu. Jañʌctza'a'ʌ wa'y yajca'yaju cruzcʌsi porque myujsu que jʌsa'ca maŋba inʌc 'yomdzocopyajcu. Y yʌtij pocspajcu Diojsis chʌ'na'ŋoyj nimeque'ctijpʌ mʌja'ŋajcu'yojmo.
HEB.12.3	Quipstamʌ jutz ñʌmaŋu paciencia tʌ Ngomi's yajqueñaju'c toya cowatzʌquita'mbʌ pʌ'nis, wa'y pyaquipʌjcu mista'm ndzocoy y umij myocha'tamu. 
HEB.12.4	Yʌtij nʌmis nʌquiptamu ŋgowa pero ja'nmajmis ndzi'oquia'tame nwin wa'mij ŋguia'tamu. 
HEB.12.5	Ngomʌ'pya'ʌs que mista'm njambʌ'tamwa'mis jutzmij 'yaŋnʌctza'mʌytyamba jujcha' 'yune Diojsis, nʌmba'c:
HEB.12.5	Tʌwʌy, nyajwinductamba'cmij tʌ Ngomi's, coquendamʌ cuenta wa'mij myato'ŋoytyamu.
HEB.12.5	Ni uy tzocomyocha'tame 'yotoŋjaytyamba'cmij.
HEB.12.6	Porque tʌ Ngomi's iwʌta'm šunba yajwinducpa,
HEB.12.6	Y iwʌta'm pyʌjcʌchoŋba 'yunešej ñacspa.
HEB.12.7	Juca mbʌ'mgopajcʌyjaytyambamis Diojsis ñacsoquiuy ñe' 'yunešejmijte' nʌ nyajwinductamu. Porque mumu tata'sta'm yajwinduquiajpa 'yune. 
HEB.12.8	Y juca Diojsismij ja'n ñacstame mijta'm ñacšajpašej eyata'mbʌ, quipstamʌ ne'cʌ que ja'nmijte' ñe' 'yuneta'm. 
HEB.12.9	Mustambatʌ que uneta'mʌ'cmajtʌ nacšajpatʌ inʌc tʌta'm ŋgoyajpʌ'na's, y mato'ŋoyjayajpatʌ inʌc. Te'cotoya yʌtij más oye wa'ytyʌ mato'ŋoyjaytyamu tzajpojmopʌ tʌ Ndata Dios wa'ytyʌ tzi'tamu oyepʌ quenguy. 
HEB.12.10	Uša'ŋ aŋsʌŋgotoya te' tʌta'm ŋgoyajpʌ'na's nacšajpatʌ inʌc, ñe'cʌ's quipšajpašej inʌc que oye. Pero Diojsis nacspatʌ tʌte' nʌwʌ'ajcuquiotoya wa'ytyʌ ñe'cʌ's yajmasa'naju. 
HEB.12.11	Wiyuŋšej ja'ndʌ nʌ'ome nʌ'ctʌ nacsu Diojsis, sino que triste'ajpatʌ. Pero jʌsa'ca minbatʌ nʌctʌ'yu que nacswiyu'ŋajutʌ wa'ytyʌ nʌtu'ŋajtamu wiyuŋda'mbʌ tiyʌ šunbašej ñe'cʌ's, y wa'ytyʌ mba'ttamu sʌ'mnaquiuy juca te'šejtʌ nacswiyu'ŋatʌjtamba.
HEB.12.12	Te'cotoya pʌmitzi'tamʌ ndʌwʌ y mista'm ne' nwin, y mochitzocoytya'mbʌ mis ndʌwʌji'ŋ naquiotzowatʌjtamʌ. 
HEB.12.13	Me'tztamʌ te' oyepʌ tuŋ y te'wʌ pʌctamʌ wa'y jana tyuŋdocoyaju te' mochitzocoytya'mbʌ sino que wa'y pyʌmipʌquiaju.
HEB.12.14	Me'tztamʌ wa'mis sʌ'mnayu'c ittamu mumu pʌnji'ŋ, y ittamʌ masanbʌnšej porque iwʌ ja'n myasa'najyay ja'n maŋu quieñaju Dios. 
HEB.12.15	Coquendamʌ cuenta oye'c uy ya'iwʌ's myatzwindujcu Diojsistʌ sunba tzi'upʌ yajya'moquiuy wa'ytyʌ cotzoŋu. Juca te'šej chʌcpa nʌte' tyaca'yaju chocoy, y te' tacapyʌ tzocopyit maŋba yajtaca'yaju eyata'mbʌ's chocoy. 
HEB.12.16	Uy ijtu mi'ojmota'm ispʌquitzʌcpapʌ, ni ja'na quioquenjapyʌ's cuenta Diojsis chamupʌ tiyʌ, chʌjcušej Esau's quiacpʌ'u'c te' wyin-une'ajcu'yis quiowindzʌmbapʌ tiyʌ saŋdumnacapʌ cu'tcuquiʌsi. 
HEB.12.17	Porque mustambamis que jʌsa'ca quiʌñʌñjo'yu wa'y ñicomasa'nʌyu tyata's, porque ñe'cʌte' te' wyin-une, tyata's jañicomasa'nʌ'a. Pero ñe'cʌ jʌyjo'yumaj wa'y pyʌcwitu'u te' wyin-une'ajcu'yis quiowindzʌmbapʌ tiyʌ ñempe quipswitu'u.
HEB.12.18	Pero yʌtij Diojsiste' wyi'naŋdʌjqui mij maŋba ŋguia'ŋnu'ctamu, y ja'ndejca'te' Sinaí naspu'mna'ŋi. Yʌ'wʌcʌsi nʌ inʌc ñemu jucʌtʌc, pijche'c pi'tzanʌmu y minu tuji'ŋbʌ sawa. 
HEB.12.19	Y jañu'ctamʌmij te' mu'yajumʌy maŋba'c inʌc 'yotoŋu Dios, y myatoŋjayajupʌ's te' Diojsis 'yotowe nʌmyaju que ja'na inʌc suni myatoŋyaju. 
HEB.12.20	Te'šej nʌmyaju porque ja'n inʌc musi pyʌ'mgopajcʌyaju Diojsis inʌc nʌ 'yaŋgui'myajušej. Porque nʌmu que hasta te' copʌnda'm wa'y tyʌŋga'yaju tza'pit o wa'y wyotzca'yatʌju juca inʌc pyi'quišajpa te' pu'mna. 
HEB.12.21	Y como na'chaŋbʌ tiyʌte' inʌc nʌ tyujcu, nʌmu Moisés: Jene nʌ'ʌj na'tzu y hasta nʌ'ʌj sʌtʌjtu.
HEB.12.22	Yʌtij jeque Sioŋ-gumgu'yojmomijte' nʌ myaŋdamu. Te'wʌte' te' Diojsis quiumguy, te' tzajpojmopʌ Jerusalén, tu'mʌyajumʌy omapit jana ma'yaŋda'mbʌ angelesta'm. 
HEB.12.23	Y ñu'ctambamij ijtumʌy te' tu'mʌquiuy ijtyajumʌy winata'mbʌ wʌ'aŋja'moye. Teymʌ ja'yʌyaju ñʌy Diojsis libro'ojmo. Teymʌ ijtu te' Dios, quiʌme'tzpapʌ's mumu'iwʌ. Y teymʌ ijtyaju mumu pʌ'nis 'yespiritu Diojsis ñʌcma'yʌyajupʌ justota'mbʌ pʌnšej. 
HEB.12.24	Y teymʌ itque'tu Jesús, y ñe'cʌpit tujcu te' más oyepʌ trato. Y ñʌtʌjcʌyu ñe'cʌ's ñe' ñʌ'pin que más oye yajyojsu que ja'nde' Abe'lisñe'. 
HEB.12.25	Coquendamʌ cuenta wa'mis mato'ŋoyjaytyamu Dios nʌmij 'yoto'ŋʌytyamupʌ's. Te' ya'acta'mbʌ pʌ'nis jašunʌ quiʌmato'ŋʌya te' minu 'yaŋnʌctza'mʌyajupʌ's yʌy najsacopajcʌsi, te'cotoya Diojsis jatyo'ya'ŋʌya. ¿Jutzandʌ maŋba to'ya'ŋʌytyamu juca ja'ndʌ ŋgʌmato'ŋʌy te' tzajpojmo ijtupʌ'stʌ nʌ aŋnʌctza'mʌyušej? 
HEB.12.26	Te' Sinaicʌsi otoŋu'c Dios, hasta mi'csu te' nas. Pero yʌtij nʌ ñʌmu: Ja'nʌs na' nastij maŋu nyajmi'csu, maŋba'ʌs nyajmi'csque'tu te' tzap. 
HEB.12.27	Nʌmu'c: Maŋba'ʌs nyajmi'csu, sunbate' ñʌmu que maŋba yajʌcʌ'pʌ'u mumu tʌ ŋgueñajpapʌ tiyʌ wa'y chʌ'yu ja'ndʌ ŋgueñapyʌ tiyʌ. 
HEB.12.28	Tʌta'm mbʌjcʌchoŋdamwa'ndʌ te' lugar ja'na yayepʌ aŋgui'mbamʌy Dios. Te'cotoya pyʌcpa wa'ytyʌ nʌjaytyamu yʌscotoya, y wa'ytyʌ tumʌtzocoy nyosjaytyamu, wa'ytyʌ na'tzu y ŋgʌna'tzʌyu, te'šejtʌ wa'y nyajtzocopyactamu Dios. 
HEB.12.29	Porque tʌta'm Dios jucʌtʌcšejpʌte', pyoŋbʌ'papʌ's mumu ja'n 'yoyeta'mbʌ tiyʌ.
HEB.13.1	Našunjojcʌtʌctamʌ atzi'ojmota'm. 
HEB.13.2	Tzi'tamʌ jejcuy ja'nmis ispʌctamepʌ atzita'm, porque ijtu yajejyajupʌ's y ni jamyuša ñe'cʌ'sta'm yajejyaju angelesta'm tyʌjcaŋʌ.
HEB.13.3	Cotzoŋdamʌ te' somyajupʌ preso'mo, como que ñdyumʌsomatʌjtamumij ñe'cʌji'ŋda'm. To'ya'ŋʌytyaŋgue'ta te' nʌ quieñajupʌ's toya, como que ñe'cʌji'ŋda'm mij nʌ ñdyoyapʌctamu.
HEB.13.4	Masanbʌ tiyʌte' te' co'tʌjcajcuy, y jene oyepʌ tiyʌte' wa'y ñʌ'ijtu yomo te' pʌ'nis, y wa'y ñʌ'ijtu jyayaj te' yomo's. Pero Diojsis maŋba quiʌme'chaju ispʌquitzʌquiajpapʌ y cʌtzʌjcʌ'oyajpapʌ.
HEB.13.5	Uy aŋsundame najsacopajcʌsipʌ itʌpa'tcuy. Tzocopyactamʌ te' nʌšejtijmij njyamacʌtʌctamu, porque Dios nʌmba: Ja'ʌsmij maŋu njambʌ'u, ni ja'ʌsmij maŋu ndzajcu. 
HEB.13.6	Te'cotoya jana na'chcuytyʌ muspa nʌmu:
HEB.13.6	Diojsisʌj maŋba cotzoŋu,
HEB.13.6	Ja'namʌs na'tze ya'iwʌ juca tiyʌ'iwʌ'ʌj sunba tzʌcjayaju.
HEB.13.7	Jamwʌtzʌctamʌ ŋguioqueñajupʌ'smij y ñchamgopuŋjayajupʌ'smij wina te' Diojsis chame. Quipstamʌ jutz tu'ŋajyaju oye y wʌ'aŋja'moytyamʌ ñe'cʌ wʌ'aŋja'moyajušej.
HEB.13.8	Cʌtʌquiajupʌ aŋsʌ'ŋojmo y te' yʌtijpʌ y te' minbapʌ y maŋbapʌ aŋsʌ'ŋojmota'm Jesucristo ja'n quiacpʌ'i. 
HEB.13.9	Uy pʌjcʌchoŋdame wi'ni eyata'mbʌ aŋma'yoquiuy ni te' cʌmchʌlʌytya'mbʌ. Más oye wa'y pyaquipʌjcu mista'm ndzocoy Diojsis yajya'moquiupyit y ja'n cu'tcuytya'mbʌ tiyʌpit. Te' cu'tcuy ñijamyajpapʌ's ja'n yajtiyʌ ñʌwʌ'ajyay.
HEB.13.10	Tʌta'm, nwʌ'aŋjamdambatʌ te' Cristo, te' tumnacatij yajca'yajupʌ, y te' quio'ŋyajpapʌ's ya'acta'mbʌ cʌna'tzʌ'oquiuy ja'n musi ñʌctʌjcʌ'yʌyaju. 
HEB.13.11	Te' mʌja'ŋbʌ sacerdote's ñʌtʌjcʌpya inʌc copʌ'nista'm ñʌ'pin te' Más Masanbʌ Luga'rojmo wa'y te'wʌpit quioyojayaju pʌ'nista'm quiowa. Te' copʌ'nista'm cuerpo ñʌpujtyajpa inʌc te' cumgu'yojmoc wa'y maŋu pyoŋbʌ'yaju. 
HEB.13.12	Te'šejtijque' Jesús ñʌpujtyaju te' cumgu'yojmoc wa'y maŋu yajca'yaju. Te'šej ca'u wa'y yajmasa'najyaju pʌnda'm ñe' ñʌ'pinbit. 
HEB.13.13	Ma'nta'm Jesusji'ŋ wa'ytyʌ ŋguendamu toya ñe'cʌ's quienušej toya ñʌpujtyaju'c te' cumgu'yojmoc. 
HEB.13.14	Yʌy najsacopajcʌsi minbatijtʌyʌ' nwingʌtʌctamu. Nʌmajtʌ njo'ctamu te' tzajpojmopʌtʌ itcuy ja'n yayepʌ. 
HEB.13.15	Como nwʌ'aŋjamdambatʌ Jesús, pyʌcpa wa'ytyʌ nwʌcotzamdamu Dios ñe'cʌpit, ja'n copʌn-nʌ'pinbʌ cʌna'tzʌ'oquiupyit. Pyʌcpa wa'ytyʌ nʌjayu yʌscotoya te' ñe' yajya'moquiuquiotoya. 
HEB.13.16	Uy jambʌ'tame wa'mis nayajyamʌtʌjtamu ne'co'mo, porque yʌ' yajya'moquiu'yis yajtzocopyacpa Dios más que ja'nde' copʌn-nʌ'pi'nis.
HEB.13.17	Mato'ŋoyjaytyamʌ mista'm ŋgoque'nopyapʌ. Tzʌctamʌ ñe'cʌ's chamyajpapʌ tiyʌ, porque ñe'cʌ'smijte' ñʌtu'ŋajyajpapʌ. Yʌ'ta'mbʌ's maŋba ñʌtzamyaju jutzmij ñʌtu'ŋatʌjtamu. Te'cotoya tzʌcme'tztamʌ umis maŋu ndza'ajcuychi'tamu, sino que oma'oma wa'y 'yaŋdzoŋyaju Diojsis wyi'naŋdʌjqui. Juca ja'n tye'šej maŋbamij ñdyoyapʌctamu.
HEB.13.18	Wa'coytyamʌ Dioscʌsi tʌjcotoya. Tʌs ndzoco'yis ja'ndʌj nicotza'mʌy. Tu'ŋajtyo'yutʌj oye'c mumutiyʌ'ojmo. 
HEB.13.19	Nwa'cjaytyamba'ʌsmij, jeque, wa'mis tumʌtzocoy nwa'cjaytyamu Dios ʌjcotoya, wa'yʌj jʌ'nba'oyj mujsu minu tey ittamumʌmyij.
HEB.13.20	Diojsis yajwinsa'u tʌ Ngomi Jesucristo ca'yajupʌ'ojmoc. Yʌ'wʌte' te' mʌja'ŋbʌ ñchowambe-coque'noye, y ñe' ñʌ'pinbit tujcu te' ja'na yayepʌ trato. Yʌ' Dios, yajwinsa'upʌ's Jesús, yʌ'wʌ'ste' šajpa sʌ'mnaquiuy. 
HEB.13.21	Sunba'ʌs wa'mij nyajtziŋi'ajtamu Diojsis, wa'mis ndzʌctamu mumu oyeta'mbʌ tiyʌ šunbašej ñe'cʌ's. Y wa'y yajcota'njayu mista'm ndzoco'yo'c nʌctʌ'yoquiuy Jesucristopit wa'mis nyajtzocopyactamu Dios. Y ma'ndʌ nwʌcotzamjojcʌtʌctamu ñe'cʌ. Amén.
HEB.13.22	Pero nwa'cjaytyamba'ʌsmij, atzita'm, wa'mis mbʌ'mgopajcʌyjaytyamu ʌsyʌ' aŋnʌctza'mʌ'oquiuy nʌše'ʌsmij njayjaytyamu uša'ŋ. 
HEB.13.23	Mustamʌ que chʌcʌpʌ'yajwa'a tʌta'm atzi Timoteo. Juca minba jʌ'nba'oyj yʌy, minbatʌj mejtzji'ŋ wa'ytyʌsmij minu ndu'nistamu tey.
HEB.13.24	Dyujchi'jaytyamʌ mumu mista'm ŋgoque'nopyapʌ, y mumu te' atzita'm. Italia-najsojmota'mbʌ's ñdyujchi'taŋgue'tpamij.
HEB.13.25	Diojsis yajya'moquiu'yismij yajcotzoŋdamʌ. Amén.
JAS.1.1	Ʌjte' te' Santiago te' Diojsis y Ngomi Jesucristo's quioyosa. Nʌ'ʌs ŋgʌ'weju yʌ' carta wa'yʌsmij ñdyujchi'tamu mijta'm, te' macwʌstʌjca'pyʌ Israe'lis 'yune-winboyata'm, puŋditnayajupʌ najsacopajcʌsi.
JAS.1.2	Atzita'm, ñchʌjquisʌtʌjtamba'cmij wi'ni eyapʌ toyapʌjcu'yojmo, uy pʌcjaytyame maya'cuy, nʌ'omdamʌ. 
JAS.1.3	Porque mustambamis que te' toyaji'ŋbʌ tzʌjquisoquiu'yis pyaquitzi'japya mista'm nwʌ'aŋja'moquiuy wa'mis mbʌ'mgopajcʌytyamu yempejutzpʌ tzʌjquisoquiuy. 
JAS.1.4	Jujche'ŋ toya mis ŋgʌtʌctamba ñchʌjquisʌtʌjtamba'cmij, pʌ'mgopajcʌytyamʌ jana na'chcuy wa'mij te'šej cosujyajupʌ pʌnšej mbyuttamu y wa'mis cota'nu'c ndzʌctamu mumu oyeta'mbʌ tiyʌ, te'šej mis wa'y ndzʌcta'ndamu mumutiyʌ. 
JAS.1.5	Y juca ijtu mi'ojmota'm iwʌjutiwʌ ja'ndiyʌpʌ's myujsoquiuy te' Diojsis šajpapʌ, yajwa'cʌ ñe'cʌcʌsi y maŋba chi'u juca wya'cpa. Porque Diojsis šajpa mujsoquiuy y tzi'tastaswʌ'opya, y tiyʌtʌ tzi'pa ja'ndʌ tzambutjay. 
JAS.1.6	Iwʌ's wya'cpa mujsoquiuy, yajwa'cʌ wʌ'aŋjamgupyit y uy yajmetzatzoco'yay, porque iwʌ metzatzoco'yajpa ma'ratepscʌšejpʌ pʌnde' šujwituwituwʌpyapʌ yʌmʌc teymʌc sawa's. 
JAS.1.7	Te'šej metzatzocopyʌ pʌ'nis uy quipsu juca tʌ Ngomi's maŋba chi'u tiyʌ'iwʌ. 
JAS.1.8	Te' metzatzocopyʌ pʌn jʌ'ʌcʌ'pa mu'ucu'pa yempetiyʌcʌsi.
JAS.1.9	Te' iwʌjana'iwʌpʌ atzi's pyʌcpa wa'y dichoso'aju porque Diojsiste' yajmʌja'ŋajpa ñe' wyi'naŋdʌjqui. 
JAS.1.10	Pero te' ricopʌ atzi's yajnʌ'oma que Diojsis yajyumi'ajpa ñe' wyi'naŋdʌjqui wa'y 'yaŋmayu najsacopajcʌsi que te' rico'ajcuy yajpapʌ tiyʌte' jujcha' tza'moc jʌyʌ. 
JAS.1.11	Tumdumʌ jama'a nʌ ñembiju'c jama, tʌjchajpa te' ta'nʌta'm y yajpa te' sa'sa tʌ ŋguenjayajpapʌ jyʌyʌ. Te'šej maŋba yaju te' ricopʌ pʌn nʌmaj mye'tzupʌ's wa'y 'ya'ŋʌyu najsacopajcʌsipʌ rico'ajcuy.
JAS.1.12	Iwʌ's pyʌ'mgopajcʌpyʌ'pa wi'ni eyata'mbʌ tzʌjquisoquiuy, dichosopʌ pʌnde'. Y pyʌ'mgopajcʌyu'ca te' tzʌjquisoquiuy, Diojsis maŋba chi'u jujcha' corona te' iscuy-quenguy wa'y yajmʌja'ŋaju, porque te'šej chamdzi'oquia'u Diojsis iwʌ'sta'mis tyumʌtzocoy šuñajpa ñe'cʌ. 
JAS.1.13	Juca iwʌjutiwʌ's po'pajnapya choco'yojmo wa'y quiowapa'tu, uy yajni'aŋba'te Dios que ñe'cʌ'ste' nʌ yajpo'ujnayjayu te'šejpʌ quipsoquiuy. Porque Diojsis choco'yojmo ja'n pyo'ejnaye nijutzpʌ yacha'cuy, ni'iwʌpʌ pʌ'nis choco'yojmo ja'n quiote Diojsis nijutzpʌ yatzi quipsoquiuy. 
JAS.1.14	Juca na' yatzi su'noquiuy mis ŋguipstʌjwʌytyamba, maŋbamis ndzi'tamu lugar wa'mij 'yoc'istamu yatziwʌ's porque ne'cʌmis te'šej sundamba. 
JAS.1.15	Y ndzi'oquiu'yajtamba'c mis nwin wa'mis ndzʌctamu ne'ta'm yatzi su'noquiuy, te'šejpʌ tzʌqui'ojmo ŋguiowapa'ttambamij. Y juca ŋguiowapa'tjojcʌtʌctambamij, Diojsis maŋbamij njyambʌ'tamu.
JAS.1.16	Sundambapʌ atzita'mʌsmij, uy yajopi'ttame ŋguipsoquiuy. Diojsis ya'iwʌ's choco'yojmo ja'n quiote nijutzpʌ yatzi quipsoquiuy. 
JAS.1.17	Tʌ Ndata Diojsistʌ tzi'papʌ tiyʌ, oyeta'mbʌ tiyʌte'. Y ñe' chi'ʌtʌjcuy cota'nupʌ tiyʌte'. Te' Diojsis chʌquiajupʌ sʌ'ŋgʌ' ijtu tzi'muŋba'c y ijtu ja'n chi'muwi'c. Pero ñe'cʌ Diojsis ja'n quiʌcacpʌ'i quipsoquiuy ni ja'ndʌ toyjay yajtiyʌ. 
JAS.1.18	Porque ñe'cʌ's šunušej yajpʌ'najwʌtzʌctamutʌ nwʌ'aŋjamjaytyamu'ctʌ te' Diojsis wiyuŋbʌ chame. Chʌjcu te'šej wa'ytyʌ pʌjcʌchoŋdamu jujcha' ñe' wyin-uneta'm.
JAS.1.19	Sundambapʌ atzita'mʌsmij, como mustamba'mis yʌ'šej, pyʌcpa wa'mis mumu mato'ŋoyjaytyamu Diojsis chame y umis jumdijacti oto'ŋʌyaju ndʌwʌ ni uy mawʌqui'šca'tame. 
JAS.1.20	Porque tʌ ŋgui'šca'cupyit ja'ndʌ ndzʌqui justota'mbʌ tiyʌ šunbašej Diojsis. 
JAS.1.21	Te'cotoya tzactamʌ mumu tzʌctoco'yoyajpapʌ tzʌqui y mumu yacha'cuy. Y yumijpʌ tzocopyit mato'ŋoyjaytyamʌ te' Diojsis chame te' ñe'cʌ'smij nyajnʌctʌ'ytyamupʌ, y te'šej mij maŋba ŋguiotzojcoctuctamu.
JAS.1.22	Juca saŋmatoŋdambatijmis te' tzame y ja'nmis ndzʌctame te' chambašej, aŋgoma'cʌytyambamis ne' nwin. 
JAS.1.23	Juca iwʌ's myatoŋba te' Diojsis chame y ja'n chʌqui, tzʌctamʌ cuenta yʌ'šejpʌ pʌn. Tyu'nu wyinnaca espejo'ojmo, 
JAS.1.24	y tyu'nu'ca tzu'cumba te' espejo'aŋi, nʌmʌytyij tyu'ŋaju, jyambʌ'pa jutz inʌc wyinnaca. 
JAS.1.25	Te' Diojsis chame cota'nupʌ tiyʌte' y Diojsistʌ pu'pʌ'tamba wa'ytyʌ mato'ŋoyu ñe'cʌ's chambašej. Te'cotoya iwʌ's quioquenba cuenta y ja'n jyambʌ'i te' myatoŋupʌ tiyʌ sino que chʌcjojcʌtʌcpa myatoŋušej, te'wʌ maŋba dichoso'aju myato'ŋoquiu'yojmo.
JAS.1.26	Juca iwʌ's mi'ojmota'm quiomʌ'pya que ñe'cʌ's quiʌna'tzʌpyašej Dios maste' oye, pero mawe'otowewʌ'ajpa, te'wʌ's 'yaŋgoma'cʌpya wyin. Te'šejpʌ Dios-cʌna'tzʌ'oquiuy comequete'. 
JAS.1.27	Juca iwʌ's sunba ñʌtu'ŋaju oye te' masanbʌ y wiyuŋšejpʌ cʌna'tzʌ'oquiuy tʌ Ndata Diojsis wyi'naŋdʌjqui, pyʌcpa wa'y quiotzoŋyaju yaŋbacta'm y se'aŋ-yomota'm nʌ quieñajupʌ's toya, y wa'y quioquenu wyin masanbʌnšej uy chʌquiaju jana wʌ'aŋja'moye's chʌquiajpašej.
JAS.2.1	Atzita'm, porque nwʌ'aŋjamdamu'ŋmʌjcʌmis tʌ mʌja'ŋbʌ Ngomi Jesucristo, uy te'wʌcotoya menoschʌctame ya'iwʌ. 
JAS.2.2	Jowi'cšej nu'cpa mista'm ndu'mʌquiu'yojmo itʌ'itʌpʌ y nu'que'tpa pobrepʌ. Te' itʌ'itʌpʌ tzi'nmequia'u y yamu 'yoro-cʌ'cumʌ, y te' pobre pamdyucutyucu nu'cpa. 
JAS.2.3	Juca te' tzi'nmequia'upʌ mis mʌja'ŋgʌna'tzʌytyamba wa'y wyi'naŋbocsu y te' pamdyucutyucupʌ nʌjaytyambamis: Pocsa najsoyj, o tey tena', 
JAS.2.4	juca te'šej mis ndzʌctamba, nʌmiste' menoschʌctamu ndʌwʌ y nʌmijte' ŋguipstocoytyamu Diojsis wyi'naŋdʌjqui.
JAS.2.5	Sundambapʌ atzita'mʌsmij, cʌmato'ŋʌytyamʌ'ʌj: Diojsis quiopiŋwa'a te' pobreta'm najsacopajcʌsi wa'y tumʌtzocoy wyʌ'aŋja'moyaju y te'ta'mbʌ's wa'y ijtyaju pyarte aŋgui'mbamʌy Dios. Yʌ'šej jeque chamdzi'yaju Diojsis mumu jujche'ŋ šuñajpapʌ's ñe'cʌ. 
JAS.2.6	Pero mista'm menoschʌctambamis pobreta'mbʌ. ¿Ja'nja nʌ ŋguendamu que te' itʌ'itʌta'mbʌ's nyacsnutzʌcʌtʌjtambamij? ¿Ja'nsʌ'ŋde' ñe'cʌ'sta'm mij njyoponʌmaŋyay aŋgui'myajpawʌ's wyi'naŋdʌjqui? 
JAS.2.7	¿Ja'nsʌ'ŋde' yʌ' itʌ'itʌta'mbʌ's 'yotowewʌ'ajayay Cristo's masanbʌ ñʌy, te' masanbʌ nʌy mis nwejwindzoŋdambapʌ porque Cristo'smijyʌ' ñe'ta'm?
JAS.2.8	Oye mis nʌtu'ŋajtamba juca wiyuŋšej mis ŋgojamdamba te' Cristo Re'yis 'yaŋgui'mguy chambašej Totojaye's: Sunʌ mis ndʌwʌ jujcha' mis sunba ne' nwin. 
JAS.2.9	Pero juca menoschʌctambamis iwʌjutiwʌ, ŋguiowapa'ttambamij. Porque te' aŋgui'mgu'yis nyajquendambamij que nʌmij ŋguiowapa'ttamu. 
JAS.2.10	Juca iwʌ's quiojamba mumu te' aŋgui'mguy pero myaŋgocʌtʌcpa tumniwoya, juca te'šej chʌcpa, myaŋgocʌtʌcpʌ'u mumu te' aŋgui'mguy. 
JAS.2.11	Te' Dios nʌmupʌ: Uy cʌtzʌjcʌ'oytyame, te'šejtij aŋgui'mgue'tu: Uy yajca'oytyame. Yʌtij jeque, juca ja'nmij ŋguiʌtzʌjcʌ'oy pero nyajca'opyamij, maŋgocʌtʌjcupa'miste' te' aŋgui'mguy. 
JAS.2.12	Diojsistʌ pu'pʌ'tamu wa'ytyʌ mato'ŋoyjayu ñe' chame. Te'cotoya como mustambamis que Diojsistʌ maŋba cʌme'tztamu tʌ mato'ŋoquiupyit, coquendamʌ cuenta jutzmij ñchamdzamnaytyamba y jutzmij ñdyu'ŋajtamba. 
JAS.2.13	Cʌme'tzpa'candʌ Diojsis ja'n maŋu tyo'ya'ŋʌyaju te' ja'n tyo'ya'ŋʌyapyʌ's tyʌwʌ. Pero Diojsis maŋba tyo'ya'ŋʌyaju te' tyo'ya'ŋʌyajpapʌ's tyʌwʌ. Y ja'n maŋu quio'aŋgʌyaju.
JAS.2.14	Atzita'm, juca iwʌ nʌmba que wʌ'aŋja'mopya y ja'n chʌqui oyeta'mbʌ tiyʌ, ja'n maŋu ñʌwʌ'aju yajtiyʌ. ¿Muspasʌ'ŋ quiotzojcu te'šejpʌ wyʌ'aŋjamgupyit? 
JAS.2.15	Juca iwʌ's mi'ojmota'm quienba wʌ'aŋja'moye-atzi o cose ja'ndiyʌpʌ's pyama o quiu'tcuy 
JAS.2.16	y ñʌjapya: Diosji'ŋa maŋgue'ta, nu'sʌ nwin, y cu'ttasʌ, pero ja'n chi'i yajtiyʌ tiyʌpit wa'y ñu'su wyin ni tiyʌte' wa'y quiu'tu, juca te'šej mis ndzʌctamba, ja'nmiste' nʌ ndzʌctamu oyepʌ tiyʌ. 
JAS.2.17	Te'cotoya juca iwʌ wʌ'aŋja'mopya y ja'n chʌqui oyeta'mbʌ tiyʌ, te'šejpʌ wʌ'aŋja'moquiuy tzʌctamʌ cuenta que ca'upʌ tiyʌšejte'.
JAS.2.18	Jowi'cšej nʌmba iwʌjutiwʌ: Mis, nʌ'ijtumis nwʌ'aŋja'moquiuy y ʌs, ŋgo'ŋba'ʌs oyeta'mbʌ tzʌqui. Ja'nmisʌj musi nyajquenu mis nwʌ'aŋja'moquiuy juca ja'nmis ndzʌqui oyeta'mbʌ tiyʌ, pero ʌs muspa'ʌsmij nyajquenu ʌs nwʌ'aŋja'moquiuy porque ndzʌcpa'ʌs oyeta'mbʌ tiyʌ. 
JAS.2.19	Sa'sa mis nwʌ'aŋjamba que Dios tumʌwʌtijte'. Te'šejtijque' wyʌ'aŋjamyajque'tpa yatzi-espiritu'sta'm y na'tzisʌtʌjtyajpa. 
JAS.2.20	Mij mbyʌn, jojtaca mis ŋguipsoquiuy. Sunba'ʌsmij nyajmujsu juca na' nwyʌ'aŋja'mopyatijmij y ja'nmis ndzʌqui oyeta'mbʌ tiyʌ, mis nwʌ'aŋja'moquiuy ca'upʌ tiyʌšejte'. 
JAS.2.21	Chi'oquia'u'c tʌta'm ndata Abraha'ŋis te' 'yune Isaac altarcʌsi 'yaŋgui'mušej Diojsis, te'šej yajqueju chʌqui que wiyuŋšej wyʌ'aŋjamu Dios. Y Diojsis ñʌcma'yʌyu justopʌšej. 
JAS.2.22	Quengʌspʌctamʌ que Abraha'ŋis wyʌ'aŋjamu Dios y te'cotoya chʌjcu oyepʌ tiyʌ. Y cota'nbʌ'u te' wyʌ'aŋja'moquiuy te' oyepʌ chʌquipit. 
JAS.2.23	Y te'šej tujcu chambašej te' Totojaye's: Wyʌ'aŋjamu Dios te' Abraha'ŋis y te' wyʌ'aŋja'moquiupyit ñʌcma'yʌyu justopʌšej Diojsis y ñʌjayu: Yʌtij mijte' te' ʌs amigo. 
JAS.2.24	Quengʌspʌctamʌ jeque que Diojsis jyustococotpa te' pʌn juca wʌ'aŋja'mopya y chʌcpa oyeta'mbʌ tiyʌ, y ja'nde' na' saŋwʌ'aŋja'moquiupyittij. 
JAS.2.25	Quendaŋgue'ta te' malejyomo Rahab. Ñe' chʌquipit yajqueju que wiyuŋšej wyʌ'aŋjamu Dios. Y Diojsis ñʌcma'yʌyu justopʌšej. Jaña'tzʌ Rahab wa'y quiʌwʌ'ñaju tyʌjcaŋʌ te' tu'nisoyeta'm y yajpoyaju eyapʌ tu'ŋojmoc wa'y quiotzoquiaju. 
JAS.2.26	Jujcha'ndʌ ŋgüerpo ca'u'candʌ ja'ndiyʌ 'yespiritu, te'šejtijque' juca solo wʌ'aŋja'mopyatʌ y ja'ndʌ ndzʌctame oyeta'mbʌ tiyʌ, tʌ nwʌ'aŋja'moquiuy ca'upʌ tiyʌšejte'.
JAS.3.1	Atzita'm, wʌ'aŋja'moye'ojmo ja'n 'yoye wa'y wʌwʌ pʌ'nis aŋma'yoyešej chʌjcu wyin, porque mustambamis que mumutʌ maŋba tacscʌme'tzpʌ'ʌtʌjtamu jutztʌ aŋma'yopya. 
JAS.3.2	Mumutʌ cowapa'tpa soneta'mbʌ tiyʌcʌsi. Juca ijtu ja'n quiowapa'tepʌ chamdzamnaquiu'yojmo, yʌ'wʌte' te' pʌn cota'nupʌ, muspapʌ's jyʌ'ctzʌ'yu wyin mumutiyʌcʌsi. 
JAS.3.3	Te' cayu jeque, ŋgotjapyatʌ freno 'yaŋnaco'mo y te'wʌpit njumwitu'patʌ jutʌctʌ sunba wa'y tyuŋgʌpʌjcu, y mato'ŋoyjapyatʌ. 
JAS.3.4	Te'šejtijque' te' mʌja a', ñempe nʌ šujnʌmaŋu pʌmipʌ sawa's, chicspʌ cupyʌ palapit mye'nwitu'pa te' pʌ'nis wa'y tyuŋdzi'u jutʌc šunba wa'y myaŋu. 
JAS.3.5	Te'šejtijque' tʌ ndotz, chicspʌ tiyʌtijte' tʌ aŋnaco'mo, pero te'wʌpit mʌja'ŋgotzamba tʌ nwin.
JAS.3.5	Quendaŋgue'ta chʌlʌy to'nbʌ'papʌ jucʌtʌjquis, jutʌ ja'pʌ'pya, pyoŋbʌ'pa maya'aŋda'mbʌ tza'ma. 
JAS.3.6	Te'šejpʌte' tʌ ndotz jucʌtʌcšej yajtoco'yopya. Chicspʌ tiyʌtijte' tʌ ŋgüerpo'sñe' y maya'aŋdʌ yajcowapa'tpa Diojsis wyi'naŋdʌjqui wa'ytyʌ ndocoyu. Y jujche'ŋdiempotʌ ittamba, tʌ ndojtzistʌ nʌtocopya y chʌcpijtʌjcʌyjapya tʌ ne' nwi'nis šu'noquiuy mumutiyʌcʌsi, porque te' diablo's yaja'pʌyjapya tʌ ndotz jucʌtʌcšej. 
JAS.3.7	Pʌ'nista'm muspa yajmansu'ajyaju mumu copʌn, paloma, tzan y mumu ma'rojmo ijtupʌ tiyʌ y te'šej nʌ yajmansu'ajyaju yʌtij. 
JAS.3.8	Pero ya'iwʌpʌ pʌ'nis ja'n musi yajmansu'aju tyotz. Saŋyatzipʌte', ja'ndʌ njʌ'ctzʌ'i nwin tiyʌtʌ wa'y ndzamu ndotzpit. Venenošejpʌte' wa'ytyʌ yajca'u. 
JAS.3.9	Tʌ ndotzpit nwʌcotzambatʌ tʌ Ndata Dios, y te'wʌpit otowewʌ'ajayajpatʌ pʌnda'm Diojsis chʌquiajupʌ ñe' wyinšej. 
JAS.3.10	Tumʌpʌ aŋnacapit wʌcotza'mopyatʌ y te'wʌpittijque' otowewʌ'ajpatʌ. Atzita'm ja'n pyʌqui wa'ytyʌ te'šej ndzʌctamu. 
JAS.3.11	¿Ijtusʌ'ŋ tumʌco wo'ojmoc wombamʌy pa'acpʌ y tacapyʌ nʌ'? 
JAS.3.12	Atzita'm, ¿ŋguendandʌ'wa'ja juca higo-cu'yis chʌcpa oliva-tʌm y juca uva-tza'quiʌsi itpa higotʌm? Te'šejtijque' nijutimʌy wombamʌy nʌ' ja'n musi pyujtu cana-jajpapʌ y pa'acpʌ nʌ'.
JAS.3.13	Te' mujsopyapʌ's y nʌctʌ'yopyapʌ's mi'ojmota'm pyʌcpa wa'y yumi'ajcupyit yajqueju oyeta'mbʌ chʌqui, porque te'šej tu'ŋajpa te' wiyuŋšej mujsopyapʌ pʌn. 
JAS.3.14	Pero juca jene mis ŋguipstamba mis ndzoco'yojmo tacaytya'mbʌ tzame y quipcu'yajpapʌ tiyʌ, ja'n pyʌqui wa'mis mʌja'ŋdzʌctamu nwin. Y juca nʌmis mʌja'ŋdzʌctamu nwin nʌmis nisujtzʌytyamu wiyuŋbʌ tiyʌ. Ja'n 'yoye wa'mis te'šej ndzʌctamu. 
JAS.3.15	Yʌ'šejpʌ mujsoquiuy ja'nde' Diojsis chi'oquia'upʌ sino que najsacopac-pʌ'nista'mde', tʌte' ŋgüerpo's šu'noquiuy, mumu te' diablo'stʌ yajqueneminbapʌ. 
JAS.3.16	Porque juca jene mis ŋguipstamba mista'm ndzoco'yojmo quipcuy-chʌjcuy, te'šejta'mbʌ tiyʌcʌsi njyopi'ttambamij y maŋbamis ndzʌctamu tocoquiuytya'mbʌ tiyʌ wi'ni eyata'mbʌ. 
JAS.3.17	Pero te' Diojsistʌ tzi'papʌ mujsoquiuy masanbʌ tiyʌte'. Juca yʌ'šejpʌ mujsoquiuytyʌ mbʌjcʌchoŋba ja'ndʌ ŋguiptame ndʌwʌji'ŋda'm, yo'ca y oyepʌ tzocoytyʌ nʌ'itpa, nyajyambatʌ ndʌwʌ, y nʌwe'ñajpatʌ yempetiyʌ. Y te'šejtijque' ja'ndʌ metzatzoco'yajtame y wiyuŋdzambatʌ. 
JAS.3.18	Juca pocsupʌ ndzocopyittʌ me'tzpa wa'ytyʌ sʌ'mnayu'c ittamu tʌ ndʌwʌji'ŋda'm, naquiotzowatʌjta'mitʌy ne'co'mo oyeta'mbʌ tzʌquipit wa'ytyʌ sʌ'mnayu'c ittamu.
JAS.4.1	¿Tiyʌcʌsi'asʌ'ŋde' tzo'tzpa quipcuy y aŋnaca-quipcuy mi'ojmota'm? ¿Ja'njate' porque mis nwi'nis yatzita'mbʌ šu'noquiu'yismij ñchʌcpijtʌjcʌytyamba wa'mij ŋguiptamu? 
JAS.4.2	Aŋsundambamis tiyʌ'iwʌ y ja'nmis ŋgʌpa'ttame, te'cotoya ŋguipstambamis yajca'oquiuy. Te'šejtijque' ni'aŋsundambamis ndʌwʌ y ja'nmis yajtiyʌ nʌwʌ'ajtame. Te'cotoya nyajqui'šca'tambamis ndʌwʌ y ŋguiptambamij ne'co'mo. Y ja'nmis ŋgʌpa'ttame te' sundambapʌ tiyʌmis porque ja'nmis nwa'ctame Dioscʌsi. 
JAS.4.3	Y ñempe mis nwa'ctamʌ Dioscʌsi, ja'nmij ñchi'tame, porque ja'nmis nwa'ctame oyepʌ quipsoquiupyit sino que nwa'ctambamis wa'mis ndzʌctamu ne'ta'm su'noquiuy. 
JAS.4.4	Ja mijta'm, cʌtzʌjcʌ'oyešejta'm mij. ¿Ja'nja mustame que iwʌ's sunba chʌjcu chʌquiajpašej te' jana wʌ'aŋja'moye'sta'm, te'wʌ's qui'nispa Dios? Te'cotoya iwʌ's sunba chʌcjojcʌtʌjcu te'šejta'mbʌ tiyʌ, te'wʌ's 'yenemigocotzʌcpa Dios. 
JAS.4.5	Mustambamis que te' Totojaye wiyuŋdzamba nʌmbamʌy que te' Espíritu Santo tzi'upʌtʌ Diojsis wa'y ijtu tʌ ndzoco'yojmo, maya'aŋdʌ cʌñʌñu'c sundamba ñe'cʌ's. 
JAS.4.6	Y Diojsis maya'aŋdʌ yajyamba wa'ytyʌ pʌmitzi'tamu. Yʌ'šej chamba Totojaye's: 'Yotoŋwinduquiajpa Diojsis te' myʌja'ŋdzʌquiajpapʌ's wyin y yajyamba te' yumijta'mbʌ wa'y pyʌmipʌquiaju. 
JAS.4.7	Te'cotoya yumijcotzʌctamʌ nwin wa'mis te'šej mato'ŋoyjaytyamu Dios. Y nʌjaytyamʌ te' diablo: Jʌcʌ'ʌ tey. Y ñe'cʌtij maŋba pyoyu. 
JAS.4.8	Yajto'mʌytyamʌ nwin Diojsis wyi'naŋdʌjqui, te'šej Dios maŋba tyo'mʌyu mista'm ndzoco'yojmo. Cowatzʌqui pʌnda'm, tu'ŋajtamʌ masa'najcu'yojmo. Mejtza'ŋguipsoyajpapʌ's yajtzʌcme'cha jutz wa'y quiotze'yaju chocoy. 
JAS.4.9	Nʌ'uquia'tamʌ ŋgowa, toyapʌctamʌ y nʌjʌytyamʌ te' cowapa'tcuy. Más oye wa'mij njyʌytyamu y triste ittamu y ja'n wa'mij šictamu y oma'oma ittamu cowapa'tcu'yojmo. 
JAS.4.10	Yajyumi'ajtamʌ nwin tʌ Ngomi's wyi'naŋdʌjqui, y ñe'cʌ'smij maŋba nyajmʌja'ŋajtamu.
JAS.4.11	Atzita'm, uy nu'motoŋjaytyame yʌ'wʌ te'wʌ atzi. Iwʌ's ñu'motoŋjapya 'yatzita'm y quiʌme'tzjapya chʌqui, te'šejpʌ atzi's te' aŋgui'mguytye' nʌ quiʌme'tzu y ñu'motoŋjayu. Juca ŋgʌme'tzpamis te' aŋgui'mguy, ja'nmiste' nʌ ŋgojamu te' aŋgui'mguy sino que cʌme'tzopyapʌšejmis ndzʌcpa nwin. 
JAS.4.12	Tumʌpʌtijte' te' Dios te' quiojtupʌ's te' aŋgui'mguy, te' maŋbapʌ'stʌ cʌme'tztamu. Y ñe'cʌ's muspa yajcotzojcu y yajcotocoyu pʌnda'm. Y mij, ¿iwa'mijyʌ' wa'mis minu ŋgʌme'tzu ndʌwʌ?
JAS.4.13	Yʌtij jeque, ñʌmdamba'cmij: Išo'oyj o jomij maŋbatʌj eya cumgu'yojmo y teymʌtʌj maŋba ijtu tumʌ ame y maŋbatʌj nju'yoyu y ma'ʌwyitu'oyu wa'ytyʌs nyajtu'mʌyu tumin. 
JAS.4.14	Te'šej mis ŋguipstamba, pero ja'nmis mustame jutzmij maŋba ŋguiotaŋbʌ'ʌytyamu jo'pit. ¿Mustambaja tiyʌte' mista'm ŋguenguy? Tiyʌ'cšejpʌte', jujcha' naso'na uša'ŋ horatij itpapʌ y jʌnʌjtij yajpa. 
JAS.4.15	Te'cotoya más inʌc oye wa'mij ñʌmdamu: Juca tʌ Ngomi'stʌ tzi'tamba sa'sa'ajcuy, cotaŋbʌ'ʌytyambatʌ jomij, y maŋbatʌ ndzʌjcu nʌtʌ ŋguipstamupʌ tiyʌ. 
JAS.4.16	Pero yʌtij nʌmiste' nʌte'ngui'mdamu nwin mʌja'ŋdzʌjcu'yojmo te' maŋbamis ndzʌctamupʌ tiyʌcʌsi. Te'šej ñʌte'ngui'mbapʌ's ñe' quipsoquiuy ja'nde' 'yoyepʌ tiyʌ. 
JAS.4.17	Iwʌ's muspa chʌjcu oyepʌ tiyʌ y ja'n chʌqui, te'wʌ cowapa'tpa.
JAS.5.1	Yʌtij jeque ricota'm, coquendamʌ cuenta. Woŋoŋba'c jʌytyamʌ tuwišej porque wiyuŋšej maya'aŋmij maŋba ñdyoyapʌctamu. 
JAS.5.2	Mista'm rico'ajcuy putzpʌ'upʌ tiyʌšej y mista'm mbama pʌnbʌ'nis quiu'tpʌ'upʌšej, ja'na maŋu yojsu. 
JAS.5.3	Te' nʌ tyinbo'pʌ'upʌ mista'm oro y mista'm mblata yʌ'wʌ te'wʌ'amis nyajtoyapʌctamupʌpit, te'šejta'mbʌ tiyʌ mij maŋba nyajnʌco'aŋgʌytyamu Diojsis. Misyʌ' rico'ajcuytya'm sa'sa mis nʌ ndzijpana-yajtu'mʌytyamu yʌ' ultimota'mbʌ jamacotoya. 
JAS.5.4	Yʌtij yʌy ijtyaju te' ñʌyojšajupʌ'smij mista'm rancho'mo nʌ wyejwindzoŋyaju porque aŋgoma'cʌyajumis y jañchi'yatijmis ñe'ta'm quioyojsaŋ-goyowa. Y tʌ Ngomi Diojsis, te' 'yaŋgui'mbapʌ's mumu'iwʌ, te'wʌ's myatoŋwa'a yʌ'ta'mbʌ's nʌ wyejwindzoŋyaju'c. 
JAS.5.5	Sʌ'ŋajcu'yojmomij itjojcʌtʌctamba yʌy najsacopajcʌsi y na' ne' su'noquiuy mis ndzʌctamba. Sa'sa mis nyajsinanjojcʌtʌctamba mista'm ndzocoy jujcha' pyʌ'nʌšinañajpa yoyaj wa'y chaŋga'u hasta que nu'cpa te' jama wa'y yajca'yaju. 
JAS.5.6	Muma'ŋgʌ'mis njajcʌytyamu y ñʌmdamumij: Oye wa'y quia'u te' justopʌ pʌn y ñe'cʌ's ja'nmij ñʌtu'mbajcajtame.
JAS.5.7	Te'cotoya atzita'm, nʌ'ittamʌ paciencia hasta que minba tʌ Ngomi. Ñʌmaŋba paciencia camayospapʌ pʌ'nis jyo'cjapya'c te' cama's tyʌm. Y te'wʌ's peque'cñayu'c jyo'cpa te' winapʌ y jʌsa'cpʌ tuj yajtʌ'majpapʌ's te' cama. 
JAS.5.8	Te'šej pyʌcpa mista'm wa'mis nʌ'ittamu paciencia. Yajpaquipʌctamʌ mista'm ndzocoy porque nʌ tyo'mʌyu te' tʌ Ngomi's minguy. 
JAS.5.9	Atzita'm, uy nañicomajtzʌtʌjtame ne'co'mo yʌ'wʌ te'wʌpʌ atzicʌsi tiyʌ toya mis ŋguendamba, umij maŋu jyajcʌyjaytyamu cowa tʌ Ngomi's. Yʌtij jeque ñe'cʌ te' cʌme'tzopyapʌ, tʌ'ande' wowini cuenta ijtupʌ. 
JAS.5.10	Atzita'm, quengʌspʌctamʌ te' tza'maŋwa'oyecʌsita'm te' cha'maŋwajayajupʌ's Diojsis chame. Te'ta'mbʌ's pacienciapit pʌ'mgopajcʌ'oyaju toyapʌjcu'yojmo. 
JAS.5.11	Ñʌjayatʌjpa dichoso te'šej pyʌ'mgopajcʌyajpapʌ's toya. Y matoŋdamwa'mis jutz Job pʌ'mgopajcʌ'oyu toyapʌjcu'yojmo y mustambamis tiyʌ ñʌwʌ'aju Jojpis chʌjquisu'c Diojsis, porque tʌ Ngomi yajya'mopya y to'ya'ŋʌ'opya.
JAS.5.12	Te'cotoya atzita'm, uy tzambʌctame yajtiyʌ ni tzajpis ñʌquiʌsi ni najsis ñʌquiʌsi ni eyapʌ tiyʌ's ñʌquiʌsi. Juca ñʌmdambamij que jʌ'ʌ, jʌ'ʌte', y juca ja'ne, ja'nete', wa'mij jana jyajcʌyjatʌjtamu cowa.
JAS.5.13	Juca ijtu mi'ojmota'm nʌ quienupʌ's toya, yajwa'coya Dioscʌsi. Juca ijtu iwʌ mi'ojmota'm tzocoy-chi'ŋbʌ'upʌ, yajwanja Dios. 
JAS.5.14	Juca ijtu ca'epʌ mi'ojmota'm, te'wʌ's yajweya tu'mʌquiu'yis 'yancianota'm wa'y minu 'yoto'ŋʌyaju Dios ñe'cʌcotoya. Y te'ta'mbʌ's yajajša aceitepit tʌ Ngomi's ñʌquiʌsi. 
JAS.5.15	Y juca wʌ'aŋja'moquiupyit 'yoto'ŋʌyajpa Dios, maŋba chojcu te' ca'epʌ, y tʌ Ngomi's maŋba yajtzu'cumu. Y tiyʌcʌsita'm nʌ quiowapa'tu, Diojsis maŋba yajcotocoyjayu quiowa. 
JAS.5.16	Juca nʌmis maŋgocʌtʌctamu yʌ'wʌ te'wʌ atzi, cowʌ'aŋjamdamʌ mista'm ŋgowa ñe'cʌcʌsita'm y oto'ŋʌytyamʌ Dios ndʌwʌcotoyata'm wa'mij Diojsis nyajtzoctamu ŋguia'epa'ttamba'cmij. Juca te' justopʌ pʌ'nis wya'ctenapyacpa Dioscʌsi tiyʌ'iwʌ, Diojsis chʌcpa tiyʌta'm wya'cpa. 
JAS.5.17	Te' tza'maŋwa'oye Elías tʌjšejpʌ pʌndijte'que' inʌc. Y tumʌtzocoy wya'ctenapyajcu Dioscʌsi uy quiejcu tuj tepyʌ najsoyj, y jaquieca tuj tuca'y ame-co-tujta'y poyaj. 
JAS.5.18	Y 'yoto'ŋʌwyʌtzʌjcu Dios wa'y quiejcu tuj, y Diojsis yajwanajcu tuj tzajpojmoc y pijche'c tʌ'majyaju mumu nipi.
JAS.5.19	Atzita'm, juca ijtu mi'ojmota'm nʌ quia'ŋdocoyupʌ wa'y chacjayu te' Diojsis chame wiyuŋbʌ, y iwʌjutiwʌ atzi's yajca'ŋwitu'pa te'šejpʌ pʌn, 
JAS.5.20	yajmusʌ te' iwʌ's yajca'ŋwiyu'ŋajpa tyʌwʌ tocoquiu'yojmo nʌ tyu'ŋajupʌ, nʌte' yajcotzojcu tuma'ŋbʌn uy tyocoyu Diojsis wyi'naŋdʌjqui y aŋba'tepʌ quiowate' nʌ myatzgomʌ'njayu.
1PE.1.1	Ʌjte' te' Pedro, Jesucristo's quiʌ'wej. Atzita'm, nʌ'ʌsmij njayjaytyamu mijta'm te' myacpujtyatʌjupʌ tʌta'm najsojmoc, y yʌtij puŋditnayajupʌ Ponto'ojmo, Galacia'ojmo, Capadocia'ojmo, Asia'ojmo y Bitinia-najsojmota'mbʌ. 
1PE.1.2	Tʌ Ndata Diojsis quipsu ya'ajca wa'mij ŋguiopiŋdamu mijta'm. Te'cotoya mumu mijta'm ŋguiopiwi-pʌnda'mdijmijte'que'. Y te' Espíritu Santo'smij nyajmasa'najtamu wa'mis mato'ŋoyjaytyamu Jesucristo y ñe' ñʌ'pinbit wa'mij ŋguiowajtamu mis ŋgowapit. Sunba'ʌs wa'mij Diojsis aŋba'te'c nyajyamdamu y wa'mij ñchi'tamu sʌ'mnaquiuy.
1PE.1.3	Wʌcotzamda'mitʌy Dios, tʌ Ngomi Jesucristo's Tyataj, porque aŋba'tetʌ toya'ŋʌytyamu. Te'cotoya jomecotzʌctamutʌ ndzoco'yojmo wa'ytyʌ jana na'chcuy njo'ctamu ja'n yayepʌ quenguy, porque winsa'u Jesucristo ca'yajupʌ'ojmoc. 
1PE.1.4	Njyomecotzʌctamumij jeque wa'mis mbʌjcʌchoŋdamu pijche'c mista'm mbarte tzajpojmo, te' nʌ quioquenupʌ Diojsis mijcotoyata'm. Y yʌ' mista'm mbarte tzajpojmo ja'na yaye, masanbʌte' y nunca ja'n quiʌtʌquipʌ. 
1PE.1.5	Nʌmis nwʌ'aŋjamdamu'ŋmʌjcʌ Dios, ñe'cʌ'smij nʌ ŋguiopʌ'ctamu y ŋguiotu'stamu hasta ŋguiotzojcoctuctamu te' ultimota'mbʌ jamo'oyj. Jʌ'ʌ, pijche'cpʌ jamo'oyj, quipsušej Diojsis, maŋba yajqueju jutzte' mʌja'ŋbʌ tiyʌ tʌta'm ŋgotzojcuy.
1PE.1.6	Te'cotoya ñchi'ŋbʌ'tambamij ndzoco'yojmo yempemis ŋgʌtʌctamba toya yʌy najsacopajcʌsi, juca ijtupʌte' pyena ñchʌjquisʌtʌjtamba'camij uša'ŋ aŋsʌŋ wi'ni eyapʌ toyapʌjcu'yojmo. 
1PE.1.7	Ñchʌjquisʌtʌjtamba'cmij yʌ'šej, maŋba quieju que mista'm nwʌ'aŋja'moquiuy wiyuŋbʌ tiyʌte' y Diojsis wyi'naŋdʌjqui te'wʌ más valetzʌcpa que ja'nde' oro jucʌtʌjcojmo chʌjquišajupʌ, porque te' oro yajpapʌ tiyʌte'. Pero mista'm nwʌ'aŋja'moquiupyit tʌ Ngomi Jesucristo'smij maŋba nwyʌcotzamdamu y nyajmʌja'ŋajtamu ñe' chi'muŋgʌ'ojmo maŋba'candʌ ŋguendamu ñe'cʌ.
1PE.1.8	Pero yʌtij jene sundambamis ñe'cʌ te' jaquiendamʌpʌmajmis y nʌmis nwʌ'aŋjamjojcʌtʌctamu ñempemis yʌtij jana ŋguendamʌ. Te'cotoya nʌmij ñdyu'ŋajtamu aŋba'tepʌ oma'ojmo ijtyajupʌšej tzajpojmo. 
1PE.1.9	Y juca nwʌ'aŋjamjojcʌtʌctambamis Cristo, maŋbamis nʌ'omdamu maŋba'camij ŋguiotzojcoctuctamu. 
1PE.1.10	Yʌ'šejpʌ cotzojcuy chijpana-me'chajpa inʌc tza'maŋwa'oye'sta'm wa'y quiʌpa'tyaju y wa'y ñʌctʌ'yaju. Jaquiʌpa'tya pero cha'maŋwajyajpa inʌc te' Diojsis yajya'moquiuy te' yʌtijmis mbʌjcʌchoŋdamupʌ. 
1PE.1.11	Te' Cristo's 'Yespiritu te' ijtupʌ inʌc tza'maŋwa'oye'sta'm choco'yojmo, te'wʌ's cha'maŋwajpa inʌc jutz inʌc maŋba tyoyapʌjcu te' Cristo, y jutz Diojsis maŋba inʌc yajmʌja'ŋaju Cristo toyapʌjcu'ca. Y te' tza'maŋwa'oye'sta'm chʌcme'chaju wa'y ñʌctʌ'yaju iwʌte' chamba te' Cristo's 'Yespiritu's y tiyʌ jama maŋba inʌc tyujcu te'šejta'mbʌ tiyʌ. 
1PE.1.12	Pero jʌsa'ca yʌ' tza'maŋwa'oyeta'm yajmujšatʌju que ja'nde' ñe'ta'm jyamo'oyj inʌc maŋba tyujcu te'šejta'mbʌ tiyʌ sino que tʌta'mde' jamo'oyjtya'm. Y yʌtij Diojsis nʌ quiʌ'wejyaju pʌnda'm wa'mij ñchamjaytyamu te'šejpʌ oyeta'mbʌ tiyʌ. Y minumij ñchamgopuŋjatʌjtamu te' evangelio Espíritu Santopit quiʌ'wejupʌ Diojsis tzajpojmoc. Y hasta te' tzajpojmopʌ angelejsista'm sunba myujšaju y ñʌctʌ'yaju te'šejta'mbʌ tiyʌ.
1PE.1.13	Te'cotoya paquic ittamʌ nʌctʌ'yoquiu'yojmo y aŋgui'mdamʌ ne' nwin, y tumʌtzocoy nite'tzʌytyamʌ Dios te' maŋbapʌ'smij ñchi'tamu ñe' yajya'moquiuy maŋba'camis ŋguendamu Jesucristo. 
1PE.1.14	Como mato'ŋoyjaytyambamis yʌtij te' Dios, uy tzʌctame ne' yatzipʌ su'noquiuy ndzʌctambašejmis inʌc ja'nmajmis inʌc ispʌctame'c Dios. 
1PE.1.15	Porque masanbʌte' te' Dios nwyejtamupʌ'smij wa'mij ñe' 'yune'ajtamu. Te'šejtij pyʌjque'tpa wa'mij myasa'najtamu ndzoco'yojmo, y wa'y myasa'naju mista'm itcuy. 
1PE.1.16	Porque te'šej ja'yʌyu Totojaye'ojmo: Masa'najtamʌ, porque ʌj Dios masanbʌ'ʌjyʌ'.
1PE.1.17	Te' cʌme'tzopyapʌ Diojsis wyi'naŋdʌjqui tu'mbactij mumu pʌn maŋba'ca quiʌme'chaju tiyʌta'm chʌquiaju yʌy najsacopajcʌsi. Y como nʌjaytyambamis yʌ' Dios: Tʌsmijte' Ndataj, pyʌcpa wa'mij na'tzina'tzic ñdyu'ŋajtamu ñe' wyi'naŋdʌjqui yʌy najsacopajcʌsi. 
1PE.1.18+1PE.1.19	Porque mustambamis que njyupyujtʌtʌjtamumij ja'nde' yajpapʌ tiyʌpit jujcha' oro o plata, sino que te' Cristo's ñʌ'pinbit te' aŋba'tepʌ coyowapʌ tiyʌ Diojsis wyi'naŋdʌjqui. Y jujcha' Diojsis jayu'cʌpʌ Ñchowambe, te' ja'ndiyʌpʌ's quiowa, Cristo's 'yumbʌ'u ñʌ'pin mijcotoyata'm. Njyupyujtʌtʌjtamumij jeque wa'mis jana ŋgo'ŋdamu mista'm ndata's quiostumbre porque jojtacapʌ tiyʌte'. 
1PE.1.20	Diojsis quiopiŋu jeque te' Cristo antesquemaj tucpa najsacopac wa'y 'yumbʌ'u ñʌ'pin mijcotoyata'm. Pero jaminʌ Cristo hasta yʌ' ultimopʌ aŋsʌ'ŋojmo. 
1PE.1.21	Y yʌtij ñe'cʌpit nite'tzʌytyambamis Dios y njo'ctambamis ndumʌtzocoy te' chamdzi'oquia'upʌ tiyʌ, porque mustambamis que Diojsis yajwinsa'u yʌ' Cristo ca'yajupo'moc y pijche'c yajmʌja'ŋaju ñe' wyi'naŋdʌjqui.
1PE.1.22	Y te' Espíritu Santo's yajcowajayu mista'm ndzocoy wa'mis mato'ŋoyjaytyamu Diojsis wiyuŋbʌ chame. Te'cotoya tumʌtzocoy našunʌtʌjtamʌ ne'co'mo y tzʌcjaytyamʌ bien mista'm atzi wiyuŋšejpʌ y yo'capʌ ndzocopyit. 
1PE.1.23	Porque yʌtij njyomecotzʌctamwa'mij ndzoco'yojmo te' Diojsis chame's. Y te' Diojsis chame ja'nde' jujcha' yajpapʌ tiyʌ sino que itjojcʌtʌcpapʌ tiyʌte' y nunca ja'n yaye. 
1PE.1.24	Wiyuŋšej chamba te' Totojaye's:
1PE.1.24	Jujcha' tʌjchajpa te' ta'nʌ,
1PE.1.24	Te'šej maŋba yaju pʌ'nista'm yʌpyʌ quienguy.
1PE.1.24	Y jujcha' yajpa te' ta'nʌ's jyʌyʌ,
1PE.1.24	Te'šej maŋba yaju tʌta'm najsacopajcʌsipʌ mʌja'ŋajcuy.
1PE.1.25	Pero tʌ Ngomi's chame itjojcʌtʌcpa mumu jamacotoya. Y yʌ'wʌte' te' evangelio ñchamgopuŋjatʌjtamupʌmij.
1PE.2.1	Tzactamʌ jeque mumu yatzita'mbʌ tiyʌ, pitte' te' qui'nisoquiuy, aŋgoma'cʌ'oquiuy, sutzcuy, ni'aŋsu'noquiuy y nisujtzʌ'oquiuy. 
1PE.2.2	Jujcha' yawa-une's ñʌmu'ctu'pya te' lyeche wa'y šinanu, te'šej pyʌcpa wa'mis ŋgʌñʌñjaytyamu Diojsis chame wa'mij te'wʌpit mbyʌnbuttamu nʌctʌ'yoquiu'yojmo hasta tiyʌ jamamij ŋguiotzojcoctuctamba. 
1PE.2.3	Y te'šej tzʌctamʌ porque ŋguendamwa'mis jutzmij nyajyamdamba tʌ Ngomi's.
1PE.2.4	Jujcha' tʌctzʌcpapʌ's quiopiŋba tza', te'šej Diojsis quiopiŋu sa'sa aŋguinʌ jejcupʌ Tza' quenbapʌ. Wiyuŋšej pʌ'nista'm jašunʌ pyʌjcʌchoŋya. Yʌ'wʌte' te' Cristo wʌwʌ coyowapʌ tza'. Yajto'mʌytyamʌ mista'm ndzocoy ñe' wyi'naŋdʌjqui. 
1PE.2.5	Te'šejmij Diojsis muspa nyajyostamu mijta'm jujcha' queñajpapʌ tza' wa'y yajtu'ŋaju ñe' tyʌc itpamʌy ñe' 'Yespiritu Santo. Yʌtij mijta'mde' te' masanda'mbʌ sacerdote wa'mis tumʌtzocoy ndzi'oquia'tamu mis ŋgʌna'tzʌ'oquiuy Jesucristo's ñʌquiʌsi Diojsis wyi'naŋdʌjqui. 
1PE.2.6	Ijtu ja'yʌquie'tumʌy yʌ'šejta'mbʌ tiyʌ Totojaye'ojmo, nʌmbamʌy yʌ'šej:
1PE.2.6	Ʌj Dios, jujcha' tʌctzʌquiajpapʌ's, ŋgotpa'ʌs Sio'ŋojmo tumʌ tza'cowi'na, copiŋupʌ, wʌwʌ coyowapʌ wa'y yojsu aŋguinʌ tzo'tzcuquiotoya.
1PE.2.6	Iwʌ's wyʌ'aŋjamba ñe'cʌ, maŋba paquic ijtu ñe'cʌji'ŋ.
1PE.2.7	Y mista'm, porque nwʌ'aŋjamdambamis yʌ' Cristo, maŋbamij nwyʌcocottamu Diojsis. Pero te' ja'n wyʌ'aŋja'moyapyʌcotoya, nʌmbašej emʌ:
1PE.2.7	Yʌ'wʌte' te' tza' japyʌjcʌchoŋyapʌ tʌctzʌquiajpapʌ's,
1PE.2.7	Y yʌ'wʌ minu yojsu aŋguinʌ tzo'tzcuquiotoya.
1PE.2.8	Chamgue'tu emʌ te' Totojaye's te' japyʌjcʌchoŋyapʌ tza'cowi'na:
1PE.2.8	Te'wʌcʌsi maŋba ñepcʌschʌmyaju y tyocoyaju Diojsis wyi'naŋdʌjqui porque ja'n ñʌctʌ'yay iwʌte' te' tza'cowi'na.
1PE.2.8	Maŋba jyopi'tyaju choco'yojmo porque ja'n pyʌjcʌchoŋjay te' Diojsis chame wa'y myato'ŋoyjayaju. Ijtyaju te'še'a Diojsis ñima'yʌyatʌjupʌ.
1PE.2.9	Pero mijta'm ja'nmij tye'šejta'm porque Diojsismij ŋguiopiŋdamu. Yʌtij mumu wʌ'aŋja'moye, sacerdotete', masanbʌnda'mde' jujche'ŋ Diojsisa ñe'ajyajupʌ pyʌnda'm. Y Diojsismij ñe'ajtamu wa'mis ndzamgopuŋjaytyamu ñe' yajya'moquiuy, porque ñe'cʌte' te' 'yaŋbʌctamupʌ'smij wa'mis ndzactamu te' pi'tza'ŋajcu'yojmopʌ itcuy y wa'mij mindamu ñe' maya'aŋbʌ sʌ'ŋgʌ'ojmo. 
1PE.2.10	Mijta'm, cʌtʌquiajupʌ aŋsʌ'ŋojmo yempejutzpʌ mbyʌnda'm mijyʌ' inʌc, pero yʌtij Diojsisamijyʌ' pyʌnda'm. Y te' cʌtʌquiajupʌ aŋsʌ'ŋojmo ja'nmis inʌc mustame que ñdyo'ya'ŋʌytyamba inʌc Diojsis, pero yʌtij mustamwa'mis que Diojsis wiyuŋšej ñdyo'ya'ŋʌytyamba.
1PE.2.11	Como nʌtijmijyʌ' ŋguenwingʌtʌctamu witišej najsacopajcʌsi, ndumʌtzoco'yʌsmij nwa'cjaytyamba wa'mis jana ndzi'tamu lugar mista'm nwi'nis yatzipʌ šu'noquiuy, porque te' tʌta'm nwi'nis šu'noquiu'yis ñʌquipjapya tʌta'm ŋguenguy. Aŋgui'mdamba'ʌsmij porque jene sundamba'ʌsmij. 
1PE.2.12	Nʌ'ittamʌ oyepʌ tzocoy y oyepʌ itcuy te' yatzita'mbʌ genti'lista'm wyi'naŋdʌjqui. Y ñempemij nyatzicotzamʌtʌjtamba yʌtij que miste' nʌ ndzʌctamu mal, jʌsa'ca, te' cʌme'tzoquiuy jamo'oyj, maŋba wyʌcotzamyaju Dios ñʌctʌ'yaju'ca mista'm oyeta'mbʌ ndzʌqui. 
1PE.2.13	Mato'ŋoyjaytyamʌ pʌ'nista'm 'yaŋgui'mʌtʌjcuy, porque te'šej šunba tʌ Ngomi's. Mato'ŋoyjaytyamʌ jeque, juca mʌja'ŋbʌ re'yisñe' 
1PE.2.14	o juca gobernado'rista'mñe'. Te'ta'mbʌ quiojtyajpa re'yis wa'y yajnʌco'aŋgʌyaju chʌquiajpapʌ's yacha'cuy y wa'y wyʌcotzamyatʌju chʌquiajpapʌ's oyeta'mbʌ tiyʌ. 
1PE.2.15	Yʌ'šej jeque šunba Diojsis wa'mis ndzʌctamu oyeta'mbʌ tiyʌ y te'šejmis maŋba nyajnumumgʌñe'ctamu te' jowita'mbʌ ja'n ñʌctʌ'yoyapyʌ.
1PE.2.16	Diojsismij nyajlibre'ajtamu pero ja'n wa'mis ndza'maŋjamdamu mista'm libre'ajcuy wa'mis ndzʌctamu yacha'cuy. Pero Diojsismij nyajlibre'ajtamu wa'mis nyosjaytyamu tʌ Ngomi. 
1PE.2.17	Mʌja'ŋgomʌ'ytyamʌ mumu'iwʌ. Sundamʌ tumʌtzocoy te' atzita'm. Cʌna'tzʌytyamʌ Dios. Mʌja'ŋgomʌ'ytyamʌ mista'm ŋgobierno.
1PE.2.18	Coyosata'm, mato'ŋoyjaytyamʌ mumutiyʌcʌsi mista'm ŋgomi, ja'n na' te' šundambapʌ'smij y te' yo'ca tzocopyʌ, hasta te' yatzi tzocoytya'mbʌ, porque nʌmis ŋgʌna'tzʌytyamu tʌ Ngomi. 
1PE.2.19	Juca iwʌ'stʌ tzʌcjapya mal y ja'ndiyʌ tʌ ŋgowa, pyʌcpa wa'ytyʌ mbʌ'mgopajcʌytyamu ndzoco'yojmo. Juca te'šej tʌ ndzʌctamba wa'ytyijtʌ ŋgo'ŋdamu ne' oyepʌ ŋguipsoquiuy Diojsis wyi'naŋdʌjqui, maŋbatʌ nyajtzocopyactamu Dios. 
1PE.2.20	Pero ja'nmis yajtiyʌ nʌwʌ'ajtame Diojsis wyi'naŋdʌjqui juca ittamu mis ŋgowa y mbʌ'mgopajcʌytyambamis te' yacsnutzʌjcuy. Pero juca nyacsnutzʌcʌtʌjtambamij oyepʌ tiyʌcotoya y mbʌ'mgopajcʌytyambamis, wiyuŋšej maŋbamis nyajtzocopyactamu Dios. 
1PE.2.21	Y Cristo's jeque quiengue'tu toya tʌcotoyata'm wa'ytyʌ que'naŋgʌschi'ʌyu wa'y ñe'cʌ's pyʌ'mgopajcʌyušej te' yajtoyapʌquiaju'c, te'šejmis wa'y mbʌ'mgopajcʌytyaŋgue'tu mista'm. Te'wʌcotoya jeque mijte' nwyejtamu Diojsis wa'mis ŋguendaŋgue'tu toya. 
1PE.2.22	Y Cristo jaquiowapa'tʌ, ni jachamʌ nijutzpʌ aŋgoma'cʌ'oquiuy. 
1PE.2.23	Y wyinʌcnʌ'mnʌ'mwʌyajpa'c inʌc, ja'n inʌc 'yaŋdzowewʌ'ay. Tiyʌ'iwʌ inʌc chʌcjayajpa'c, ja'n inʌc chamna'chay ya'iwʌ sino que Diojsis inʌc quiʌ'ojmo quiotpʌ'pa, porque te' Dios wiyuŋgʌme'tzopya. 
1PE.2.24	Yʌ' Cristo'ste' chi'oquia'u wyin tʌcotoyata'm y ñʌmaŋjayu tʌta'm ŋgowa ñe' cuerpocʌsi ca'u'c cruzcʌsi. Te'cotoya pyʌcpa wa'ytyʌ ca'uwʌšej ndzʌctamu nwin cowa's wyi'naŋdʌjqui u'yandʌ ŋgowapa'ttamu. Y pyʌjque'tpa wa'ytyʌ ndzʌcjojcʌtʌctamu justota'mbʌ tiyʌ. Porque te' ñe' tyoyapʌjcu'yis yajʌcʌ'jawya'a tʌta'm ŋgowa. 
1PE.2.25	Wina tuŋdocoyajupʌ ñchowambešejta'm mij inʌc Diojsis wyi'naŋdʌjqui, pero yʌtij ŋgʌwitu'ʌytyamumis Cristo te' co'aŋgui'moye, ŋguioquendambapʌ'smij Diojsis wyi'naŋdʌjqui.
1PE.3.1	Mijta'm, co'tʌc-yomota'm, mato'ŋoyjaytyamʌ mista'm njayaj. Y oye'c tu'ŋajtamʌ ñe'ta'm wyi'naŋdʌjqui. Jowi'cšej co'tʌc-yomo'sta'm ijtyajupʌ's jyayaj ja'n wyʌ'aŋjamjapyʌ's te' Diojsis chame, te' mista'm mato'ŋoquiupyit maŋba wyʌ'aŋja'moyaju ñempemis jana nʌtzamdamʌ. 
1PE.3.2	Maŋba wyʌ'aŋjamyaju nʌ'ca quieñaju jutzmij myato'ŋoytyamba y jutzmij nʌ ñdyu'ŋajtamu masa'najcu'yojmo. 
1PE.3.3	Porque te' masan-yomo'sta'm ja'nde' oropitpʌ chi'nmequia'cupyit, ni ja'nde' sa'sa wʌtzʌjcupʌ wyapyit maŋu yajqueju te' myasa'najcuy, 
1PE.3.4	sino que jayu'cʌpʌ tzocoytye' wa'y ñʌ'ijtu, Espíritu Santo's quiosujupʌ wa'y pyono'naju y šʌ'mnayu. Yʌ'wʌte' te' mʌja'ŋbʌ meque Diojsis wyi'naŋdʌjqui. 
1PE.3.5	Te'šejpʌ tzocoy inʌc ñʌ'ijtyaju y yajquejyaju ya'acta'mbʌ masan-yomo'sta'm te' ñite'tzʌyajpapʌ's inʌc Dios y myato'ŋoyjayajpapʌ's inʌc jyayajta'm. 
1PE.3.6	Ya'acpʌ Sara's jene myato'ŋoyjapya inʌc jyayaj Abrahán. Ja'n inʌc pyʌqui ñʌquiʌsi, señor, ñʌjapya inʌc. Juca ndzʌctaŋgue'tpamis oyeta'mbʌ tiyʌ Sara's chʌjcušej, Sara'smijte' 'yuneta'm y yajtiyʌ'smij ja'n maŋu ñchʌcna'tztamu.
1PE.3.7	Te'šejtijque' mij, jayajta'm, sa'sa'c ittamʌ mista'm yomoji'ŋ. Pyʌcpa wa'mis mawʌwenbapʌ tiyʌšej ŋgoquendamu porque mochipʌ tiyʌte' te' yomo. Y jujche'ŋdiempomij Diojsis ñchi'tamba iscuy-quenguy, pumñayu'c ittamʌ. Juca yʌ'šejmij njyamacʌtʌctamba, nwya'coytyamba'cmij Dioscʌsi, ja'n yajtiyʌ's maŋu yajpacwinducjayu mista'm nwa'coquiuy.
1PE.3.8	Y yʌtij tumʌtzʌctamʌ mista'm ŋguipsoquiuy, to'ya'ŋʌ'oytyamʌ ne'co'mo, atzišej našunʌtʌjtamʌ y yo'capʌ tzocopyit yajya'moytyamʌ. 
1PE.3.9	Juca iwʌ'smij nyajquendamba toya, uy toya yajwitu'tame, y juca iwʌ'smij nyatzicotzamdamba, uy yatzipʌ tzame yajwitu'tame. Oyecotzamya te'šejta'mbʌ porque mustambamis que Diojsismij nwyejtamu wa'mis mbʌjcʌchoŋjaytyamu ñe' ñicomasa'nʌ'oquiuy. 
1PE.3.10	Wiyuŋšej chamba te' Totojaye's:
1PE.3.10	Juca iwʌ's šunba quiʌtʌjcu oyepʌ quenguy y oyeta'mbʌ jama,
1PE.3.10	Pyʌcpa wa'y jyʌ'ctzʌ'yu wyin uy 'yotowewʌ'aju,
1PE.3.10	Y uy 'yaŋgoma'cʌyu tyʌwʌ chamepit.
1PE.3.11	Yajca'ŋdzaquia yacha'cuy, y yajtzʌquia oyepʌ tiyʌ.
1PE.3.11	Yajtzʌcme'tza wa'y sʌ'mnayu'c ijtyaju mumu jama.
1PE.3.12	Porque tʌ Ngomi's wyitʌm y quiowi tzijnapya
1PE.3.12	Wa'y quienu y myatoŋu tiyʌta'm wya'quiajpa justota'mbʌ pʌ'nis.
1PE.3.12	Pero te' yatzita'mbʌcotoya emʌc quenwitu'pa wa'y jana quiʌmato'ŋʌyaju.
1PE.3.13	Ja'nmij tiyʌ musi ñchʌcjaytyamu ya'iwʌ's juca tumʌtzocoy mis ŋgo'ŋjojcʌtʌctamba oyepʌ tiyʌ. 
1PE.3.14	Pero juca jowi'cšejmis ŋguendamba toya nʌ'cmis ndzʌctamu oyeta'mbʌ tiyʌ, dichosota'm mij Diojsis wyi'naŋdʌjqui. Te'cotoya uy pʌcjaytyame maya'cuy ni uy na'tztame juca ñchamna'tzʌtʌjtambamij yempe'iwʌpʌ pʌ'nista'm. 
1PE.3.15	Y cʌna'tzʌytyamʌ tʌ Ngomi Cristo mista'm ndzoco'yojmo y yumijyumi'c aŋdzoŋdamʌ sunbapʌ's myujsu tiyʌcotoya miste' nite'tzʌytyamba Dios. 
1PE.3.16	Nʌ'ittamʌ oyepʌ tzocoy y oyepʌ itcuy yempemij nyatzicotzamʌtʌjtamʌ jujcha' pʌnda'm nʌ chʌquiajupʌ's mal. Te'šejmis maŋba ndzʌctza'ajyaju te' ŋguiʌnicʌtʌjtambapʌ'smij quieñajpa'ca jutzmij nʌ ñdyu'ŋajtamu Cristoji'ŋ. 
1PE.3.17	Juca Diojsis šunba wa'mis ŋguendamu toya, más oye wa'mis ŋguendamu toya oyepʌ tiyʌmis nʌ ndzʌctamu'c, y ja'n wa'mis ŋguendamu toya pyʌcpašej wa'y quienu toya te' yatzipʌ tiyʌ chʌcpapʌ's. 
1PE.3.18	Cristo's tiju quienu toya tumnaca tʌcotoyata'm. Ñe'cʌ justopʌte' y ca'u ja'n jyustota'mbʌcotoya wa'y yajʌ'cʌ'jayu tʌta'm ŋgowa y wa'ytyʌ yajtʌjcʌytyamu Diojsis wyi'naŋdʌjqui. Wiyuŋšej ca'u Cristo's cuerpo pero Diojsis yajwinsa'jayu. Y te' Cristo's ñe' 'yespiritu itjojcʌtʌcpa. 
1PE.3.19	Y te' ñe' 'yespiritupit maŋu yajmujšaju co'aŋgʌquiuy te' somyajupʌ espirituta'm te' maŋba inʌc quiʌtʌjcupʌ. 
1PE.3.20	Porque yʌ'ta'mbʌ's ya'acpʌ aŋsʌ'ŋojmo jašunʌ myato'ŋoyjaya Dios. Pijche'cta'mbʌ jamo'oyj nʌ inʌc chʌjcu No'e'is te' arca. Y Diojsis pacienciapit jyo'quiaju yʌ'ta'mbʌ nʌ'cše'ŋoyj tyujcu te' arca wa'y quipswitu'yaju, pero jašuña. Pijche'c na' tucutujta'y pʌn cotzoquiaju te' arca'ojmo jawyʌŋyapʌ wa'y šu'csca'yaju. 
1PE.3.21	Te'šejpʌ cotzojcuy yospa yʌtij jujcha' comparación tʌcotoyata'm. Nʌ'yʌ'pya'ctʌ nyajquejpatʌ que cotzocwa'ndʌ u'yandʌ ca'uwʌšej ittamu Diojsis wyi'naŋdʌjqui sino que tumʌtzʌctamwa'ndʌ Jesucristoji'ŋ ñe' wyinsa'cu'yojmo. Porque tʌ nʌ'yʌ'oquiuy ja'nde' wa'ytyʌ ŋgotze'tamu ŋgüerpo sino que wa'ytyʌte' nʌ'ittamu oyepʌ tzocoy Diojsis wyi'naŋdʌjqui. 
1PE.3.22	Y yʌ' Jesucristo ʌma' nimeque'ctij ijtu Diojsis chʌ'na'ŋojmo, porque qui'mu tzajpojmo. Y ñe'cʌte' myato'ŋoyjayajpa mumu angelejsista'm, tzajpojmo aŋgui'myajpapʌ's y pʌmi'ʌyajupʌ's.
1PE.4.1	Te'cotoya como quienu toya Cristo's tʌcotoyata'm ñe' cuerpopit, te'šej pyʌcpa wa'mis nʌ'itjaytyamu ñe' quipsoquiuy wa'mis ŋguendaŋgue'tu toya mista'm. Porque te' pʌn wiyuŋše'a quiʌtʌjcupʌ's maya'aŋbʌ toya, ja'na suni quiowapa'tu. 
1PE.4.2	Yʌy najsacopajcʌsimaj nʌ wyijtuca'ŋu'c, te'wʌ's ja'n suni quio'ŋjayaju pʌ'nista'm yatzi šu'noquiuy sino que te' Diojsis šu'noquiuy. 
1PE.4.3	Te' cʌtʌquiajupʌ jamo'oyjtya'm ŋgo'ŋdambamis inʌc te' yatzita'mbʌ genti'lista'm chʌqui, te' mba'tpamʌytyʌ jenejenepʌ tocoquiuy, te' tiyʌta'mdʌ jene ŋgueneminbamʌy. Ño'taŋgʌtʌctambamij inʌc y cu'tcuy-šʌ'ŋajcu'yojmo njyucucu'ttambamij inʌc wa'ytyijmis ŋgo'ŋdamu mumu tocoquiuy. Y ja'nmis inʌc ndzactame comichʌqui-wʌ'aŋjamguy qui'nispapʌ Diojsis. 
1PE.4.4	Y te' yatzita'mbʌ genti'lista'm maŋba ñʌmaya'yaju porque ja'namij nwyittame ñe'cʌji'ŋda'm te'šejpʌ ca'ŋdocoquiu'yojmo, y maŋbamij nyatzicotzamʌtʌjtamu. 
1PE.4.5	Uy pʌcjaytyame maya'cuy. Porque minba'cande' te' Diojsis ñimejcʌyupʌ, maŋbapʌ's quiʌme'chaju queñajpapʌ y ca'yajupʌ, yʌ' genti'lista'm maŋba quiowʌ'aŋjamyaju ñe'ta'm quiowa. 
1PE.4.6	Ijtu ca'yajupa'a wyʌ'aŋjamyajupʌ's te' Diojsis 'yevangelio queñajpa'cmaj najsacopajcʌsi. Yʌ'ta'mbʌ Diojsis maŋba quiʌme'chaju tiyʌta'm chʌquiaju yʌy najsacopajcʌsi y maŋba chi'yaju iscuy-quenguy ja'n yayepʌ ñe'cʌ's ñʌ'ijtušej.
1PE.4.7	Tomya' wa'y yaju mumutiyʌ. Jʌ'ctzʌ'ytyamʌ nwin, tzʌctamʌ oyepʌ tiyʌ, y oto'ŋʌyjojcʌtʌctamʌ Dios y uy mochcʌtʌŋdame ndzoco'yojmo. 
1PE.4.8	Y nimeque'ctij tumʌtzocoy našunʌtʌjtamʌ ne'co'mo y te'šejmis maŋba matzcomʌ'ndamu aŋba'tepʌ cowa. 
1PE.4.9	Oma'oma tzi'oquiu'yajtamʌ jejcuy ne'co'mota'm uy pojpojnayu'c. 
1PE.4.10	Diojsismij nwye'nbʌ'jaytyamušej tumduma'ŋbʌn te' tzi'ʌtʌjcuy, te'wʌ nʌyostamʌ wa'mis naquiotzowatʌjtamu ne'co'mo. Te'šejmis maŋba ndzʌcjaytyamu bien mis atzita'm te' Diojsis wi'ni eyata'mbʌ yajya'moquiupyit. 
1PE.4.11	Iwʌ aŋma'yopya, ya'aŋma'yoya Diojsis chambašej. Iwʌ yospa Dioscotoya, yajyosa Diojsis šajpapʌ pʌmipit. Te'šejmis maŋba mʌja'ŋwʌcotzamdamu Dios mumutiyʌcʌsi Jesucristopit. Cristo's pyʌjcʌchoŋwa'a 'yaŋgui'mʌtʌjcuy mumu jamacotoya y pyʌcpa wa'ytyʌ nwʌcotzamdamu ñe'cʌ. Amén.
1PE.4.12	Tʌwʌy, uy ñʌcna'tzʌytyame nwin ñchʌjquisʌtʌjtamba'cmij jujcha' jucʌtʌjcojmo, porque te'šej pyʌcpa wa'mij ñchʌjquisʌtʌjtamu toyapʌjcu'yojmo pero cʌtʌquiajpapʌ tiyʌtijte'. 
1PE.4.13	Juca Cristošejmij nyacsnutzʌcʌtʌjtamba, nʌ'omdamʌ porque nʌmis ŋguenjaytyamu Cristo's tyoya quienušej ñe'cʌ's. Pero minba'ca y yajquejpa'ca ñe' wyin chi'muŋgʌ'ojmo, maŋbamis maya'aŋ oma'oma mbʌjcʌchoŋdamu. 
1PE.4.14	Dichosota'm mij juca 'yotoŋjatʌjtambamij ŋgo'ŋdamba'ŋmʌjcʌmis Cristo. Te'šej maŋba quieju que te' Diojsis 'Yespiritu miji'ŋda'm ijtu y Diosji'ŋmij nʌ nwyittamu y Diojsismijte' ñe'ta'm. 
1PE.4.15	Ʌs ja'ʌs suni nijutiwʌ mi'ojmota'mbʌ's wa'y quienu toya porque nyajca'oyu o porque nu'mu o porque yatzi tzocoy o porque tyʌ'ŋʌpya wyin ja'n ñe'cʌ's quiowindzʌmipʌ tiyo'mo. 
1PE.4.16	Pero juca iwʌjutiwʌ mi'ojmota'mbʌ's Cristo's ñʌquiʌsi quienba toya, uy yajtza'ay, sino que yajmʌja'ŋwʌcotzamʌ Dios porque Cristo'ste'ñe' quiʌ'aŋmaye.
1PE.4.17	Pyʌcpapʌte' wa'y Diojsis ñʌcʌtzo'tzu quiʌme'tzoquiuy ñe' 'yune'ojmota'm. Y juca winatʌ cʌme'tztamba tʌta'm porque ñe'tʌyʌ' 'yune, ¿jutzpʌ toyapitpʌ co'aŋgʌquiu'yasʌ'ŋ maŋba quiʌtʌquiaju te' ja'n myato'ŋoyjayapyʌ's Diojsis 'yevangelio? 
1PE.4.18	Chambašej te' Totojaye's:
1PE.4.18	Juca te' justota'mbʌ pʌn penapit cotzoquiajpa,
1PE.4.18	¿Jutzasʌ'ŋ maŋba quiotzoquiaju te' ja'n wyʌ'aŋja'moyapyʌ y te' cowapa'tjojcʌtʌquiajpapʌ?
1PE.4.19	Te'cotoya te' quieñajpapʌ's toya Diojsis šunbašej, pyʌcpa wa'y chʌcjojcʌtʌquiaju oyepʌ tiyʌ y wa'y ñitza'mʌyaju quienguy te' jicapyʌ Cojojmejcoyacʌsi.
1PE.5.1	Yʌtij ijtu tiyʌ wa'yʌs ndzamjayu jujche'ŋ ancianota'm wʌ'aŋja'moyajpo'mo, porque ʌj, ancianoti'ʌjyʌ'que' ñe'cʌji'ŋda'm y ŋguenu'ʌs ne' nwitʌmbit jutz ca'u Cristo cruzcʌsi y maŋba ijtu ʌs mbarte ñe' myʌja'ŋajcu'yojmo mingue'tpa'ca ñe'cʌ. 
1PE.5.2	Mijta'm ancianota'm, nwa'cjaytyamba'ʌsmij wa'mis ŋgoquenjaytyamu oye'c te' Diojsis tyu'mʌquiuy. Sa'sa'c yajtu'ŋajtamʌ porque ñchowambešejta'm Diojsis wyi'naŋdʌjqui. Umij ya'iwʌ's ñchi'tamu pena yʌ'šejpʌ yoscu'yojmo sino que ndumʌtzocoy ne'ta'm su'noquiupyit wa'mis ndzʌctamu, y ja'n wa'mij jyepecoyowatʌjtamu'ŋmʌjcʌ sino que mista'm ndzoco'yis wya'cpašej wa'mis ndzʌctamu. 
1PE.5.3	Y uy nʌte'ngui'mdame mista'm aŋgui'mʌtʌjcuy te' tu'mʌyajpapʌ's wyi'naŋdʌjqui sino que tu'ŋajtamʌ oye'c wa'y quiengʌspʌcjayaju mista'm itcuy wʌ'aŋja'moye'sta'm. 
1PE.5.4	Y minba'ca Cristo te' Coque'noye-cowi'na, ñe'cʌ'smij maŋba ñchi'tamu jujcha' ja'n yayepʌ corona, mista'm mbarte ñe' chi'muŋgʌ'ojmo y myʌja'ŋajcu'yojmo.
1PE.5.5	Y jujche'ŋ soca's y papiñomo's yajmato'ŋoyjaya ancianota'm. Y jujche'ŋ tu'mʌyajpapʌ, mumu yajmato'ŋoya ñe'co'mota'm yumijpʌ tzocopyit porque yʌ'šej chamba te' Totojaye's:
1PE.5.5	'Yotoŋwinduquiajpa Diojsis te' myʌja'ŋdzʌquiajpapʌ's wyin,
1PE.5.5	Y yajyamba te' yumijta'mbʌ.
1PE.5.6	Yajyumi'ajtamʌ nwin porque pʌmi'ʌyupʌ Diojsistʌyʌ' 'yaŋgui'mʌtʌjcuquiʌ'mʌta'mbʌ y ñe'cʌ'smij maŋba nyajmʌja'ŋajtamu nu'cpa'ca aŋsʌŋ. 
1PE.5.7	Uy pʌcjaytyame maya'cuy ja'n nʌ pyocspajcu'c mista'm ŋguipsoquiuy porque Diojsismij nʌ ŋguioquendamu.
1PE.5.8	Coquendamʌ nwin y coquendamʌ cuenta mumutiyʌcʌsi porque te' yatziwʌ, te' diablo, cʌ'soytyo'yupʌ caŋšej ji'aju'c witpa yʌmʌc teymʌc wa'y pya'tu iwʌ wa'y yajtocoyaju. 
1PE.5.9	Pero mista'm nʌjaytyamʌ te' diablo: Jʌcʌ'ʌ tey ʌs nwi'naŋdʌjqui, u'yʌj oc'isi. Y maŋdzʌ'yu'c tu'ŋajtamʌ mista'm nwʌ'aŋjamgu'yojmo porque mustambamis que naswindumʌ mumu mis atzi'sta'm nʌ quiʌtʌquiajque'tu toya mis nʌ ŋguendamušej wa'y tyujcu Diojsis chamušej. 
1PE.5.10	Y ŋguenba'camis toya uša'ŋ aŋsʌŋ, Diojsismij maŋba nyajpaquipʌctamu, mbyʌmitzi'tamu y nyajcota'ndamu ndzoco'yojmo. Porque ñe'cʌte' te' yajya'mopyapʌ y ñe'cʌ'smijte' nwyejtamu wa'mis ittamu mbarte te' ja'n yayepʌ ñe' myʌja'ŋajcu'yojmo. 
1PE.5.11	Mʌja'ŋgotzamda'mitʌy jeque Dios, porque ñe'cʌte' aŋgui'mjojcʌtʌcpa mumu jamacotoya. Amén.
1PE.5.12	Y yʌ' Silvano ʌs jicapyʌ atziše'ʌs nʌ'ijtu. Y ñe'cʌ ʌs nʌ nyaja'yʌyu yajtya' metza tuca'y ʌs ndzame yʌ' carta'ojmo, y ñe'cʌ's maŋba ñʌminu mij ittamumʌy. Sunba'ʌsmij mbaquitzi'tamu ndzoco'yojmo yʌ' cartapit wa'yʌsmij ndzamjaytyamu Diojsis wiyuŋšejpʌ yajya'moquiuy. Te'cotoya maŋdzʌ'yu'c nʌmdamʌ: Ja'ndiyʌ eyapʌ Dios yajyambapʌ'stʌ.
1PE.5.13	Yʌ' Babiloniašej yatzipʌ cumgu'yojmo ijtupʌ Diojsis tyu'mʌquiu'yis ñdyujchi'tambamij. Yʌ' tu'mʌquiuy Diojsisyʌ' copiŋu jujcha' mij ne'cʌ ŋgopiŋdaŋgue'tu. Y ŋguiʌ'wejaytyambamij dius ʌs uneše'ʌs nʌ'ijtupʌ Marcojsis. 
1PE.5.14	Nadyujchi'ʌtʌjtamʌ ne'co'mo su'coquiupyit wa'mis nyajquejtamu que ñašunʌtʌjtambamij ne'co'mota'm. Sunba'ʌs wa'mij Diojsis ñchi'tamu sʌ'mnaquiuy, mumu mijta'm jujche'ŋ Cristo'ste'ñe'. Amén.
2PE.1.1	Ʌjte' te' cʌ'wej Simón Pedro, Jesucristo's quioyosa. Atzita'm, nʌ'ʌsmij njayjaytyamu mijta'm, mumu jujche'ŋ wyʌ'aŋjamyajpapʌ's tʌta'm nyajcotzojcopyapʌ Dios, te' Ngomi Jesucristo. Y mijta'm tʌjšejmij sa'sa nwyʌ'aŋja'moytyamba porque tʌ Ngomi justopʌte' wa'ytyʌ tzi'tamu tumduma'ŋbʌn yʌ' sa'sapʌ nwʌ'aŋja'moquiuy. 
2PE.1.2	Sunba'ʌs wa'mij Diojsis aŋba'te'c nyajyamdamu y wa'mij ñchi'tamu sʌ'mnaquiuy wa'y 'ya'ŋʌyjojcʌtʌjcu mista'm nʌctʌ'yoquiuy wa'mis ispʌctamu oye'c te' Dios y Ngomi Jesús.
2PE.1.3	Y Cristo'stʌ pʌmitzi'tamba mumutiyʌcʌsi wa'ytyʌ itjojcʌtʌctamu te' masa'najcu'yojmo. Y ñe'cʌ'stʌ cotzoŋdamba wa'ytyʌ ispʌctamu oye'c te' Dios, te' wejtamupʌ'stʌ wa'y ittamu tʌta'm mbarte ñe' myʌja'ŋajcu'yojmo y chi'muŋgʌ'ojmo. 
2PE.1.4	Y yʌ' Diojsistʌ tzi'tamu oyeta'mbʌ y mʌja'ŋda'mbʌ yajya'moquiuy, te' chamdzi'oquia'ušej tʌcotoyata'm. Yajcotzoctamutʌ jeque uytyʌ ŋgo'ŋdamu ni ŋgʌñʌñdamu nijutzpʌ tocoquiuy yʌy najsacopajcʌsi ijtyajupʌ, sino que wa'ytyʌ nʌ'ittamu masanbʌ itcuy y tzocoy Diojsis ñʌ'ijtupʌšej.
2PE.1.5	Te'cotoya mumu yʌ'šejta'mbʌ tiyʌcʌsi pyʌcpa wa'mis ŋgoquendamu cuenta. Yajquejtamʌ mis nwʌ'aŋjamgupyit que mijta'm wʌta'mbʌ mbyʌnda'm mijte'que'. Y ja'n na' te'še'ŋdij, sino que wa'mis a'ŋʌyjojcʌtʌctamu mista'm Diosji'ŋbʌ nʌctʌ'yoquiuy. 
2PE.1.6	Y yajquejtaŋgue'ta que nʌmis njʌ'ctzʌ'ytyamu nwin y te'šejmis maŋba mujsu mbʌ'mgopajcʌytyamu mumu jutzpʌ toya. Y nʌ'cmis ŋguendamu toya, pyʌcpa wa'mis nyajquejtamu que ndumʌtzocoy mis sundamba Dios. 
2PE.1.7	Y ja'n na' te'še'ŋdij, sino que atzišej nayajyamʌtʌjtamʌ ne'co'mo, y nʌ'ittamʌ wiyuŋšejpʌ našunʌtʌjcuy atzi'ojmota'm.
2PE.1.8	Porque juca ndzʌcjojcʌtʌctambamis yʌ'šejta'mbʌ tiyʌ, maŋba pyaquipʌjcu mista'm ndzocoy. Y wa'mij jana comeque ittamu yʌy najsacopajcʌsi, pyʌcpa wa'mis a'ŋʌyjojcʌtʌctamu mista'm nʌctʌ'yoquiuy wa'mis ispʌctamu oye'c tʌ Ngomi Jesucristo. 
2PE.1.9	Pero iwʌ mi'ojmota'mbʌ's ja'n chʌcjojcʌtʌqui yʌ'šejta'mbʌ tiyʌ, tzʌctamʌ cuenta que te'wʌ's ja'n ñʌctʌ'i choco'yojmo tiyʌte' te' Diojsis šu'noquiuy. Yʌ'wʌ's jyambʌ'wa'a que Diojsis yajcotzocwa'a, y yajcowajawya'a te' quiowa wina inʌc nʌ chʌjcupʌ. 
2PE.1.10	Te'cotoya, atzita'm, coquendamʌ cuenta wa'mis nyajquejtamu mista'm nwʌ'aŋja'moquiu'yojmo que wiyuŋšej ja'nmij myochcʌtʌŋdame porque Diojsismijyʌ' nwyejtamu y ŋguiopiŋdamu. Y juca yʌ'šejmis ndzʌctamba, ja'nmij ñdyocoytyame Diojsis wyi'naŋdʌjqui. 
2PE.1.11	Y te'šej jʌsa'ca Diojsismij maŋba ñchi'tamu pe'tzipʌ y woŋgonayupʌ tuŋ wa'mij nwyiyuŋnu'ctamu te' aŋgui'mbamʌy te' nyajcotzojcopyapʌ Ngomi Jesucristo mumu jamacotoya.
2PE.1.12	Te'cotoya sunba'ʌsmij nyajamwʌtzʌcjojcʌtʌctamu yʌ'šejta'mbʌ tiyʌ, ñempe mis mustamba'a y ñempe paquipʌcwa'a mista'm ndzocoy te' wiyuŋbʌ tiyo'mo aŋmaytyamušejmis. 
2PE.1.13	Como yʌmya'ʌj nʌ ŋgueñgueñayu'ŋmʌjcʌ, ŋgomʌ'pya'ʌs que jene oye wa'yʌsmij nyajamwʌtzʌctaŋgue'tu te' wina mis aŋmaytyamupʌ tiyʌ. 
2PE.1.14	Porque muspa'ʌs que jʌ'nʌ'a maŋba'ʌj ŋga'u Ngomi Jesucristo'sʌj tza'maŋwajayušej. 
2PE.1.15	Te'cotoya'ʌsmij nʌ ndzijpana-yajmustamu yʌ'šejta'mbʌ tiyʌ umis maŋu njambʌ'tamu'ŋmʌjcʌ ñempe ca'u'ca'mʌj.
2PE.1.16	Tʌs nʌtʌsmij nyajmusjaytyamu tʌ Ngomi Jesucristo's myujsoquiuy y minguy. Yʌ' nʌtʌsmij ndzamjaytyamupʌ tiyʌ ja'nyʌ' undzame pʌ'nis ñʌcʌpo'yajupʌ, porque tʌste' ne' nwitʌmbit ŋguenjayu te' Cristo's myʌja'ŋajcʌ'. 
2PE.1.17	Tʌ Ndata Diojsis chi'muŋgʌ'ojmo yajmʌja'ŋaju te' Cristo y te' tzi'muŋbapʌ tzajpojmoc wanajcu Diojsis 'yotowe yʌ'šej ñʌjayupʌ's: Mijte' te' ʌs sunbapʌ Une. Mijpi'tʌj tzocopyacpa. 
2PE.1.18	Y tʌste' matoŋjaquie'tu te' Diojsis 'yotowe wanajcupʌ tzajpojmoc masanbʌ pu'mnacʌsitʌjte' tumʌ'ijtu'c Cristoji'ŋ.
2PE.1.19	Y ŋguenwa'ndʌs jeque que tucwa'a tʌs nwi'naŋdʌjqui te' chamyajušej tza'maŋwa'oye'sta'm y muspatʌs que te' cha'maŋwajyajušej wiyuŋbʌ tiyʌte', y šʌ'ŋjayajpa pi'tza'ŋajcu'yojmo ijtyajupʌ. Pyʌcpa jeque wa'mis ŋgoquendamu cuenta te' tza'maŋwa'oye'sta'm chame hasta que taŋbʌ'nʌmba ʌ' jamo'oyj y hasta que yajsʌ'ŋjayajpa mista'm ndzocoy te' namdzuctya'a tzotpapʌ matza's.
2PE.1.20	Nʌctʌ'ytya'mitʌy nimeque'ctij yʌ'šej: Ya'iwʌ's ja'n pyʌqui wa'y cha'maŋwaju ñe' quipsoquiupyit tiyʌta'm jya'yʌyaju te' tza'maŋwa'oye'sta'm Diojsis Tyotojaye'ojmo. 
2PE.1.21	Porque te' Diojsis masanda'mbʌ cha'maŋwa'oye'sta'm jachamya yajtiyʌ ñe'ta'm quipsoquiupyit sino que te' Espíritu Santo'ste' chi'yajupʌ quipsoquiupyit, porque te' Espíritu Santo's yajmujšaju tiyʌta'm oye wa'y chamyaju.
2PE.2.1	Pero ijtyajque'tu inʌc Israel-pʌ'nojmota'm sujchajpapʌ tza'maŋwa'oyeta'm. Y te'šej maŋba ijtyajque'tu mi'ojmota'm sujchajpapʌ aŋma'yoye. Maŋba ñu'mdʌjcʌyaju mi'ojmota'm wa'y ñʌtʌjcʌyaju ja'n 'yoyepʌ aŋma'yoquiuy. Y yʌ' sujchajpapʌ aŋma'yoye maŋba ñʌmyaju que ja'nde' ñe' Quiomi te' yajcotzoquiajupʌ's. Y te'cotoya ñe'cʌ'stij ñʌcje'csʌyajpa wyin, y ja'n tiyʌ nʌ quipšaju'c maŋba tyocoyaju. 
2PE.2.2	Y wʌwʌ pʌ'nis maŋba quio'ŋjayaju te' ñe'ta'm šutzi-aŋma'yoquiuy pya'tpawo'mo tyocoquiuy. Y te'cotoya eyata'mbʌ pʌ'nis maŋba yatzicocomʌ'yaju Cristo's wiyuŋbʌ 'yaŋma'yoquiuy. 
2PE.2.3	Te'ta'mbʌ sujchajpapʌ's quipsaŋgospo'ʌyajpa jutzmij wa'y 'yaŋgoma'cʌpʌcʌtʌjtamu y ñe'cʌji'ŋamij ñdyumʌ'ittamu'c, coyowacʌsimij ñchʌcjatʌjtamba mumutiyʌ. Pero ya'ajca Diojsis quipsu wa'y yajnʌco'aŋgʌyaju yʌ'šejta'mbʌ pʌn y ja'n maŋu jyambʌ'u ñe'cʌ's quipsušej. 
2PE.2.4	Porque Diojsis jayajcotocoya te' yatzi angelesta'm cowapa'tyajupʌ, sino que tyʌŋdzi'po'tyaju tzajpojmoc wa'y myaŋyaju infierno'ojmo. Y teymʌ ijtyaju presošej te' pi'tza'ŋajcu'yojmo hasta que nu'cpa te' cʌme'tzoquiuy-jyama. 
2PE.2.5	Te'šejtijque' jayajcotocoya Diojsis te' ya'ajca cowapa'tyajupʌ pʌnda'm, sino que na' Noetij yajcotzojcu cu'ya'pyʌ tyʌwʌji'ŋda'm. Y yʌ' Noe'is chamgopuŋba inʌc que ijtupʌte' pyena wa'ytyʌ ittamu justo'ajcu'yojmo. Y te'ta'mbʌ jamo'oyj Diojsis yajquejcu mʌtuj wa'y šu'csca'pʌ'yaju te' ja'n ña'chapyʌ's Dios. 
2PE.2.6	Te'šej ya'ajca yajnʌco'aŋgʌquie'tu quiowa Diojsis te' Sodoma y te' Gomorra-cumguytya'm. Pyoŋbʌ'yatʌju te' metzapʌ cumguy jamwitu'cše'ŋoyj. Y te'šej chʌjcu Diojsis wa'ytyʌte' que'naŋgʌschi'ʌytyamu jutzte' maŋba yajnʌco'aŋgʌyu te' jʌsa'cta'mbʌ pʌn ja'n ña'chapyʌ's Dios. 
2PE.2.7	Pero yajcotzojcu jucʌtʌjcojmoc te' justopʌ Lot porque te' Diojsis quienjayu chocoy yʌ' Lojtisñe' jutz inʌc triste'ajpa y ñʌ'oquia'pa inʌc nʌ'c quienu te' chʌquiajpapʌ's yacha'cuy. 
2PE.2.8	(Yʌ' justopʌ Lot, jeque, tumʌpʌ luga'royjtye' inʌc ijtu te' poŋbʌ'yajupʌji'ŋda'm. Y como tumdumʌ jama inʌc quienba y myatoŋba jutz inʌc myaŋgocʌtʌquiajpa Diojsis yajwinduquiajpapʌ tiyʌ, jene toyapʌjcu chocoy.) 
2PE.2.9	Te'cotoya mustamʌ que Diojsis muspa yajcotzoquiaju nʌ'c 'yoc'išatʌju te' ñe'cʌ quiʌna'tzʌyajpapʌ's. Pero te' yatzita'mbʌ pʌn nʌmaj quiʌchaquiatʌju wa'y yajnʌco'aŋgʌyatʌju te' yatzita'mbʌ chʌqui cʌme'tzoquiuy jamo'oyj.
2PE.2.10	Nimeque'ctij Diojsis maŋba yajnʌco'aŋgʌyaju te' sujchajpapʌ tza'maŋwa'oye porque quio'ŋyajpa ñe' wyi'nis yatzi šu'noquiuy y jyana oye'ajcuy, y porque ja'n myato'ŋoyjayay aŋgui'moye. Yʌ'ta'mbʌ's ja'n ña'chay yajtiyʌ, y ñite'ngui'myajpa wyin. Ja'n ña'chay wa'y 'yotowewʌ'ajayaju Diojsis 'yangelesta'm. 
2PE.2.11	Y te' Diojsis 'yangelesta'm maste' pʌmi'ʌyajupʌ y más ijtyaju 'yaŋgui'mʌtʌjcuy que ja'nde' te' sujchajpapʌ tza'maŋwa'oye'sta'm. Pero yʌ' angelejsista'm ja'n ñʌtu'mbajcajyay wa'y ñicotza'mʌyaju Diojsis wyi'naŋdʌjqui.
2PE.2.12	Yʌ' yʌ'šej ja'n ñʌctʌ'yoyapyʌ pʌnda'm copʌnšej ja'n ñʌctʌ'yoyay, y yatzicotzamyajpa ja'n ñʌctʌ'yapyʌ tiyʌ. Jujcha'nde' copʌ'nis ñipʌ'na'ʌpya wa'y yajca'yaju y quiʌ'šaju, te'šejta'm chamʌtʌjcuy yʌ'šejta'mbʌ pʌ'nisñe'. Te'še'ande' maŋba quia'yaju ñe'ta'm tyocoquiu'yojmo. 
2PE.2.13	Ñe'ta'm yacha'cu'yis quiowindzʌmbašej maŋba tyocoyaju. Te'wʌte' te' quioyowata'm. Porque sʌ'ŋajcuy quipšajpa y chʌquiajpa tumdumʌ jama y ñʌ'ijtyajpa choco'yojmo. Yʌ'šejta'mbʌ pʌ'nista'm chʌqui yajyu'coyajpa y yajtoco'yoyajpa. Yempe miji'ŋda'm tumʌcu'tyajpa pero ja'n chaquiay te' tocoquiu'yis 'yaŋma'yoquiuy.
2PE.2.14	Quiengʌwijtyajpa yomota'm wa'y 'yaŋgoma'cʌyaju y ja'n chocopyaquiay wa'y chaquiaju cowapa'tcuy. Te'šej sa'sa wyejmiñajpa te' mochita'mbʌ yomo wa'y jyowya'ŋdʌjcajyaju. Y ñʌcnu'ŋʌyjayajwa'a choco'yista'm te'šejpʌ yatzi ni'aŋsu'noquiuy. Te'šejta'mbʌ jeque, maldicio'nʌyupʌ pʌnda'mande'. 
2PE.2.15	Chacjayajuwa'nde' te' Diojsis tyuŋ y ca'ŋdocoyajuwa'nde' porque chʌquiajpa chʌcpašej inʌc te' ni'aŋsu'nopyapʌ Balaa'ŋis, Beo'ris 'yune's. Balaa'ŋis jeque chʌjcu ja'n 'yoyeta'mbʌ tiyʌ wa'ytyij chi'yaju tumin. 
2PE.2.16	Y Diojsis yajtzamdzamnayu te' burra nʌ pyocsnʌmaŋupʌ Balaa'ŋis wa'y 'yotoŋjayu te' tza'maŋwa'opyapʌ Balaam. Te'šej yajwinducjayu te' quio'sawa-pʌ'najcuy.
2PE.2.17	Yʌ'šejta'mbʌ pʌn ja'n yojšay oyepʌ tiyʌcotoya. Tʌjtzupʌ nʌ'-mu'tcuyšejta'm, sawa's yʌmʌc teymʌc šujwituwituwʌyajpapʌ o'našejta'm. Y Diojsis ñimejcʌyjayajwa'nde' lugar maŋbamʌy quiojtyatʌju pi'tza'ŋajcu'yojmo mumu jamacotoya te' ja'ndimʌy sʌ'ŋgʌ'. 
2PE.2.18	Pero ijtyaju inʌc wiyuŋše'a chaquiatʌ'upʌ's yʌ'šejpʌ tocoquiuy, yʌ' tocoyajupʌ pʌ'nis nʌ chamyajušej. Pero yʌ' tocoyajupʌ's jyowa'ŋdʌjcajyajque'tutij ñe'ta'm tzamdzocotzoconaquiupyit wa'y chʌquiaju tiyʌtij šuña. 
2PE.2.19	Yʌ' sujchajpapʌ pʌ'nista'm chamdzi'oquiu'yajyajpa libre'ajcuy, nʌmyajpa uytyʌ ya'iwʌ's aŋgui'mdamu. Pero ni ñe'cʌ ja'n lyibreta'm, porque aŋgui'mbapʌ pʌnšej te'šej myato'ŋoyjayajpa ñe'ta'm quiowa. Mozošejta'mde' wa'y myato'ŋoyjayaju ñe' wyi'nis yatzi šu'noquiuy. Porque wiyuŋšej juca te' cowatʌ ŋgomišej mato'ŋoyjapya, te'wʌ'sandʌte' ñe' myozo porque te' cowatʌ ŋgo'ŋjojcʌtʌcpa. 
2PE.2.20	Pero juca iwʌ's pyʌjcʌchoŋba y quio'ŋba te' yajcotzojcopyapʌ Ngomi Jesucristo y ñe'cʌpit chacpa te' cowa y tocoquiuy najsacopajcʌsi, ja'n 'yoye jʌsa'ca wa'y tyocowyʌtzʌjque'tu ni wa'y myato'ŋoyjayu ñe' wyi'nis yatzi šu'noquiuy. Juca jʌsa'ca chacpa tʌ Ngomi Jesucristo, más jʌ'mʌpya tyocoquiuy que ja'nde' wina inʌc nʌ quiowapa'tušej. 
2PE.2.21	Yʌ'šejta'mbʌ pʌn más inʌc oye juca inʌc yajujche'c ja'ispʌcjaya te' Diojsis wiyuŋbʌ tyuŋ wa'y jʌsa'ca minu chacjayaju uy myato'ŋoyjayaju te' Diojsis masanbʌ 'yaŋgui'mguy pyʌjcʌchoŋyajtʌ'upʌ. 
2PE.2.22	Juca iwʌ tocowyʌtzʌcpa yatzita'mbʌ tiyo'mo, maŋba quiʌtʌcjayu chambašej te' wiyuŋbʌ comparacio'ŋis: Te' tuwi's quiatwʌtzʌjque'tpatij te' 'yʌ'tzipʌ'upʌ tiya'a, y te' sa'sa tacschiŋupʌ yoyajmama's nimeque maŋu chiŋwʌtzʌjque'tutij motyo'mo wa'y yu'cpʌ'wʌtzʌjcu.
2PE.3.1	Tʌwʌy, yʌ'wʌte' te' myetzo'mopʌ carta nʌ'ʌsmij njayjaytyamupʌ. Y yʌ' metzapʌ cartapit sunba'ʌs mbʌmitzi'jayu mista'm wiyuŋbʌ nʌctʌ'yoquiuy. 
2PE.3.2	Sunba'ʌsmij nyajamwʌtzʌctamu tiyʌta'm chamyaju wina masanda'mbʌ tza'maŋwa'oye'sta'm, y wa'mis njamwʌtzʌctaŋgue'tu te' aŋgui'mguy te' yajcotzojcopyapʌ tʌ Ngomi'stʌ tzi'upʌ wa'ytyʌsmij nyajmustamu mijta'm, porque tʌjte' te' ñe' quiʌ'wej.
2PE.3.3	Jamwʌtzʌctamʌ nimeque'ctij yʌ'wʌ: Ultimopʌ aŋsʌ'ŋojmo maŋba miñaju quiʌsijcʌyajpapʌ's te' Diojsis chame, te' ñe'ta'm yatzi su'noquiu'yojmo tu'ŋajyajpapʌ's. 
2PE.3.4	Maŋba ñʌmyaju: Cristo nʌmu que maŋba inʌc mingue'tutij. Ngomʌ'pyatʌs que jaminʌwa'nde' porque muma' ca'pʌ'yaju te' ya'acta'mbʌ tʌ ndatajta'm y mumutiyʌtij te'šej ijtu, jaquiowatzʌcʌtij desde que tujcu yʌ' najsacopac tzo'tzcu'yojmo.
2PE.3.5	Maŋdzʌ'yu'c nʌmyajpa yʌ'šej, pero jyambʌ'yajpa que tzo'tzcu'yojmo Diojsis chʌjcu te' tzap y te' nas ñe' chamepittij. Y jyambʌ'yajque'tpa que te' Diojsis chʌjcu te' nas nʌ'pit y te' nʌ'is wyajtu y cho'ŋaju ijtušej hasta yʌtij. 
2PE.3.6	Y Diojsis jʌsa'ca nʌ'pittijque' yajca'pʌ'yaju te' ya'acta'mbʌ pʌn yajwʌŋu'c yʌ' najsacopac nʌ'cʌ'mʌ mʌja tu'oyj. 
2PE.3.7	Pero te' tzap y te' nas yʌtij ijtyajupʌ, Diojsistijte'que' chame's nʌmaj quiʌchajcu cʌme'tzoquiuy-jyamacotoya. Pijche'c jucʌtʌjcojmo maŋba yajyaju Diojsis te' tzap y te' nas, y te' ja'n ña'chapyʌ's Dios maŋba tyocopyʌ'yaju.
2PE.3.8	Pero tʌwʌy, sunba'ʌs wa'mis mustamu yʌ'šejpʌ tiyʌ: Tʌ Ngomi's muspa yajpʌ'yaju mil amešej tuma'ŋjama, y mil ame muspa yajco'nʌyu jujcha' tuma'ŋjama. Ñe'cʌ's ja'n 'ya'ŋay aŋsʌŋ. 
2PE.3.9	Ijtu quiomʌ'yajpapʌ's que tʌ Ngomi jene nʌ ya'yu wa'y minu. Pero wiyuŋšej maŋbapʌte' witu'que'tu jʌ'nʌ porque te'šejtʌ tzamdzi'tamu. Y ñe'cʌ's nʌmaŋjaytyambatʌ paciencia porque ja'n šuni wa'y ya'iwʌ tyocoyu, sino que šunba wa'ytyʌ mumu'c ŋguipswitu'tamu y wa'ytyʌ ndzactamu tʌ ŋgowa.
2PE.3.10	Y te' jama maŋba'ca minu tʌ Ngomi, maŋba minu jujcha' nu'mbapʌ tzu'cʌsi, ja'ndʌ tiyʌ nʌ nijamdamu'c. Pijche'cpʌ aŋsʌ'ŋoyj maŋba yaju te' tzap maya'aŋbʌ aŋjʌquiʌ'ojmo y maŋba ñemu te' tzajpojmo y najsacopajcʌsi ijtyajupʌ tiyʌ. Y pijche'c maŋba pyoŋbʌ'u yʌ' nas y jujche'ŋ yojsaŋ ijtyajupʌ naswindumʌ.
2PE.3.11	Como mumu yʌ'šejta'mbʌ tiyʌ maŋba yaju, pyʌcpa wa'ytyʌ tumʌtzocoy ŋgʌna'tzʌytyamu Dios masanbʌ iscuy ŋguengupyit. 
2PE.3.12	Ndumʌtzocoy jo'ctamʌ tʌ Ngomi hasta tiyʌ jama minba, y jʌnʌc nimejcʌytyamʌ mista'm nwin y ndzocoy wa'mis njo'cjaytyamu te' Diojsis jyama. Pijche'cpʌ jamo'oyj maŋba jya'pʌyu tzap wa'y jye'pyʌ'u. Y te' tzajpojmo y najsacopajcʌsi ijtyajupʌ tiyʌ nʌ ñemyaju'c maŋba yenenbʌ'yaju. 
2PE.3.13	Pero tʌta'm nʌtʌ njo'ctamu wa'y tyujcu Diojsistʌ tzamdzi'upʌ tiyʌ, wa'y ijtu jomepʌ tzap y jomepʌ nas maŋbamʌytyʌ ittamu justo'ajcu'yojmo.
2PE.3.14	Te'cotoya, tʌwʌy, como nʌmis njo'ctamu yʌ'šejta'mbʌ tiyʌ, tzʌcme'tztamʌ oye'c wa'mij sʌ'mnayu'c ittamu Diosji'ŋ, y 'yaŋguejtamba'camij ñe' wyi'naŋdʌjqui wa'mij cowajuwʌ y cowatacapʌ ñu'ctamu. 
2PE.3.15	Mustamʌ que tʌ Ngomi's nʌmaŋjaytyambatʌ paciencia porque šunba wa'y mumu pʌn quiotzojcu. Te'šejtijmij njyayjaytyaŋgue'tu te' sundambapʌtʌ atzi Pablo's ñe' quiarta'ojmo, y yʌ' Pablo's ñʌ'ijtu mujsoquiuy Diojsis šajpapʌ. 
2PE.3.16	Ijtu sone niwoya Pablo's quiarta'ojmota'm chambamʌy yʌ'šejta'mbʌ tiyʌ. Pero ijtu sone niwoyata'm ja'ndʌ mawʌnʌctʌ'ipʌ. Y te' ja'yaŋmayjapʌ's Diojsis chame, te' mochita'mbʌ's itcuy, tyu'njayajpa'c atzi Pablo's quiartata'm, maŋba ñʌctʌ'yaju ñe'ta'm šu'noquiu'yis šunbašej. Ja'n maŋu ñʌctʌ'yaju oye sone niwoya te' Diojsis Tyotojaye'ojmo wa'y mye'chaju ñe'ta'm tyocoquiuy.
2PE.3.17	Tʌwʌy, coquendamʌ cuenta yʌ'šej nʌ tyu'ŋajyajupʌ umij ñʌmawʌtʌjtamu'ŋmʌjcʌ tocoquiu'yojmo. Nʌytya'mʌsmij ndzamjaytyamu wa'mis jana ndzactamu mista'm ndzijpana-wʌ'aŋja'moquiuy. 
2PE.3.18	Tzʌcme'tzjojcʌtʌctamʌ wa'mis ispʌctamu oye'c te' yajcotzojcopyapʌ Ngomi Jesucristo, y tzʌcme'tztamʌ wa'y 'ya'ŋʌyu mista'm ndzoco'yojmo te' ñe' yajya'moquiuy. Mʌja'ŋgotzamda'mitʌy yʌtij tʌ Ngomi Jesucristo hasta que nu'cpa te' aŋsʌŋ ja'na yajujche'c yayepʌ. Amén.
1JN.1.1	Nyajmustambatʌsmij te' ijtupʌytya' inʌc maŋba'cmaj tyujcu mumutiyʌ, ne' ŋgowipittʌs ŋgʌmato'ŋʌyupʌ, y ne' nwitʌmbittʌs ŋguenupʌ. Y yʌ' ŋguenupʌ tiyʌtʌs, y mbi'quisupʌ tiyʌtʌs, ñe'cʌte' te' Tzame tzi'tambapʌ'stʌ quenguy. 
1JN.1.2	Diojsis yajquenutʌj quenequene yʌ' tzi'papʌ'stʌj quenguy. Y ŋguenutʌs, y ñe'cʌtʌs ŋgotzamba. Y nyajmustambatʌsmij que yʌ'wʌte' te' ja'n yayepʌ quenguy ijtupʌytya' inʌc tʌ Ndata Diosji'ŋ, y minutʌj yajquenu wyin. 
1JN.1.3	Yʌ'wʌ ŋguenutʌs y ne'cʌtʌste' ŋgʌmato'ŋʌyu. Y yʌtij nyajmustambatʌsmij wa'ytyʌ ndumʌquipstamu ne'co'mo, jujcha' tʌj ndumʌquipspa Diosji'ŋ y 'Yune Jesucristoji'ŋ. 
1JN.1.4	Y yʌ'šejta'mbʌ tiyʌtʌsmij njayjaytyamba wa'ytyʌ omdzocopyactamu.
1JN.1.5	Matoŋutʌs tiyʌ chamu tʌ Ngomi Jesucristo's, y nyajmustambatʌsmij. Yʌ'šej nʌmu: Dios sʌ'ŋgʌte', y ñe' choco'yojmo ja'ndiyʌ nijutzpʌ pi'tza'ŋajcuy, porque nijujche'c ja'n quiowapa'te. 
1JN.1.6	Juca nʌmdambatʌ que tumʌquipstambatʌ Diosji'ŋ, y witpatʌ tocoquiu'yojmo, nʌtʌte' ŋga'ŋdzactamu, te' wiyuŋbʌ tiyʌ y sutztambatʌ. 
1JN.1.7	Juca Diojsis šʌ'ŋgʌ' tʌ nʌtu'ŋajapya, sʌ'ŋjapyašejtʌ ñe'cʌ's, wiyuŋšejtʌ tumʌquipspa Diosji'ŋ, y Diojsis 'Yune's, Jesucristo's ñʌ'pi'nis yajcowajapya mumu tʌ ŋgowa.
1JN.1.8	Juca nʌmdambatʌ que ja'ndiyʌ tʌ ŋgowa, aŋgoma'cʌpyatʌ ne' nwin y ja'ndiyʌ wiyuŋbʌ tiyʌ tʌ ndzoco'yojmo. 
1JN.1.9	Juca ŋgowʌ'aŋjamdambatʌ tʌta'm ŋgowa Dioscʌsi, ñe'cʌ justopʌte' y nijamdambatʌ que maŋba yajcotocoyjayu tʌta'm ŋgowa, y yajcowajayu mumu tʌta'm nyacha'cuy. 
1JN.1.10	Pero juca nʌmbatʌ que jaquiowapa'tʌtʌ, sutzpapʌ pʌnšejtʌ nʌ ŋgojtu Dios. Juca te'šejtʌ nʌmba ja'ndiyʌmaj ñe' chame tʌta'm ndzoco'yojmo.
1JN.2.1	Tʌwʌy, yʌ'šejta'mbʌ tiyʌ'ʌsmij nʌ njayjaytyamu wa'mij jana ŋguiowapa'ttamu. Y juca iwʌjutiwʌ cowapa'tpa, te' justopʌ Jesucristo'stʌ maŋba co'otoŋu Diojsis wyi'naŋdʌjqui. 
1JN.2.2	Y yʌ' Cristo's chi'oquia'u wyin wa'y quioyojayu tʌta'm ŋgowa, ca'u'c cruzcʌsi. Y ja'n na' tʌta'mne' ŋgowata'm wa'y quioyojayu, sino que mumu najsacopajcʌsita'mbʌ'sñe'.
1JN.2.3	Juca ŋgojamjapyatʌ te' Diojsis 'yaŋgui'mguy, te'šejtʌ muspa que ispʌctambatʌ ñe'cʌ. 
1JN.2.4	Juca iwʌ nʌmba: Ʌs ispʌcpa'ʌs Dios, y ja'n quiojamjay ñe' 'yaŋgui'mguy, sutzpapʌte' y Diojsis chame ja'ndiyʌmaj ñe' choco'yojmo. 
1JN.2.5	Pero iwʌ's quiojamjapya te' Diojsis chame, yʌ'šejpʌ pʌ'nis choco'yojmo Diojsis quiotwa'a wiyuŋšejpʌ y cota'nupʌ su'noquiuy. Yʌ'šejtʌ mustamba que Diojsis choco'yojmotʌ ittamu. 
1JN.2.6	Juca iwʌjutiwʌ nʌmba: Ʌj Cristo's choco'yojmo'ʌj itjojcʌtʌcpa, pyʌcpa wa'y wyijtu Cristo wijtušej.
1JN.2.7	Atzita'm, ja'ʌsmij nʌ njayjaytyamu jomepʌ aŋgui'mguy, sino que te' wina tʌjcʌyupʌ, te' nʌ'ittamupʌmis desde cho'tzcu'yojmo. Te' wina tʌjcʌyupʌ aŋgui'mguy, te'wʌtijte'que' te' tzame mbʌjcʌchoŋdamupʌmis nwʌ'aŋjamdamu'cmis Cristo. 
1JN.2.8	Pero nʌ'ʌsmij njayjaytyaŋgue'tu como que jomepʌ aŋgui'mguyʌ'. Itcupyit yajqueju Cristo's que wiyuŋbʌ tiyʌte', y te'šejmis nʌ nyajquejtaŋgue'tu mista'm. Porque yʌtij nʌwa'nde' quiʌtʌjcu tʌta'm ndzoco'yojmopʌ pi'tza'ŋajcuy, y nʌwa'ndʌ sʌ'ŋgʌtzʌcjaytyamu te' wiyuŋšejpʌ sʌ'ŋgʌ's.
1JN.2.9	Iwʌ nʌmba: Diojsis šʌ'ŋgʌtzʌcjapya ʌs ndzocoy, y qui'nispa 'yatzi, te'šejpʌ pʌ'nis japyʌjcʌchoŋjamaj Diojsis šʌ'ŋgʌ' ñe' choco'yojmo. 
1JN.2.10	Iwʌ's šunba 'yatzi, Diojsis šʌ'ŋgʌtzʌcjawya'a chocoy, y choco'yojmopʌ tiyʌ's ja'na yajcowapa'te. 
1JN.2.11	Pero iwʌ's qui'nispamaj 'yatzi, japyʌjcʌchoŋjamaj Diojsis šʌ'ŋgʌ' ñe' choco'yojmo, y witpa tocoquiu'yojmo. Ja'n myusi jutʌte' nʌ myaŋu porque jašʌ'ŋgʌtzʌcja chocoy sʌ'ŋgʌ's y ja'n musi quienu te' wiyuŋbʌ tiyʌ. 
1JN.2.12	Nʌ'ʌsmij njayjaytyamu tʌwʌy, porque Diojsis yajcotocoyjaytyamwa'a mista'm ŋgowa tʌ Ngomi Jesucristo's ñʌquiʌsi. 
1JN.2.13	Y mijta'm, tatajta'm, nʌ'ʌsmij njayjaytyaŋgue'tu, porque ispʌctambamis Cristo, te' ijtupʌytya' inʌc maŋba'cmaj tyujcu mumutiyʌ. Y mijta'm, unepʌnda'm, nʌ'ʌsmij njayjaytyaŋgue'tu, porque nwʌytyamwa'mis te' yatziwʌ. Y mij, uneta'm, nʌ'ʌsmij njayjaytyaŋgue'tu, porque ispʌctamba'mis tʌ Ndata Dios. 
1JN.2.14	Y mijta'm, tatajta'm, njayjaytyamu'ʌsmij, porque ispʌctambamis Cristo, te' ijtupʌytya' inʌc maŋba'cmaj tyujcu mumutiyʌ. Y mijta'm, unepʌnda'm, njayjaytyaŋgue'tu'ʌsmij, porque mbyaquipaquita'm mij, y Diojsis chame ijtu mista'm ndzoco'yojmo y nwʌytyamwa'mis te' yatziwʌ.
1JN.2.15	Uy tzi'tame ndzocoy te' yatzipʌ najsacopac, ni uy cʌñʌñdyame najsacopajcʌsita'mbʌ tiyʌ. Juca iwʌ's chi'pa chocoy najsacopac, tʌ Ndata Diojsis šu'noquiuy ja'ndiyʌmaj yʌ' pʌ'nis choco'yojmo. 
1JN.2.16	Porque tʌ Ndata Diojsis ja'n šuni wa'ytyʌ ŋgʌñʌñdyamu tiyʌta'm quiʌñʌñajpa te' ja'n wyʌ'aŋjamyapyʌ's ñe'cʌ. Porque ñe'cʌ'sta'm yatzi wi'nis šu'noquiuy chʌquiajpa, y tiyʌ quieñajpa wyitʌmbit, te'wʌ quio'ŋyajpa, y itʌpa'tcupyit myʌja'ŋdzʌquiajpa wyin. 
1JN.2.17	Pero maŋba yaju yʌ' najsacopac y tiyʌta'm pʌ'nis quiʌñʌñajpa, pero iwʌ's chʌcpa Diojsis šunbašej maŋba pya'tu ja'n yayepʌ quenguy.
1JN.2.18	Tʌwʌy, co'yajcu'yojmotya'ndʌyʌ' nʌ ittamu. Matoŋdamwa'mis que maŋba inʌc quieju te' qui'nispapʌ's te' Cristo. Y yʌtij yʌmʌc teymʌjca nʌ quiejyaju qui'nišajpapʌ's Cristo. Yʌ'šejta'mbʌ tiyʌ'stʌ yajnʌctʌ'pya que co'yajcu'yojmotya'ndʌyʌ' nʌ ittamu. 
1JN.2.19	Yʌ'ta'mbʌ tʌste' ndu'mʌquiu'yojmoc tzu'cumyaju pero ja'nde' wiyuŋšejta'mbʌ wʌ'aŋja'moye. Juca inʌc tumo'oyj wʌ'aŋja'moyajpa tʌji'ŋ, tzʌ'yjojcʌtʌquiaju inʌc tʌji'ŋ. Pero tzu'cumyaju wa'y quieju que ja'n mumu wyʌ'aŋja'moyay jujcha' tʌta'm.
1JN.2.20	Pero mijta'm njyo'ʌytyamwa'mij Espíritu Santopit te' Cristo's, y mustamba'mis mumutiyʌ. 
1JN.2.21	Nʌ'ʌsmij njayjaytyamu ja'nde' porque ja'nmis mustame wiyuŋbʌ tiyʌ, sino porque mustamba'mis. Porque sutzi ñʌtu'ŋajyajpapʌ's ja'n wyiyuŋdzamyay.
1JN.2.22	Jujche'ŋ iwʌ's ja'n pyʌjcʌchowe que Jesuste' te' Cristo te' Diojsis quiopiwi, yʌ'wʌte' te' sutzpapʌ. Y jujche'ŋ iwʌ's ja'n pyʌjcʌchowe que te' Dios, Cristo's te' Tyataj, y te' Cristo que Diojsis te' 'Yune, yʌ'wʌte' te' qui'nispapʌ's Cristo. 
1JN.2.23	Porque mumu'iwʌ'sta'mis ja'n pyʌjcʌchoŋyay te' Diojsis 'Yune, Tata Dioste' ja'n pyʌjcʌchoŋyay. Y iwʌ'sta'mis pyʌjcʌchoŋjayajpa te' Diojsis 'Yune, pyʌjcʌchoŋyajpa te' Tata Dios. 
1JN.2.24	Tiyʌmis matoŋdamu nwyʌ'aŋja'moytyamu'cmij, te'šej wʌ'aŋjamjojcʌtʌctamʌ. Juca nwʌ'aŋjamjojcʌtʌctambamis tiyʌmis matoŋdamu nwyʌ'aŋja'moytyamu'cmij, choco'yojmomij maŋba ñʌ'itjojcʌtʌctamu Diojsis, y te'šejtijque' 'Yune's. 
1JN.2.25	Y Jesucristo'stʌte' tzamdzi'tamu te' ja'n yayepʌ quenguy.
1JN.2.26	Yʌ' nʌše'ʌsmij njayjaytyamu wa'yʌsmijte' nyajmustamu te' sunbapʌ'smij 'yaŋgoma'cʌtʌjtamu. 
1JN.2.27	Pero mijta'm njyo'ʌytyamwa'mij Cristo's te' Espíritu Santopit, te' nʌ'ittamupa'mis mista'm ndzoco'yojmo. Te'cotoya ja'ndiyʌ pyena eyawʌ'smij wa'y 'yaŋmaytyamu, porque ñe'cʌ'smij 'yaŋmaytyamu mumutiyʌcʌsi. Y aŋma'yopya wiyuŋbʌ tiyʌpit y ja'n šutzi. Te'šej jeque co'ŋjojcʌtʌctamʌ Cristo te' Espíritu Santo'smij 'yaŋmaytyamušej.
1JN.2.28	Yʌtij jeque, tʌwʌy, co'ŋjojcʌtʌctamʌ ñe'cʌ, uytyʌ maŋu na'tztamu ndzoco'yojmo ni ndza'ajtamu ñe' wyi'naŋdʌjqui tzajpojmo'ca nʌ wyanajcu'c nʌ'ca minu. 
1JN.2.29	Juca mustambamis que yʌ' Cristo justopʌte', mustaŋgue'ta que iwʌ'sta'mis chʌquiajpa justota'mbʌ tiyʌ Diojsisande' 'yuneta'm.
1JN.3.1	Coquendamʌ cuenta jutztʌ aŋba'te sundamba tʌ Ndata Diojsis wa'y ñʌmu: Yʌtij ʌsamijyʌ' uneta'm. Te'cotoya te' ja'n wyʌ'aŋjamyapyʌ's ñe'cʌ ja'ndʌ ispʌquiay tʌta'm, porque ja'n ispʌquiay ñe'cʌ. 
1JN.3.2	Tʌwʌy sundamba'ʌsmij. Yʌtij jeque, Diojsisandʌyʌ' 'yuneta'm, pero ja'nmaj quieye jutztʌ maŋba nductamu. Pero mustambatʌ que ñe'cʌšejtʌ maŋba nductamu minba'ca. Porque maŋbatʌ ŋguendamu ñe'cʌ mero jutzpʌte'. 
1JN.3.3	Mumu jujche'ŋ ñe'cʌšej sunba tyuquiajupʌ's, quioqueñajpa cuenta uy quiowapa'tyaju jujcha' Cristo jaquiowapa'tʌ.
1JN.3.4	Mumu jujche'ŋ cowapa'tyajpapʌ's myaŋgocʌtʌquiajpa te' Diojsis 'yaŋgui'mguy, porque jujche'ŋ myaŋgocʌtʌquiajpapʌ's Diojsis 'yaŋgui'mguy cowapa'tyajpa. 
1JN.3.5	Y mustambamis que Cristo minu najsacopajcʌsi wa'y yajʌcʌ'jayu tʌta'm ŋgowa, y ñe'cʌ jaquiowapa'tʌ. 
1JN.3.6	Y mumu jujche'ŋ quio'ŋjojcʌtʌcpapʌ's Cristo ja'n quiowapa'tjojcʌtʌqui. Y jujche'ŋ cowapa'tjojcʌtʌcpapʌ's ni jaquiendʌ'ʌmaj ni ja'nmaj ispʌqui Cristo.
1JN.3.7	Coquendamʌ cuenta, tʌwʌy, umij ya'iwʌ's 'yaŋgoma'cʌytyamu. Iwʌ's chʌcjojcʌtʌcpa justopʌ tiyʌ justopʌ pʌ'nande', jujcha' Cristo justopʌte'. 
1JN.3.8	Iwʌ cowapa'tjojcʌtʌcpa, Satanajsiste'ñe', porque Satanás cowapa'tjojcʌtʌcpa desde tzo'tzcu'yojmo. Y te' Diojsis 'Yune's minu wa'y yajayu te' Satanajsis yojsaŋ.
1JN.3.9	Mumu jujche'ŋ Diojsisa 'yuneta'm, ja'n quiowapa'tjojcʌtʌquiay, porque Diojsis quiotjayajwa'a choco'yojmo jomepʌ quenguy. Te'ta'mbʌ ja'na musi quiowapa'tyaju porque Diojsisande' 'yuneta'm. 
1JN.3.10	Jujche'ŋ ja'n chʌquiapyʌ's justopʌ tiyʌ y ja'n šuñay 'yatzi, ŋgue'nʌpyatʌ que ja'nde' Diojsista'm 'yune, sino que Satanajsista'mde' 'yune.
1JN.3.11	Porque matoŋdamumis que chamyaju desde cho'tzcu'yojmo que pyʌcpapʌte' wa'ytyʌ našunʌtʌjtamu ne'co'mo. 
1JN.3.12	Uytyʌ ndzʌctamu Cai'ŋis chʌjcušej. Satanajsiste' inʌc ñe', y yajca'u te' pyotzo. ¿Y tiyʌcotoyasʌ'ŋde' yajca'u? Porque te' ñe' chʌqui yatzita'mbʌte' inʌc, y te' pyotzo's chʌqui wʌta'mbʌte' inʌc.
1JN.3.13	Atzita'm, uy nʌmaya'tame juca ŋgui'nistambamij te' ja'n wyʌ'aŋja'moyapyʌ's. 
1JN.3.14	Ca'uwʌše'andʌte' inʌc cowa'ojmo, pero mba'twa'ndʌ te' iscuy-quenguy. Mustambatʌ que yʌ'šejte' porque suñajpatʌ te' atzita'm. Iwʌ's ja'n šuni 'yatzi ca'uwʌšejmaj ijtu choco'yojmo. 
1JN.3.15	Jujche'ŋ qui'nišajpapʌ's 'yatzi, yajca'opyapʌte'. Y mustambamis que te' yajca'opyawʌ's jañʌ'itʌ ñe' choco'yojmo te' ja'n yayepʌ quenguy. 
1JN.3.16	Jesucristo'stʌte' yajquenu jutz pyʌcpa wa'ytyʌ su'noytyamu. Ñe'cʌ's chi'oquia'u wyin tʌcotoyata'm. Te'šejtijque' pyʌcpa wa'ytyʌ ndzi'oquia'tamu ne' nwin atzicotoyata'm ñempetʌ yajca'ya pʌ'nis. 
1JN.3.17	Pero iwʌ's pya'tpatij jyamacʌtʌjcuy, y quienba 'yatzi nʌ quienupʌ's toya y ja'n quiotzowe tiyʌ'iwʌpit, ¿jutza yajquejpa juca ijtu ñe' choco'yojmo te' Diojsis šu'noquiuy?
1JN.3.18	Tʌwʌy, uy na' aŋnaca su'noquiuytyijtʌ nʌ'ittame, sino que yajquejta'mitʌy ndzʌquipit que wiyuŋšejtʌte' našunʌtʌjpa.
1JN.3.19	Yʌ'wʌpit muspatʌ que nwʌ'aŋjambatʌ te' wiyuŋbʌ tiyʌ Diojsis wyi'naŋdʌjqui, y te'šej sʌ'mnayu'c tʌ ittamba ñe' wyi'naŋdʌjqui. 
1JN.3.20	Pero juca aŋjambatʌ ndzoco'yojmo que ja'ndʌ nwʌ'aŋjamdame te' wiyuŋbʌ tiyʌ, más oye wa'ytyʌ nwʌ'aŋjamdamu Dios que ja'n tʌta'm ndzocoy, porque ñe'cʌ's myuspa mumutiyʌ.
1JN.3.21	Tʌwʌy, sundamba'ʌsmij. Juca aŋjamdambatʌ ndzoco'yojmo que nwʌ'aŋjamdambatʌ te' wiyuŋbʌ tiyʌ jana na'chcuytyʌ muspa oto'ŋʌytyamu Dios. 
1JN.3.22	Y tiyʌta'mdʌ nwa'ctamba ñe'cʌcʌsi, ñe'cʌ's maŋbatʌ tzi'tamu, porque ŋgojamjaytyambatʌ ñe' 'yaŋgui'mguy y ndzʌctambatʌ tiyʌcʌsitʌ ñe'cʌ nyajtzocopyacpa. 
1JN.3.23	Y yʌ'wʌte' te' ñe' 'yaŋgui'mguy: Wa'ytyʌ nwʌ'aŋjamjaytyamu te' 'Yune Jesucristo, y wa'ytyʌ našunʌtʌjtamu ne'co'mo, ñe'cʌ'stʌ aŋgui'mdamušej. 
1JN.3.24	Y iwʌ's quiojamjapya Diojsis 'yaŋgui'mguy, choco'yojmo ñʌ'itjojcʌtʌcpa Diojsis. Y Dios itjojcʌtʌcpa te'šejpʌ pʌ'nis choco'yojmo. Mustambatʌ que ñe'cʌ itjojcʌtʌcpa tʌta'm ndzoco'yojmo porque tzi'tamwa'ndʌ te' Espíritu Santo.
1JN.4.1	Tʌwʌy, sundamba'ʌsmij. Uy wʌ'aŋjamdame ñempe'iwʌ pʌn nʌmbapʌ que Diojsis 'Yespiritupit aŋma'yopya. Tzʌjquistamʌ winac juca Diojsiste' 'Yespiritupit aŋma'yopya. Porque sone nʌ wyijtyaju sujchajpapʌ tza'maŋwa'oye yʌ' najsacopajcʌsi. 
1JN.4.2	Yʌ'wʌcʌsitʌ muspa iwʌ's ñʌ'itjayu Diojsis 'Yespiritu: Iwʌ tumʌtzocoy nʌmba que Jesuste' te' Cristo, Diojsis quiopiwi, y que minu pyʌ'naju jujcha' pʌn najsacopajcʌsi, te'šej quiowʌ'aŋjambapʌ's, te'wʌte' aŋma'yopyapʌ Diojsis 'Yespiritupit. 
1JN.4.3	Y jujche'ŋ nʌmbapʌ que jaminʌ pyʌ'na jujcha' pʌn te' Jesucristo, Diojsis quiopiwi, te'šej nʌmbapʌ, ja'n 'yaŋma'yoy Diojsis 'Yespiritupit. Yʌ'šejpʌ pʌ'nis qui'nispa Cristo. Mustambamis que maŋba inʌc minu, y yʌtij yʌ'ya ijtu najsacopajcʌsi.
1JN.4.4	Tʌwʌy, Diojsismijyʌ' ñe'ta'm y te'cotoya nwʌytyamwa'mis yʌ' sujchajpapʌ. Porque te' Dios, te' ijtupʌ mista'm ndzoco'yojmo, maste' pʌmi'ʌyupʌ que ja'nde' yatziwʌ, aŋgui'mbapʌ najsacopajcʌsi. 
1JN.4.5	Ʌ' sujchajpapʌ's quio'ŋyajpa yʌ' yatzita'mbʌ tiyʌ najsacopajcʌsi. Te'cotoya te'wʌ's yatzita'mbʌ tiyʌ chamyajpa, y te' jana wʌ'aŋja'moye's quiʌmato'ŋʌyajpa. 
1JN.4.6	Tʌta'm Diojsistʌte' ñe'ta'm. Iwʌ's ispʌcpa Dios, cʌmato'ŋʌpyatʌ. Y iwʌ ja'n Diojsisñe', ja'ndʌ cʌmato'ŋʌy. Yʌ'šejta'mbʌ tiyʌcʌsitʌ muspa iwʌ's pyʌjcʌchoŋba te' wiyuŋbʌ tiyʌ y iwʌ's ja'n pyʌjcʌchowe.
1JN.4.7	Tʌwʌy, sundamba'ʌsmij. Pyʌcpa wa'ytyʌ našunʌtʌjtamu ne'co'mo, porque Diojsiste' šajpa te' našunʌtʌjcuy. Mumu jujche'ŋdʌ ndumʌtzocoy našunʌtʌjtamba, Diojsisandʌte'ñe', y ispʌcpa Dios. 
1JN.4.8	Iwʌta'm ja'n ñašunʌtʌjyay, ja'n ispʌquiay Dios, porque Diojsiste' šajpa su'noquiuy. 
1JN.4.9	Yajquenutʌ Diojsis que ñe'cʌ's sundambatʌ, porque quiʌ'weju te' tʌŋdumʌpʌ 'Yune najsacopajcʌsi wa'ytyʌ mba'ttamu quenguy ñe'cʌpit. 
1JN.4.10	Quendamʌ jutztʌ sundamba Diojsis. Ñempetʌ inʌc tʌ ja'n sundame ñe'cʌ, ñe'cʌ's wiyuŋšej sundambatʌ. Quiʌ'weju te' 'Yune wa'y chi'oquia'u wyin wa'y quioyojayu tʌta'm ŋgowa ca'u'c cruzcʌsi. 
1JN.4.11	Tʌwʌy, sundamba'ʌsmij. Juca te'šej tʌ sundamu Diojsis, te'šejtijque' pyʌcpa wa'ytyʌ našunʌtʌjtamu ne'co'mo. 
1JN.4.12	Yajujche'ctij jaquiena Dios ya'iwʌ's. Pero juca našunʌtʌjtambatʌ ne'co'mo, Dios itwa'a tʌta'm ndzoco'yojmo, y te'šejtʌ cota'nu'c sundamba Dios ndzoco'yojmo.
1JN.4.13	Mustambatʌ que ñe'cʌ Diojsis nʌ'itjojcʌtʌctambatʌ ñe' choco'yojmo, y ñe'cʌ itjojcʌtʌcpa tʌta'm ndzoco'yojmo. Mustambatʌ yʌ'šej porque ñe'cʌ'stʌ tzi'tamu te' ñe' 'Yespiritu Santo. 
1JN.4.14	Y tʌs ŋguenutʌs te' Diojsis 'Yune, y ndzamgopuŋbatʌs que te' Tata Diojsis quiʌ'weju te' 'Yune wa'y minu yajcotzojcu te' najsacopajcʌsita'mbʌ. 
1JN.4.15	Iwʌ tumʌtzocoy nʌmbapʌ que Jesús Diojsis te' 'Yune, ñe' choco'yojmo itjojcʌtʌcpa Dios y Diojsis ñʌ'itjojcʌtʌcpa te'šejpʌ pʌn choco'yojmo. 
1JN.4.16	Y tʌta'm mustamba'ndʌ ndzoco'yojmo y nwʌ'aŋjamdamwa'ndʌ que jene tʌ sundamba Diojsis. Diojsis šajpa su'noquiuy. Y iwʌ's šunba Dios y eyata'mbʌ pʌn, Diojsis ñʌ'itjojcʌtʌcpa te'šejpʌ pʌn choco'yojmo, y te' pʌ'nis choco'yojmo itjojcʌtʌcpa Dios. 
1JN.4.17	Juca te'še'andʌ, cota'nbʌ'wa'a Diojsis šu'noquiuy tʌta'm ndzoco'yojmo wa'ytyʌ jana na'tztamu te' cʌme'tzoquiuy jamo'oyj. Jujcha' ñe'cʌ su'nopya, te'šejtijtʌ su'noytyaŋgue'tpa yʌy najsacopajcʌsi. 
1JN.4.18	Iwʌ na'tzpamaj, jaquiota'nbʌ'ʌmaj ñe' choco'yojmo Diojsis šu'noquiuy, porque juca inʌc cota'nbʌ'wa'ande' su'noquiuy ja'na ña'tze. Porque te' ña'tzipit nʌwa'nde' quio'aŋgʌyu. Te' ña'tzipit quejpa que jaquiota'nbʌ'ʌmaj ñe' choco'yojmo te' Diojsis šu'noquiuy. 
1JN.4.19	Tʌta'm sundambatʌ Dios, porque ñe'cʌ'stʌ wina sundamu. 
1JN.4.20	Juca iwʌ nʌmba: Ʌs sunba'ʌs Dios. Y juca te'wʌ'stij qui'nispa 'yatzi, sutzpapʌte'. Porque iwʌ's ja'n šuni te' 'yatzi nʌ quienupʌ, ¿jutza' jeque muspa šunu Dios ja'n nʌ quienupʌ? 
1JN.4.21	Y Diojsis yʌ'šejtʌ aŋgui'mdamu: Iwʌ'sʌj sunba ʌj, tiene que wa'y šungue'tu 'yatzi.
1JN.5.1	Mumu iwʌ's wyʌ'aŋjamba que Jesuste' te' Cristo te' Diojsis quiopiwi, te'wʌ Diojsis te' 'yuneta'm. Y iwʌ's šunba te' Tataj šunjaquie'tpa te' ñe' 'yuneta'm. 
1JN.5.2	Juca sundambatʌ Dios, y ŋgojamjapyatʌ ñe' 'yaŋgui'mguy, te'šejtʌ muspa que suñajpatʌ Diojsis 'yuneta'm. 
1JN.5.3	Porque juca sundambatʌ Dios, ŋgojamjapyatʌ te' ñe' 'yaŋgui'mguy. Y te' 'yaŋgui'mgu'yis ja'ndʌ yajtoyapʌqui. 
1JN.5.4	Porque jujche'ŋdʌ Diojsis 'yuneta'm ndzactambatʌ mumu yacha'cuy ijtupʌ najsacopajʌcʌsi. Y tʌte' nwʌ'aŋjamgupyit ndʌŋgʌspa'tpatʌ wa'ytyʌ nwʌyu najsacopajcʌsita'mbʌ yacha'cuy. 
1JN.5.5	¿Iwʌ'sasʌ'ŋde' tyʌŋgʌspa'tpa wa'y wyʌyu najsacopajcʌsipʌ yacha'cuy? Wyʌyajpa jujche'ŋ wyʌ'aŋjamyajpapʌ's que Jesuste' te' Diojsis 'Yune.
1JN.5.6	Yʌ'wʌte' te' Jesucristo te' minupʌ najsacopajcʌsi, y tiju ñʌ'yʌyu. Y yajca'yaju'c cruzcʌsi 'yumbʌ'jayaju ñʌ'pin. Ja'n na' tiju ñʌ'yʌyu, sino que 'yumbʌ'jayaju ñʌ'pin. Y te' Espíritu Santo's quiotestigosajpa, y te' Espíritu wiyuŋdzambapʌte'. 
1JN.5.7	Porque tuca'y ijtu tzajpojmo quiotestigosajyajpapʌ's te' Jesús: Tʌ Ndata Diojsis, te' Tzame's y te' Espíritu Santo's. Y yʌ' tuca'ytya'mbʌ tumo'oyjtya'm quipšajpa. 
1JN.5.8	Y tuca'y ijtu najsacopajcʌsi quiotestigosajyajpapʌ's te' Jesús: Te' Espíritu Santo's y te' nʌ'yʌyu'c y 'yumbʌ'u'c ñʌ'pin. Y yʌ' tuca'ytya'mbʌ's tumʌpʌ tiyʌ chamyajpa. 
1JN.5.9	Juca nwʌ'aŋjamdambatʌ quiotestigosajyajpašej pʌ'nis, más pyʌcpa wa'ytyʌ nwʌ'aŋjamdamu Diojsis quiotestigosajušej. Ñe'cʌ's quiotestigosaju que wiyuŋšej ñe'te' 'Yune. 
1JN.5.10	Iwʌ's wyʌ'aŋjamba Jesús, te' Diojsis 'Yune, myuspa choco'yojmo que wiyuŋšej quiotestigosaju Diojsis. Iwʌ's ja'n wyʌ'aŋjame Dios, nʌ quiomʌ'yu sutzpapʌte', porque ja'n wyʌ'aŋjame te' Diojsis quiotestigosajušej te' 'Yune. 
1JN.5.11	Y yʌ'šejte' chamu Diojsis: Que ñe'cʌ'stʌte' tzi'tamu ja'n yayepʌ quenguy. Y te'šejpʌ quenguy tzi'patʌ 'Yunepit. 
1JN.5.12	Juca nʌ'ijtutʌ ndzoco'yojmo te' Diojsis 'Yune, nʌ'itwa'ndʌ yʌ' ja'n yayepʌ quenguy. Juca ja'ndiyʌmaj tʌ ndzoco'yojmo te' Diojsis 'Yune, jañʌ'itʌmajtʌ te' ja'n yayepʌ quenguy.
1JN.5.13	Yʌ'šejta'mbʌ tiya'mʌsmij njayjaytyamu porque nwʌ'aŋjamdambamis te' Diojsis 'Yune, y wa'mis mustamu que nʌ'ittamumis ja'n yayepʌ quenguy, y wa'mis tumʌtzocoy nwʌ'aŋjamdamu te' Diojsis 'Yune.
1JN.5.14	Y nite'tzʌytyambatʌ Dios, y te'cotoya muspatʌ que ñe'cʌ'stʌ cʌmato'ŋʌpya nwa'ctamba'ctʌ tiyʌ'iwʌ ñe'cʌ's šunbašej. 
1JN.5.15	Y juca mustambatʌ que cʌmato'ŋʌpyatʌ ñe'cʌ's tiyʌta'mdʌ nwa'cpa ñe'cʌcʌsi, mustambatʌ que tiyʌta'mdʌ nwa'cu maŋbapʌtʌte' mbʌjcʌchoŋu.
1JN.5.16	Juca iwʌ's mi'ojmota'mbʌ's quienba que nʌ quiowapa'tu te' 'yatzi, pero ja'nde' wa'y tyocoyo'ctujcu, pyʌcpa wa'y wya'coyjayu Dioscʌsi, ñe'cʌ's wa'y yajtzajcu te' quiowa wa'y yajcotzojcoctujcu. Yʌ'še'ʌs nʌ ndzamu pero juca jaquiowapa'tʌmaj hasta wa'y tyocoyo'ctujcu. Ijtu cowa yajtocoyo'ctujcopyapʌ. Juca te'šej nʌ quiowapa'tu, coquendamʌ cuenta iwʌmis maŋba nwa'coyjaytyamu. 
1JN.5.17	Mumu iwʌ's chʌcpa ja'n jyustota'mbʌ tiyʌ cowapa'tpa. Pero ijtu cowa ja'ndʌ yajtocoyo'ctuquipʌ's.
1JN.5.18	Muspatʌ que mumu jujche'ŋdʌ Diojsis 'yuneta'm ja'ndʌ ŋgowapa'tjojcʌtʌctame, porque te' Diojsis 'Yune'stʌ coquendamba y te' yatziwʌ's ja'ndʌ musi wʌyu.
1JN.5.19	Mustambatʌ que Diojsistʌyʌ' 'yuneta'm, pero mumu ja'n wyʌ'aŋja'moyapyʌ 'yaŋgui'mba yatziwʌ's.
1JN.5.20	Mustambatʌ que te' Diojsis 'Yune minu najsacopajcʌsi y tzi'tamutʌ nʌctʌ'yoquiuy wa'ytyʌ ispʌctamu te' wiyuŋšejpʌ Dios. Y yʌtij wiyuŋšejpʌ Diojsisandʌ nʌ'ittamu ñe' choco'yojmo, te'wʌte' te' Jesucristo. Yʌ'wʌte' te' wiyuŋšejpʌ Dios, y ñe'cʌ'stʌ tzi'pa ja'n yayepʌ quenguy. 
1JN.5.21	Tʌwʌy, coquendamʌ nwin umis ŋgʌna'tzʌytyamu chʌquichʌquita'mbʌ comi. Amén.
2JN.1.1	Ʌjte' te' anciano-cowi'na. Yomoy, Diojsismij ŋguiopiŋu. Nʌ'ʌsmij njayjayu mij y mis uneta'm. Jene sunba'ʌsmij porque mbʌjcʌchoŋumis te' wiyuŋšejpʌ wʌ'aŋja'moquiuy. Y ja'nʌsmijte' ʌstij suni, te'šejtijmij šuñajque'tpa mumu jujche'ŋ nʌ wyʌ'aŋjamyajupʌ's wiyuŋbʌ tiyʌ. 
2JN.1.2	Sundambatʌsmij porque mustamba'ndʌ que ijtu te' wiyuŋbʌ tiyʌ tʌta'm ndzoco'yojmo, y teymʌ maŋba itjojcʌtʌjcu. 
2JN.1.3	Tʌ Ndata Diojsis y te' 'Yune Jesucristo's nyajyamdambamij y ñdyo'ya'ŋʌytyambamij, y ñchi'tambamij sʌ'mnaquiuy. Y wiyuŋšej mustambamis te' wiyuŋbʌ tiyʌ y sundambamis ndʌwʌta'm.
2JN.1.4	Jene nʌ'omu'ʌs mujsu'cʌs que ijtyaju mis uneta'm nʌ ñʌtu'ŋajyajupʌ's wiyuŋbʌ tiyʌ. Te'šejtʌ aŋgui'mdamu tʌ Ndata Diojsis wa'ytyʌ ndzʌctamu. 
2JN.1.5	Y yʌtij yomoy, nwa'cjapya'ʌsmij wa'ytyʌ našunʌtʌjtamu ne'co'mo. Yʌ'wʌpit ja'ʌsmij nʌ njayjayu jomepʌ aŋgui'mguy, sino que te' aŋgui'mguy tʌs nʌ'ijtupʌ desde cho'tzcu'yojmo. 
2JN.1.6	Y našunʌtʌjtamba'ctʌ nʌtʌ nwijtu aŋgui'mdambašejtʌ Diojsis. Ñe'cʌ'stʌ aŋgui'mdamu wa'ytyʌ našunjojcʌtʌctamu, mustambaše'amis desde cho'tzcu'yojmo.
2JN.1.7	Porque jene ijtyajwa'a aŋgoma'cʌ'oyajpapʌ najsacopajcʌsi. Yʌ'ta'mbʌ nʌmyajpa que jaminʌ pyʌ'na jujcha' pʌn te' Jesucristo, te'šej aŋgoma'cʌ'opyapʌte' y qui'nispapʌ's te' Cristo. 
2JN.1.8	Coquendamʌ cuenta umij ya'iwʌ's 'yaŋgoma'cʌytyamu wa'mis jana nyajtocoytyamu Diojsisamij nyajnʌwʌ'ajtamupʌ tiyʌ ndzoco'yojmo, porque ñe'cʌmis nwʌ'aŋjamdamu, sino que wa'mis mbʌjcʌchoŋdamu mumu te' coyowa.
2JN.1.9	Iwʌ's myaŋdochʌcpa y ja'n wyitjojcʌtʌqui te' aŋma'yoyušej Cristo, ja'ndiyʌmaj Diojsis 'Yespiritu ñe' choco'yojmo. Iwʌ witjojcʌtʌcpa aŋma'yoyušej Cristo ñʌc'ijtʌwya'a choco'yojmo tʌ Ndata Diojsis y te' 'Yune's. 
2JN.1.10	Juca iwʌjutiwʌ'smij ŋguiʌ'mindamba y ja'n chame aŋma'yoyušej Cristo, uy pʌjcʌchoŋdame ndʌjcaŋʌ, ni wa'mis nʌjayu: Diosji'ŋbʌ mijyʌ'. 
2JN.1.11	Porque iwʌ's pyʌjcʌchoŋba te'šejpʌ nʌte' ñʌtu'mbajcajayu yatzita'mbʌ chʌqui.
2JN.1.12	Wʌwʌ ijtu tiyʌ'ʌsmij wa'y ndzamjaytyamu pero ja'ʌs maŋu nja'yʌyu yʌ' totocʌsi tintapit. Maŋba'ʌs ŋguenu juca minba'ʌj ne'cʌ wa'yʌsmij winʌjque'nʌytyamu, y wa'ytyʌ ndzamdzamnaytyamu y te'šejtʌ wa'y omdzocopyactamu. 
2JN.1.13	Quiopiŋjayu Diojsis mis ŋgose, y ñe' 'yune'sta'm ñdyujchi'yajpamij. Amén.
3JN.1.1	Ʌjte' te' anciano-cowi'na. Nʌ'ʌsmij njayjayu mij atzi Gayo. Wiyuŋšej sunba'ʌsmij, atzi, porque nʌtu'ŋajpamis wiyuŋbʌ aŋma'yoquiuy. 
3JN.1.2	Tʌwʌy, sunba'ʌsmij. Y nwa'cpa'ʌs Dioscʌsi wa'mij ñe'cʌ's ñicomasa'nʌyu mumutiyʌcʌsi jujcha' mis ndzocoy ñicomasa'nʌyjawya'a, y wa'y itjojcʌtʌjcu mis sa'sa'ajcuy. 
3JN.1.3	Wiyuŋšej jene nʌ'omu'ʌs miñaju'c te' atzita'm y tzamjayaju'ʌj que tumʌtzocoy mis nwʌ'aŋjamba te' wiyuŋbʌ tiyʌ. Y nʌwa'mis nʌtu'ŋaju wiyuŋšejpʌ wʌ'aŋja'moquiuy. 
3JN.1.4	Wʌntzʌ'ʌj oma's pʌjcu jujche'ŋ naca'ʌs muspa que te' ʌs uneše'ʌs suñajpapʌ's quio'ŋyajpa wiyuŋbʌ tiyʌ.
3JN.1.5	Tʌwʌy, sunba'ʌsmij. Ngotzoŋyajpa'cmis atzita'm cʌtʌquiajpapʌ tey, ñempemis ja'n ispʌquiapyʌ, wʌpʌ tiyʌmis te' ndzʌcpa. 
3JN.1.6	Te' witu'yajupʌ's chamyaju tʌta'm ndu'mʌquiu'yojmo jutzmis jene suñaju. Wʌpʌ tiyʌmis ndzʌcpa ŋgotzoŋyajpa'cmis tiyʌ'iwʌpit wa'y tyuŋgʌpʌquiaju, porque Dioste' yosjayajpa. 
3JN.1.7	Porque ñe'cʌta'm tzu'cumyaju porque sunba yosjayaju Dios. Y sunu'c quiotzo'ŋoyajtʌ'ʌ te' jana wʌ'aŋja'moyeta'm, japyʌjcʌchoŋya yajtiyʌ yʌ' atzi'sta'm. 
3JN.1.8	Pyʌcpa jeque wa'ytyʌ ŋgotzoŋyaju te'šej nʌ yojšajupʌ, y te'šejtʌ wa'y tumʌ'ajcu'yoyj yajcopuŋdamu te' wiyuŋbʌ tiyʌ.
3JN.1.9	Njayjawya'mʌsmij mij y jujche'ŋmij tey ñdyu'mʌytyambapʌ Diojsis ñʌquiʌsi. Pero Diotrefejsis ja'ndʌj pʌjcʌchowe, porque ñe'cʌtij sunba quiowi'nacotzʌjcu wyin mi'ojmota'm. 
3JN.1.10	Te'cotoya juca minba'ʌj tey, maŋba'ʌsmij nyajamwʌtzʌctamu tu'mʌquiu'yis wyi'naŋdʌjqui jutztʌj ñe'cʌ's ni'undza'mʌpya y nisujtzʌpya. Y ja'n chocopyaque yʌ'šejta'mbʌ tiyʌpit, sino ja'n pyʌjcʌchowe te' cʌtʌquiajpapʌ atzita'm, y 'yotoŋwinducpa te' sunbapʌ's pyʌjcʌchoŋyaju, y myacpujtyaju tu'mʌquiu'yojmoc.
3JN.1.11	Tʌwʌy, uy tzʌqui chʌquiajpašej yatzita'mbʌ's, sino que tzʌcʌ oyeta'mbʌ pʌ'nis chʌquiajpašej. Te' chʌcpapʌ's oyeta'mbʌ tiyʌ Diojsiste'ñe', pero te' chʌcpapʌ's yatzita'mbʌ tiyʌ ja'n ispʌqui Dios.
3JN.1.12	Mumu wʌ'aŋja'moye's wyʌcotzamyajpa Demetrio, y hasta te' wiyuŋbʌ tiyʌ's wyʌcocotpa. Y te'šejtijque' tʌs nwʌcotzambatʌs, y mustambamis que tʌj ja'ndʌj sutzi.
3JN.1.13	Wʌwʌ ijtu tiyʌ'ʌsmij wa'y ndzamjayu pero ja'ʌs maŋu nja'yʌyu tintapit yʌ' totocʌsi. 
3JN.1.14	Pero maŋba'ʌs ŋguenu juca minba'ʌj ne'cʌ wa'yʌsmij nwinʌjque'nʌyu y wa'ytyʌ ndzamdzamnaytyamu. 
3JN.1.15	Sunba'ʌs wa'y sʌ'mnayu'c ijtu mis ndzocoy. Ñdyujchi'yajpamij te' yʌmyij šuñajpapʌ's. Dyujchi'jayajque'ta teymʌ mis tumduma'ŋbʌn te' suñajpapʌ'stʌj.
JUD.1.1	Ʌjte' te' Jesucristo's quioyosa Judas, te' Jacobo's pyotzo. Nʌ'ʌsmij njayjaytyamu jujche'ŋmij nwyeyatʌjtamupʌ wa'mis mato'ŋoyjaytyamu te' Diojsis chame. Tʌ Ndata Diojsis šundambamij y ŋguioquendambamij Jesucristocotoya. 
JUD.1.2	Sunba'ʌs wa'mij Diojsis aŋba'te'c ñdyo'ya'ŋʌytyamu y šundamu y wa'mij ñchi'tamu sʌ'mnaquiuy.
JUD.1.3	Tʌwʌy, jene sunba'ʌsmij inʌc njayjaytyamu wa'yʌsmij nyajmustamu jutzte' te' cotzojcuy nʌ'ijtupʌtʌs mumupʌ wʌ'aŋja'moyeji'ŋ. Pero ŋguipsu'ʌs que ijtu pyena wa'yʌsmij ndzamjaytyamu wa'mis ŋgoquipjaytyamu jana na'chcuy te' Cristocʌsipʌ wʌ'aŋja'moquiuy, porque Diojsiste' ñitza'mʌyu yʌ'šejpʌ aŋma'yoquiuy te' myasanbʌngʌsita'm wa'y yajnʌctʌ'yaju mumu pʌn. 
JUD.1.4	Porque nu'mdʌjcʌyajwa'a mi'ojmota'm pʌnda'm ja'n ña'chapyʌ's Dios, chacjayajpapʌ's Diojsis yajya'moquiuy wa'y chʌcjayaju ñe'ta'm wyi'nis yatzi šu'noquiuy. Y nʌmyajpa que ja'n suni pyʌjcʌchoŋyaju te' tumʌpʌ Dios aŋgui'mbapʌ ni tʌ Ngomi Jesucristo. Diojsiste' myayaju desde wina yʌ'šejta'mbʌ pʌn wa'y tyocoyaju te'šejta'mbʌ tzʌquicʌsi.
JUD.1.5	Ñempe mis mustamʌ yʌ'šejta'mbʌ tiyʌ, sunba'ʌsmij ndzamwʌtzʌcjaytyaŋgue'tu: Tʌ Ngomi Diojsis yajcotzojcu wʌwʌ Israel-pʌnda'm ñʌpujtyaju'c Egipto-najsojmo. Pero jʌsa'ca yajca'pʌ'yaju Diojsis te' ja'n inʌc wyʌ'aŋja'moyapyʌ. 
JUD.1.6	Y ijtu angelesta'm jaquioqueñapʌ's ñe'ta'm wyi'nis myʌja'ŋajcuy Diojsis chi'yajupʌ y te'cotoya chaquiaju te' tzajpojmopʌ itcuy.
JUD.1.6	Yʌ' jamyato'ŋoyapʌ angelesta'm Diojsis chaquiatʌju presošej te' pi'tza'ŋajcu'yojmo hasta que nu'cpa te' mʌja'ŋbʌ cʌme'tzoquiuy-jyama. 
JUD.1.7	Yʌ' chʌquiajušej yʌ'ta'mbʌ angelejsis, te'šejtij chʌquiajque'tu Sodoma y Gomorra-iti'sta'm y mumu aŋdome ijtyajupʌ cumgu'yista'm. Puro ispʌquitzʌjcuy chʌquiaju y chi'oquia'yaju wyin wa'y chʌquiaju tza'ajcuytya'mbʌ tiyʌ. Te'cotoya Diojsis jyajcʌyjayaju yʌ'šejpʌ co'aŋgʌquiuy ja'n yayepʌ jucʌtʌjcojmo. Cʌtʌjcu te'šej wa'ytye' quie'naŋgʌschi'ʌyu Diojsis mumu pʌn jutzte' te' ja'n yayepʌ cʌme'tzoquiuy jucʌtʌcpitpʌ.
JUD.1.8	Te'šejtijque' yʌ' nu'mdʌjcʌyajupʌ's wa'ytyij chʌquiaju te' wyi'nista'm yatzi šu'noquiuy ñe'ta'm quipsoquiuy ñʌtu'ŋajyajpa. Ja'n quiʌna'tzʌyay Dios y ja'n myato'ŋoyjayay aŋgui'moye y 'yotowewʌ'ajayajpa Diojsis 'yangelesta'm. 
JUD.1.9	Pero angeles-cowi'na Migue'lis jachʌcʌ te'šej. Quipotoŋu'c diabloji'ŋ te' Moisejsis cuerpocotoya, jašunʌ chamneŋeca'mbʌ'ja mumu yacha'cuy tiyʌta'ma chʌjcu sino que ñʌjayu: Tʌ Ngomi'smij maŋba nyajnʌco'aŋgʌyu.
JUD.1.10	Pero yʌ'ta'mbʌ's yatzicotzamyajpa ja'n ñʌctʌ'yapyʌ tiyʌ. Ja'n ñʌctʌ'yoyapyʌ copʌnšejta'm, na' cu'tcuy y najsacopac-tzʌquicotoya tzi'sʌmyajpa wa'y pya'tyaju tyocoquiuy. 
JUD.1.11	Toya maŋba pyʌjcʌchoŋyaju yʌ'ta'mbʌ's porque yacha'cuy chʌquiajpa chʌcpašej inʌc yajca'opyapʌ Cai'ŋis. Y wa'ytyij yajtu'mʌyaju tumin, chi'oquia'yajpa wyin ñi'aŋsu'noquiu'yojmo chʌcpašej inʌc Balaa'ŋis. Y maŋba tyocoyaju jujcha'nde' pʌn Coré, te' ñʌquipotoŋbapʌ's inʌc Moisés, Diojsis quioyosa.
JUD.1.12	Yʌ'ta'mbʌ nu'mdʌjcʌyajpa wa'y minu quiu'tyaju miji'ŋda'm. Como ñašunʌtʌjtambamij ñdyumʌcu'ttambamij, y yʌ'ta'mbʌ's minba chʌquiaju tza'ajcuytya'mbʌ tiyʌ. Myaŋgocʌtʌcjayajpa tʌ Ngomi's 'yujcaŋbajcuy, wʌjojcu'tcuyšej chʌquiajpa, y jucucu'tyajpa. Yʌ'šejta'mbʌ pʌn nʌ'tacapʌ o'našejta'm, šujwituwituwʌyajpapʌ yʌmʌc teymʌc sawa's. Jujcha' mʌja cuytya'm jama'ŋsʌ'ŋoyj cunbʌ'yajpapʌ's 'yay y ja'n tyʌ'majyay, ca'yajupʌše'a queñajpa, opopʌ'yaju'ca ca'octuquiajpa. 
JUD.1.13	Na'chaŋda'mbʌ ma'ratepscʌšejta'm, porque jana na'chcuy chʌquiajpa tza'ajcuytya'mbʌ tiyʌ. Sawo'mota'mbʌ jucʌtʌc-toquišejta'm, porque te'šejte' maŋba chʌ'yaju mumu jamacotoya pi'tza'ŋajcu'yojmo ja'ndimʌy sʌ'ŋgʌ'.
JUD.1.14	Te' Enoc, cu'ya'yajcupyʌ wyinboyate' Ada'ŋisñe'. Tza'maŋwa'oyu'c ya'ajca yʌ' Enoc, chamgue'tu jutz maŋba quio'aŋgʌyaju yʌ'šejta'mbʌ pʌn nʌmu'c: Coquendamʌ cuenta, maŋba minu tʌ Ngomi aŋba'teta'mbʌ myasan angelesji'ŋ 
JUD.1.15	wa'y minu quiʌme'tzpʌ'yaju mumu pʌn. Y maŋba quio'aŋgʌyaju mumu cowatzʌqui's ja'n ña'chapyʌ's Dios, porque chʌquiajpa yacha'cu'yojmo saŋyatzita'mbʌ tiyʌ, y porque yatzicotzamyajpa Dios. 
JUD.1.16	Yʌ'ta'mbʌ's nu'motoŋguy chʌquiajpa y tuptupnayu'ctya' ijtyajpa. Quio'ŋyajpa ñe'ta'm jyanaoye'ajcuy. Tzamdzocotzoconayajpapʌ, y wyʌcotzamyajpa pyʌndʌwʌ wa'ytyij ñʌwʌ'ajyaju tiyʌ'iwʌ.
JUD.1.17	Pero mista'm, tʌwʌy, jamwʌtzʌctamʌ tiyʌta'm mij ñchamjayaju wina Ngomi Jesucristo's quiʌ'we'ista'm, 
JUD.1.18	te' yʌ'šej nʌmyaju'c: Ultimopʌ aŋsʌ'ŋojmo maŋba ijtu quiʌsijcʌyajpapʌ's te' Diojsis chame, te' ñe'ta'm tu'ŋajyajpapʌ yatzi su'noquiu'yojmo.
JUD.1.19	Y tu'mʌquiu'yojmota'm wye'ñajpa atzita'm yʌ'ta'mbʌ's y ñe'ta'm šu'noquiuy chʌquiajpa porque jañʌ'ijtya Espíritu Santo. 
JUD.1.20	Pero mista'm, tʌwʌy, yajpaquipʌctamʌ mista'm Cristocʌsipʌ nwʌ'aŋja'moquiuy, y Espíritu Santo'smij yajcotzoŋdamʌ oto'ŋʌytyamba'cmis Dios. 
JUD.1.21	Como Diojsis jene sundambatʌ, coquendamʌ nwin wa'mis sundaŋgue'tu ñe'cʌ. Pacienciapit jo'ctamʌ wa'mij ŋguiotzococtuctamu y wa'mij ñchi'tamu ja'n yayepʌ quenguy tʌ Ngomi Jesucristo's te' tyo'ya'ŋʌ'oquiupyit.
JUD.1.22	Y te' nʌ myetzatzoco'yajyajupʌ, tzamnʌctʌ'ytyamʌ. 
JUD.1.23	Y eyata'mbʌ, jopotonbujtya' jujcha' jucʌtʌjcojmo ijtyajupʌšej wa'y quiotzoquiaju y wa'y chaquiaju quiowa. Y eyata'mbʌ, na'tzina'tzi'c ca'ŋnu'ctamʌ ñe'ca'ŋita'm porque ndo'ya'ŋʌyajpamis. Pero qui'nisjaytyamʌ ñe'ta'm chʌqui.
JUD.1.24	Diojsismij maŋba ŋguioquendamu umij maŋu ñchʌcjopi'ttamu mista'm ŋgowa's, porque ñe'cʌ pʌmi'ʌyupʌte'. Y maŋbamij nya'aŋguejtamu ñe' wyi'naŋdʌjqui cowataca y oma'oma ñe' chi'muŋgʌ'ojmo. 
JUD.1.25	Tumʌtij ijtu tʌ Ndata Dios mujsopyapʌ, tʌta'm nyajcotzojco'yoye, porque ñe'cʌ mʌja'ŋaŋgui'mopya y pʌmi'ʌyupʌte'. Ngʌna'tzʌytya'mitʌy yʌtij y mumu jamacotoya. Amén.
REV.1.1	Yʌ'šejta'mbʌ tiyʌ yajquenu Diojsis te' Jesucristo wa'y yajqueñajque'tu ñe' quioyosata'm tiyʌta'm pyʌcpa jʌ'nʌ'a wa'y tyujcupʌ. Y Cristo's quiʌ'weju 'yangeles wa'yʌj tza'maŋwajayu, ʌj Juan, ñe' quioyosa. 
REV.1.2	Y ʌs ŋgotestigosajapya'ʌs Diojsis chame y Jesucristo's chambašej y mumu tiyʌta'm ʌs ŋguenu.
REV.1.3	Dichoso iwʌ's tyu'nba yʌ' tza'maŋwa'oquiuytyoto wʌwʌ pʌ'nis wyi'naŋdʌjqui, y iwʌ'sta'mis myatoŋyajpa y quiojamyajpa tiyʌta'm ja'yʌyu yʌ' totocʌsi, porque nʌwa' tyo'mʌyu wa'y tyujcu yʌ'šejta'mbʌ tiyʌ.
REV.1.4	Ʌs Juan, nʌ'ʌsmij njayjaytyamu yʌ' ŋguenupʌ tiyʌ'ʌs, mijta'm te' cu'ya'ytya'mbʌ Diojsis tyu'mʌquiuy Asia-najsojmo ijtyajupʌ. Sunba'ʌs wa'y itjojcʌtʌjcu mi'ojmota'm yajya'moquiuy y sʌ'mnaquiuy tzi'papʌtʌ tʌ Ngomi Diojsis y ñe' cu'ya'pyʌ Espiritu's. Tʌ Ngomi Dios, jeque, ñe'cʌte' te' ijtupʌytya' inʌc, yʌtij tzajpojmo ijtupʌ, te' maŋba minupʌ. Y ñe' cu'ya'pyʌ Espíritu, Diojsis aŋgui'mʌtʌjcuy-pyocscu'yis wyi'naŋdʌjqui ijtyaju. 
REV.1.5	Te'šejtʌ tzi'que'tpa Jesucristo's, te' jicapyʌ testigujsis, te' winbʌ winsa'upʌ ca'yajupʌ'ojmoc pʌngotoyata'm. Te'wʌte' te' cowi'na najsacopajcʌsita'mbʌ re'yisñe'. Mʌja'ŋgotzamda'mitʌy yʌ' Cristo, te' sundambapʌ'stʌ, te' yajcotocoyjayupʌ's tʌ ŋgowa 'yumbʌ'u'c ñʌ'pin tʌcotoyata'm. 
REV.1.6	Y ñe'cʌ'stʌ cottamu reyšej y sacerdotešej wa'ytyʌ nyosjaytyamu Dios ñe' Tyataj. Mʌja'ŋgotzamda'mitʌy jeque Cristo. Mumu jama'c ñe'cʌ's yajnʌ'itʌ te' aŋgui'mʌtʌjcuy. Amén.
REV.1.7	Ñe'cʌ jeque, maŋba minu o'na'ojmo y mumu pʌ'nis maŋba quienu y hasta te' wyojchajupʌ's. Y jujche'ŋ najsacopac-iti's maŋba jyʌyjayaju. Jʌ'ʌ, te'šej yajtucʌ. Amén.
REV.1.8	Nʌmba tʌ Ngomi Dios: Ʌjte' te' tzo'tzcuy y te' co'yajcuy, porque ʌjpit tzo'tzu mumutiyʌ y ʌjpit maŋba yaju mumutiyʌ. Y ʌjte' te' ijtupʌytya' inʌc y yʌtij tzajpojmo'ʌj ijtu, y jʌsa'ca maŋba'ʌj minwʌtzʌjque'tu najsacopajcʌsi. Y ʌste' ndzʌcpa mumutiyʌ.
REV.1.9	Ʌj Juan, mista'm atzi, tumʌ'ajcu'yoyjtyʌ yacsnutzʌcʌtʌjtamba, y Jesucristo'stʌ cotzoŋba'ŋmʌjcʌ, mbʌ'mgopajcʌytyambatʌ yacsnutzʌjcuy. Y te' aŋgui'mbamʌy Dios, ʌs maŋba ijtu ʌs mbarte miji'ŋda'm. Ʌj jeque, Patmos-isla'ojmo'ʌjyʌ' inʌc ijtu ma'racucmʌ ijtupʌ najsojmo. Teymʌ'ʌj cojtyaju porque ndzamgopuŋjapya'ʌs te' Diojsis chame y porque ŋgotestigosajpa'ʌs te' Jesucristo. 
REV.1.10	Tʌ Ngomi's jyamo'oyj ñe' 'Yespiritu'sʌj cotjayu nwitʌ'ma'ŋoyj quene y matoŋu'ʌs ucaŋgʌ'mʌc maya'aŋ nʌ 'yaŋjʌyupʌ otowe jujcha' mu'cu'yisñe'. 
REV.1.11	Nʌ inʌc ñʌmu: Ʌjte' te' tzo'tzcuy y te' co'yajcuy, porque ʌjpit tzo'tzu mumutiyʌ y ʌjpit maŋba yaju mumutiyʌ. Ja'yʌ librocʌsi nʌmis ŋguenupʌ tiyʌ y cʌ'weya Asia-najsojmo ijtyajumʌy cu'ya'ytya'mbʌ Diojsis tyu'mʌquiuy, te' Efeso'ojmo, te' Esmirna'ojmo, te' Pergamo'ojmo, te' Tiatira'ojmo, te' Sardisojmo, te' Filadelfia'ojmo y te' Laodicea'ojmo. 
REV.1.12	Pijche'ca quenwitu'u'ʌj wa'yʌs ŋguenu iwʌ'sʌjte' nʌ oto'ŋʌyu, y de que quenwitu'u'ʌj, ŋguenu'ʌs cu'ya'y orota'mbʌ no'a-sʌ'ŋguy. 
REV.1.13	Y te' cu'ya'pyʌ no'a-sʌ'ŋguquiucmʌ ŋguenu'ʌs tuma'ŋbʌn, Pʌ'nis 'Yunešej quenbapʌ, pʌpyʌ's pyama ñe'ŋbajcojmošej nu'cpapʌ, y quiʌpijta'u inʌc quiucpajcʌsi oropʌ wajtoquiuy. 
REV.1.14	Y te' quiopajcojmopʌ wyay, popo inʌc jujcha' tzowa y tza'tuj, y wyitʌm jujcha' jucʌtʌc-nema. 
REV.1.15	Y ñe'ŋbac, tzapas tʌ'ŋguyšej inʌc qui'toŋba jujcha' te' tʌ'ŋguy nʌmaj ñʌpujtyajupʌ jucʌtʌjcojmo, y 'yotowe jujcha' pʌmi-nʌ'is šowocʌ. 
REV.1.16	Y chʌ'naŋbʌ quiʌ'ojmoc cho'ŋaju inʌc cu'ya'y matza. Y 'yaŋnaco'moc nʌ inʌc pyujtu mejtza'ŋ wi'napʌ espada. Y wyinnaca mero nʌ ñembocsupʌ jamašej inʌc.
REV.1.17	Y te' ŋguenu'cʌs, ca'uwʌše'ʌj cunu ñe'ŋbajcʌ'y. Y ñe'cʌ's quiojtu chʌ'naŋbʌ quiʌ' ʌjcʌsi y nʌjayu'ʌj: Uy na'tze. Ʌjte' te' winapʌ y te' ultimopʌ, 
REV.1.18	y ʌj quenbama'ʌj, ñempe tumnaca tiju'ʌj ŋga'u y winsa'que'tuti'ʌj y yʌtij quenba'ʌj mumu jamacotoya. Te'še'ande' tujcu. Te'cotoya ʌs nʌ'ijtu llave, sunba te' ñʌmu aŋgui'mʌtʌjcuy te' ca'yajupʌcʌsita'm y te' ijtyajumʌy ca'yajupʌ. 
REV.1.19	Ja'yʌ jeque tiyʌta'm mis ŋguenwa'a, y te' yʌtijta'mbʌ tiyʌ y jujche'ŋ maŋbamaj tyuquiajupʌ tiyʌ jʌsa'ca.
REV.1.20	Maŋba'ʌs ndza'maŋwaju te' cu'ya'pyʌ matza ŋguenupʌmis ndzo'ŋaju'ʌs tzʌ'naŋbʌ ŋgʌ'pit, y te' cu'ya'pyʌ no'a-sʌ'ŋguy orota'mbʌ: Te' cu'ya'pyʌ matza, tzʌcʌ cuenta nʌmis ŋguenu cu'ya'ytya'mbʌ coque'noye nʌ quioqueñajupʌ's te' cu'ya'ytya'mbʌ Diojsis tyu'mʌquiuy. Y te' cu'ya'pyʌ no'a-sʌ'ŋguy, tzʌcʌ cuenta nʌmis ŋguenu cu'ya'ytya'mbʌ tu'mʌquiuy Diojsisñe'.
REV.2.1	Ʌj Juan, nʌjayu'ʌj Cristo's: Jayja te' nʌ quioquenupʌ's Efeso-tu'mʌquiuy wa'y ñe'cʌ's yajmujšaju tiyʌ'ʌsmij nʌ ndzamjayu. Tzamja te' coque'noye y te' tu'mʌquiuy que ʌjte' te' cho'ŋajupʌ's cu'ya'pyʌ matza tzʌ'naŋbʌ ŋgʌ'pit, y ʌjte' te' ñʌcjojwijtʌpyapʌ's te' cu'ya'pyʌ oro no'a-sʌ'ŋguy. 
REV.2.2	Muspa'ʌs tiyʌta'm mis ndzʌctamba y jutzmij ñchijpana-yostamba y mbʌ'mgopajcʌytyambamis mumutiyʌ. Pero te' ja'n tyu'ŋajyapyʌ oye ja'nmis mbʌ'mgopajcʌytyame y ndzʌjquistamwa'mis te' nʌmyajpapʌ que cʌ'wejta'mde' y ja'nde' pitta'm, y nʌctʌ'ytyamumis que sujchajpapʌte'. 
REV.2.3	Y muspa'ʌs que ŋguendamwa'mis toya y mbʌ'mgopajcʌytyamumis mumutiyʌ y ñchijpana-yostamwa'mij y jamyochcʌtʌŋdamʌtijmij. 
REV.2.4	Ja'namʌs nʌ nwʌmʌ'yjayu mis itcuytya'm porque ja'namij su'noytyame jujcha' wina. 
REV.2.5	Te'cotoya jamwʌtzʌctamʌ jutzmij inʌc šu'noytyamba y ñchijpana-yostamba y yʌtij ja'namij šu'noytyame te'šej. Quipswitu'tamʌ y tzʌctamʌ te' oyeta'mbʌ tiyʌ yostamušejmij wina. Juca ja'nmij ŋguipswitu'tame wa'mij šu'noytyamu y nyostamu winašej, maŋba'ʌsmij ŋgʌ'mindamu jʌ'nʌ'oyj. Ñempemij no'a-sʌ'ŋguyšej ittamu yʌtijmij nʌ nyostamumʌy, maŋba'ʌsmij nyajʌcʌ'tamu u'yamisʌj ŋgotestigosajtamu. 
REV.2.6	Pero uša'ŋ oyepʌ tiyʌ mis nʌ ndzʌjcupʌ porque ŋgui'nistambamis te' tocoquiuytya'mbʌ tiyʌ chʌquiajpapʌ nicolaita-pʌ'nista'm. Te'šejta'mbʌ tiyʌ yajti ʌs ŋgui'nisque'tpa'ʌs. 
REV.2.7	Iwʌ's ijtyaju quiowi wa'y myatoŋyaju, yajcʌmato'ŋʌya te' Espíritu Santo's 'yoto'ŋʌyajpašej te' Diojsis tyu'mʌquiuytya'm. Iwʌ's ñʌwʌ'ajpa, maŋba'ʌs ndzi'u lugar wa'y quiu'tu te' iscuy-quenguquiotoya yospapʌ cu'yis tyʌm. Te'šejpʌ mʌja cuy, Diojsiste' pyaraiso'ojmo ijtupʌ.
REV.2.8	Ʌj Juan, nʌjaquie'tu'ʌj Cristo's: Jayjaquie'ta te' nʌ quioquenupʌ's Esmirna-tu'mʌquiuy. Tzamja te' coque'noye y te' tu'mʌquiuy que ʌjte' te' winapʌ y te' ultimopʌ, te' ca'upʌ y te' winsa'upʌ, 
REV.2.9	y que muspa'ʌs tiyʌta'm mis ndzʌctamba. Y musque'tpa'ʌs jutzmij nyacsnutzʌquiajpa y te'wʌcotoya mijte' mbyobre'ajtamba. Pero mij, ricota'm mij porque ispʌctambamis Dios. Y muspa'ʌs jutzmij 'yotowewʌ'ajayajpa te' nʌmyajpapʌ's que judio-pʌnda'mde', y ja'nde' pitta'm, sino que tu'mʌyajpa wa'y chʌcjayaju Satanajsis šu'noquiuy. 
REV.2.10	Pero uy na'tztame te' maŋbamis ŋguendamupʌ toya. Yʌtij jeque te' diablo's maŋba yajsomatʌju iwʌjutiwʌ mi'ojmota'mbʌ wa'mij ñchʌjquisatʌjtamu toyapʌjcu'yojmo. Y majca'y jamamij maŋba nyacsnutzʌcʌtʌjtamu. Paquic ittamʌ nwʌ'aŋjamgu'yojmo hasta que ŋguia'tambamij, y ʌsmij maŋba ndzi'tamu jujcha' corona te' iscuy-quenguy wa'yʌsmij nyajmʌja'ŋajtamu. 
REV.2.11	Iwʌ's ijtyaju quiowi wa'y myatoŋyaju, yajcʌmato'ŋʌya te' Espíritu Santo's 'yoto'ŋʌyajpašej te' Diojsis tyu'mʌquiuytya'm. Iwʌ's ñʌwʌ'ajpa ja'n maŋu quia'u metza naco'mo.
REV.2.12	Ʌj Juan, nʌjaquietu'ʌj Cristo's: Jayjaquie'ta te' nʌ quioquenupʌ's Pergamo-tu'mʌquiuy. Tzamja te' coque'noye y te' tu'mʌquiuy que ʌjte' te' ñʌ'ijtupʌ's espada mejtza'ŋ wi'napʌ, 
REV.2.13	y que muspa'ʌs tiyʌta'm mis ndzʌctamba. Y musque'tpa'ʌs jutzpʌte' te' cumguy ijtumʌmyij. Tey ijtu Satanajsis 'yaŋgui'mʌtʌjcuy porque tey ijtu pyocscuy. Pero mis ŋgowʌ'aŋjamjaytyambamis ʌs nʌy, y paqui mij inʌc ittamu mis nwʌ'aŋjamgu'yojmo nimeque'ctij te' jamo'oyjtya'm ca'u'c ʌs wiyuŋdzambapʌ ndestigos Antipas. Te'wʌ yajca'yaju mi'ojmota'm, tepyʌ cumgu'yoyj ijtumʌy Satanajsis itcuy. 
REV.2.14	Ja'namʌs nʌ nwʌmʌ'yjayu mista'm itcuy porque ijtu mi'ojmota'm quio'ŋjayajpapʌ's ya'acpʌ Balaa'ŋis 'yaŋma'yoquiuy. Ñe'cʌ's 'yaŋmapya inʌc te' Balac wa'y cowapa'tcuy quie'naŋgʌschi'ʌyaju te' Israel-pʌnda'm. Yajcʌ'šajpa inʌc tiyʌta'm comichʌqui's ñʌquiʌsi yajca'yajupʌ tiyʌ y ya'ispʌquitzʌquiajpa inʌc. 
REV.2.15	Te'šejtijque' ijtu mi'ojmota'm quio'ŋjayajpapʌ's nicolaita'sta'm 'yaŋma'yoquiuy, y te'šejpʌ aŋma'yoquiuy ʌs ŋgui'nispa'ʌs. 
REV.2.16	Te'cotoya quipswitu'tamʌ. Juca ja'nmij ŋguipswitu'tame, maŋba'ʌsmij ŋgʌ'mindamu jʌ'nʌ'oyj y maŋba'ʌs nʌquipyaju yʌ'šejta'mbʌ ʌs aŋnaco'mo putpapʌ espadapit. 
REV.2.17	Iwʌ's ijtyaju quiowi wa'y myatoŋyaju, yajcʌmato'ŋʌya te' Espíritu Santo's 'yoto'ŋʌyajpašej te' Diojsis tyu'mʌquiuytya'm. Iwʌ's ñʌwʌ'ajpa, maŋba'ʌs ndzi'u wa'y quiu'tu te' ja'nmaj quieyepʌ maná y maŋba'ʌs ndzi'u tumʌ popopʌ nama tza', y te' nama tza'cʌsi ja'yʌyumʌy jomepʌ nʌy. Y te'wʌ ya'iwʌ's ja'n maŋu ispʌjcu sino que te' pyʌjcʌchoŋbapʌ's.
REV.2.18	Ʌj Juan, nʌjaquie'tu'ʌj Cristo's: Jayjaquie'ta te' nʌ quioquenupʌ's Tiatira-tu'mʌquiuy. Tzamja te' coque'noye y te' tu'mʌquiuy que ʌjte' te' Diojsis 'Yune, jucʌtʌc-nemašejpʌ's wyitʌm, y qui'toŋbapʌ tzapas tʌ'ŋguyšejpʌ's ñe'ŋbac, 
REV.2.19	y que muspa'ʌs tiyʌta'm mis ndzʌctamba, y jutzmij su'noytyamba y nwyʌ'aŋja'moytyamba wa'mis ŋgotzoŋdamu ndʌwʌ y jutzmis mbʌ'mgopajcʌytyamba mumutiyʌ. Y musque'tpa'ʌs que yʌtij nʌmij ñchijpana-yostamu más que ja'n winašej. 
REV.2.20	Ja'namʌs nʌ nwʌmʌ'yjayu mista'm itcuy porque ndzi'tambamis lugar ʌ' yomo Jezabel wa'y 'yaŋma'yoyu y 'yaŋgoma'cʌyjayaju ʌs ŋgoyosata'm jutz wa'y ispʌquitzʌquiaju y wa'y quiu'tyaju tiyʌta'm comichʌqui's ñʌquiʌsi yajca'yajupʌ tiyʌ. Y ñe'cʌ nʌmba que tza'maŋwa'opyapʌ yomote'. 
REV.2.21	Y njo'cjo'wya'mʌs wa'y quipswitu'u y wa'y chajcu te' ispʌquitzʌjcuy, y jašunʌ quipswitu'ʌ. 
REV.2.22	Yʌtij jeque maŋba'ʌs nya'ʌŋguytyʌjcʌyu wa'y quienu toya ñe'cʌ's y ñe'cʌji'ŋ cʌtzʌjcʌ'oyajpapʌ juca ja'n quipswitu'yay wa'y chaquiaju te' tzʌqui te' yomo's 'yaŋmayajušej. 
REV.2.23	Y ñe' 'yuneta'm quio'ŋjayajpapʌ's ñe' chʌqui maŋba'ʌs ŋgotjayaju toya wa'y quia'yaju. Y mumu Diojsis tyu'mʌquiu'yis maŋba myujšaju que ʌs ocme'tzpʌ'jayajpa'ʌs pʌ'nista'm quipsoquiuy y chocoy. Y tumduma'ŋbʌnmij maŋba ŋguiʌme'tzatʌjtamu tiyʌta'm mis ndzʌctamu yʌy najsacopajcʌsi. 
REV.2.24	Pero Tiatira-tu'mʌquiu'yojmo itque'tu eyata'mbʌ ja'n quio'ŋyapyʌ's yʌ'šejpʌ aŋma'yoquiuy, te' ja'n inʌc suni chʌjquišajupʌ's te'šejpʌ cowapa'tcuy. Yʌ'ta'mbʌ's ñʌjayajpa que yʌ'wʌte' te' maya'aŋbʌ Satanajsis 'yaŋma'yoquiuy. Yʌ'šejta'mbʌ pʌn mi'ojmota'm nʌ'ʌsmij nyajmustamu: Ja'na'ʌs maŋu ŋgojtu eyapʌ tiyʌ wa'mis ndzʌctamu. 
REV.2.25	Pero ʌs ndzameta'm nʌ'ittamupa'mis, cojamjojcʌtʌctamʌ hasta que minba'ʌj. 
REV.2.26	Iwʌ's ñʌwʌ'ajpa, y chʌcjojcʌtʌcpa tiyʌta'mʌs ʌs nwʌmʌ'pya hasta co'yajcu'yojmo, te'šejpʌ pʌn maŋba'ʌs ndzi'u aŋgui'mʌtʌjcuy te' nacioŋgʌsita'm. 
REV.2.27	Y ñe'cʌ's maŋba 'yaŋgui'mu te' nacioŋda'm na'chaŋbʌ y pʌmi'ʌyupʌ 'yaŋgui'mʌtʌjcupyit. Weñajpapʌ tzica y platušejta'mbʌtijte' mumu pʌn ñe' wyi'naŋdʌjqui. Te'šejpʌ aŋgui'mʌtʌjcu'yʌj tzi'que'tu'ʌj Ndata's. 
REV.2.28	Te'cotoya iwʌ's ñʌwʌ'ajpa, maŋba'ʌs nyajsʌ'ŋjayu chocoy porque ʌjte' te' namdzuctya'a tzi'muŋu'c tzotpapʌ matza. 
REV.2.29	Iwʌ's ijtyaju quiowi wa'y myatoŋyaju, yajcʌmato'ŋʌya te' Espíritu Santo's 'yoto'ŋʌyajpašej te' Diojsis tyu'mʌquiuytya'm.
REV.3.1	Ʌj Juan, nʌjaquie'tu'ʌj Cristo's: Jayjaquie'ta te' nʌ quioquenupʌ's Sardis-tu'mʌquiuy. Tzamja te' coque'noye y te' tu'mʌquiuy que ʌste' nʌ'ijtu te' cu'ya'pyʌ Espíritu Diojsisñe', y ʌjte' te' cho'ŋajupʌ's te' cu'ya'pyʌ matza y que muspa'ʌs tiyʌta'm mis ndzʌctamba. Chamjayajpa mis nʌy que ittamumajmij, pero ʌs nwi'naŋdʌjqui ŋguia'tamupa'mijte'. 
REV.3.2	Coquendamʌ cuenta mumutiyʌcʌsi porque ijtumaj eyata'mbʌ tiyʌ oyeta'mbʌ wa'mis nyajpaquipʌctamupʌ. Juca ja'ne, maŋbamis nyajtocoytyaŋgue'tu yʌ' oyeta'mbʌ tiyʌ, porque nʌ'ʌs ŋguenu que Diojsis wyi'naŋdʌjqui ja'nmis nʌ ndzʌctamu cota'nupʌ tiyʌ. 
REV.3.3	Jamwʌtzʌctamʌ jutzta'm mij ñchamjayaju y tiyʌta'm mis matoŋdamu y sa'sa'c cojamya, pero quipswitu'cuyji'ŋ. Y juca ja'nmis ŋgoquendame cuenta, maŋba'ʌj minjumbʌ'u jujcha' nu'mbawʌ y ja'nmis maŋu mustamu tiyʌ hora'ʌj minjumbʌ'pa. 
REV.3.4	Pero mij Sardis-tu'mʌquiuy ijtu metza tuca'y mis ndu'mʌquiu'yojmo jayajyu'quiapʌ's myeque cowa'ojmo. Te'šejta'mbʌ maŋba itjojcʌtʌquiaju ʌji'ŋ popo meque'ojmo porque te'šej pyʌcpa wa'y tyu'ŋajyaju ʌji'ŋ masanda'mbʌ pʌn. 
REV.3.5	Iwʌ's ñʌwʌ'ajpa, maŋba yajmequia'yaju popota'mbʌ mequepit, y ja'ʌs maŋu njaytyocoyjayu ñʌy te' libro'ojmo jya'yʌyjayumʌy Diojsis te' iscuy-quengu'yojmo maŋba tyʌjcʌyajupʌ'sñe'. Y maŋba'ʌs ŋgowʌ'aŋjamjayu ñʌy ʌs Ndata's wyi'naŋdʌjqui y 'yangelejsista'm wyi'naŋdʌjqui. 
REV.3.6	Iwʌ's ijtyaju quiowi wa'y myatoŋyaju, yajcʌmato'ŋʌya te' Espíritu Santo's 'yoto'ŋʌyajpašej te' Diojsis tyu'mʌquiuytya'm.
REV.3.7	Y tyujta'y ñaco'mo nʌjaquie'tu'ʌj Cristo's: Jayjaquie'ta te' nʌ quioquenupʌ's Filadelfia-tu'mʌquiuy. Tzamja te' coque'noye y te' tu'mʌquiuy que ʌjte' te' wiyuŋšejpʌ Diojsis Myasanbʌn y que ʌs nʌ'itjayu Davijtis llave, sunba'ʌjte' nʌmu wa'yʌs nyajtʌjcʌyaju aŋgui'mbamʌy Dios. Ʌs jutimʌ'yʌs ya'aŋwajpa, ya'iwʌ's ja'n ya'aŋga'me, y jutimʌ'yʌs ya'aŋga'mba, ya'iwʌ's ja'n musi ya'aŋwaju. 
REV.3.8	Tzamjaquie'ta que muspa'ʌs tiyʌta'm mis ndzʌctamba. Yʌtij jeque wojnawya'nde' te' tʌjcʌquiuy nya'aŋwajumʌ'yʌs mijcotoya, ya'iwʌ's ja'n musi ya'aŋga'mupʌ. Y musque'tpa'ʌs que ñempe cʌmaŋ mis mbʌmi, ŋgojamjaytyamumis ʌs ndzame, y ŋgowʌ'aŋjamjaytyamumis ʌs nʌy. 
REV.3.9	Yʌtij jeque maŋba'ʌs nwejmiñaju te' tu'mʌyajpapʌ wa'y chʌcjayaju Satanajsis šu'noquiuy. Yʌ'ta'mbʌ nʌmyajpa que judio-pʌnda'mde', y ja'nde' pitta'm, sujchajpapʌte'. Te'ta'mbʌ jeque, maŋba'ʌs nwejmiñaju wa'y minu quiʌna'tzʌ'oyaju mis nwi'naŋdʌjqui wa'y myujšaju que jene sunu'ʌsmij mij, ʌs ndu'mʌquiuy. 
REV.3.10	Como mbyʌ'mgopajcʌ'oytyamumij toyapʌjcu'yojmo aŋgui'muše'ʌsmij, te'cotoya'ʌsmij maŋba ŋgopʌ'cu ŋgotu'su nu'cu'cande' hora wa'y chʌjquišatʌju toyapit mumu najsacopajcʌsita'mbʌ pʌn. 
REV.3.11	Yʌtij jeque, jʌ'nʌ'amʌj maŋba minu. Pero ʌs ndzameta'm nʌ'itjaytyamupa'mis, cojamjojcʌtʌctamʌ umis maŋu nyajtocoytyamu mista'm ŋgorona te' maŋbamis mbʌjcʌchoŋdamupʌ. 
REV.3.12	Iwʌ's ñʌwʌ'ajpa, maŋba'ʌs nyajpaquipʌjcu jujcha' oye cʌ'pu'ŋʌyupʌ com tzajpojmopʌ Diojsis tyemplo'ojmo, y ya'iwʌ'sa ja'n musi tyo'pʌ'upʌ teymʌ. Te' comgʌsi maŋba'ʌs nja'yʌyjayu ʌsne' Diojsis ñʌy, y te' ñe' quiumgu'yis ñʌy jomepʌ Jerusalén. Y te' jomepʌ Jerusalén, Diojsiste' chajpojmoc maŋba wyanajcupʌ. 
REV.3.13	Iwʌ's ijtyaju quiowi wa'y myatoŋyaju, yajcʌmato'ŋʌya te' Espíritu Santo's 'yoto'ŋʌyajpašej te' Diojsis tyu'mʌquiuytya'm.
REV.3.14	Y quiu'ya'y ñaco'mo nʌjaquie'tu'ʌj Cristo's: Jayjaquie'ta te' nʌ quioquenupʌ's Laodicea-tu'mʌquiuy. Tzamja te' coque'noye y te' tu'mʌquiuy que ʌjte' te' pʌn que tiyʌ'ʌs ndzamba ndzʌcpapʌ'ʌste'. Ʌjte' te' jicapyʌ y wiyuŋdzambapʌ testigos. Ʌjpitte' tzo'tzu mumutiyʌ Diojsisñe'. 
REV.3.15	Tzamjaquie'ta que muspa'ʌs tiyʌta'm mis ndzʌctamba: Ni ja'nmij nwyitu'tame wa'mis ndzactamu mis nwʌ'aŋja'moquiuy ni ja'nmij ñdyu'ŋa'a'ŋʌy wa'mis a'ŋʌytyamu mis nwʌ'aŋja'moquiuy. Más inʌc oye juca nwyitu'tampapʌmijte', witu'tamʌ, y juca ñdyu'ŋajtambapʌmijte' tu'ŋa'a'ŋʌytyamʌ. 
REV.3.16	Pero como tumʌmʌmyij ittamba, ni ucaŋgʌ'mʌc ja'nmij nwyitu'tame ni wi'na'ŋojmo ja'nmij ñdyu'ŋa'a'ŋʌytyame, ʌs ŋguipswa'mʌs que maŋba'ʌsmij njaŋbejpʌ'chactamu. 
REV.3.17	Mij jeque, ñʌmdambamij: Ʌs itwa'mʌs mumu ndiyʌ, rico'ajwa'mʌj, y ja'namʌs yajtiyʌcʌsi ŋguene toya. Y te'šejmij ñʌmdamba porque ja'nmis nʌctʌ'ytyame que mij mbyʌnducuta'm mij, ja'ndita'm mis nyajndiyʌ, ñdyumindacata'm mij, ñdyo'tita'm mij y ñicotacata'm mij. 
REV.3.18	Te'cotoya yʌtij aŋnʌctza'mʌytyamba'ʌsmij wa'mis ʌjpit me'tztamu mista'm ŋgotzojcuy, porque te' cotzojcuy jucʌtʌjcojmo copoŋupʌ orošejpʌte'. Te'wʌte' te' wiyuŋšejpʌ rico'ajcuy Diojsis wyi'naŋdʌjqui. Y aŋnʌctza'mʌytyamba'ʌsmij, yamdamʌ popopʌ mista'm meque wa'mij jana maŋu ncha'ajcuchi'tamu mista'm nicotacapʌ ŋgüerpo's Diojsis wyi'naŋdʌjqui. Tzo'yʌytyamʌ ndzocoy ʌs ndzamepit jaspašejtʌ coliriopit nwitʌm wa'y chojcu. 
REV.3.19	Otoŋjayajpa'ʌs y ndapšajpa'ʌs ʌs une suñajpapʌ'ʌs. Te'cotoya tziŋitzʌctamʌ nwin y quipswitu'tamʌ. 
REV.3.20	Yʌtij puertaše'ʌs nʌ ŋgocsu mumu tzocoy wa'yʌj ndʌjcʌyu. Iwʌ'sʌj cʌmato'ŋʌpya y ya'aŋwajpa chocoy wa'yʌj ndʌjcʌyu, maŋba'ʌj ŋgomipʌjcu ñe'cʌji'ŋ. 
REV.3.21	Iwʌ's ñʌwʌ'ajpa, te'wʌ maŋba'ʌs nyajpocsu ʌji'ŋ wa'ytyʌj tumʌ'aŋgui'mu ʌsne' aŋgui'mʌtʌjcuy-pyocscu'yojmo, jujcha' ʌs nʌwʌ'aju y pocsu'ʌj Ndataji'ŋ ñe' 'yaŋgui'mʌtʌjcuy-pyocscu'yojmo. 
REV.3.22	Iwʌ's ijtyaju quiowi wa'y myatoŋyaju, yajcʌmato'ŋʌya te' Espíritu Santo's 'yoto'ŋʌyajpašej te' Diojsis tyu'mʌquiuytya'm.
REV.4.1	Jʌsa'ca ŋguenu'ʌs tzajpojmo puerta aŋwajupʌ. Matoŋgue'tu'ʌs te' winbʌ otowe te' nʌ inʌc 'yaŋjʌyupʌ jujcha' mu'cuy. Ʌjte' inʌc nʌ oto'ŋʌyu y nʌjayu'ʌj: Qui'mʌ yʌmʌ y ʌsmij maŋba nyajquenu maŋbamaj tyuquiajupʌ tiyʌ jʌsa'ca. 
REV.4.2	Mecša'ŋo'yʌj cotjayu Espíritu Santo's ʌs nwitʌ'ma'ŋoyj quene. Y ŋguenu'ʌs aŋgui'mʌtʌjcuy-pyocscuy patznayupʌ tzajpojmo y te' pocscuquiʌsi pocsu inʌc tuma'ŋbʌn. 
REV.4.3	Y te' tey inʌc pocsupʌ, aŋba'te coyowapʌ diamantešej inʌc quenba, y jujcha' tzapas qui'toŋbapʌ tza'. Y tzujtzu qui'toŋbapʌ juŋguwi'chis inʌc quiʌwitu'u te' pocscuy arcošej. 
REV.4.4	Y te' aŋgui'mʌtʌjcuy-pyocscuy ñe'ŋgʌwitu'u inʌc ips-co-macšcu'pyʌ pocscu'yis, y ips-co-macšcu'pyʌ anciano'sta'm inʌc ñʌpocsʌyaju te' pocscuytya'm, sujpopota'mbʌ's myeque, y parejo inʌc yamyaju oropʌ corona. 
REV.4.5	Y te' aŋgui'mʌtʌjcuy-pyocscu'yojmoc nʌ inʌc pyujtu ne'mgʌ' y aŋjʌquiʌ' y otoweta'm. Y te' pocscu'yis wyi'naŋdʌjqui ijtyaju inʌc cu'ya'y sʌ'ŋgʌ' nʌ ñemyajupʌ. Te'ta'mbʌ Diojsiste' cu'ya'pyʌ 'Yespiritu. 
REV.4.6	Y te' aŋgui'mʌtʌjcuy-pyocscu'yis wyi'naŋdʌjqui ijtu inʌc espejošejpʌ mar cristalšej quenbapʌ.
REV.4.6	Y te' pocscu'yaŋi quiʌne'ŋgʌwitu'yaju inʌc macšcu'pyʌ copʌ'nis, cʌmwitʌmda'mbʌ's wi'na'ŋojmoc y 'yucaŋgʌ'mʌc. 
REV.4.7	Y tumʌ te' copʌn, tzapas caŋšej inʌc quenba. Te' myetzo'mopʌ, wacas-unešej inʌc quenba. Y tyuca'yojmopʌ, pʌn winnaca inʌc ñʌ'ijtu. Y myacšcu'yojmopʌ nʌ šitijtupʌ mʌja tajpišej inʌc quenba. 
REV.4.8	Y te' macšcu'ytya'mbʌ copʌ'nis, tumdumʌpʌ's ijtu inʌc tujta'y šaj y te' šajta'm cʌmwitʌmda'm inʌc cʌsmʌc y jojmoc. Y ja'n inʌc šapʌquiay tzu'ji'ŋ jamaji'ŋ wa'y ñʌmyaju: Maya'aŋde' masanbʌ tʌ Ngomi Dios, muspapʌ's chʌjcu mumutiyʌ, te' ijtupʌytya' inʌc, yʌtij tzajpojmo ijtupʌ, te' maŋba minupʌ.
REV.4.9	Y te' copʌ'nista'm myʌja'ŋgotzamyajpa y quiʌna'tzʌyajpa y ñʌjayajpa inʌc yʌscotoya Dios te' pocsupʌ aŋgui'mʌtʌjcuy-pyocscu'yojmo, te' itjojcʌtʌcpapʌ mumu jamacotoya. 
REV.4.10	Y jujche'ŋ naca te'šej wyʌcotzamyajpa, pijche'c inʌc cutcʌne'cpʌ'yajpa te' ips-co-macšcu'ytya'mbʌ ancianota'm te' aŋgui'mʌtʌjcuy-pyocscu'yojmo pocsupʌ's wyi'naŋdʌjqui, y quiujnayjayajpa inʌc te' itjojcʌtʌcpapʌ mumu jamacotoya. Y quiojtyajpa inʌc quiorona te' aŋgui'mʌtʌjcuy-pyocscu'yis wyi'naŋdʌjqui, y nʌmyajpa inʌc: 
REV.4.11	Señor, mijte' pyʌcpa wa'ytyʌsmij mʌja'ŋwʌcotzamu, ŋgʌna'tzʌyu y wa'mis mbʌjcʌchoŋu aŋgui'mʌtʌjcuy, porque miste' ndzʌjcu mumutiyʌ y mis ne' su'noquiupyit ijtyaju y tuquiaju.
REV.5.1	Y te' pocscu'yojmo pocsupʌ's chʌ'naŋbʌ quiʌ'ojmo ŋguenu'ʌs libro jayupʌ cʌsmʌc y jojmoc, sello'ʌyajupʌ cu'ya'pyʌ sellopit. 
REV.5.2	Y ŋguenu'ʌs maya'aŋbʌ ángeles weju'c inʌc nʌ ñʌmupʌ: ¿Iwʌ'sasʌ'ŋ ijtu 'yaŋgui'mʌtʌjcuy y pyʌcpa wa'y yajʌcʌ'u yʌ' cu'ya'pyʌ sello yʌ' librocʌsipʌ? 
REV.5.3	Y ja'ndiyʌ inʌc tzajpojmo, ni najsacopajcʌsi, ni najsacʌ'mʌ iwʌ's ijtu 'yaŋgui'mʌtʌjcuy wa'y pyʌjcu y ya'aŋwaju te' libro wa'y tyu'nupʌ's. 
REV.5.4	Y ʌj jene nʌ inʌjcʌj jʌyu porque japya'tya ya'iwʌ pyʌcpapʌ's wa'y ya'aŋwaju te' libro ni wa'y tyu'nu ni wa'y 'yoctu'nu. 
REV.5.5	Y tumʌ te' anciano-pʌ'nis nʌjayu'ʌj: Uy jʌyi. Yʌy ijtu te' Jesús, Tzapas Caŋšej pʌmi'ʌyupʌ's 'yaŋgui'mʌtʌjcuy, te' Juda's wyinboya'ojmoc pʌ'najupʌ, te' rey Davijtis wyinboya. Te'wʌ's ñʌwʌ'aŋgosputwa'a wa'y ya'aŋwaju te' libro y wa'y chijtzjʌcʌ'u te' cu'ya'pyʌ sello. 
REV.5.6	Y te' aŋgui'mʌtʌjcuy-pyocscu'yaŋi ŋguenu'ʌs tey cʌmnʌ'pinbʌ Ñchowambe, te' yajca'yajupʌ, pero tey inʌc tenayu te' macšcu'pyʌ copʌ'nis quiucmʌ y te' anciano-pʌ'nista'm quiucmʌ. Y yʌ' Ñchowambe Jesucristote'. Y te' Ñchowambe's ijtu inʌc cu'ya'y wya', y cu'ya'y wyitʌm. Te'ta'mbʌ cu'ya'ytya'mbʌ Espíritute' Diojsisñe', quiʌ'wejyatʌjupʌ mumu najsacopajcʌsi. 
REV.5.7	Y te' cʌmnʌ'pinbʌ Ñchowambe ca'ŋnu'cu te' aŋgui'mʌtʌjcuy-pyocscu'yojmopʌ pocsupʌ's wyi'naŋdʌjqui y pyʌjcu te' libro tzʌ'naŋbʌ quiʌ'ojmoc cho'ŋajupʌ. 
REV.5.8	Y quiʌ'ojma' ñʌ'ijtu'c te' libro, te' macšcu'ytya'mbʌ copʌn te' ips-co-macšcu'ytya'mbʌ ancianoji'ŋ cutcʌne'quiaju te' Ñchowambe Jesucristo's wyi'naŋdʌjqui. Y tumdumʌpʌ's ñʌ'ijtyaju inʌc arpa, y orota'mbʌ taza omomapit jo'ʌyajupʌ. Te'wʌte' te' masanbʌ'nista'm quionucsoquiuy. 
REV.5.9	Y nʌ inʌc wyañaju jomepʌ wane nʌmbapʌ: Miste' pyʌcpa wa'mis mbʌjcu te' libro y wa'mis ndzijtzjʌcʌ'jayu te' libro's šello porque mijte' te' cʌmnʌ'pinbʌ Ñchowambe yajca'yajupʌ. Y njupyujtumis Dioscotoya mis nʌ'pinbit wʌwʌ pʌn, mumu raza'ojmota'mbʌ, wi'ni eya otoweta'mbʌ, jujche'ŋ najsacopac-iti y mumu nacio'ŋojmota'mbʌ. 
REV.5.10	Y jujche'ŋmis ne' nʌ'pinbit njuyajupʌ miste' ŋgojtyajpa reyšej y sacerdotešej, y maŋba reyšej 'yaŋgui'myaju.
REV.5.11	Y ŋguengue'tu'ʌs y matoŋgue'tu'ʌs wʌwʌta'mbʌ angelejsis 'yotowe tumʌtzʌjcupʌ te' copʌ'nisñe'ji'ŋ y anciano'sta'mñe'ji'ŋ. Te'ta'mbʌ no'tznayaju inʌc te' aŋgui'mʌtʌjcuy-pyocscu'yaŋi y aŋba'teta'mbʌte' inʌc, jana ma'yaŋda'mbʌ. 
REV.5.12	Y wejqui'mu'c inʌc nʌmyajpa: Te' Ñchowambe Jesucristo pyʌcpa wa'y 'yaŋgui'moyu mumu ñe' yojsaŋgʌsi porque mujsopya y ñʌwʌ'aŋgosputwa'a. Y pyʌjque'tpa wa'ytyʌ ŋgʌna'tzʌyu, nwʌcotzamu y mʌja'ŋgotzamu. 
REV.5.13	Mumu Diojsis yojsaŋ tzapcʌsi ijtyajupʌ, nascʌsita'mbʌ, najsacʌ'mʌta'mbʌ, ma'rojmota'mbʌ y jujche'ŋ tiyʌ's ñʌc'ijtʌyaju, yʌ'ta'mbʌ matoŋu'ʌs nʌ ñʌmyaju: Te' pocsupʌ aŋgui'mʌtʌjcuy-pyocscu'yojmo y te' Ñchowambe Jesucristo yajwʌcotzamya, yajcʌna'tzʌya y yajmʌja'ŋgotzamya, ñe'cʌta'm wa'y 'yaŋgui'moyaju mumu jamacotoya. 
REV.5.14	Y te' macšcu'pyʌ copʌn nʌmyajpa inʌc: Amén. Y te' ips-co-macšcu'ytya'mbʌ anciano-pʌ'nis quiujnayjayaju y quiʌna'tzʌyaju te' itjojcʌtʌcpapʌ mumu jamacotoya.
REV.6.1	Y ŋguenu'ʌs te' Ñchowambe's nʌ'c chijtzjʌcʌ'u te' winbʌ sello. Y matoŋu'ʌs tumʌ te' macšcu'pyʌ copʌ'nojmoc aŋjʌquiʌšejpʌ's 'yotowe y nʌmu: Minʌ y quena. 
REV.6.2	Y ŋguenu'ʌs tey inʌc ijtu tumʌ popopʌ cayu, y te' cayucʌsi pocsupʌ's ñʌ'ijtu inʌc tʌptʌp yajca'opyapʌpit. Y pyʌjcʌchoŋu corona, y pijche'ca pujtu wa'y wyʌyu mumu'iwʌ y wa'y tyʌŋgʌtejpʌ'u mumutiyʌ.
REV.6.3	Y chijtzjʌcʌ'u'c te' Ñchowambe's myetzo'mopʌ sello, matoŋu'ʌs te' myetzo'mopʌ copʌn nʌ ñʌmu'c: Minʌ y quena. 
REV.6.4	Y queju eyapʌ cayu tzapaspʌ, y te' pocsupʌ inʌc te' cayucʌsi chi'yaju aŋgui'mʌtʌjcuy wa'y yajʌcʌ'u sʌ'mnaquiuy najsacopajcʌsi yʌ'wʌ te'wʌ wa'y ñayajca'yatʌju pʌnda'm. Y pyʌjcʌchoŋgue'tu mbʌyʌjpyʌ espada.
REV.6.5	Y chijtzjʌcʌ'u'c te' Ñchowambe's tyuca'yojmopʌ sello, matoŋu'ʌs te' tyuca'yojmopʌ copʌn nʌ ñʌmu'c: Minʌ y quena. Y ŋguenu'ʌs tey inʌc ijtu tumʌ yʌcpʌ cayu y te' cayucʌsi pocsupʌ's ñʌ'ijtu inʌc quiʌ'ojmo libra-tzima. 
REV.6.6	Y matoŋu'ʌs otowe te' macšcu'pyʌ copʌ'nis quiucmʌ nʌmupʌ: Metza librapʌ trigo tuma'ŋjama coyosna, y tujta'y librapʌ cebada tuma'ŋjama coyosna, pero coquendamʌ oye'c te' aceite y te' vino.
REV.6.7	Y chijtzjʌcʌ'u'c te' Ñchowambe's myacšcu'yojmopʌ sello, matoŋu'ʌs te' myacšcu'yojmopʌ copʌn nʌ ñʌmu'c: Minʌ y quena. 
REV.6.8	Y ŋguenu'ʌs tey inʌc ijtu tumʌ pu'tzʌpʌ cayu y te' cayucʌsi pocsupʌ ñʌjayajpa Yajca'opyapʌ. Y ñe' 'yucaŋgʌ'y nʌ inʌc myaŋu eyapʌ ñʌjayajpapʌ Ca'aŋ, porque ñe'cʌ's ñʌmaŋyajpa ijtyajpamʌy ca'yajupʌ. Y chi'yaju aŋgui'mʌtʌjcuy cucjaca's wye'nepʌ nascʌsi wa'y yajca'oyaju espadapit, yu'pit, pestepit y yajca'oyajpapʌ copʌnbit yʌpyʌ itcu'yojmo.
REV.6.9	Y chijtzjʌcʌ'u'c te' Ñchowambe's myosa'yojmopʌ sello, ŋguenu'ʌs tzajpojmopʌ altar y te' altarcʌ'mʌ inʌc ijtyaju te' yajca'yatʌjupʌ's quienguy, porque quiotestigosajyajpa inʌc Diojsis chame y te' Jesucristo's chambašej. 
REV.6.10	Y weju'c inʌc nʌ ñʌmyaju: Tʌs Ngomi Dios, mijte' te' wiyuŋbʌ y masanbʌ. ¿Jujche'casʌ'ŋ miste' maŋba ŋgʌme'chaju najsacopac-pʌnda'm wa'mis nyajnʌco'aŋgʌyaju te' 'yumbʌ'jayajupʌ's tʌs nʌ'pin? 
REV.6.11	Y chi'yatʌju sujpopota'mbʌ meque y ñʌjayatʌju wa'y jyo'quiajumaj uša'ŋ aŋsʌŋ hasta que ta'ñajpa maŋbamaj quia'yajupʌ jujcha' ñe'cʌta'm, porque faltamaj ñe'ta'm 'yatzi y quioyosa-tʌwʌ maŋbamaj quia'yajupʌ.
REV.6.12	Y ŋguenu'ʌs chijtzjʌcʌ'que'tu'c te' Ñchowambe's tyujta'yojmopʌ sello, pijche'c cʌtʌjcu maya'aŋbʌ mi'cscʌ', y te' jama yʌjcaju jujcha'nde' cotzu'ajcupyama y te' poyaj nʌ'pinšej tujcu. 
REV.6.13	Y cuñaju nascʌsi te' tzajpojmo tʌ ŋgueñajpapʌ matza jujcha'nde' higo-cu'yis yequepa tyʌm popya'c maya'aŋbʌ sawa. 
REV.6.14	Y te' tzap jʌcʌ'u jujcha' toto quetejʌcʌ'pa, y jujche'ŋ cotzʌc y nas ma'rojmo ijtyajupʌ cʌtzʌpʌ'yaju emʌ. 
REV.6.15	Y najsacopac reytya'm, cowi'nata'm, ricota'm, mʌja'ŋda'mbʌ capitán y co'aŋgui'moyeta'm, y mumu coyospapʌ y ja'n quioyosepʌ maŋu quiumyaju cueva'ojmota'm y cotzʌjquista'm cha'cotʌjcojmo. 
REV.6.16	Y ñʌjayajpa inʌc pamdza'ta'm y cotzʌcta'm: Niju'mʌytyamʌtʌj wa'mistʌj ŋgʌwʌ'ndamu uytyʌs ŋguenjayu'ŋmʌjcʌ wyinnaca te' aŋgui'mʌtʌjcuy-pyocscu'yojmo ijtupʌ'sñe', y uytyʌj quenu Ñchowambe's wa'ytyʌj yajnʌco'aŋgʌyu. 
REV.6.17	Porque nu'cwa'nde' te' maya'aŋbʌ jama wa'ytyʌj yajnʌco'aŋgʌyu Diojsis te' ñe' Ñchowambepit. ¿Iwa'sʌ'ŋ muspa tyenapyajcu Diojsis wyi'naŋdʌjqui?
REV.7.1	Jʌsa'ca ŋguengue'tu'ʌs macšcu'y angelesta'm tenayajupʌ najsacopajquis macšcu'pyʌ aŋginʌ'ojmo. Te'ta'mbʌ's nʌ inʌc yajwinduquiaju macšcu'pyʌ sawa yʌmʌc teymʌc popyapʌ najsacopajcʌsi, uy šujte'tzte'tzwʌ'oyu nascʌsi ni ma'rojmo ni nijutzpʌ mʌja cuquiʌsi. 
REV.7.2	Y ŋguengue'tu'ʌs eyapʌ ángeles nʌ qui'mupʌ tzotpamʌc jama, nʌ ñʌminupʌ's te' quenbapʌ Diojsis šello wa'y šello'ʌyu jujche'ŋ Diojsis pyʌn. Y maya'aŋ weju wa'y wyejco'myaju te' macšcu'ytya'mbʌ ángeles te' chi'yatʌjupʌ inʌc aŋgui'mʌtʌjcuy wa'y chʌcjayaju toya te' najsacopac y te' mar. 
REV.7.3	Y nʌmu te' ángeles: Uy tzʌcjay toya te' nas ni te' mar, ni te' mʌja cuytya'm hasta que ŋgotjayajpatʌs sello wyinbactza'cʌsita'm yosjayajpapʌ's tʌta'm Dios. 
REV.7.4	Y matoŋu'ʌs jujche'ŋ ijtyaju sello'ʌyajupʌ, ciento cuarenta y cuatro mil ñʌ'itjayajupʌ's te' Diojsis šello. Yʌ'ta'mbʌ mumu te' Israe'lis 'yune'sta'm wyinboya'ojmocpʌ. 
REV.7.5	Juda's wyinboya'ojmocpʌ macwʌstʌjca'y mil sello'ʌyajupʌ, Rube'ŋis wyinboya'ojmocpʌ macwʌstʌjca'y mil sello'ʌyajupʌ, Gajtis wyinboya'ojmocpʌ macwʌstʌjca'y mil sello'ʌyajupʌ, 
REV.7.6	Ase'ris wyinboya'ojmocpʌ macwʌstʌjca'y mil sello'ʌyajupʌ, Neftali'is wyinboya'ojmocpʌ macwʌstʌjca'y mil sello'ʌyajupʌ, Manasejsis wyinboya'ojmocpʌ macwʌstʌjca'y mil sello'ʌyajupʌ, 
REV.7.7	Simeo'ŋis wyinboya'ojmocpʌ macwʌstʌjca'y mil sello'ʌyajupʌ, Levi'is wyinboya'ojmocpʌ macwʌstʌjca'y mil sello'ʌyajupʌ, Isaca'ris wyinboya'ojmocpʌ macwʌstʌjca'y mil sello'ʌyajupʌ, 
REV.7.8	Zabulo'ŋis wyinboya'ojmocpʌ macwʌstʌjca'y mil sello'ʌyajupʌ, Jose'is wyinboya'ojmocpʌ macwʌstʌjca'y mil sello'ʌyajupʌ, y Benjami'ŋis wyinboya'ojmocpʌ macwʌstʌjca'y mil sello'ʌyajupʌ.
REV.7.9	Jʌsa'ca ŋguenu'ʌs tey inʌc ijtyaju aŋba'te pʌn, jana ma'yaŋ tu'mʌyajupʌ yu'tzišej, soneco nación, soneco raza, soneco najsacopac-iti y soneco otowe'ʌyajupʌ cutzunayajupʌ te' aŋgui'mʌtʌjcuy-pyocscu'yis wyi'naŋdʌjqui y Ñchowambe Jesucristo's wyi'naŋdʌjqui. Y mumu inʌc sujpopota'm pyama y cho'ŋajyajupʌ's sa'ŋij quiʌ'ojmo. 
REV.7.10	Y weju'c inʌc nʌmyajpa: Te' aŋgui'mʌtʌjcuy-pyocscu'yojmo pocsupʌ Ndata Diojsis y te' Ñchowambe's, te'wʌ'stʌjyʌ' yajcotzojcu. 
REV.7.11	Y tenayu'c inʌc quiʌne'ŋgʌwitu'yaju te' Diojsis aŋgui'mʌtʌjcuy-pyocscuy mumupʌ angelejsis. Tey inʌc ijtyaju ancianota'm y te' macšcu'ytya'mbʌ copʌn, y myuma'ŋgʌ'y mucscʌne'cpʌ'yaju wyinnacapit te' pocscu'yis wyi'naŋdʌjqui y quiʌna'tzʌyaju Dios. 
REV.7.12	Y nʌmyaju: Amén. Wʌcotzamda'mitʌy yʌ' Dios, mʌja'ŋgotzamda'mitʌy porque mʌja'ŋmujsopya. Nʌjaytya'mitʌy yʌscotoya, ŋgʌna'tzʌytya'mitʌy tʌta'm Dios porque mʌja'ŋ pyʌmi y 'yaŋgui'mʌtʌjcuy mumu jamacotoya. Amén. 
REV.7.13	Pijche'ca tumʌ tey ijtupʌ anciano's nʌjayu'ʌj: ¿Iwʌta'masʌ'ŋyʌ' yʌ' sujpopta'mbʌ's pyama y jutʌjcasʌ'ŋyʌ' miñajupʌ? 
REV.7.14	Aŋdzoŋu'ʌs y nʌjayu'ʌs: Señor, bieŋdijmis muspa. Y te' anciano's nʌjayu'ʌj: Yʌ'ta'mbʌ pujtyajupʌyʌ' te' yacsnutzʌquiatʌjumʌy. Yʌ'ta'mbʌte' te' yajcotocoyatʌjupʌ y quiotze'yatʌjupʌ quiowapit Ñchowambe's ñʌ'pi'nojmo. 
REV.7.15	Te'cotoyate' yʌy ijtyaju Diojsis aŋgui'mʌtʌjcuy-pyocscu'yis wyi'naŋdʌjqui, y tzu'ji'ŋ jamaji'ŋ yosjayajpa ñe' tyemplo'ojmo. Y te' pocscu'yojmo pocsupʌ's maŋba quiopʌ'quiaju y quiotu'šaju. 
REV.7.16	Ja'na maŋu yu'yaju, ni yoctʌjchaju, ni jama's ja'n maŋu pyoŋyaju, y nijutzpʌ piyʌnʌmgʌ's, 
REV.7.17	porque te' Ñchowambe Jesucristo te' Diojsis 'yaŋgui'mʌtʌjcuy-pyocscu'yis wyi'naŋdʌjqui ijtupʌ, te'wʌ's maŋba quioqueñaju y ñʌmaŋyaju wombamʌy nʌ' yospapʌ ja'n yayepʌ quenguquiotoya. Pijche'c maŋba tyʌjtzu mumu pʌ'nis wyitʌm-nʌ'.
REV.8.1	Y te' Ñchowambe's chijtzjʌcʌ'u'c quiu'ya'yojmopʌ sello, numumgʌñe'quiaju tzajpojmo media horaše'ŋoyj. 
REV.8.2	Y ŋguenu'ʌs te' cu'ya'ytya'mbʌ ángeles Diojsis wyi'naŋdʌjqui tenayajupʌ y chi'yatʌju cu'ya'y mu'cuy.
REV.8.3	Pijche'c mingue'tu eyapʌ ángeles, minu tyenayu te' alta'ris wyi'naŋdʌjqui, y ñʌ'ijtu inʌc quiʌ'ojmo oropʌ pomoj-tzica. Y chi'yaju wʌwʌ pomoj wa'y tyumʌyaja'pʌyu masanbʌ'nista'm quionucsoquiuyji'ŋ wa'y te'šej tyumʌjoca'u te' oropʌ altarcʌsi te' aŋgui'mʌtʌjcuy-pyocscu'yis wyi'naŋdʌjqui ijtupʌ. 
REV.8.4	Y te' angelejsis quiʌ'ojmo ijtupʌ pomoj-tzico'moc tumʌqui'mu te' pomoj-jocoj masanbʌ'nista'm quionucsoquiuyji'ŋ Diojsis wyi'naŋdʌjqui. 
REV.8.5	Y te' angelejsis pyʌjcu te' pomoj-tzica, y yajtajsu te' altarcʌsi ijtupʌ ju'upyit y 'yumwanajcu najsacopajcʌsi. Pijche'ca cʌtʌquiaju aŋjʌquiʌ', jititcʌ', ne'mgʌ' y mi'cscʌ'.
REV.8.6	Y te' cu'ya'ytya'mbʌ ángeles ñʌ'ijtyajupʌ's inʌc cu'ya'pyʌ mu'cuy, ñimejcʌyaju wyin wa'y myu'yaju.
REV.8.7	Y te' winbʌ ángeles mu'u myu'cupyit, y 'yumbʌ'yaju najsacopajcʌsi tza'tuj y jucʌtʌc mojtupʌ nʌ'pinji'ŋ. Y tuca'yajcu'yis we'ne'ojmopʌ mʌja cuytya'm poŋbʌ'yaju y poŋbʌ'que'tu mumu tzujtzujpʌ mu'c najsacopajcʌsi.
REV.8.8	Y te' myetzo'mopʌ ángeles mu'que'tu myu'cupyit. Pijche'cʌs ŋguenu jujcha' nʌ ñemupʌ maya'aŋbʌ cotzʌc tyʌŋdʌjcʌyaju ma'rojmo, y tuca'yajcu'yis wye'ne te' mar nʌ'pi'najpʌ'u. 
REV.8.9	Y tuca'yajcu'yis wye'nepʌ ma'rojmota'mbʌ copʌn ca'yaju, y te' tuca'yajcu'yis wye'nepʌ barcota'm yaju.
REV.8.10	Y tyu'ca'yojmopʌ ángeles mu'que'tu myu'cupyit y cunu tzajpojmoc tumʌ maya'aŋbʌ matza, nemu'c wanajcu jujcha' tzin-no'e. Y cunu tuca'yajcu'yojmopʌ we'ne ijtyajumʌy jojpac nʌ'ta'm, y womyajpamʌy nʌ'. 
REV.8.11	Y te' matza's ñʌy, Taca'yajcʌ'te', y tuca'yajcu'yojmopʌ we'ne's ñʌ'ta'm taca'yajpʌ'u y wʌwʌ pʌn tyo'ŋyajupʌ's te' taca'yajpʌ'upʌ nʌ' ca'pʌ'yaju porque taca'yajpʌ'u.
REV.8.12	Y myacscu'yojmopʌ ángeles mu'que'tu myu'cupyit y minu pi'tza'ŋajcʌ'. Y tuca'yajcu'yojmopʌ we'ne te' jama y tuca'yajcu'yojmopʌ we'ne te' poyaj y tuca'yajcu'yojmopʌ we'neta'mbʌ matza, pijche'c tyuca'yajcu'yojmo we'ne pi'tza'yaju mumu yʌ'ta'mbʌ. Te'še'ŋojmo jašʌ'ŋya jama's wyi'noyj ni tzu'cʌsi.
REV.8.13	Y ŋguenu'ʌs, y matoŋu'ʌs tumʌ ángeles nʌ šitijtupʌ tzajpacʌ'mʌ, y weju'c nʌ ñʌmu: Ay, maŋba quieñaju toya te' najsacopajcʌsi ijtyajupʌ's porque ijtyajque'tumaj tuca'y ángeles maŋbamaj myu'yajupʌ.
REV.9.1	Y myosa'yojmopʌ ángeles mu'que'tu myu'cupyit, y ŋguenu'ʌs tumʌ matza cunupʌ tzajpojmoc najsacopajcʌsi. Y yʌ' matza yatzi angeleste'. Y chi'yaju llave wa'y ya'aŋwaju te' mʌja jʌŋgʌ'. 
REV.9.2	Y ya'aŋwaju te' mʌja jʌŋgʌ' y teymʌc qui'mu jocoj jujcha' jocoj maya'ŋbʌ jorno'ojmo nʌ pyujtupʌ. Y pi'tza'pʌ'u jama y pi'tzmʌtʌtcʌnʌmbʌ'u te' jʌŋgʌ'ojmo pujtupʌ joco's. 
REV.9.3	Y te' joco'ojmoc pujtyaju awu najsacopajcʌsi y chi'yatʌju tʌjpoquiuy, jujcha' ijtyaju tyʌjpoquiuy cacwe'sta'mñe' yʌy nascʌsi. 
REV.9.4	Y 'yaŋgui'myatʌju uy chʌcjayaju toya najsacopajcʌsipʌ mu'c ni yajtiyʌ tzujtzujpʌ, nijutzpʌ mʌja cuy sino que te' pʌnda'm jañʌ'itjayapʌ's Diojsis šello wyinbactza'cʌsi. 
REV.9.5	Y chi'yatʌju te' tʌjpoquiuy wa'y yajtoyapʌquiaju te' pʌnda'm mosa'y poyaj, pero uy yajca'oyaju. Y te' toya cacwe'ste' toyašejpʌ tyʌjpa'c te' pʌn. 
REV.9.6	Y te'ta'mbʌ jamo'oyj pʌnda'm maŋba sunu quia'yaju, pero ja'n maŋu pya'tyaju jutz. Maŋba quiʌñʌñaju jutz wa'y quia'yaju, pero ja'n maŋu pya'tyaju tiyʌ's wa'y yajca'yaju.
REV.9.7	Y te' awu, tiyʌ'cšej inʌc queñajpa, jujcha' cayu nimejcʌyupʌ quipcuquiotoya, y quiopajcʌsita'm ñʌ'ijtyaju inʌc jujcha' oropʌ corona. Y wyinnacata'm pʌ'nis inʌc wyinnacašej queñajpa. 
REV.9.8	Yomo wayšejta'm inʌc wyay y tzapas ca'ŋis tyʌtzšejta'm inʌc tyʌtz. 
REV.9.9	Y yamyaju inʌc quiucpajcʌsi tʌ'ŋguy, tʌ'ŋgupyamašejpʌ. Y te' ša'ista'm jyu'ŋucʌ' jujcha' wʌwʌta'mbʌ carro's jyu'ŋucʌ' popya ñʌmaŋyajupʌ cayu's quipcu'yojmo. 
REV.9.10	Y ijtyaju inʌc tyu'tz cacwe's tyu'tzšej queñajpapʌ y te' tyu'tzuwi'nojmota'm ijtyaju inʌc tyʌjpoquiuy. Y chi'yatʌju te' tʌjpoquiuy wa'y te'wʌpit chʌcjayaju toya te' pʌnda'm mosa'y poyaj. 
REV.9.11	Te' jʌŋgʌ's yatzipʌ 'yangeles reyšej inʌc ñʌ'ijtyaju te' awu'sta'm. Y te'wʌ's ñʌy judio-otowe'ojmoc, Abadoŋde', y griego-otowe'ojmoc, Apolioŋde', sunbate' ñʌmu jyascotzopapʌ's pʌn wa'y yajyaju.
REV.9.12	Y te' winbʌ toya cʌtʌcwa'a. Yʌtij jeque, faltamaj metzata'mbʌ toya cʌtʌquiaju'ca yʌ'šejta'mbʌ tiyʌ.
REV.9.13	Y tujta'yajcuy ángeles mu'que'tu myu'cupyit. Y matoŋu'ʌs otowe pujtupʌ te' macšcu'pyʌ wa'is quiucmʌ oropʌ alta'risñe' Diojsis wyi'naŋdʌjqui ijtupʌ. 
REV.9.14	Y te' otowe's 'yaŋgui'mu te' tujta'yojmopʌ ángeles ñʌ'ijtupʌ's inʌc myu'cuy y nʌmu: Pu'pʌ'ya te' macšcu'ytya'mbʌ ángeles maya'aŋbʌ Eufrates-nʌ'ojmo si'ñajupʌ. 
REV.9.15	Y pyu'pʌ'yatʌju te' macšcu'ytya'mbʌ ángeles. Nʌtya'nde' inʌc jyo'quiaju tiyʌ hora y tiyʌ aŋsʌŋ wa'y yajca'pʌ'yaju tuca'yajcuy we'nepʌ pʌnda'm. 
REV.9.16	Y te' cayucʌsita'mbʌ soldado majqui's millonda'mbʌte' inʌc. Y matoŋu'ʌs nʌ chamyaju'c jujche'ŋ pʌnda'mbʌte'.
REV.9.17	Y ŋgueñaju'ʌs ʌs ŋguene'ojmo te' cayuta'm y te' pyocšajupʌ's. Te'ta'mbʌ's yamyaju inʌc quiucpajcʌsi tʌ'ŋgupyama jucʌtʌcšej tzapaspʌ, yʌc azulpʌ, y azufrešej pu'tzʌta'mbʌ. Y te' cayu'sta'm quiopac tzapas ca'ŋis quiopacšejta'm inʌc. Y te'ta'mbʌ's 'yaŋnaco'moc nʌ inʌc pyujtu jucʌtʌc, jocoj y azufre. 
REV.9.18	Yʌ' tuca'pyʌ tiyʌ's te' cayu's 'yaŋnaco'moc pujtyajupʌ, te' jucʌtʌc, te' jocoj y te' azufre's yajca'pʌ'yaju maya'aŋbʌ toyapʌjcu'yojmo tuca'yajcuy we'neta'mbʌ pʌn. 
REV.9.19	Porque te' cayu'sta'm 'yaŋnaco'moc y tyu'tzojmoc inʌc pujtyajpa tiyʌpit wa'y yajca'oyaju. Y te' tyu'tzta'm tzanšej inʌc queñajpa y tumdumʌpʌ tu'tzis ijtyaju inʌc quiopac, y te'wʌpit inʌc chʌquiajpa toya.
REV.9.20	Y te' eyata'mbʌ pʌn jaquia'yapʌ yʌ'šej maya'aŋda'mbʌ toyapit jašunʌ quipswitu'ya wa'y chaquiaju cʌ'pit tuquiajupʌ tiyʌ ni jachaquia wa'y quiʌna'tzʌyaju yatzi-espirituta'm, ni te' comichʌqui orota'mbʌ, platata'mbʌ, tzapas tʌ'ŋguytya'mbʌ, tza'ta'mbʌ y cuytya'mbʌ. Yʌ'šejta'mbʌ comichʌquita'm ja'n musi myato'ŋoyaju, ni quia'ŋyaju ni quieñaju tiyʌ'iwʌ. 
REV.9.21	Jašunʌ quipswitu'ya u'ya yajca'yaju tyʌwʌ, ni u'ya chʌquiaju brujo'ajcuy, ni u'ya ispʌquitzʌquiaju, ni u'ya ñu'myaju.
REV.10.1	Y ŋguengue'tu'ʌs eyapʌ ángeles pʌmi'ʌyupʌ nʌ wyanajcupʌ tzajpojmoc, quiʌne'ŋupʌ o'na's. Y juŋguwichpit inʌc co'arco'ʌyu quiopac y sʌ'ŋba inʌc wyinnaca jujcha' jama y nʌ ñemupʌ comšej inʌc ñe'ŋbacta'm. 
REV.10.2	Y ñʌ'ijtu inʌc quiʌ'ojmo aŋwajupʌ libro-une. Y chʌ'naŋbʌ ñe'ŋbacpit inʌc maŋnayu marcʌsi, y 'yaŋñajpʌ ñe'ŋbacpit inʌc maŋnayu nascʌsi. 
REV.10.3	Y maya'aŋ weju jujcha' pʌ'mba'c tzapas caŋ, y te'še'a weju'c cu'ya'pyʌ aŋjʌquiʌ'sta'm wye'aŋdzoŋyaju. 
REV.10.4	Y te' cu'ya'pyʌ aŋjʌquiʌ'sa wye'aŋdzoŋyaju'c maŋba'ʌs inʌc nja'yʌyu, pero matoŋu'ʌs tzajpojmocpʌ otowe nʌjayupʌ'sʌj: Jajsaŋga'mʌ aŋnaca, uy tzame tiyʌta'm chamyaju cu'ya'pyʌ aŋjʌquiʌ's, y uy ja'yʌy. 
REV.10.5	Y te' ángeles ŋguenupʌ'ʌs maŋnayu marcʌsi y nascʌsi, yajqui'mu quiʌ' tzapcʌsmʌ 
REV.10.6	y chambʌcjayu ñʌy Diojsisñe', te' mumu jamacotoya quenbapʌ, te' chʌjcupʌ's tzap y tiyʌta'm ijtu te'wo'mo, y te' nas y tiyʌta'm ijtu te'wʌcʌsi, y te' mar y tiyʌta'm ijtu te'wo'mo. Chambʌcjayu ñʌy wa'y ñʌmu: Jʌ'nʌ'a maŋba tyujcu te' maŋba tyujcupʌ tiyʌ. 
REV.10.7	Te' jamo'oyjtya'm maŋba'ca myu'nʌcʌtzo'tzu cu'ya'yajcuy ángeles, Diojsis maŋba chʌcta'nu jayajqueyapʌ tiyʌmaj, ñe'cʌ's yajmujšajušej mumu cha'maŋwa'oye, te' ñe' quioyosata'm.
REV.10.8	Y te' tzajpojmo'ʌs matoŋupʌ otowe's oto'ŋʌwyʌtzʌjque'tuti'ʌj y nʌjayu'ʌj: Quena te' ángeles maŋnayupʌ marcʌsi y nascʌsi. Ma pʌcʌ te' libro-une aŋwajupʌ, te'wʌ's quiʌ'ojmo ijtupʌ. 
REV.10.9	Y ŋgʌ'maŋu'ʌs te' ángeles y nʌjayu'ʌs wa'yʌj tzi'u te' libro-une, y ñe'cʌ's nʌjayu'ʌj: Pʌcʌ y cʌ'sʌ yʌ' libro-une y tacay mis maŋba aŋjamu ndzejcojmo pero mis aŋnaco'mo pa'ac mis maŋba aŋjamu jujcha' tzinuj. 
REV.10.10	Pijche'ca mbʌjcu'ʌs te' libro-une te' angelejsis quiʌ'ojmoc, y ŋgʌ'su'ʌs, y ʌs aŋnaco'mo pa'ac ʌs aŋjamu jujcha' tzinuj, y ŋgʌ'su'ca'mʌs, taca'yʌs aŋjamu ndzejcojmo.
REV.10.11	Y te' angelejsis nʌjayu'ʌj: Ijtupʌte' pyena wa'mis ndza'maŋwajwʌtzʌjcu tiyʌta'm maŋba tyujcu soneta'mbʌ pʌ'nojmo y nacio'ŋojmo y wi'ni eya otowe'ojmo y re'yojmota'm.
REV.11.1	Y tzi'yaju'ʌj sojcupyʌ mujcoquiuy yajyojšajpapʌ mujcoquiuquiotoya, y nʌjayaju'ʌj: Tzu'cumʌ, ma mucja te' Diojsis tyemplo y te' altar, y mayʌ te' pʌnda'm te'wo'mo cʌna'tzʌ'oyajpapʌ. 
REV.11.2	Pero te' templo's 'yaŋgʌ' uy mucjay, tzacʌ te'šej, porque te' templo-aŋgʌ' tzʌ'yuwa'nde' eya najsojmota'mbʌ jana wʌ'aŋja'moyecotoya. Y te'ta'mbʌ's maŋba myaŋdochʌquiaju te' masanbʌ cumguy, Jerusalén, wʌstʌjqui's-co-metza poyaj. 
REV.11.3	Y ʌj Dios, maŋba'ʌs ndzi'yaju aŋgui'mʌtʌjcuy ʌs metzata'mbʌ ndestigos, costal-pamapit mequia'yajupʌ, wa'y cha'maŋwajayaju ʌs ndzame mil doscientos sesenta jama. 
REV.11.4	Yʌ' metzata'mbʌ testigos, tzʌctamʌ cuenta jujcha' metza olivo-cuy y jujcha' metza no'a-sʌ'ŋguy tenayajupʌ Diojsis wyi'naŋdʌjqui, te' chʌjcupʌ's najsacopac. 
REV.11.5	Y juca iwʌ's sunba chʌcjayaju toya te' metzata'mbʌ testigos, yajpujtyajpa jucʌtʌc ñe'ta'm 'yaŋnaco'mo y pyoŋbʌ'yajpa jujche'ŋ qui'nišajpapʌ's. Y juca iwʌ's sunba chʌcjayaju toya, pyʌcpa wa'y poŋbʌ'u'ctij quia'que'tu. 
REV.11.6	Yʌ' metzata'mbʌ testigujsis ijtyaju 'yaŋgui'mʌtʌjcuy wa'y yajwi'ŋbijyaju jama uy quiejcu tuj nʌ'cše'ŋoyj cha'maŋwa'oyaju. Y ijtyajque'tu 'yaŋgui'mʌtʌjcuy nʌ'cʌsita'm wa'y yajnʌ'pinwitu'yaju y wa'y quiojtyaju nascʌsi maya'aŋda'mbʌ toya jujche'ŋ nacatij ñe'cʌ's šuña. 
REV.11.7	Y testigosajyaju'ca te'ta'mbʌ, te' jʌŋgʌ'ojmoc qui'mbapʌ copʌ'nis maŋba ñʌquipyaju y maŋba wyʌyaju y yajca'yaju. 
REV.11.8	Y ñe'ta'm ca'yajupʌ cuerpo maŋba quiotjayatʌju jojtu'ŋojmo te' mʌja cumgu'yojmo ñʌjayajpapʌ comparacio'ŋojmo te' Sodoma y te' Egipto. Tepyʌ mʌja cumgu'yoyjtyijte'que' mya'mjayajque'tu cruzcʌsi tʌta'm Ngomi. 
REV.11.9	Y jujche'ŋ najsacopac-iti's, mumu raza, wi'ni eya otoweta'mbʌ y mumu nacio'ŋojmota'mbʌ's maŋba quienjayaju ca'yajupʌ cuerpo tuca'y jama medio, y ja'n maŋu chi'oquia'yaju lugar wa'y ñipyatʌju. 
REV.11.10	Y jujche'ŋ najsacopac-iti's maŋba ñʌ'omyaju porque yajca'yatʌju te' metzata'mbʌ testigos. Y maŋba šʌ'ŋajyaju, y maŋba šajyaju cʌna'tzʌ'oquiuy ñe'co'mota'm porque yʌ' metzata'mbʌ tza'maŋwa'opyapʌ's yajtoyapʌquiaju jujche'ŋ ijtyajupʌ najsacopajcʌsi. 
REV.11.11	Y cʌtʌjcu'ca tuca'y jama medio Diojsis šu'ʌyjayaju ñe' jye'e wa'y wyinsa'yaju, y tenaqui'myaju y maya'aŋ na'chaju te' quieñajupʌ's. 
REV.11.12	Y te' metzata'mbʌ's myatoŋyaju maya'aŋbʌ otowe tzajpojmoc yʌ'šej nʌ ñʌmupʌ: Qui'mdamʌ yʌmʌ. Y nʌ qui'myaju'c o'na'ojmo yʌ' metzata'mbʌ wa'y myaŋyaju tzajpojmo, quieñaju te' qui'nišatʌjpapʌ's. 
REV.11.13	Pitpʌ hora'oyj maya'aŋ cʌtʌjcu mi'cscʌ' y te' cumgu'yis majca'yajcu'yojmopʌ wye'ne ju'mbʌ'u, y te' mi'cscʌ's yajca'u cu'ya'y mil pʌn, y te' cʌchʌ'yajupʌ na'chaju y myʌja'ŋwʌcotzamyaju tzajpojmopʌ Dios.
REV.11.14	Te' myetzo'mopʌ toya cʌtʌjcu. Jʌ'nʌ'a maŋba tyujcu te' tyuca'yojmopʌ toyʌ.
REV.11.15	Y te' cu'ya'yojmopʌ ángeles mu'u myu'cupyit, y maya'aŋda'mbʌ otowe pujtu te' tzajpojmoc nʌ ñʌmyajupʌ: Najsacopac re'yista'm 'yaŋgui'mʌtʌjcuy pyʌjcʌchoŋwa' yʌtij tʌ Ngomi Diojsis y te' 'Yune Cristo's. Y ñe'cʌ maŋba re'yaju mumu jamacotoya. 
REV.11.16	Y te' ips-co-macšcu'ytya'mbʌ anciano pocšajupʌ inʌc Diojsis wyi'naŋdʌjqui, aŋgui'mʌtʌjcuy-pyocscu'yojmota'm, cutcʌne'quiaju y quiʌna'tzʌyaju Dios. 
REV.11.17	Y nʌmyaju: Yʌscotoya mis ndzʌcpa Ngomi Dios y muspamis ndzʌjcu mumutiyʌ. Y mijte' te' ijtupʌytya' inʌc, yʌtij tzajpojmomij ijtu, y maŋbamij mingue'tutij. Y yʌtij mbʌjcʌchoŋwa'mis maya'aŋbʌ aŋgui'mʌtʌjcuy y ñdyʌjcʌwya'mij re'yajcu'yojmo. 
REV.11.18	Tatay, mumu nacio'ŋismij ŋgui'šca'jayajwa'a. Yʌtij nu'cu te' aŋsʌŋ wa'mij ne'cʌ ŋgui'šca'que'tu, y wa'mis ŋgʌme'chaju jujche'ŋ ca'yajupʌ, y wa'mis ndzi'yaju quioyowa mis ndza'maŋwa'oye yosjayajupʌ'smij, y te' masanbʌnda'm quiʌna'tzʌyjayajpapʌ's mis nʌy, aŋnama'ŋda'mbʌ y mʌja'ŋda'mbʌ. Nu'cu jeque te' aŋsʌŋ wa'mis njascotzoyaju jujche'ŋ pʌn chʌctocoyajpapʌ's najsacopajcʌsita'mbʌ tyʌwʌ.
REV.11.19	Y te' Diojsis tyemplo aŋwaju tzajpojmo, y te' templo'ojmo queju te' cajša ijtuwo'mo te' Diojsis trato. Pijche'ca cʌtʌquiaju ne'mgʌ', jititcʌ', aŋjʌquiʌ', y mi'cscʌ', y cunu nutzuta'mbʌ tza'tuj.
REV.12.1	Y maya'aŋbʌ señal queju tzajpojmo. Tey inʌc ijtu tumʌ yomo quiʌne'ŋupʌ jama sʌ'ŋgʌ's, y ñe'ŋbajcʌ'mʌ inʌc ijtu te' poyaj, y quiopajcʌsi corona, macwʌstʌjca'pyʌ's myatza. 
REV.12.2	Y como checji'ŋ inʌc te' yomo, weju papstenayu'c te' tyoya nu'cu'c te' 'yaŋsʌŋ wa'y ijtu te' 'yune. 
REV.12.3	Y quejque'tu eyapʌ maya'aŋbʌ señal tzajpojmo: Tey queju tumʌ maya'aŋbʌ dragón tzapaspʌ, ijtupʌ's cu'ya'y quiopac y majca'y wya', y tumdumʌpʌ quiopajcʌsi ijtu inʌc tumʌ corona. 
REV.12.4	Y te' tyutzpit jyopotu'mʌpyʌ'u tuca'yajcu'yojmopʌ we'ne tzajpojmota'mbʌ matza, y jyopowanacpʌ'u najsacopajcʌsi. Y te' drago'ŋis nʌtya' inʌc jyo'cu wa'y 'yuña'u te' yomo wa'y quiʌ'sjayu te' 'yune de que itpa. 
REV.12.5	Te' yomo's yajpʌ'naju jaya-une y te'wʌ's maŋba 'yaŋgui'myaju mumu nacioŋda'm na'chaŋbʌ y pʌmi'ʌyupʌ 'yaŋgui'mʌtʌjcupyit. Y te' 'yune jyopocʌtʌjcʌyjayaju Diojsaŋʌ y Diojsis 'yaŋgui'mʌtʌjcuy-pyocscu'yaŋi. 
REV.12.6	Y te' yomo poyu ja'itʌnʌmʌmʌy, Diojsis ñimejcʌyjayu lugar jutʌ wa'y maŋu jyamacʌtʌjcu y teymʌ maŋu ijtu mil doscientos sesenta jama.
REV.12.7	Y jʌsa'ca tujcu maya'aŋbʌ quipcuy tzajpojmo: Angeles-cowi'na Migue'lis ñʌtʌjcʌyu 'yangelesta'm wa'y ñʌquijpu dragón y ñʌtʌjcʌquie'tu drago'ŋis ñe' 'yangelesta'm, 
REV.12.8	pero jaquiojtya. Te'cotoya jachi'yatʌ lugar wa'y ijtyajque'tumaj tey tzajpojmo. 
REV.12.9	Y tyʌŋdzi'po'tyaju tzajpojmoc te' maya'aŋbʌ dragón, te' ya'acpʌ tzan, ñʌjayajpapʌ diablo y Satanás, te' 'yaŋgoma'cʌ'pyapʌ's mumu najsacopac-pʌn. Tyʌŋdzi'po'tyaju jeque ñe'cʌ y te' 'yangelesta'm najsacopajcʌsi.
REV.12.10	Y matoŋu'ʌs maya'aŋbʌ otowe tzajpojmo nʌ ñʌmupʌ: Yʌtij jʌ'ʌ, cotzoctamwa'ndʌ porque tʌta'm Diojsisñe' quejwa'nde' pyʌmi y re'yajcuy y te' 'Yune Cristo's 'yaŋgui'mʌtʌjcuy. Y cotzoctamwa'ndʌ porque Satanás tyʌŋdzi'po'tyajwa'a, te' ñicotza'mʌyjayajpapʌ's inʌc tʌta'm atzi tzu'ji'ŋ jamaji'ŋ tʌta'm Diojsis wyi'naŋdʌjqui. 
REV.12.11	Te' tʌta'm atzi'sta'm wyʌyajwa'a Satanás porque te' Ñchowambe Jesucristo's quioca'yaju ñe'cʌta'm 'yumbʌ'u'c ñʌ'pin y te'šejtijque' ñʌwʌ'ajyajwa'a porque quiotestigosajyaju Jesús, y jatyo'ya'ŋʌya wyin ni jaña'cha wa'y quia'yaju. 
REV.12.12	Te'cotoya yajcosʌŋdzʌcʌ tzajpis, y te' tzajpojmo ijtyajupʌ's. Pero ay mijta'm, te' najsacopajcʌsi ijtyajupʌ y ma'rojmo ijtyajupʌ, maŋbamis ŋguendamu toya. Porque te' diablo's ŋguiʌwanajcʌytyamwa'mij y jene nʌ qui'šca'u porque myuspa que uša'ŋ horatya' maŋba ijtu wa'y yojsu.
REV.12.13	Y quienu'cande' drago'ŋis que tyʌŋdzi'po'tyaju najsacopajcʌsi, myacnʌwitcʌ'yu te' yomo te' ya'ijtupʌ's jayajpʌ 'yune. 
REV.12.14	Y chi'yaju te' yomo metza mʌjata'mbʌ saj aguila'sñe'šejpʌ wa'y pyoyjayu te' ya'acpʌ tzan wa'y šititmaŋu ja'itʌnʌmʌmʌy, teymʌ wa'y maŋu jyamacʌtʌjcu Diojsis ñimejcʌyjayumʌy lugar. Y tey maŋba ijtu tuca'y aŋsʌŋ medio. 
REV.12.15	Y te' ya'acpʌ tza'nis yajpujtu 'yaŋnaco'moc wʌwʌ nʌ' japac nʌ'šejpʌ te' yomo's 'yucaŋgʌ'y wa'ytyij yajʌ'tpʌ'u te' japac nʌ'ojmo. 
REV.12.16	Pero te' najsis quiotzoŋu te' yomo porque aŋwaju y teymʌ wʌŋbʌ'u te' japac nʌ' te' drago'ŋis yajpujtupʌ 'yaŋnaco'moc. 
REV.12.17	Pijche'ca te' drago'ŋis jene qui'šca'jayu te' yomo. Y maŋu ñʌquipcʌ'yjayaju te' yomo's 'yune'sta'm quiʌchʌ'yʌ, te' quiojamjayajpapʌ's Diojsis 'yaŋgui'mguy y quiotestigosajyajpa Jesucristo.
REV.13.1	Tenayu inʌjcʌj ma'ris 'yacapoyo'oyj y ŋguenu'ʌs nʌ qui'mbujtu'c ma'rojmoc tumʌ copʌn. Y ijtu inʌc cu'ya'y quiopac y majca'y wya' y tumdumʌpʌ wya'cʌsi ijtu inʌc tumʌ corona y tumdumʌpʌ quiopajcʌsi ijtu inʌc nʌy 'yotowewʌ'ajapyapʌ's Dios. 
REV.13.2	Y te' ŋguenupʌ copʌ'nʌs mʌja caŋšej inʌc quenba, y te' ñe'ŋbac oso'sñe'šej inʌc, y 'yaŋnaca tzapas ca'ŋisñe'šej inʌc. Y te' drago'ŋis chi'u ñe' pyʌmi y aŋgui'mʌtʌjcuy-pyocscuy wa'y 'yaŋgui'mu pyʌmi'ojmo. 
REV.13.3	Y ŋguenu'ʌs tumʌ te' copac te' copʌ'nisñe' na'chaŋbʌ's jyete, maŋbapʌ's inʌc yajca'u, pero te' na'chaŋbʌ jyete tzojcu. Y mumu najsacopajcʌsita'mbʌ's ñʌmaya'yaju y quio'ŋyaju te' copʌn. 
REV.13.4	Y quiʌna'tzʌyaju te' dragón, te' chi'upʌ's pʌmi te' copʌn, y quiʌna'tzʌyaju te' copʌn y nʌmyaju: ¿Iwʌ'sasʌ'ŋ ñʌtu'mbajcajpa yʌ'wʌ, y iwʌ'sasʌ'ŋ muspa ñʌquijpu yʌ'šejpʌ copʌn?
REV.13.5	Y jayajwinduquia te' copʌn wa'y chamu maya'aŋda'mbʌ tiyʌ y wa'y 'yotowewʌ'ajayu Dios. Y chi'yaju aŋgui'mʌtʌjcuy wa'y yojsu wʌstʌjqui's-co-metza poyaj. 
REV.13.6	Y ya'aŋwaju 'yaŋnaca wa'y 'yotowewʌ'ajayu Dios y Diojsis ñʌy, y ñe' šantuario, y wa'y 'yotowewʌ'ajayaju te' tzajpojmo ijtyajupʌ. 
REV.13.7	Y chi'yaju lugar te' copʌn wa'y ñʌquipyaju Diojsis myasanbʌnda'm, hasta wa'y wyʌyaju. Te'šejtij chi'yajque'tu wa'y 'yaŋgui'myaju mumu raza, jujche'ŋ najsacopac-iti, wi'ni eya otoweta'mbʌ y mumu nacio'ŋojmota'mbʌ. 
REV.13.8	Y te' copʌn quiujnayjayaju jujche'ŋ najsacopac-iti'sta'm ja'ndita'mbʌ's ñʌy ja'yʌyupʌ Ñchowambe's ñʌ'ijtupʌ libro'ojmo. Desde que tujcu yʌ' najsacopac, tey te' libro'ojmo ja'yʌyaju ñʌy te' iscuy-quengu'yojmo maŋba tyʌjcʌyajupʌ'sñe'. Y yʌ' Ñchowambete' yajca'yaju desde pijche'c.
REV.13.9	Iwʌ's ijtyaju quiowi wa'y myatoŋyaju, yajcʌmato'ŋʌya Dios. 
REV.13.10	Iwʌ's quiotpa tyʌwʌ preso'mo, te'šejtij maŋba quiojtyajque'tu ñe'cʌ. Iwʌ yajca'opya espadapit, ijtu pyena wa'y espadapit yajca'yajque'tu. Yʌtij jeque pyʌcpa wa'y yajquejyaju te' wyʌ'aŋja'moquiuy te' masanbʌ'nista'm y wa'y pyʌ'mgopajcʌ'oyaju mumutiyʌcʌsi.
REV.13.11	Jʌsa'ca ŋguengue'tu'ʌs eyapʌ copʌn najsojmoc nʌ wyombujtupʌ. Y ijtu inʌc metza wya' ñchowambe'sñe'šejpʌ, pero dragonšej inʌc tzamdzamnapya. 
REV.13.12	Y te' winbʌ copʌ'nis inʌc 'yaŋgui'mʌtʌjcuy yajyosjapya yʌ' metza wa'pʌ copʌ'nis te' winbʌ copʌ'nis wyi'naŋdʌjqui. Y quiojtu aŋgui'mguy wa'y quiʌna'tzʌyaju jujche'ŋ najsacopac-iti's te' winbʌ copʌn, te' tzojcupʌ's jyete maŋbapʌ's inʌc yajca'u. 
REV.13.13	Y chʌcpa maya'aŋda'mbʌ isaŋwʌ'ajcuy, cosaque'cše'ŋoyj yajwanacpa jucʌtʌc tzajpojmoc yʌ' najsacopajcʌsi pʌ'nista'm wyi'naŋdʌjqui. 
REV.13.14	Y 'yaŋgoma'cʌ'pya najsacopac-iti te' chi'yajupʌ señalpit wa'y chʌjcu te' winbʌ copʌ'nis wyi'naŋdʌjqui. Y 'yaŋgui'mba najsacopac-iti wa'y chʌcjayaju quiendʌwʌ te' winbʌ copʌ'nisñe', te' ijtupʌ's espada-jete, y jaquia'ʌ. 
REV.13.15	Y chi'yaju lugar wa'y šu'ʌyjayu je'e te' copʌ'nis quiendʌwʌ wa'y chamdzamnayu te' copʌ'nis quiendʌwʌ. Y jujche'ŋ ja'n suni quiʌna'tzʌyupʌ's te' copʌ'nis quiendʌwʌ, pyʌcpa wa'y yajca'yaju. 
REV.13.16	Y te' copʌn aŋgui'mu wa'y myarca'ʌyaju mumu pʌn tzʌ'naŋbʌ quiʌ'ojmoc o wyinbactza'cʌsi, aŋnamaŋda'mbʌ, mʌja'ŋda'mbʌ, y rico, pobre, librepʌ y mozota'm. 
REV.13.17	Y ja'n inʌc chi'yay lugar ya'iwʌ wa'y jyu'yoyu o wa'y mya'aju juca ja'nde' te' marcatzʌquiajupʌ te' copʌ'nis ñʌpyit o ñumeropit. 
REV.13.18	Yʌy pyʌcpa mujsoquiuy: Iwʌ nʌctʌ'yopya, yajmayja te' copʌ'nis ñumero porque te' número, pʌ'niste' quiowindzʌmba. Te' copʌ'nis ñumero seiscientos sesenta y seiste'.
REV.14.1	Y ŋguenu'ʌs Sioŋ-bu'mnacʌsi inʌc tenayu te' Ñchowambe Jesucristo. Y tey inʌc ijtyaju ñe'cʌji'ŋ ciento cuarenta y cuatro mil pʌn, ñʌ'itjayajupʌ's ñe' ñʌy y ñe' Tyata's ñʌy ja'yʌyupʌ wyinbactza'cʌsita'm. 
REV.14.2	Y matoŋu'ʌs tzajpojmocpʌ otowe jujcha' pʌmipʌ nʌ'is šowocʌ, y maya'aŋbʌ aŋjʌquiʌšejpʌ, y te' matoŋuše'ʌs te' aŋjʌquiʌ', guitarrašej inʌc cumbuŋba. 
REV.14.3	Y nʌ inʌc wyañaju jomepʌ wane te' aŋgui'mʌtʌjcuy-pyocscu'yis wyi'naŋdʌjqui, y te' macšcu'ytya'mbʌ copʌ'nis wyi'naŋdʌjqui, y te' anciano'sta'm wyi'naŋdʌjqui. Y ya'iwʌ's inʌc ja'n musi 'yaŋmayu te' wane sino que te' ciento cuarenta y cuatro milta'mbʌ's. Y te'ta'mbʌ Diojsiste' jyupyujtyaju nimeque'ctij najsacopac-pʌ'nojmoc Jesucristo's ñʌ'pinbit. 
REV.14.4	Yʌ'ta'mbʌ's jayajyu'quia wyin yomoji'ŋ. Te'cotoyate' Diojsis mu'šata'mbʌ pʌnšej ñʌ'ijtyajpa. Yʌ'ta'mbʌ'ste' quio'ŋjojcʌtʌquiajpa te' Ñchowambe jutʌtij myawʌ. Yʌ'ta'mbʌ Diojsis jyupyujtyaju Jesucristo's ñʌ'pinbit najsacopac-pʌ'nojmoc wa'y ñʌ'ijtyatʌju jujcha' copiwi-pʌnda'm ñe'cʌcotoya y ñe' Ñchowambe Jesucristocotoya. 
REV.14.5	Yajujche'c jachamya sutzi wa'y 'yaŋgoma'cʌ'oyaju. Yʌ'ta'mbʌ Diojsis ñʌ'ijtyaju ñe' aŋgui'mʌtʌjcuy-pyocscu'yis wyi'naŋdʌjqui jujcha' cowatacata'mbʌ pʌn.
REV.14.6	Y ŋguenu'ʌs eyapʌ ángeles nʌ šitijtupʌ tzajpacʌ'mʌ y nʌ inʌc ñʌmaŋu ja'n quio'yayepʌ Diojsis 'yevangelio wa'y chamgopuŋjayatʌju najsacopajcʌsi ijtyajupʌ, mumu nación, raza, wini eya otoweta'mbʌ y mumu najsacopac-iti. 
REV.14.7	Y weju'c nʌmu te' ángeles: Te'cotoya na'tztamʌ Dios y mʌja'ŋwʌcotzamdamʌ porque nu'cwa'nde' te' aŋsʌŋ wa'y quiʌme'tzoyu ñe'cʌ. Y cʌna'tzʌytyamʌ Dios te' chʌjcupʌ's tzap y te' najsacopac y te' mar y womyajpamʌy nʌ'. 
REV.14.8	Te' myetzo'mopʌ angelejsis quio'ŋu te' winbʌ ángeles y nʌmgʌ'yu: Yʌtij jʌ'ʌ tocowya'a, yʌtij jʌ'ʌ tocowya'a Babilonia ʌ' maya'aŋbʌ cumguy, porque malejtzʌjcuy quie'naŋgʌschi'ʌyaju mumu nación wa'y quio'ŋjojcʌtʌquiaju ñe'cʌ.
REV.14.9	Tyuca'yajcuy ángeles maŋgue'tu tyʌwʌ'sta'm 'yucaŋgʌ'y, y weju'c nʌmgue'tu: Iwʌ'sta'm quiujnayjayajpa te' copʌn y te' quiendʌwʌ, y pyʌjcʌchoŋjayajpa wyinbactza'cʌsi o quiʌ'cʌsi te' myarca, 
REV.14.10	te'šejta'mbʌ pʌ'nis ja'n jutz musi quiʌcʌtʌquiaju te' co'aŋgʌquiuy, porque pyʌcpapʌte' Diojsis wa'y yajnʌco'aŋgʌyaju maya'aŋ. Y jucʌtʌcji'ŋ mojtupʌ azufre'ojmo maŋba yajtoyapʌquiaju masanda'mbʌ angelejsis y Ñchowambe's wyi'naŋdʌjqui. 
REV.14.11	Y jucʌtʌjcojma' nʌ ñemyaju'c joca'jojcʌtʌquiajpa tey mumu jamacotoya. Y te' quiujnayjayajpapʌ's te' copʌn y te' quiendʌwʌ ja'n maŋu šapʌquiaju ni jama's wyi'noyj ni tzu'cʌsi. Y te' pyʌjcʌchoŋjayajupʌ's te' copʌ'nis myarca, te'šejtijque' tzu'ji'ŋ jamaji'ŋ ja'n maŋu šapʌquiaju. 
REV.14.12	Yʌtij jeque pyʌcpa wa'y pyʌ'mgopajcʌ'oyaju mumutiyʌcʌsi te' masanda'mbʌ pʌn, te' quiojamjayajpapʌ's Diojsis 'yaŋgui'mguy y te' wyʌ'aŋjamyajpapʌ's Jesús.
REV.14.13	Pijche'ca matoŋgue'tu'ʌs tumʌ otowe pujtupʌ tzajpojmoc nʌjayupʌ'sʌj: Ja'yʌ tiyʌ'ʌsmij nʌ ndzamjayu: Te' maŋbamaj quia'yajupʌ tʌ Ngomi's ñʌquiʌsi jene dichosota'm. Aŋdzoŋu te' Espíritu Santo: Jʌ'ʌ jeque, sapʌquiajpa porque chaquiajpa yʌpyʌ yoscuy, y tiyʌta'm chʌquiaju najsacopajcʌsi Diojsis ja'n jyambʌ'i.
REV.14.14	Y ŋguenu'ʌs tey inʌc ijtu popopʌ o'na, y te' o'nacʌsi pocsu inʌc tuma'ŋbʌn Pʌ'nis 'Yunešej quenbapʌ. Y ijtu inʌc quiopajcʌsi oropʌ corona, y quiʌ'ojmo wi'napʌ lu'c. 
REV.14.15	Pijche'ca putque'tu eyapʌ ángeles Diojsis tyemplo'ojmoc, y wyejco'mu te' o'nacʌsi pocsupʌ y ñʌjayu: Yajyosa yʌtij te' mis lu'c wa'mis njajcu te' cosecha-tʌm porque nu'cwa'nde' aŋsʌŋ wa'mis ŋgosechatzʌjcu porque cʌŋwa'nde' najsacopajcʌsipʌ cama. 
REV.14.16	Y te' o'nacʌsi inʌc pocsupʌ's yajyojsu te' lyu'c wa'y jyaquieque'u najsacopajcʌsipʌ cosecha.
REV.14.17	Pijche'ca putque'tu eyapʌ ángeles Diojsis tyemplo'ojmoc te' tzajpojmo ijtupʌ, y cho'ŋajque'tu inʌc wi'napʌ lu'c. 
REV.14.18	Pijche'ca ca'ŋbutque'tu altar-coque'nopyapʌ ángeles, muspapʌ's yaja'pʌyu te' pomoj-tzica. Yʌ'wʌ's minu wyejco'mu te' ñʌ'ijtupʌ's inʌc wi'napʌ lu'c, y ñʌjayu: Yajyosa te' wi'napʌ lu'c, y jaquia te' najsacopajcʌsita'mbʌ uva-wiŋguŋda'm porque cʌŋyajwa'a. 
REV.14.19	Y te' angelejsis yajyojsu te' lyu'c najsacopajcʌsi wa'y jyaquieque'u najsacopajcʌsita'mbʌ uva-wiŋguŋda'm. Y tyʌŋdʌjcʌpyʌ'yaju te' myaŋgutzgutzwʌyajpamʌy te' uva wa'y pyujtu ñʌ'. Yʌ' uvašejte' maŋba myaŋgutzgutzwʌyatʌju pʌnda'm Diojsisa maŋba quiotjayaju'c co'aŋgʌquiuy. 
REV.14.20	Y ŋguengue'tu'ʌs que cumguy-pyu'tcu'yojmo myaŋgutzgutzwʌyajupa'nde' te' uva y jʌ'tu nʌ'pin japac nʌ'šejpʌ, y jʌŋu inʌc hasta quiʌpa'tjayu cayu'sta'm freno y jʌ'tu te' nʌ'pin mactajsi's leguaše'ŋojmo.
REV.15.1	Pijche'ca ŋguengue'tu'ʌs eyapʌ señal tzajpojmo, mʌja'ŋbʌ y maya'aŋbʌ. Te'wʌ cu'ya'ytya'mbʌ angeleste' nʌ ñʌmiñajupʌ's inʌc cu'ya'y maya'aŋbʌ toyapʌjcuy. Y Diojsis maŋba quiʌ'weju yʌ'šejta'mbʌ maya'aŋbʌ toyapʌjcuy último, porque maŋba chʌjcota'njayaju pʌ'nista'm quio'aŋgʌquiuy.
REV.15.2	Y te'še'ʌs ŋguengue'tu espejošejpʌ mar, quengʌtʌcpawo'motʌ, y jojmoc jucʌtʌcji'ŋ mojtuwʌšej inʌc quenba. Y ŋguengue'tu'ʌs te' jaquiujnayjayapʌ's te' copʌn ni te' quiendʌwʌ, te' japyʌjcʌchoŋyapʌ's te' myarca ni te' ñumero chamjapyapʌ's te' ñʌy. Y te'ta'mbʌ tey inʌc tenayaju te' espejošejpʌ marcʌsi y nʌ inʌc šʌ'ŋajyaju Diojsis 'yarpapit.
REV.15.3	Y wyane'ojmo nʌ inʌc wyʌcotzamyaju Dios oma-wanušej wina Moisés, Diojsis quioyosa. Y nʌ inʌc wyanjayaju Dios y te' Ñchowambe porque yajcotzoquiaju. Nʌmyaju: Tʌs Ngomi Dios, mʌja'ŋ y maya'aŋ mis ndzʌqui, porque muspamis ndzʌjcu mumutiyʌ. Wiyuŋbʌ y justopʌ tiyʌ mis nʌtu'ŋajpa. Mijte' te' Rey mumu masanbʌ'nista'mñe'. 
REV.15.4	Señor, maya'aŋbʌte' mis masa'najcuy. Te'cotoya maŋba ña'chaju mumu pʌn mis nwi'naŋdʌjqui y maŋba myʌja'ŋwʌcotzamjayaju mis masanbʌ nʌy. Te'cotoya mumu nacio'ŋismij maŋba ŋguiʌ'minu y maŋba quiujnayaju mis nwi'naŋdʌjqui, porque quieñajwa'a jutzmij justo'ajcu'yojmo ŋguiʌme'tzopya.
REV.15.5	Jʌsa'ca ŋguenu'ʌs wojnayu inʌc tzajpojmo te' Diojsis tyemplo. Y quendʌjcʌyu'ʌj jojmošej yajquejpamʌy Diojsis wyin. 
REV.15.6	Y teymʌc pujtyaju cu'ya'y ángeles nʌ ñʌmiñajupʌ's inʌc te' cu'ya'pyʌ maya'aŋbʌ toyapʌjcuy. Yʌ'ta'mbʌ me'quia'yaju inʌc tzi'muŋbapʌ y sujpopopʌ lino-pamapit, y quiʌpijta'yaju inʌc quiucpajcʌsi oropʌ wajtoquiuy. 
REV.15.7	Tumʌ te' macšcu'pyʌ copʌ'nojmoc tenaqui'mu y minu chi'yaju te' cu'ya'ytya'mbʌ ángeles cu'ya'y orota'mbʌ taza jo'ʌyajupʌ, Dios maŋbapʌpit yajnʌco'aŋgʌ'oyu. Y tʌta'm Dios mumu jamacotoya itjojcʌtʌcpapʌte'. 
REV.15.8	Y porque ñe'cʌ mʌja'ŋ y pʌmi'ʌyu y teymʌ ijtu'ŋmʌjcʌ inʌc te' templo'ojmo, te'cotoya tajsu te' templo jocojpit. Y ya'iwʌ inʌc ja'n musi tyʌjcʌyu te' templo'ojmo hasta que cʌtʌcpʌ'pa quiu'yapyʌni te' maya'aŋda'mbʌ toyapʌjcuy te' cu'ya'ytya'mbʌ angelejsis maŋba 'yumbʌ'yajupʌ.
REV.16.1	Y matoŋu'ʌs te' templo'ojmo maya'aŋbʌ otowe 'yaŋgui'mupʌ's te' cu'ya'ytya'mbʌ ángeles: Ma umwanactamʌ najsacopajcʌsi te' cu'ya'pyʌ taza-joj te' Diojsis maŋbapʌpit yajnʌco'aŋgʌyaju cowatzʌquita'mbʌ najsacopac-pʌn.
REV.16.2	Tzu'cumu te' winbʌ ángeles y 'yumwanajcu te' tyaza-joj najsacopajcʌsi. Pijche'ca quejyaju pʌ'nis wyingʌsita'm wʌjpapʌ putzij toyaji'ŋbʌ. Y te' putzi'ʌyajupʌ, ñʌ'itjayajupʌ'ste' inʌc te' copʌ'nis myarca y te' quiujnayjayajpapʌ's te' copʌ'nis quiendʌwʌ.
REV.16.3	Y te' myetzo'mopʌ angelejsis 'yumwanajque'tu te' tyaza-joj marcʌsi y wʌjpapʌ ca'uwʌ nʌ'pin witu'u. Y mumu queñajpapʌ tiyʌ ma'rojmo ca'pʌ'yaju.
REV.16.4	Y tyuca'yojmopʌ angelejsis 'yumwanajque'tu tyaza-joj te' japac nʌ'cʌsita'm, y womyajpamʌy nʌ', y nʌ'pin witu'pʌ'yaju.
REV.16.5	Pijche'ca matoŋgue'tu'ʌs te' nʌ'ʌcowi'napʌ ángeles nʌ ñʌmu'c: Ʌs Ngomi, mijte' te' Diojsis Myasanbʌ, te' ijtupʌytya' inʌc y yʌtij tzajpojmo ijtupʌ. Justopʌ tiyʌ mis ndzʌjcu wa'mis te'šej njajcʌyjayaju najsacopac-pʌ'nista'm quio'aŋgʌquiuy, 
REV.16.6	porque yajca'jayaju mis masanbʌnda'm y te' tza'maŋwa'oyeta'm. Te'cotoya yʌtij, nʌ'pinmis nʌ nyajto'ŋyaju, porque te'šej pyʌcpa wa'mis nyajnʌco'aŋgʌyaju. 
REV.16.7	Y matoŋgue'tu'ʌs te' altar-coque'nopyapʌ ángeles nʌ ñʌmupʌ: Ngomi Dios, muspapʌ's chʌjcu mumutiyʌ, wiyuŋšej mij ŋguiʌme'tzopyašej justopʌ tiyʌte'.
REV.16.8	Y te' myacšcu'yojmopʌ angelejsis 'yumwanajque'tu te' tyaza-joj jamacʌsi. Y te' jama maya'aŋ jucʌtʌc piju wa'y pyoŋyaju pʌnda'm. 
REV.16.9	Y te' jucʌtʌc piju'c, maya'aŋ nʌ pyoŋyaju te' jama's, pijche'c 'yotowewʌ'ajayaju Diojsis ñʌy, y jaquipswitu'ya wa'y myʌja'ŋwʌcotzamyaju Dios te' quiʌ'wejupʌ's yʌ' maya'aŋda'mbʌ toya.
REV.16.10	Y myosa'yojmopʌ angelejsis 'yumwanajque'tu te' tyaza-joj te' copʌ'nis 'yaŋgui'mʌtʌjcuy-pyocscuquiʌsi. Y te' ñʌtu'ŋajayajupʌ's te' copʌ'nis 'yaŋgui'mguy tzʌ'yaju pi'tza'ŋajcu'yojmo y toyapit hasta ñʌcʌ'sʌyaju tyotz. 
REV.16.11	Y 'yotowewʌ'ajayaju tzajpojmopʌ Dios nʌ'ca quieñaju'c toya y putzi'ʌyaju'ca. Y jaquipswitu'ya wa'y jana chʌquiajwa'a yatzipʌ tiyʌ.
REV.16.12	Y tujta'yajcuy angelejsis 'yumwanajque'tu te' tyaza-joj maya'aŋbʌ Eufrates japac nʌ'cʌsi. Y pijche'ca tʌjtzu te' nʌ' jojpac wa'y tey chʌquiaju tuŋ maŋbamʌy quiʌtʌquiaju jama-tzo'tcu'yojmoc maŋba miñajupʌ rey.
REV.16.13	Pijche'ca ŋguenu'ʌs tuca'y yatzi-espirituta'm, nacšej queñajpapʌ. Nʌ inʌc pyujtyaju te' drago'ŋis 'yaŋnaco'moc, y te' copʌ'nis 'yaŋnaco'moc y te' sutzpapʌ tza'maŋwa'oye's 'yaŋnaco'moc. 
REV.16.14	Pues yatzi-espirituta'mde', chʌquiajpapʌ's señal. Y quiʌ'maŋyajpa najsacopajcʌsita'mbʌ rey mumu naswindumʌ wa'y tyumʌtzʌquiaju quipcuquiotoya, te' maya'aŋbʌ jamo'oyj maŋba'ca quipʌnʌmu, chamuše'a Diojsis, te' mumutiyʌ muspa chʌjcupʌ's. 
REV.16.15	Nʌmgue'tu te' Cristo: Coquendamʌ cuenta, ʌj nu'mbawʌše'ʌj maŋba minu ja'nmis tiyʌ nʌ nijamdamu'c. Dichoso iwʌ'sʌj tzijpana-jo'cpa y ja'n wyojpʌ'i myeque wa'y jana ñicotaca tyu'ŋaju wa'y jana quienjayaju ñe' cha'ajcuy. 
REV.16.16	Te' lugar ñʌjayajpamʌy Armagedón judio-otowe'ojmoc, teymʌ maŋu yajtu'mʌpyʌ'yaju te' reytya'm te' tuca'pyʌ yatzi-espiritu'sta'm.
REV.16.17	Y te' quiu'ya'yajcuy angelejsis 'yumwanajcu te' tyaza-joj sawo'mo. Y pujtu maya'aŋbʌ otowe te' tzajpojmopʌ templo'ojmoc ijtumʌytye' Diojsis aŋgui'mʌtʌjcuy-pyocscuy. Y nʌmu te' otowe: Tujcuwa'nde'. 
REV.16.18	Pijche'ca qui'toŋgʌpajcu, nacsu rayu y jititʌnʌmu. Pijche'c maya'aŋ pupmʌjtzʌyu nas y cʌtʌjcu maya'aŋbʌ mi'cscʌ' nyajujche'cmajtʌ jaŋguiendʌ'ʌpʌ y nijutipʌ pʌ'nismaj jaquiendʌ'ʌpʌ desde que itʌnʌmu najsacopajcʌsi. 
REV.16.19	Y tuca'wye'nu te' maya'aŋbʌ cumguy, y cuñaju mumu nacio'ŋojmota'mbʌ cumguy. Y Diojsis jajyambʌ'ʌ te' maya'aŋbʌ Babilonia wa'y 'yumwitu'u ñe'cʌcʌsi te' ñe' tyo'ngui'šca'cuy umwitu'pašejtʌ calizojmopʌ vino. 
REV.16.20	Y mumu ma'rojmota'mbʌ nas wʌŋbʌ'yaju y te'šejtijque' te' cotzʌcta'm jaquiejya'a. 
REV.16.21	Y cuñaju tzajpojmoc pʌngʌsita'm nutzuta'mbʌ tza'tuj tumʌ quintalše'ŋoyj jemetzta'mbʌ. Y maya'aŋ nʌ tyoyapʌquiaju'c te' pʌnda'm yʌ' tza'tu'is tyoyapit, 'yotowewʌ'ajayaju Dios porque te' maya'aŋbʌ toya jene yajtoyaju.
REV.17.1	Y minu tumʌ te' ángeles te' cu'ya'pyo'mo, te' pyʌjcʌchoŋyajupʌ's te' cu'ya'pyʌ taza. Oto'ŋʌyu'ʌj y nʌmu: Juan, minʌ yʌy, y maŋba'ʌsmij nyajquenu tiyʌte' maŋba quio'aŋgʌyu te' maya'aŋbʌ malejyomo's. Te'wʌte' te' yomo ñʌcpocsʌyupʌ's soneta'mbʌ nʌ'. 
REV.17.2	Y yʌ' malejyomo pa'ŋna tiju ñʌ'itne'ŋbʌ'yaju najsacopajcʌsita'mbʌ re'yis, y te' najsacopac-iti's quiengʌspʌquiaju ñe'cʌcʌsi wa'y quio'ŋjojcʌtʌcjayaju ñe' myalejtzʌjcuy.
REV.17.3	Y angelejsis yajquenu'ʌj quene'ojmo que nʌ'ʌj nʌmaŋu ja'itʌnʌmʌmʌy, y teyma'ʌj yajquenu Espíritu Santo's tumʌ yomo pyocsupʌ's tzapaspʌ copʌn chiŋupʌ's otowewʌ'ajcuytya'mbʌ nʌy. Y te' copʌ'nis ijtu inʌc cu'ya'y quiopac y majca'y wya'. 
REV.17.4	Y te' yomo's myeque tzapas y yʌc-tzapas inʌc. Y tyatzʌjcʌsi y quiʌnʌcʌ'y yamu inʌc na'chaŋda'mbʌ oro y tzi'muŋyajpapʌ tza' wʌwʌ coyowata'mbʌ mojtupʌ perlas-nandzʌmiji'ŋ. Y ñʌ'ijtu inʌc quiʌ'ojmo oropʌ cáliz. Y te' calijsis jyoj ñe'te' yatzi malejyoma'cuy y wi'ni eyata'mbʌ yatzita'mbʌ chʌquipit jo'ʌyupʌ, Diojsis ja'n šunišej. 
REV.17.5	Y te' yomo's wyinbactza'cʌsi ja'yʌyu inʌc ñʌy maŋbamaj cha'maŋwajupʌ tiyʌ: Te' ñʌy maya'aŋbʌ Babiloniate'. Yʌ'wʌte' te' nanaj, malejtzʌjcuy quie'naŋgʌschi'ʌyajpapʌ's 'yune y te'šejtijque' eyata'mbʌ tiyʌ Diojsis ja'n šunipʌ yʌy najsacopajcʌsi. 
REV.17.6	Y ŋguenu'ʌs te' yomo no'tpawʌšej tujcu omapit ya'umbʌ'ʌtʌju'c nʌ'pin masanbʌ'nista'mñe' y jujche'ŋ ca'yajupʌ'sñe' yajca'yatʌjupʌ Cristocotoya. Te'še'amʌs ŋguenu'c, na'cha'ŋʌs nʌmaya'u.
REV.17.7	Y te' angelejsis nʌjayu'ʌj: ¿Tiyajca'nde' myaya'pa? Uy nʌmaya'e. Ʌsmij maŋba ndza'maŋwajayu tiyʌte' te' yomo y tiyʌte' te' copʌn te' yomo's nʌ pyocsnʌmaŋuwʌ, te' ijtupʌ's cu'ya'y quiopac y majca'y wya'. 
REV.17.8	Y te' copʌn ŋguenupʌmis, ijtupʌytye' inʌc, y ja'ndiya' yʌtij, pero maŋbamaj qui'mbujtu te' jʌŋgʌ'ojmo, y jʌsa'ca tiene que wa'y myaŋu tocoquiu'yojmo. Desde que tujcu yʌ' najsacopac ja'yʌyaju ñʌy te' libro'ojmo, te' iscuy-quengu'yojmo maŋba tyʌjcʌyajupʌ'sñe'. Y te' najsacopac-iti ja'ndita'mbʌ's ñʌy ja'yʌyupʌ tey te' libro'ojmo, te'ta'mbʌ's maŋba ñʌmaya'yaju quieñajpa'cande' copʌn ijtupʌ inʌc, y ja'ndiya' yʌtij y maŋbatij itwʌtzʌjcu.
REV.17.9	Yʌ'wʌ pyʌcpa wa'y ñʌctʌ'yaju te' mujsoye'sta'm tiyʌ'ʌsmij nʌ nʌtzamu. Te' copʌ'nis cu'ya'pyʌ copac, cu'ya'pyʌ pu'mnate', y te' yomo's ñʌcpocsʌyu te' cu'ya'pyʌ pu'mna. 
REV.17.10	Y te' cu'ya'pyʌ copac cu'ya'ytya'mbʌ reytye', pero mosa'y jʌcʌ'yajwa'a, y tumʌytya' ijtu yʌtij, y tumʌ maŋbamaj minu, pero tʌjcʌpya'ca uša'ŋ horatya'nde' maŋba ijtu. 
REV.17.11	Y te' copʌn ijtupʌytye' inʌc y ja'ndiya' yʌtij, nʌcma'yʌpyatʌ tucutujta'yajcuy reyšej pero te' cu'ya'pyo'mocpʌtijte'que', y maŋba tocoquiu'yojmo. 
REV.17.12	Y te' majca'pyʌ wa' ñʌ'ijtupʌ te' copʌ'nis, te' ŋguenušejmis, majca'ytya'mbʌ reytye' japyʌjcʌchoŋyapʌ'smaj re'yajcuy. Pero tumʌ horatya'a maŋba 'yaŋgui'myaju reyšej te' copʌnji'ŋ. 
REV.17.13	Yʌ' majca'ytya'mbʌ re'yis maŋba tyumʌtzʌquiaju quipsoquiuy wa'y pyʌmitzi'yaju te' copʌ'nis 'yaŋgui'mʌtʌjcuy wa'y quiotzoŋyaju. 
REV.17.14	Y ñe'cʌ'sta'm maŋba ñʌquipyaju te' Ñchowambe Jesucristo y te' Ñchowambe's maŋba wyʌyaju porque ñe'cʌte' te' comi'sta'm Quiomi, y te' re'yista'm Rey. Y te' jicaytya'mbʌ, ñe' quiopiwi-wʌ'aŋja'moye quio'ŋyajpapʌ's, ñe'cʌji'ŋ maŋba ñʌwʌ'aŋgospujtyaju mumutiyʌ.
REV.17.15	Pijche'ca te' angelejsis nʌjaquie'tu'ʌj: Y te' nʌ' ŋgueñajupʌmis ñʌcpocsʌyupʌ te' malejyomo's, pʌnda'mde', cumguytya'mde', wi'ni eya otoweta'mbʌ y nacioŋda'mde'. 
REV.17.16	Y te' majca'pyʌ wa', o te' reytya'm ŋguenupʌmis, yʌ'ta'mbʌ's y te' copʌnji'ŋ maŋba qui'nišaju y chaquiaju te' malejyomo. Y maŋba ñicowojyaju y quiʌ'sjayaju šis y pijche'c maŋba pyoŋbʌ'yaju jucʌtʌjcojmo. 
REV.17.17	Porque Diojsis quiojtu yʌ' re'yista'm choco'yojmo wa'y chʌquiaju ñe'cʌ's quipsu y šunušej, wa'y tyuma'yaju quipsoquiuy y wa'y pyʌmitzi'jayaju te' copʌ'nis 'yaŋgui'mʌtʌjcuy hasta que cota'nbʌ'pa te' Diojsis chamušej. 
REV.17.18	Y te' ŋguenupʌ yomomis, maya'aŋbʌ cumguytye' 'yaŋgui'mbapʌ's mumu najsacopajcʌsita'mbʌ rey.
REV.18.1	Jʌsa'ca ŋguengue'tu'ʌs eyapʌ ángeles nʌ wyanajcupʌ tzajpojmoc jamašej nʌ šʌ'ŋjojpajcuwʌ naswindumʌ porque maya'aŋbʌte' inʌc pyʌmi. 
REV.18.2	Y na'chaŋ weju'c nʌmu: Yʌtij jʌ'ʌ tocowya'a, yʌtij jʌ'ʌ tocowya'a te' maya'aŋbʌ Babilonia, te' demonio'itcu'yajpʌ'upʌ, cʌwʌ'ñajpamʌy yatzi-espiritu, y jejyajpamʌy mumu paloma mʌjša'ŋda'mbʌ y mʌšcuy queñajpapʌ. 
REV.18.3	Te'šejtijque' cuñajque'tu mumu nacioŋda'm porque quiengʌspʌquiaju te' Babiloniacʌsi wa'y quio'ŋjojcʌtʌcjayaju ñe' myalejtzʌjcuy. Y te' najsacopajcʌsita'mbʌ re'yis tiju ñʌ'itne'ŋbʌ'yaju ñe'cʌ. Y te' juwyituwitu'oyajpapʌ najsacopajcʌsi rico'ajyaju porque ñe'cʌ'sta'm inʌc mya'ʌwitujayajpa ñe'cʌ's ñʌ'ombapʌ sʌ'ŋajcuy.
REV.18.4	Y matoŋgue'tu'ʌs eyapʌ otowe pujtupʌ tzajpojmo, y te'wʌ Diojsiste' 'yotowe nʌ ñʌmupʌ: Ʌs mbʌnda'm, tzactamʌ te' Babilonia umis ŋgo'ŋdamu ñe'cʌ nʌ quiowapa'tušej y umis maŋu nʌcpʌjcʌyjaytyamu ñe' maya'aŋbʌ tyoyapʌjcuy. 
REV.18.5	Diojsis wyi'naŋdʌjqui tunungui'mwa'a quiowa y Diojsis ja'n maŋu jyambʌ'jayu te'šejpʌ ñe' yacha'cuy. 
REV.18.6	Yʌ' Babilonia'smij nyajtoyapʌctamušej, te'šejtij yajtoyapʌctaŋgue'ta ñe'cʌ. A'ŋʌyjaytyamʌ te' chʌqui's quioyowa metza naca te'še'ŋ. Tiyʌ toyamij ñe'cʌ's myucjaytyamu, metza muqui tzi'tamʌ ñe'cʌ te'šejpʌ toya. 
REV.18.7	Ñe'cʌ's tiju myʌja'ŋdzʌjcušej wyin wa'y wyʌcotzamyaju tiju ijtu'c sʌ'ŋajcu'yojmo, te'šej sininba yajʌytyamʌ y yajtoyapʌctaŋgue'ta ñe'cʌ mista'm. Porque nʌmba choco'yojmo: Re'yisʌjyʌ' yomošej pocsu ʌs aŋgui'mʌtʌjcu'yojmo y ja'nʌjyʌ' se'aŋ y nunca'ʌj ja'n maŋu njʌyu. 
REV.18.8	Te'šejpʌ chamepit tumnacacʌsi maŋba minu yʌ' Babilonia-cumgu'yojmo maya'aŋbʌ tyoyapʌjcuy. Maŋba quia'ʌnʌmu, y maŋba jyʌyʌnʌmu y maŋba minu maya'aŋbʌ yu'. Y jucʌtʌjcojmo maŋba pyoŋbʌ'u te' cumguy, porque tʌ Ngomi Dios, te' maŋbapʌ's yajnʌco'aŋgʌyu, pʌmi'ʌyupʌte'.
REV.18.9	Y te' najsacopajcʌsita'mbʌ rey, te' tijupʌ's ñʌ'itne'ŋbʌ'yaju te' Babilonia, te' ñe'cʌji'ŋ sʌ'ŋajyajupʌ, te'ta'mbʌ's maŋba weju'c quiojʌyaju ñe'cʌ quieñajpa'ca nʌ qui'mu te' jocoj nʌ'ca pyoŋbʌ'u te' Babilonia-cumguy. 
REV.18.10	Y ya'myʌctya'a maŋba tyenayaju porque ja'n suni tyoyapʌquiaju ñe'cʌ maŋba tyoyapʌjcušej. Y maŋba ñʌmyaju: Ay, ay mij, Babilonia, maya'aŋbʌ cumguy, myʌja'ŋaŋgui'mopyapʌmij wa'yun tumnacacʌsi ñu'cu te' hora wa'mij mbyoŋbʌ'yaju.
REV.18.11	Y te' najsacopajcʌsi juwyituwitu'oyajpapʌ's weju'c maŋba quiojʌyaju te' Babilonia porque ja'na maŋu ijtu jutʌ wa'y maŋu mya'ʌwitu'oyaju. 
REV.18.12	Y yʌ'šejta'mbʌ tiyʌte' inʌc mya'ʌwituwituwʌyajpa: Oro, plata, wʌwʌ coyowata'mbʌ tzi'muŋyajpapʌ tza', y perlas, y finota'mbʌ lino-pama, y yʌc-tzapaspʌ, sedapʌ y tzapasta'mbʌ pama, y omomyajpapʌ cuy, y wi'ni eyata'mbʌ tiyʌ chʌquiajupʌ, marfilpʌ, wʌwʌ coyowa cupyʌ, cobrepʌ, tʌ'ŋgupyʌ y marmolpʌ, 
REV.18.13	y canela y cu'tcu'yojmo yojšajpapʌ tiyʌ, y pomoj, y omoma y eyatij wiquicpapʌ, y vino y aceite, y copa'upʌ harina, y trigo, y copʌnda'm, y ñchowambeta'm, y cayuta'm, y carrota'm y hasta mozota'm y pʌ'nista'm quienguy. 
REV.18.14	Maŋba ñʌjayaju te' Babilonia-cumguy: Ja, mij, te' jene nʌmis inʌc ŋgʌñʌñajupʌ tiyʌ, jʌcʌ'yaju mis nwi'naŋdʌjqui. Yajwa'a mis nwi'naŋdʌjqui mumu mis suñita'mbʌ tiyʌ y tzi'muŋyajpapʌ y ja'namis ŋguengue'temaj te'šejta'mbʌ tiyʌ. 
REV.18.15	Y yʌ' ma'ʌwitu'oyajpapʌ, Babilonia'ste' ñʌrico'ajyaju, y jʌsa'ca ya'myʌctya'a maŋba tyenayaju wa'y quiojʌyaju te' Babilonia, porque ja'n suni tyoyapʌquiaju ñe'cʌ maŋba tyoyapʌjcušej. 
REV.18.16	Y maŋba ñʌmyaju: Ay, ay, ʌ' maya'aŋbʌ Babilonia-cumguy, finopʌ linopit inʌc meque'ʌyupʌ y yʌc-tzapas y tzapas pamapit y oropit, y tzi'muŋyajpapʌ tza'pit wʌwʌ coyowata'mbʌ y perlaspit inʌc yʌmʌc teymʌc ñimeque'ʌpyapʌ's pyama. 
REV.18.17	Ay Babilonia, wa'yun tumnacacʌsi ñu'cu te' hora wa'y yaju ñe' aŋba'tepʌ rico'ajcuy.
REV.18.17	Y mumu barco-tayu, y jujche'ŋ barco'ojmo nʌ myaŋyajupʌ, y ma'rojmo yojšajpapʌ, y jujche'ŋ ma'rojmo viajetzʌquiajpapʌ, mumu yʌ'ta'mbʌ's ya'myʌctya'a tenayu'c 'yocnʌque'nʌyaju. 
REV.18.18	Quieñaju te' Babilonia jutza nʌ ñemu y nʌ qui'mu jyocoj y weju'c nʌmyaju: Nijutipʌ cumguyji'ŋ inʌc ja'n tyu'mbajcay yʌ' maya'aŋbʌ cumguy. 
REV.18.19	Y a'wi'u'c jʌyaju y wyicpʌ'yajpa inʌc po'yo 'yucaŋgʌ'mʌc y weju'c nʌmyaju: Ay, ay, ʌ' maya'aŋbʌ Babilonia-cumguy wa'yun chʌlʌpʌ hora'oyj jyamdo'cʌne'cu. Y ñe'cʌte' inʌc quiotzoŋyajpapʌ's te' barco-comita'm wa'y rico'ajyaju.
REV.18.20	Yʌtij yajcosʌŋdzʌquia tzajpojmo ijtyajupʌ's y masanbʌ'nista'm y cʌ'we'ista'm te' tza'maŋwa'oyeji'ŋda'm porque Diojsis yajnʌco'aŋgʌwya'a Babilonia te' 'yumbʌ'jayupʌ's mista'm nʌ'pin.
REV.18.21	Y pʌmi'ʌyupʌ angelejsis quiuŋgui'mu mbʌyʌjpyʌ pamdza' y pyʌmi'ojmo tyʌŋdʌjcʌyu ma'rojmo y nʌmu: Yʌ'šej tumnacacʌsi maŋba jyu'mbʌ'yaju te' maya'aŋbʌ Babilonia-cumguy, y ja'na quieñajque'temaj. 
REV.18.22	Y mij Babilonia, yʌy mis mbʌ'nojmota'm, ja'na myatoŋyajque'temaj ya'iwʌ's te' arpa, violin, flauta o mu'cuyji'ŋ nʌ šʌ'ŋajyajupʌ, ni ja'na quieñajque'temaj wi'ni eya yoscuy-tyayujta'm ni ja'na myatoŋyajque'temaj trapicha-wejcʌ' yʌ' cumgu'yoyj. 
REV.18.23	Y yʌy ja'na maŋumaj quieñajque'tu lampara-sʌ'ŋgʌ'. Ni ja'na myatoŋyajque'temaj co'tʌc-pʌn y co'tʌc-yomo's chamdzamnaquiuy. Babilonia, miste' nyajrico'ajyaju te' juwyituwitu'oyajpapʌ wa'y myʌja'ŋajyaju najsacopajcʌsi, y mis njamo'oquiupyit njʌ'cminbʌ'yajumis mumu nación wa'mis aŋgoma'cʌyaju.
REV.18.24	Babilonia's jeque ijtu quiowa porque jene 'yumbʌ'u nʌ'pin tza'maŋwa'oye'sta'mñe' y masanbʌ'nista'mñe' y jujche'ŋ yajca'yatʌjupʌ'sñe' najsacopajcʌsi.
REV.19.1	Jʌsa'ca matoŋgue'tu'ʌs tzajpojmopʌ wʌwʌ pʌ'nis 'yotowe tumnacacʌsi nʌ tyumʌnʌmyajupʌ: Aleluya. Wʌcotzamda'mitʌy tʌ Ngomi Dios porque ñe'cʌ'stʌj yajcotzojcu. Mʌja'ŋwʌcotzamda'mitʌy ñe'cʌ porque ñe'cʌ aŋgui'mʌtʌjcu'yʌyupʌte', 
REV.19.2	y porque cʌme'tzopyašej justo y wiyuŋbʌ tiyʌte'. Y Diojsis jyajcʌyjayu quio'aŋgʌquiuy te' maya'aŋbʌ malejyomo'sñe', porque yʌ'wʌ's ñʌtocoyaju te' najsacopac-pʌn te' tijupʌ ñʌ'itne'ŋbʌ'yajupʌ. Te'cotoya yajnʌco'aŋgʌyu quiowa Diojsis, porque 'yumbʌ'jayaju ñʌ'pin Diojsis quioyosa'sta'mñe'. 
REV.19.3	Y tumʌnʌmyajque'tu te' wʌwʌta'mbʌ pʌ'nis 'yotowe: Aleluya. Yʌtij nʌ pyoŋbʌ'u te' Babilonia-cumguy y nʌ qui'mu te' jyocoj mumu jamacotoya. 
REV.19.4	Y te' ips-co-macšcu'ytya'mbʌ anciano y te' macšcu'ytya'mbʌ copʌn mucscʌne'cpʌ'yaju nascʌsi. Yʌ'šej quiʌna'tzʌyaju Dios, te' pocsupʌ aŋgui'mʌtʌjcuy-pyocscu'yojmo, y nʌmyaju: Amén. Aleluya. 
REV.19.5	Y matoŋgue'tu'ʌs otowe pujtupʌ aŋgui'mʌtʌjcuy-pyocscu'yojmoc, nʌmupʌ: Wʌcotzamdamʌ tʌ Ngomi Dios mumu mista'm jujche'ŋ yosjayajpapʌ's, te' quiʌna'tzʌyajpapʌ's ñe'cʌ, cʌmaŋda'mbʌ y mʌja'ŋda'mbʌ.
REV.19.6	Y matoŋgue'tu'ʌs wʌwʌ pʌ'nis 'yotowešejpʌ, y wʌwʌpʌ nʌ'is šowocʌšejpʌ y maya'aŋbʌ rayu aŋjʌquiʌšejpʌ, tumʌ'ajcu'yoyj nʌ ñʌmyajupʌ: Aleluya, porque nʌ 'yaŋgui'moyu tʌta'm Ngomi Dios, muspapʌ's chʌjcu mumutiyʌ. 
REV.19.7	Nʌsʌ'ŋajta'mitʌy y nʌ'omda'mitʌy ndzoco'yojmo y mʌja'ŋwʌcotzamda'mitʌy Dios porque nu'cwa'nde' aŋsʌŋ wa'y tyujcu te' Ñchowambe Jesucristo's quio'tʌjcajcuy wa'y pyʌjcʌchoŋu ñe' yomo. Y yʌ'wʌte' te' ñe' wyʌ'aŋja'moyeta'm. Yʌ'wʌte' te' tzoŋbawʌ mequia'upa'a maŋba quiʌ'tzoŋupʌ Cristoji'ŋ. 
REV.19.8	Y chi'u Diojsis lugar wa'y myequia'u tzi'muŋbapʌ lino-pamapit finopʌ y sujpopopʌ. Yʌ' finopʌ lino-pama, yʌ'wʌte' te' masanbʌ'nista'm jyusto'ajcuy.
REV.19.9	Nʌjayu'ʌj te' angelejsis: Mij Juan, ja'yʌ yʌ'šejta'mbʌ tiyʌ: Dichoso 'yaŋbʌquiatʌjpapʌ Ñchowambe Jesucristo's quio'tʌjcajcu'yojmo maŋba'ca pyʌjcʌchoŋu ñe' yomo. Y te' angelejsis nʌjaquie'tu'ʌj: Yʌ'wʌ wiyuŋda'mbʌ tzameyʌ' Diojsisñe'. 
REV.19.10	Y mucscʌne'cu'ʌj te' angelejsis ñe'ŋbajcʌ'y wa'yʌs ŋgʌna'tzʌyu. Y ñe'cʌ's nʌjayu'ʌj: Uy mucsnay ʌs nwi'naŋdʌjqui. Coyosati'ʌjyʌ'que' pʌnšej, jujcha' mij y mis atzita'm, te' quiotestigosajyajpapʌ's Jesucristo. Mucsnayja, pero Dios. Porque ŋgotestigosajpa'ctʌ Jesús, pyʌcpa wa'ytyʌ ndumʌquipsoyu quipsoyajušej Diojsis cha'maŋwa'oye.
REV.19.11	Pijche'ca ŋguenu'ʌs Diosaŋʌ aŋwaju te' tzap. Teymʌ'ʌs ŋguenu popopʌ cayu y te' pyocsupʌ's, yʌ'šej inʌc ñʌy: Wiyuŋbʌ y jicapyʌ pʌn porque cʌme'tzopyašej y quijpašej jicapyʌ tiyʌte'. 
REV.19.12	Y wyitʌm jucʌtʌc-nemašej inʌc y ijtu inʌc quiopajcʌsi sone seña jujche'ŋ naca tiyʌta'm ñʌwʌ'aju. Y ja'yʌyu inʌc ñe'cʌcʌsi nʌy ya'iwʌ's inʌc ja'n myusipʌ y na' ñe'cʌ'stij myuspapʌ. 
REV.19.13	Y yamu inʌc pyama yʌmʌc teymʌc yu'cupʌ nʌ'pi'nis, y te' ñʌy yʌ'šejte': Diojsis Chame. 
REV.19.14	Y te' aŋba'teta'mbʌ quioquipyajpapʌ's tzajpojmopʌ Dios, yʌ'ta'mbʌ's nʌ inʌc quio'ŋyaju popota'mbʌ cayucʌsi te' jicapyʌ y wiyuŋbʌ pʌn. Y yʌ'ta'mbʌ's yamyaju inʌc finopʌ lino-pama, sujpopota'mbʌ. 
REV.19.15	Y te' jicapyʌ y wiyuŋbʌ pʌ'nis 'yaŋnaco'moc nʌ inʌc pyujtu mejtza'ŋ wi'napʌ espada wa'y tyapsuwʌpit nacioŋda'm. Y ñe'cʌ's maŋba 'yaŋgui'mu te' nacioŋda'm na'chaŋbʌ y pʌmi'ʌyupʌ 'yaŋgui'mʌtʌjcupyit. Jujcha' myaŋgutzgutzwʌyajpa te' uva wa'y pyujtu ñʌ', te'šej yʌ' uvašejte' maŋba myaŋgutzgutzwʌyatʌju nacioŋda'm. Diojsisa maŋba yajnʌco'aŋgʌyaju yʌ' jicapyʌ y wiyuŋbʌ pʌnbit. Porque ñe'cʌte' te' Dios muspa chʌjcupʌ's mumutiyʌ. 
REV.19.16	Te' jicapyʌ y wiyuŋbʌ pʌ'nis tyapac-nʌwiyuŋgʌsi te' pyamacʌsi ja'yʌyu inʌc yʌ'šej nʌmbamʌy: Re'yista'm Rey, y comi'sta'm Quiomi.
REV.19.17	Y ŋguenu'ʌs tumʌ ángeles tenayupʌ jamacʌsi y maya'aŋ weju'c nʌmu: Mumu sitityajpapʌ copʌn sawo'mo, aŋbʌctamba'ʌsmij wa'mij ñdyu'mʌytyamu Diojsis maya'aŋbʌ 'yujcaŋbajcu'yojmo, 
REV.19.18	wa'mis minu ŋgʌ'stamu sis re'yista'mñe' y capita'ŋista'mñe' y aŋgui'mʌtʌjcu'yʌyajupʌ'sñe' y cayu-pocšajpapʌ'sñe' quiayuji'ŋducu, y jujche'ŋ libreta'mbʌ'sñe' y mozo'sta'mñe', cʌmaŋda'mbʌ'sñe' y mʌja'ŋda'mbʌ pʌ'nis šis. 
REV.19.19	Y ŋguenu'ʌs te' copʌn y te' najsacopac reytya'm šoldadoji'ŋda'm tu'mʌpyʌ'yaju wa'y ñʌquipyaju te' pʌn quiayucʌsi pocsupʌ, y wa'y ñʌquipjayaju ñe' aŋba'teta'mbʌ quioyosa quioquipyajpapʌ's ñe'cʌ. 
REV.19.20	Y ñuquiaju te' copʌn y te' copʌnji'ŋ ñuquiajque'tu te' sutzpapʌ tza'maŋwa'oye. Yʌ'wʌ's chʌcpa inʌc te' señalta'm te' copʌ'nis wyi'naŋdʌjqui. Y te' señalpitta'm 'yaŋgoma'cʌyaju jujche'ŋ pyʌjcʌchoŋjayajupʌ's te' copʌ'nis myarca, te' quiʌna'tzʌyjayajupʌ's te' copʌ'nis quiendʌwʌ. Myejtzji'ŋ yʌ'ta'mbʌ quenbapʌ tyʌŋdʌjcʌyatʌju jucʌtʌcpʌ laguna'ojmo azufre's nʌ ñʌnemupʌ. 
REV.19.21	Y te' cayucʌsi pocsupʌ pʌ'nis 'yaŋnaco'moc putpapʌ espadapit yajca'yatʌju te' eyata'mbʌ pʌn y yʌ'ta'mbʌ's šispit cu'tyaju tyajša'ŋoyj sitijtyajpapʌ copʌn.
REV.20.1	Y ŋguenu'ʌs tzajpojmoc nʌ wyanajcu tumʌ ángeles ñʌ'ijtupʌ's inʌc llave wa'y wyi'taŋwaju jʌŋgʌ' y cho'ŋaju inʌc mbʌyʌjpyʌ cadena quiʌ'ojmo. 
REV.20.2	Y ñujcu te' dragón, te' ya'acpʌ tzan. Te'wʌte' te' diablo, te' ñʌjayajpapʌ Satanás. Y yʌ' angelejsis myocsu te' cadenapit mil amecotoya. 
REV.20.3	Y tyʌŋdʌjcʌyu te' jʌŋgʌ'ojmo y 'yaŋgomucsʌtzajcu y šello'ʌyu te' aŋgomucs wa'y jana mujsu pyujtu wa'y minu 'yaŋgoma'cʌyaju nacioŋda'm hasta que ta'nba mil ame. Pijche'c maŋba pyu'pʌ'yaju uša'ŋ aŋsʌŋgotoya.
REV.20.4	Y ŋguenu'ʌs aŋgui'mʌtʌjcuy-pyocscuytya'm y pocšaju tey te' pyʌjcʌchoŋyajupʌ's aŋgui'mguy wa'y quiʌme'tzoyaju. Y ŋguenjayaju'ʌs quienguy te' quiopajcotʌcšatʌjupʌ'sñe' porque quiotestigosajyajpa inʌc te' Diojsis chame y te' Jesujsis chambašej. Te'ta'mbʌte' te' jaquiʌna'tzʌyapʌ's te' copʌn ni te' quiendʌwʌ, ni japyʌjcʌchoŋjayapʌ's te' myarca wyinbactza'cʌsita'm ni quiʌ'cʌsita'm. Y re'yajyaju y tumʌ'ijtyaju teymʌ Cristoji'ŋ mil ame. 
REV.20.5	Yʌ'wʌte' te' winbʌ winsa'cuy. Pero te' eyata'mbʌ ca'upʌ jawyinsa'ya hasta que ta'nba mil ame. 
REV.20.6	Iwʌta'm ñʌcpʌjcʌpya te' winbʌ winsa'cu'yis, dichosota'mbʌte' y masanda'mbʌte'. Yʌ'ta'mbʌ ja'na maŋu quia'wʌtzʌquiaju myetza naco'mo, sino que maŋba šacerdote'ajyaju Diojsis y Cristo's y maŋba re'yajyaju Cristoji'ŋ mil ame.
REV.20.7	Y ta'nu'cande' mil ame, pijche'c maŋba šombʌ'yaju y pyu'pʌ'yaju Satanás. 
REV.20.8	Pujtu'ca maŋba 'yaŋgoma'cʌyaju mumu nacioŋda'm naswindumʌ ijtyajupʌ 'yaŋgoma'cʌyušej te' quiopʌndʌwʌ Gog y Magog wa'ytyij wyejtu'mʌpyʌ'u quipcuquiotoya. Jana ma'yaŋ maŋba tyu'mʌyaju yu'tzišej. 
REV.20.9	Te'šej yʌmʌc teymʌc miñaju naswindumʌta'mbʌ yu'tzišej y wye'cʌwitu'yaju te' tu'mʌyajumʌy masanbʌnda'm, te' Diojsis jene šunbapʌ cumguy. Pijche'c Diojsis 'yumbʌ'u jucʌtʌc tzajpojmoc y poŋbʌ'yaju te' wye'cʌwitu'yajupʌ's te' cumguy. 
REV.20.10	Y te' diablo 'yaŋgoma'cʌyajpapʌ's inʌc te' nacioŋda'm, tyʌŋdʌjcʌyaju jucʌtʌcpʌ laguna'ojmo azufre's nʌ ñʌnemupʌ, te' tyʌŋdʌjcʌyajque'tumʌy te' copʌn y te' sutzpapʌ tza'maŋwa'oye. Y teymʌ maŋba tyoyapʌquiaju tzu'ji'ŋ jamaji'ŋ mumu jamacotoya.
REV.20.11	Y ŋguenu'ʌs tumʌ maya'aŋbʌ aŋgui'mʌtʌjcuy-pyocscuy popopʌ y te'wʌcʌsi pocsu inʌc tumʌ pʌn. Y te' pʌ'nis wyi'naŋdʌjqui yaju te' najsacopac y te' tzap, y yajtiya' jachʌ'yʌ nijutimʌy. 
REV.20.12	Y ŋguenu'ʌs te' ca'yajupʌ inʌc y yʌtij tenayaju'c Diojsis wyi'naŋdʌjqui, mʌja'ŋda'mbʌ y cʌmaŋda'mbʌ. Y ŋguengue'tu'ʌs sone libro pejtzaŋwajyajupʌ y te'šejtijque' emʌ pejtzaŋwajque'tupʌ libro. Y te'wʌte' te' libro ja'yʌyajumʌy ñʌy te' iscuy-quengu'yojmo maŋba tyʌjcʌyajupʌ'sñe'. Y quiʌme'chatʌju te' winsa'yajupʌ jutzta'm ja'yʌyušej te' libro'ojmo tiyʌta'm chʌquiaju yʌy najsacopajcʌsi. 
REV.20.13	Y winsa'yaju te' ca'yajupʌ ma'rojmo y te' najsacʌ'mʌ ijtyajupʌ y te' ca'uwʌ luga'rojmo ijtyajupʌ. Y tumdumʌ quiʌme'chatʌju tiyʌta'm chʌquiaju yʌy najsacopajcʌsi. 
REV.20.14	Y te' ñʌjayajpapʌ Ca'aŋ y te' lugar ijtyajumʌy ca'yajupʌ, myejtzji'ŋ tyʌŋdʌjcʌyaju jucʌtʌcpʌ laguna'ojmo. Yʌ'wʌte' te' myetzo'mopʌ ca'aŋ. 
REV.20.15	Y te' pʌnda'm ja'ndita'mbʌ's ñʌy ja'yʌyupʌ te' libro'ojmo ja'yʌyajumʌy ñʌy te' iscuy-quengu'yojmo maŋba tyʌjcʌyajupʌ'sñe', te'ta'mbʌ maŋba tyʌŋdʌjcʌyatʌjque'tu jucʌtʌcpʌ laguna'ojmo.
REV.21.1	Y ʌs, Juan, ŋguenu'ʌs jomepʌ tzap y jomepʌ nas, porque yaju te' winbʌ tzap y te' winbʌ nas. Y te' mar ja'ndiya'a. 
REV.21.2	Y ŋguengue'tu'ʌs te' masanbʌ cumguy, jomepʌ Jerusalén, nʌ wyanajcupʌ Diojsis chajpojmoc tzi'nmequia'upʌ jujcha' tzoŋbawʌ wa'y quiʌ'tzoŋu jyayaji'ŋ. 
REV.21.3	Y tzajpojmoc matoŋu'ʌs maya'aŋbʌ otowe nʌ ñʌmupʌ: Yʌ' jomepʌ Jerusale'ŋojmo maŋba tyumʌ'ijtu Dios pʌnji'ŋda'm wa'y tyumʌ'itjojcʌtʌjcu mumu jama ñe'cʌji'ŋda'm. Y tey maŋba quioqueñaju y quiopʌ'quiaju porque ñe'cʌ te' ñe'ta'm Dios y te' pʌnda'm ñe' quiumguy. 
REV.21.4	Pijche'c maŋba tyʌjtzu mumu pʌ'nis wyitʌm nʌ'. Y ja'na ya'iwʌ quia'e, y ja'na itque'temaj toya, jʌquiuy, ni wejcuy, porque te' yʌpyʌ nascʌsipʌ itcuy yajuwa'nde'.
REV.21.5	Y te' aŋgui'mʌtʌjcuy-pyocscu'yojmo pocsupʌ's nʌjayu'ʌj: Quena Juan, muspa'ʌs njomecotzʌcpʌ'u mumutiyʌ. Y aŋgui'mu'ʌj y nʌmu: Ja'yʌ, porque wiyuŋbʌ y jicapyʌ tiyʌ te' nʌ nʌtzamupʌ tiyʌ'ʌsmij. 
REV.21.6	Y nʌjaquie'tu'ʌj: Yʌtij njomecotzʌcpʌ'wa'mʌs. Ʌjte' te' tzo'tzcuy y te' co'yajcuy, porque ʌjpit tzo'tzu mumutiyʌ y ʌjpit maŋba yaju mumutiyʌ. Y nʌ yoctʌjtzupʌ coyowataca'ʌs maŋba nyajnʌ'to'ŋu te' wombamʌy nʌ', te' yospapʌ ja'n yayepʌ quenguquiotoya. 
REV.21.7	Iwʌ's ñʌwʌ'ajpa, te'wʌ's maŋba ñʌtzʌ'pyʌ'u mumutiyʌ. Te'wʌte' ʌs une y ʌjte' te' ñe' Dios. 
REV.21.8	Pero te' mochcʌtʌŋyajpapʌ y te' ja'n wyʌ'aŋja'moyapyʌ, y te' mʌjša'ŋda'mbʌ pʌn, y te' yajca'oyajpapʌ, y te' ispʌquitzʌquiajpapʌ, y te' brujota'mbʌ, y te' quiʌna'tzʌyajpapʌ's comichʌqui y jujche'ŋ sujchajpapʌ, mumu maŋba quiojtyatʌju jucʌtʌcpʌ laguna'ojmo azufre's nʌ ñʌnemupʌ. Te'wʌte' te' myetzo'mopʌ ca'aŋ.
REV.21.9	Y cʌ'minu'ʌj tumʌ te' cu'ya'pyo'mocpʌ angelejsis, te' pyʌjcʌchoŋyajupʌ's te' cu'ya'pyʌ taza jo'ʌyajupʌ inʌc último maya'aŋbʌ toyapʌjcupyit. Y oto'ŋʌyu'ʌj y nʌmu: Juan, minʌ yʌy, ʌsmij maŋba nyajquenu te' tzoŋbawʌ, te' Diojsis Ñchowambe's yomo. 
REV.21.10	Yʌ' angelejsis yajquenu'ʌj quene'ojmo que nʌ'ʌj nʌmaŋu ye'ŋupʌ y maya'aŋbʌ cotzʌjcʌsi, y teyma'ʌj yajquenu Espíritu Santo's te' maya'aŋbʌ y masanbʌ cumguy Jerusalén, Diojsis chajpojmoc nʌ wyanajcupʌ. 
REV.21.11	Qui'toŋba inʌc nʌ'c minu Diojsis chi'muŋgʌji'ŋ. Y te' qui'toŋgʌ' wʌwʌ coyowapʌ jaspe-tza'šej inʌc qui'toŋba y sʌ'ŋjojpajcu jujcha' cristal. 
REV.21.12	Y te' jomepʌ Jerusale'ŋis ijtu inʌc ye'ŋupʌ y mʌjapʌ cha'no'tze macwʌstʌjca'pyʌ's tyʌjcʌquiuy y tumdumʌ tʌjcʌquiu'yoyj tumʌ ángeles. Y tumdumʌpʌ tʌjcʌquiu'yaŋi tey inʌc ja'yʌyu tumdumʌpʌ Israe'lis 'yune'sta'm ñʌy. 
REV.21.13	Tuca'y inʌc tyʌjcʌquiuy te' cumgu'yisñe' tzotpamʌc jama, y tuca'y minbamʌc pacac sawa, y tuca'y minbamʌc jama sawa, y tuca'y tʌ'pamʌc jama. 
REV.21.14	Y te' cumgu'yis cha'no'tze'ojmo ijtu inʌc macwʌstʌjca'y aŋguinʌ-jequiajupʌ tza'cowi'na y tumdumʌpʌ tza'cʌsi, tey inʌc ja'yʌyu nʌy tumdumʌpʌ cʌ'we'ista'mñe', Ñchowambe Jesucristo's quiʌ'wejyajupʌ.
REV.21.15	Te' ʌji'ŋ inʌc nʌ chamdzamnayupʌ's ñʌ'ijtu inʌc tumʌ oropʌ mujcoquiuy wa'y myujcu te' cumguy, y wa'y myucjayu te' tyʌjcʌquiuytya'm y te' cha'no'tze. 
REV.21.16	Y te' cumguy macšcu'y aŋguinʌpʌte', y pyʌ'yajcʌše'ŋ te'še'ŋdijque' inʌc pye'cha'cʌ'. Y yʌ' angelejsis myujcu te' cumguy te' myujcoquiupyit, tumʌ mone-co-majqui's legua. Te' pyʌ'yajcʌ' y te' ye'ŋa'cʌ' y te' pye'cha'cʌ' tu'mbacta'm inʌc. 
REV.21.17	Pijche'ca myujcu te' tza'no'tze tuqui's-co-tujta'y metro. Myujquiajpašej pʌ'nista'm, te'šej myujcu te' angelejsis. 
REV.21.18	Y tujcupʌpit te' tza'no'tze, tzi'muŋyajpapʌ jaspe-tza'pitte' tujcu. Pero te' cumguy cʌ'winbʌ oropʌte' y qui'toŋba inʌc jujcha' limpiopʌ espejo. 
REV.21.19	Y te' cumgu'yis ño'tze'ojmo ijtyajupʌ tza'cowi'nacʌsi, nottʌjcʌyu inʌc wi'ni eya tzi'muŋyajpapʌ tza' wʌwʌ coyowata'mbʌ. Y te' winbʌ tza'cowi'na, jaspe-tza'te', y te' myetzo'mo zafiro, y tyuca'yojmo ágata, myacšcu'yojmo esmeralda, 
REV.21.20	myosa'yojmo ónice, tyujta'yojmo cornalina, quiu'ya'yojmo crisólito, tyucutujta'yojmo berilo, myacstujta'yojmo topacio, majca'yajcuy crisopraso, myactuma'yajcuy jacinto, y myacwʌstʌjca'yajcuy amatista. 
REV.21.21	Y te' macwʌstʌjca'pyʌ tʌjcʌquiuy, macwʌstʌjca'pyʌ perlaste', y tumdumʌpʌ tʌjcʌquiuy tumdumʌpʌ perlaste'. Y te' cumgu'yis jyojtuŋ cʌ'winbʌ oropʌte', sʌ'ŋgʌtʌcpapʌ jujcha' espejo.
REV.21.22	Y tey jaŋguiena'ʌs templo porque tʌ Ngomi Dios, muspapʌ's chʌjcu mumutiyʌ, y te' Ñchowambe Jesucristo, ñe'cʌta'mde' te' templo. 
REV.21.23	Te' jomepʌ Jerusale'ŋojmo ja'ndiya' pyena wa'y ijtu jama ni poyaj wa'y šʌ'ŋyaju teymʌ, porque teymʌ sʌ'ŋjojpacpa te' Diojsis chi'muŋgʌ', y te' ñe' Ñchowambe, te'wʌte' te' sʌ'ŋgʌtzʌjcopyapʌ. 
REV.21.24	Y jujche'ŋ nación cotzoquiajupʌ, yʌ' jomepʌ Jerusale'ŋis šʌ'ŋgʌ'ojmo maŋba wyijtyaju. Y jujche'ŋ rey cotzoquiajupʌ, te'ta'mbʌ's maŋba myʌja'ŋwʌcotzamyaju y maŋba ñʌmaŋyaju cʌna'tzʌ'oquiuy te' cumgu'yojmo. 
REV.21.25	Y te' tʌjcʌquiuytya'm nunca ja'n maŋu 'yaŋgʌyu jama's wyi'noyj. Y tey ja'na maŋu chu'yanʌmu. 
REV.21.26	Y nacio'ŋista'm maŋba myʌja'ŋgotzamyaju y maŋba ñʌmaŋjayaju cʌna'tzʌ'oquiuy te' cumgu'yojmo. 
REV.21.27	Teymʌ ja'n maŋu tyʌjcʌyu yu'cupʌ tiyʌ, ni te' chʌquiajpapʌ's mʌjša'ŋda'mbʌ tzʌqui, ni sujchajpapʌ. Tey maŋba tyʌjcʌyaju na' te' ja'yʌyajupʌ's ñʌy Ñchowambe's ñʌ'ijtupʌ libro'ojmo, ja'yʌyajumʌy ñʌy te' iscuy-quengu'yojmo maŋba tyʌjcʌyajupʌ'sñe'.
REV.22.1	Jʌsa'ca yajquengue'tu'ʌj te' angelejsis tzusnʌpʌ mʌja nʌ', qui'toŋbapʌ jujcha' cristal, šajpapʌ's iscuy-quenguy. Yʌ' mʌja nʌ' nʌ inʌc wyomu Diojsis y Ñchowambe's 'yaŋgui'mʌtʌjcuy-pyocscuquiʌ'mʌ. 
REV.22.2	Y te' mʌja nʌ' nʌ inʌc pyoyu te' cumgu'yis jyojtuŋgucmʌ. Y tu'maŋdu'maŋ inʌc ijtu mʌja cuy yospapʌ iscuy-quenguquiotoya. Y yʌ' mʌja cuy macwʌstʌjca'y inʌc tʌ'majpa tumʌ ame'ojmoc, tumdumʌ tʌm tumdumʌ poyaj. Y yʌ' cu'yis 'yapyit wa'ytye' cho'yʌyatʌju mumu nacioŋda'm. 
REV.22.3	Y tey ja'na maŋu itque'tumaj maldicio'nʌyupʌ tiyʌ, porque pijche'c Diojsis y te' ñe' Ñchowambe'stya'a maŋba ñʌcpocsʌyaju te' aŋgui'mʌtʌjcuy-pyocscuy y te' quiʌna'tzʌyajpapʌ's maŋba yosjayaju. 
REV.22.4	Y maŋba wyinʌjque'nʌyaju Dios y ñe'ta'm wyinbactza'cʌsi maŋba ijtu Diojsis ñʌy. 
REV.22.5	Y tey ja'na maŋu tyʌjcʌyu tzu' y ya'iwʌ'sa ja'na maŋu ño'u sʌ'ŋgʌ', ni ja'na maŋu jyo'quiaju wa'y chojtu jama, porque tʌ Ngomi Diojsis maŋba šʌ'ŋjayaju, y reyšej maŋba 'yaŋgui'myaju mumu jamacotoya.
REV.22.6	Y nʌjaquie'tu'ʌj te' angelejsis: Wiyuŋbʌ y jicapyʌ tiyʌ'ʌsmijte' nʌ nʌtzamu. Te' tʌ Ngomi Dios jyo'ʌyajpapʌ's ñe' cha'maŋwa'oyeta'm ñe' 'Yespiritupit, te'wʌ's quiʌ'weju 'yangeles wa'y minu yajqueñaju quioyosata'm tiyʌta'm pyʌcpa jʌ'nʌ'a wa'y tyujcupʌ. 
REV.22.7	Ʌj Jesús, maŋba'ʌj minu jʌ'nʌ'oyj.
REV.22.7	Dichoso iwʌ's quiojamba cha'maŋwajpašej yʌ' libro's. 
REV.22.8	Ʌj Juan, ʌste' matoŋu y ŋguenu yʌ'šejta'mbʌ tiyʌ. Y matoŋu'ca'mʌs y ŋguenu'ca'mʌs, mucscʌne'cu'ʌj te' angelejsis ñe'ŋbajcʌ'y wa'yʌs ŋgʌna'tzʌyu te' ángeles yajquenupʌ'sʌj yʌ'šejta'mbʌ tiyʌ. 
REV.22.9	Y ñe'cʌ's nʌjayu'ʌj: Uy mucsnay ʌs nwi'naŋdʌjqui. Coyosati'ʌjyʌ'que' pʌnšej, jujcha' mij y mis atzita'm, te' Diojsis cha'maŋwa'oyeta'm, y jujcha'nde' quiojamjayajpapʌ's yʌ' libro's chambašej. Mucsnayja, pero Dios. 
REV.22.10	Y nʌjaquie'tu'ʌj: Uy cʌwʌ'ni yʌ' tzame cha'maŋwajpašej yʌ' libro's, porque nʌwa' tyo'mʌyu wa'y tyujcu ja'yʌyušej. 
REV.22.11	Iwʌ's nʌ pyʌtwitu'u wyin tocoquiu'yojmo, yajpʌtwitu'ʌ. Y iwʌ's yu'cwa' quipsoquiuy, te'še'a yajyu'cjojcʌtʌcʌ. Y iwʌ wʌpʌ pʌn, yajtzʌcjojcʌtʌcʌ wʌpʌ tiyʌ. Y iwʌ masanbʌ'na, yajco'ŋjojcʌtʌcʌ masa'najcuy.
REV.22.12	Porque ʌj Jesús, maŋba'ʌj minu jʌ'nʌ'oyj wa'yʌs minu ndzi'yaju quioyowa tumduma'ŋbʌn jutz tiju ijtyaju najsacopajcʌsi. 
REV.22.13	Ʌjte' te' tzo'tzcuy y te' co'yajcuy, porque ʌjpit tzo'tzu mumutiyʌ y ʌjpit maŋba yaju mumutiyʌ. Y ʌjte' te' winapʌ y te' ultimopʌ.
REV.22.14	Dichoso te' cotze'yajupʌ quiowapit Ñchowambe's ñʌ'pi'nojmo, porque te'ta'mbʌ Diojsis maŋba chi'yaju lugar wa'y tyʌjcʌyaju te' masanbʌ cumgu'yojmo, wa'y wojnayu'c pya'tyaju te' tʌjcʌquiuy wa'y maŋu quiu'tyaju te' iscuy-quenguquiotoya yospapʌ cu'yis tyʌm. 
REV.22.15	Pero ja'n maŋu tyʌjcʌyaju tey te' ja'n wyʌ'aŋja'moyapyʌ, ni te' brujota'mbʌ, ni te' ispʌquitzʌquiajpapʌ, ni te' yajca'oyajpapʌ, ni te' quiʌna'tzʌyajpapʌ's comichʌqui, ni te' quiʌñʌñajpapʌ's wa'y yajyojšaju sutzi.
REV.22.16	Ʌs, Jesús, ŋgʌ'weju'ʌs ʌsne' ángeles wa'mij nyajmustamu Diojsis tyu'mʌquiu'yojmota'm yʌ'šejta'mbʌ tiyʌ. Ʌjte' te' winboya Rey Davijtis fyamilia'ojmoc pujtupʌ. Ʌjte' te' namdzuctya'a tzi'muŋu'c tzotpapʌ matza.
REV.22.17	Y te' Espíritu Santo's y te' Ñchowambe's yomo's nʌ ñʌjayaju tumduma'ŋbʌn: Minʌ. Y iwʌ's myatoŋba yʌ' we'oquiuy, yajwejque'ta eyapʌ tyʌwʌ. Y iwʌ yoctʌtzpa, yajcʌ'minʌ Jesús. Y iwʌ's šunba, minʌ yajto'ŋa coyowataca te' nʌ' yospapʌ ja'n yayepʌ quenguquiotoya.
REV.22.18	Te' pʌnda'm quiʌmato'ŋʌyajpapʌ's yʌ' tzame cha'maŋwajpašej yʌ' libro's, te'ta'mbʌ'ʌste' nyajmujšajpa yʌ'šejpʌ tiyʌ: Juca iwʌ's 'ya'ŋʌpya ja'n chamepʌ tiyʌ yʌ' libro's, Diojsis maŋba yajnʌcʌtʌcpʌ'u ñe'cʌ te' maya'aŋda'mbʌ toyapʌjcuy ja'yʌyupʌ yʌ' libro'ojmo. 
REV.22.19	Y juca iwʌ's ya'aŋjecpa yʌ' libro's cha'maŋwajpašej, te'šejpʌ pʌn Diojsis ja'n maŋu chi'u lugar wa'y quiu'tu te' iscuy-quenguquiotoya yospapʌ cu'yis tyʌm. Ni ja'n maŋu chi'u lugar wa'y tyʌjcʌyu te' masanbʌ cumgu'yojmo ja'yʌyušej yʌ' libro'ojmo.
REV.22.20	Ʌj Jesús, te' quiotestigosajpapʌ's yʌ'šejta'mbʌ tiyʌ, nʌjapya'ʌsmij: Wiyuŋšej maŋba'ʌj minu jʌ'nʌ'oyj. Aŋdzoŋu Juan y nʌmu: Amén, te'šej yajtucʌ. Minʌ Ngomi Jesús.
REV.22.21	Mijta'm, Diojsis myasanbʌnda'm, sunba'ʌs wa'y tʌ Ngomi Jesucristo's yajya'moquiuy itjojcʌtʌjcu mi'ojmota'm. Amén.
