MAT.1.1	Dawute naa, Abrahaame naa gidida Yesus Kirstoosa yeletetha zarkey hayssafe kaallizayssa;
MAT.1.2	Abrahaamey Yisaaqa yelides; Yisaaqi Yaqoobe yelides; Yaqoobey Yuhudanne iza ishata yelides; 
MAT.1.3	Yuhuday Timaarippe Faareesanne Zaara yelides; Faareesay Esroome yelides; Esroomey Araame yelides; 
MAT.1.4	Araamey Aminadabe yelides; Aminadabey Ne7asoone yelides; Ne7asooney Salomoone yelides; 
MAT.1.5	Salomoonka Bo7eeze Era7aabippe yelides; Bo7eezey Urutippe Iyoobeede yelides; Iyoobeedey Isseye yelides; 
MAT.1.6	Isseyey kawo Dawute yelides; Dawutey Ooriyo macheyfe Solomoone yelides.
MAT.1.7	Solomoonka Robi7aame yelides; Robi7amey Abbiya yelides; Abbiyayka Aasafe yelides; 
MAT.1.8	Aasafey Yoosapixe yelides; Yoosapixey Iyooraame yelides; Iyooraamey Ooziya yelides; 
MAT.1.9	Ooziyaney Iyoo7aatame yelides; Iyoo7aatamey Akaze yelides; Akazey Hiziqaase yelides; 
MAT.1.10	Hiziqaasi Minaase yelides; Minaasey Amoxe yelides; Amoxeykka Yoosiyaasa yelides; 
MAT.1.11	Yoosiyaasi Babiloone di7o layth Ikonyaanenne iza ishata yelides.
MAT.1.12	Babiloone di7oppe guye Ikonyaaney Salatiyaale yelides; Salatiyaaleyka Zerubaabele yelides; 
MAT.1.13	Zerubaabeley Abiyoode yelides; Abiyoodey Eliyaqeeme yelides; Eliyaqeemey Azaare yelides; 
MAT.1.14	Azaarey Saadooqe yelides; Saadooqey Akime yelides; Akimeykka Eliyoode yelides; 
MAT.1.15	Eliyoodey Alazaare yelides; Alazaarey Maataane yelides; Maataaney Yaqoobe yelides; 
MAT.1.16	Yaqoobeyka Kirstoosa geetettidayssa Yesusa yelida Maaramo ekkana giigissida Yoosefe yelides. 
MAT.1.17	Hessa gish Abrahaameppe yiidi Dawute gakkanaas tammanne oyddu yeleteth; qasse Dawuteppe Babiloone di7o wode gakkanaas tammanne oyddu yeleteth; Babiloone di7oppe Kirstoosa yeleteth gakkanaas tammanne oyddu yeleteth gidees.
MAT.1.18	Yesus Kirstoosa yeletetha taarikey hayssafe kaalli dizayssa; iza aaya Maarama Yoosefes giigetta dishin izi izira gayttonta Xillo Ayanan qanthatada beettadus.
MAT.1.19	Izo giigissida Yoosefey xillo as gidida gish Maaramo asaa sinthan qonce kessonta qotara agganas ba woznara qachchides. 
MAT.1.20	Hayssa izi qoppishin Xoossa kiitanchay agumora izas qoncidi “Dawute naa Yoosefe! Ne giigissida Maarama qanthatiday Xillo Ayanan gidida gish izo neso efanaas babbofa. 
MAT.1.21	Iza attuma naa yelana; izi asa nagarappe ashshanadde gidida gish iza sunth ne ‘Yesusa’ ga sunthana” gides.
MAT.1.22+MAT.1.23	Goday nabe Isayaasa duunan “Hekko! Gela7oy qanthatana; attuma naakka yelana; naaza sunthayka Amanu7eela geetettana; hessa birsheththika ‘Xoossi nunara dees’ geetettidi xaafettidayssi polettana mala hayssi wurikka hanides” gides.
MAT.1.24	Yoosefeykka dhiskofe beeggidi Goda kiitanchay iza azazida mala Maaramo baso efides.
MAT.1.25	Gido attin baada iza koyro naaza yelana gakkanaas izo ekibenna. Yeletida guutha naaza suntha “Yesusa” gides.
MAT.2.1	Kawo Herdoosa wode Yesusi Beeteleme Yuhudan yeletidappe guye awa arshey mokkiza baggafe eranchati Yerusalame yiidi 
MAT.2.2	“Yeletida Ayhuda kawoy awan dizee? Awa arshey mokkiza baggara iza xoolinteza beyidi izas goynnana yidos” giidi oychida.
MAT.2.3	Kawo Herdoosi hessa siydi daggammides; Yerusalamen diza asay wuri izara daggammides. 
MAT.2.4	Izikka Qeeseta halaqatanne woga tamarsizayta ubba shiishshidi “Kirstoosi awan yelettanee?” giidi oychides.
MAT.2.5+MAT.2.6	Istika izas “Nabey
MAT.2.5+MAT.2.6	‘Yuhuda biittan dizaare hanne Beeteleme!
MAT.2.5+MAT.2.6	Ta dere Isra7eele naagizadey neeppe kezana gish
MAT.2.5+MAT.2.6	hanko Yuhuda haarizaytappe aazanka guuxakka’
MAT.2.5+MAT.2.6	giidi xaafida gish izi Beeteleme Yuhudan yelettana”
MAT.2.5+MAT.2.6	giidi yootida.
MAT.2.7	Hessafe guye Herdoosi he eranchata geemara xeygisidinne ista hasayssidi xoolintezi istas bettida wodeyo shaakki erides. 
MAT.2.8	Eranchata Beeteleme yeddidi “Biidi guutha naaza koyite, takka baada izas goynnana mala demmida mala ha taakko simmidi izi awan dizaakkon taas yootite” gides.
MAT.2.9	Eranchatikka kawoy istas gidayssa siyidappe guye simmi bida; awa arshey mokkiza baggara istas bettida xoolintey ista kaaleththidi guutha naazi dizaso gaththides. 
MAT.2.10	Isti xoolinteza beyida wode daro ufayetida. 
MAT.2.11	Keeththe gelidi guutha naaza iza aayo Maaramira demmidinne gulbatidi izas goynnida; ba saaxine saaxine dooydi worqa, exaanenne karbe giza miish izas immida.
MAT.2.12	Isti Herdoosakko simmonta mala agumon keehi naagettana mala geetettida gish hara ogera ba dere simmida.
MAT.2.13	Eranchati bidappe guye Goda kiitanchay Yoosefes agumora beettidi “Herdoosi guutha naaza wodhana koyiza gish ne simmana wode ta nena erissana gakkanaas dendada guutha naaza aayeyra ekkada duge Gibxe biitta baqatada heen daashsha” gides.
MAT.2.14	Hessa gish Yoosefey dendidi aayiyo naazara ekkidi gidoththara duge Gibxe biitta bides. 
MAT.2.15	Herdoosi hayqqana gakkanaas heen de7ides. Hessanka “Ta naaza ta Gibxe biittafe xeeygadis” giidi Goday kase nabe duunan haasayidayssi polettides. 
MAT.2.16	Eranchati iza baleththidayssa erida wode Herdoosi keehi hanqettides. Eranchati izas kase yootida mala ba as kiittidi nam7u laythanne nam7u layth kumontayta Beetelemeninne Beetaleme yuushon diza guutha attuma nayta ubba wodhisides.
MAT.2.17+MAT.2.18	Hessan
MAT.2.17+MAT.2.18	“Yeehoynne gita waaso giirisay Eraaman siyettides;
MAT.2.17+MAT.2.18	Ira7eela ba naytas yeekkadus;
MAT.2.17+MAT.2.18	nayti wuri wurida gish
MAT.2.17+MAT.2.18	minnanas dandayonta ixadus”
MAT.2.17+MAT.2.18	geetettidi nabe Ermaasan yootettidays polettides. 
MAT.2.19	Herdoosi hayqqidappe guye Goda kiitanchay agumora Yoosefes Gibxe biittan beettidi, 
MAT.2.20	“Dendada guutha Naazanne iza aayiyo ekkada Isra7eele biitta simma; Naaza wodhana koyizayti hayqqida” gides. 
MAT.2.21	Yoosefey dendidi naaza aayiyra ekkidi Isra7eel biitta simmides.
MAT.2.22	Gido attin Arkalawosi ba aawa Herdoosa soon Yuhudan kawotidayssa siydinne he baanas babbides; Goday agumora izi he boonta mala yootida gish Galila awurajja bides. 
MAT.2.23	Naazirete geetettiza katamayo biidi heen duus oykkides. Hessanka kase nabetan “Naazirete as geetettana” geetettidi kasetidi sinthafes hasayettidayssi kumides. 
MAT.3.1+MAT.3.2	He wode xammaqiza Yohannisi asaas “Salo kawotethi matida gish inte nagarappe simmite” gi sabakishe Yuhuda bazzora yides. 
MAT.3.3	“Goda oge ooththite, wogga ogezakka lo7ethite gishe bazzo biittan waassiza qaala”
MAT.3.3	geetettidi kase nabe Isayaasan yootetidayssi Yohannisa gishassa. 
MAT.3.4	Yohannisi gaamella isikefe oosettida may7o may7ees. Ba xeessan dafo gixxees; izi miza qumay degera essanne boole. 
MAT.3.5	Yerusalameppe, kumeththa Yuhudappenne Yordanoose shaafa matan diza dere asay wuri Yohannisakko wodhdhidi, 
MAT.3.6	ba nagarakka izas paaxishe Yordaanoose Shaafan iza kushen xammaqettides.
MAT.3.7	Daro Farsaaweetinne Saduqaaweti izi xammaqizaso yishin beyidi Yohannisi “Inteno shooshato! Inte sinthara diza hanqofe attana mala intena ooni bessidee? 
MAT.3.8	Inte inte nagarappe simmidayssa bessiza ooso ooththite. 
MAT.3.9	‘Nu aaway Abrahaamey nuus dees’ gizayssan interka intena baleththofte; ta intes Xoossi hayta shuchchatappe Abrahaames naa ooththi denthanas dandayees gays. 
MAT.3.10	Hekko kaltay qanxanaas mithata garsan giigeti uttides; hessa gish lo7o ayfe ayfonta mithi wuri qanxettananne taman yeggettana. 
MAT.3.11	Tani maarotethas haaththan xammaqays; haray atto shin ta iza caamma tookkanas bessontadey taappe aadhdhiza minoy guyera yaana; izikka Xillo Ayananinne taman intena xammaqana. 
MAT.3.12	Kath suragiza pithay iza kushen dees; izikka ba kaththa baleza pitti geeshshana; ba gistezakka kaththa di7en qolana; happa gidikko to7onta taman xuugana” gides.
MAT.3.13	He wode Yesusi Yohannisan xammaqettanas Galilappe Yordanoose shaafa bides. 
MAT.3.14	Gido attin Yohannisi “Hayssi hanenna; tani nenan xammaqettana bessishin neni waanada taakko yay?” giidi izara marshettides.
MAT.3.15	Yesusikka “Aykkoy baawa, ero garkii? Hayssa ooththidi nuni xilloteth ubba polanas nuus bessees” gides. Yohansikka iza qofa ero gi ekides. 
MAT.3.16	Yesusi xammaqetidi haaththafe kezida mala heerakka saloy doyettin Xoossa Ayanay haraphe kafo misatidi iza bolla wodhdhishin beyides. 
MAT.3.17	Saloppekka “Tani izan ufayetiza Naazinne ta siiqiza ta Naazi hayssa” giza qaalay siyettides. 
MAT.4.1	Hessafe guye Xillo Ayanay Xala7en paacettana mala Yesusa duge bazzo biitta efides. 
MAT.4.2	Oyddu tammu gallassinne oyddu tammu qamma xoomidappe guye Yesusi gafides. 
MAT.4.3	Paacizayssi Yesusakko shiiqidi “Ne Xoossa Naa gidikko ane hayta shuchchata uketh gidana mala azaza” gides.
MAT.4.4	Yesusikka “ ‘Asi Xoossa duunappe keziza qaalanpe attin kaththan xalla deenna’ geetetti xaafettides” giidi izas zaarides. 
MAT.4.5	Qasseka Xala7ey Yesusa geeshsha katamayo efi Xoossa Keeththa quste bolla kessidi, 
MAT.4.6	“Ne Xoossa Naa gidikko ane hayssafe duge guppa; ayssi giikko
MAT.4.6	‘Ne tohoy shuchchan dhuphetonta mala kiitanchati
MAT.4.6	ba kushera nena oykki denthana mala ne gish
MAT.4.6	Xoossi ba kiitancha kiittana’ geetetti xaafettides” gides. 
MAT.4.7	Yesusikka “Geeshsha Maxaafan ‘Ne Goda Xoossa paacofa’ geetetti xaafettides” giidi zaarides. 
MAT.4.8	Qasseka Xala7ey Yesusa keehi dhoqa zuma bolla kessidi salo gupanthon diza kawoteththa bonchozara ubba ehi bessidi, 
MAT.4.9	“Ne kundada taas goynnikko hayssa ubba ta nees immana” gides.
MAT.4.10	Yesusi “Haysso Xala7e! Ta sinthafe haakka! ‘Neni ne Godas Xoossas goynna; izas xalala azazeta’ geetetti Geeshsha maxaafan xaafettides” gides. 
MAT.4.11	Hessafe Xala7ey iza aggidi bides; kiitanchatikka yiidi iza maaddida.
MAT.4.12	Yesusi, Yohannisi qashetidayssa siydi gede Galila simmides. 
MAT.4.13	Naazirete katama aggidi Zaabiloone Niftaaleme heeran abba matan diza Qifirnahoome kataman duus oykkides. 
MAT.4.14+MAT.4.15+MAT.4.16	“Hessan Zaabilooneninne Niftaaleme biittan,
MAT.4.14+MAT.4.15+MAT.4.16	Yordanooseppe he pinthan abba lanqera efiza oge matan diza
MAT.4.14+MAT.4.15+MAT.4.16	Ayzaabe gidida Galila dere asay,
MAT.4.14+MAT.4.15+MAT.4.16	dhuman diza derey wolqama poo7o beyides.
MAT.4.14+MAT.4.15+MAT.4.16	Hayqo kuwa giddon
MAT.4.14+MAT.4.15+MAT.4.16	diza deres poo7oy poo7ides”
MAT.4.14+MAT.4.15+MAT.4.16	geetettidi nabe Isayaasa duunan kasetidi hasayettidayssi polettides.
MAT.4.17	Yesusi he wodeppe ha simmin “Salo kawotethi matides, maarota gelite” giidi sabbako oykkides. 
MAT.4.18	Yesusi Galila Abba lanqera aadhdhishe nam7u ishanta; heytikka Phexroosa geetettiza Simoonanne iza isha Indiraasa beyides. Istika mole oykkizayta gidida gish mole oykkiza gite abban yeggishe deettes. 
MAT.4.19	Yesusi ista “Haa yiite! Tana kaallite! Ta intena as oykkiza as kessana” gides. 
MAT.4.20	Isti heerakka mole oykkiza giteza yeggi aggidi Yesusa kaallida.
MAT.4.21	Guuth sinthe bishe hara nam7u ishanta Zabidoosa naa nam7ata Yaqoobenne Yohannisa beyides; istika ba aawa Zabidoosara wogolo giddon mole gite lo7ethettes. Yesusikka ista xeygin; 
MAT.4.22	isti heerakka wogolozanne ba aawa aggidi kaallida.
MAT.4.23	Yesusi Ayhudata ista Woosa Keeththan tamarsishenne kawoteththa Mishiraachcho qaala sabbakishe qasse dere giddon ay hargeyka sakizayta pathishe kumeththa Galilan yuuyides. 
MAT.4.24	Hessa geedon lo7o nashoy kumeththa Sooriya biittan siyettides; dereyka dumma dumma sakon daro waayetizayta, daydanthi istan gelidayta, bollafe biittan yeggiza hargey dizaytanne silidayta izakko ehin ubbaakka pathides. 
MAT.4.25	Hessafe dendidayssan Galilappe, tammu katamatappe, Yerusalameppenne Yuhudappe, Yordanoose shaafa pinthafe yida daro asay iza kaallides. 
MAT.5.1	Daro derey shiiqidayssa beyidi Yesusi pude zuma bolla kezi uttides; iza kaallizaytikka izakko yida. 
MAT.5.2	Izikka ista hizgi tamarso oykkides;
MAT.5.3	“Ayanan bana kawushshizayti
MAT.5.3	anjettidayta;
MAT.5.3	ayssi giikko Salo Kawoteth istassa.
MAT.5.4	Qadhetizayti anjettidayta,
MAT.5.4	ayssi giikko isti minettana. 
MAT.5.5	Ashketi anjettidayta;
MAT.5.5	ayssi giikko isti biitta laattana. 
MAT.5.6	Xilloteth
MAT.5.6	gafetizaytinne
MAT.5.6	saamotizayti
MAT.5.6	anjettidayta;
MAT.5.6	ayssi giikko isti kallana. 
MAT.5.7	Asas lo7o ooththizayti
MAT.5.7	anjettidayta;
MAT.5.7	ayssi giikko istaska lo7oy oosettana.
MAT.5.8	Wozina xilloti anjettidayta;
MAT.5.8	ayssi giikko isti Xoossa beyana.
MAT.5.9	Saroteth ooththizayti
MAT.5.9	anjettidayta;
MAT.5.9	ayssi giikko isti Xoossa nayta geetetti xeeygettana.
MAT.5.10	Xillotetha gish goodettizayti
MAT.5.10	anjettidayta;
MAT.5.10	ayssi giikko salo kawotethi istassa. 
MAT.5.11	“Ta geedon asay intena cayikko, goodikkonne iita yo7o wordora inte bolla haasayikko inte anjettidayta. 
MAT.5.13	“Inte ha biitta asas maxine mala. Maxiney ba mal7otetha yeddiza gidikko gede kare yegettidi yedhetethafe attin, zaaridi demmanas dandayizee? 
MAT.5.14	Inte deres poo7o. Zuma bolla diza katamaya qotetanas danda7ukku. 
MAT.5.15	Asi xompe oythidi keeththan diza asaa kumeththas poo7ana mala dhoqason woththes attin geema soon woththi erenna. 
MAT.5.16	Hessathoka asay inte lo7o ooso beyidi salon diza inte Aawa bonchana mala inte poo7oy asa sinthan poo7o. 
MAT.5.17	“Tani Muse woganne nabeta qaala shaarana yida intes misatoppo; polanas yadis attin shaaranas yabeekke. 
MAT.5.18	Ta intes tumu gays; saloynne sa7ay aadhdhana gakkanaas Muse wogay wuri polettana attin wogappe issi pidaleykka woykko qeerinyakka shaaretukku. 
MAT.5.19	Hessa gish oonikka ha azazotappe guuxizaro gidikkoka ooththonta yeggi aadhdhikko, hankoytaka yedhi aadhdhana mala tamarsikko salo kawoteththan hessadey guuth geetetti xeeygettana; gido attin hayta azazota ooththi polishe hankoyta polana mala tamarsikko hessadey Salo Kawoteththan gita geetettana. 
MAT.5.20	Ta intes gays, inte xillotethi Farsaaweetappenne Muse woga tamarsizayta xillotethappe aadhdhonta aggikko Salo Kawoteth gelana dandayekketa.
MAT.5.21	“Kase asatas ‘Wodhoppa; wodhidade bolla pirdettana’ geetettidayssa inte siyideta. 
MAT.5.22	Ta qasse intes gizay ba isha bolla ogey baynda hanqettizade bolla pirdettana; oonikka ba isha ‘Nappay’ gizaddey duulata sinthan oyshettana. ‘Eeyay’ gizade Gaanname tama pirday naages. 
MAT.5.23	Hessa gish neni yarsho shiishshizason Xoossas yarshana gishin ne ishay ne bolla mishetidazi nees qoppetikko, 
MAT.5.24	ne yarshizayssa heen yarshoson aggagada koyro baada ne ishara giiga; hessafe guye simmada ne yarshoza Xoossas shiishsha.
MAT.5.25	“Nena mootida ne morkey ne bolla pirdisonta mala, pirdiza daannay qachizayssas nena aaththi immonta mala, qasho keeththan ne wodhdhonta mala buro oge bolla dashe ne morkera elela giigaycha. 
MAT.5.26	Ta nees tumu gays; izi pirdisi wursida gidikko wursetha santiyo qanxana gakkanaas qashoppe birshetaka.
MAT.5.27	“ ‘Laymatoppa’ gizayssa inte siyideta. 
MAT.5.28	Tani gidikko intena hizgays; macasa amo ayfera xeellidadey wuri ba woznan izira laymatides. 
MAT.5.29	Nagara ooththanas ne ushacha ayfey nees gaaso gidikko neeppe kessa wora yegga; ne asatethay kumeth gede Gaanname taman yegetanappe ne asatethafe issina paccikko lo7o. 
MAT.5.30	Ne ushachcha kushey nagara oosos gaaso gidikko neeppe qanxa digga; ne asatethay kumeth Gaannamen yegetanayssafe ne asatethafe issi billitey nees pacce gidikko lo7o.
MAT.5.31	“ ‘Macho anji yeddizadey pirma waraqata izis immana bessees’ geetettides. 
MAT.5.32	Tani qasse intena hizgays, hara asara laymatishin beyonta dishe ba macho anjizadey wuri iza laymatana mala ooththes. Hessathoka anjettidaro ekizadeyka laymatida mala qoodetes. 
MAT.5.33	“Kase asatas ‘Wordo caaqofa; Xoossa sinthan ne caaqidayssa naaga’ geetettidayssa inte siyideta. 
MAT.5.34	Ta qas intena aykkokka caaqofte gays; saloy Xoossas uttiza alga gidida gish salon caaqofte. 
MAT.5.35	Biittay Xoossa tohoy yedhizaso gidida gish biittanka caaqofte. Wogga kawo katama gidida gish Yerusalamenka caaqofte. 
MAT.5.36	Inte hu7enka caaqofte; inte hu7e binanappe issineyokka booth woykko kareth histanas dandayekketa. 
MAT.5.37	Hessa gish inte inte giddon haasayettishin inte haasayay “Ee” gaanaz gidikko “Ee” giite “Akay” gaanaz gidikko “Akay” giite; hessafe kare gididay wuri iita asappe yizaza.
MAT.5.38	“ ‘Ayfe gishas ayfe achcha gishas achcha’ geetettidayssa inte siyideta. 
MAT.5.39	Ta qasse intes gizay iita ooththidadera eqetoppite; gido attin nees ushachcha shagala baqqizades hankoyssakka yuusha bessa. 
MAT.5.40	Issi asi ne giddora may7idayssa neeppe ekkanas nena mootikko bollara may7idayssakka gujada izas imma. 
MAT.5.41	Issi asi nena issi saate oge ne baana mala wolqathikko issife nam7u dakko gidana oge izara ba. 
MAT.5.42	Nena woossizades imma; neeppe tal7e ekkanas koyizades zokko zaaroppa.
MAT.5.43	“ ‘Ne lagge siiqa; ne morke ixxa’ geetettidayssa siyideta. 
MAT.5.44	Ta qas intena inte morketa dosite; intena goodizaytas woossite gays. 
MAT.5.45	Inte hessatho ooththikko inte salo Aawas nayta gidana. Izi awa arshe iitatassinne lo7otas issi bolla gaththi imees. Irakka xillotassinne nagaranchatas issi bolla bukises. 
MAT.5.46	Intena dosizayta xalala inte dosikko intes aaza go7ay dizee? Qaraxa qanxisizyti hessatho ooththetennee? 
MAT.5.47	Inte ishata xalla inte sarotikko hankoytappe aazan lo7etii? Ammanontaytikka hessatho ooththetes. 
MAT.5.48	Hessa gish inte salo Aaway wosoy bayndayta gidida mala inteka wosoy bayndade gidite. 
MAT.6.1	“Asi intena beyana mala asa sinthan lo7o ooththonta mala naagettite; hessatho ooththikko inte salo Aawappe go7a demmeketa. 
MAT.6.2	Inte manqotas maado immiza wode asi tana beyo giidi asa sinthan bonchetanas ogeninne Ayhuda Woosa Keeththan xurumba punisiza qoodheppe qommon hanizaytatho ooththofte. Ta intes tumu gays; isti ba waaga ubba haan ekkichida. 
MAT.6.3	Inte manqotas immishin ushachcha kushey ooththiza hadirisa kushey eroppo. 
MAT.6.4	Inte imoy geeman gido; qotan oosettidayssa beyiza inte Aawayka inte waaga intes immana.
MAT.6.5	“Inte woossishe qoodheppe qommon hanizayta mala hanoppite; isti asi beyana mala Ayhuda woosa keeththataninne oyddu oge bolla eqqidi woossanas dossettes. Ta intes tumu gays; isti kumeththa waaga ekichida. 
MAT.6.6	Ne woossana geliza ne kifile gela; karekka ne bolla gordada geeman diza ne Aawakko woossa. Geeman oosettidayssa beyiza ne Aaway ne ooso mala nees immana.
MAT.6.7	“Ammanonta asay issi qaala zaari zaari woossikko istas siyetiza misatin isti zaari zaari gizayssatho inteka woossishe issi qaala zaari zaari gooppite. 
MAT.6.8	Gido attin inte Aaway inte woossanappe kasetidi intes aazi koshshizakkone eriza gish inte ista misatoppite. 
MAT.6.9	Inte woossishe
MAT.6.9	‘Salon diza nu Aawawu!
MAT.6.9	Ne sunthi anjeto.
MAT.6.10	Ne kawotethi haayo;
MAT.6.10	ne sheney salon gidida mala
MAT.6.10	sa7anka hano.
MAT.6.11	Hachchis gidiza kath
MAT.6.11	nuus hachchi imma.
MAT.6.12	Nu nuna qohidaytas
MAT.6.12	atto giza mala
MAT.6.12	nekka nu qoho nuus atto ga.
MAT.6.13	Iitappe nuna ashsha attin nuna
MAT.6.13	paacen gelthofa;
MAT.6.13	bonchoy
MAT.6.13	merpe merna gakkanaas neyssa. Amiin’ gi woossite.
MAT.6.14	“Inte intena qohidaytas atto giikko inte salo Aaway intes atto gaana. 
MAT.6.15	Qasse inte asa nagara atto gonta ixikko inte Aawayka inte nagara atto geenna.
MAT.6.16	“Inte xooma xoomishe qoodheppe qommora xoomizaytatho shullofte. Isti ba xoomizayssa asi erana mala ba ayfeso iissetes. Ta tumu gays; hessatho ooththizayti ba waaga kumeth ekkichida. 
MAT.6.17	Neni xooma xoomashe ne ayfeso meeceta, ne hu7e tiyetta. 
MAT.6.18	Hessatho ne xoomikko geeman diza ne Aaway xalala erizazinne asi oonikka eronta qotan gidana. Qotan oosettidayssa beyiza ne Aawayka ne waaga nees immana.
MAT.6.19	“Bilay mizason buuqidinne shiydi mooretizason kaysoy bookkidi kaysanas dandayizason, ha biitta bolla intes miishe shiishofte. 
MAT.6.20	Gido attin bilay maanas, buuqidi woykko shiydi mooretontason, kaysoy bookki ekkana dandayontason heen salon intes miishi shiishshite. 
MAT.6.21	Ne miishay dizason ne woznay heen dees.
MAT.6.22	“Ayfey asatethas poo7o; hessa gish ne ayfey paxa gidikko, ne kumeththa asatethayka poo7o gidana. 
MAT.6.23	Ne ayfey hargancha gidikko, ne kumeththa asatethayka dhuma xalla gidana. Histikko nenan diza poo7oy dhuma gidikko, qasse dhumay waanida gird gida dhuma gidandee?
MAT.6.24	“Issi asi nam7u godas ooththana dandayenna. Issa ixidi nam7anthoza dosana; woykko issa bonchidi nam7antha leqqana; Xoossassinne miishas nam7atas gaththi ooththanas dandayettenna.
MAT.6.25	“Hessa gish ta intena inte duussa gish ay miinoo? Ay uyinoo? Ay may7inoo? giidi hirgofte gays. Shempoy qumappe, ashoy may7oppe aadhdhenee? 
MAT.6.26	Ane salo kafota xeellite! Zerettenna, maxettenna, di7en qoletenna shin inte salo Aaway ista mizees. Inte istafe keehi aadhdheketii? 
MAT.6.27	Ane intefe daro waayettidi baas imettida laytha bolla hara issi gallas gujana dandayiza asi dizee? 
MAT.6.28	“Qasse may7o gish aazas hirgetii? Ane coo denban diza ciishshata xeellite; daaburetenna woykko suqetenna. 
MAT.6.29	Hessa gish ta intena gizay haray atto shin kawo Solomoonikka ba bonchora ha ciishshatappe issiney mala lo7o may7ibenna. 
MAT.6.30	Inteno pace ammanoy dizayto! Hachchi asa ayfen beettidi wonto taman wodhdhana maata hayssatho mayziza Xoossi intena hessafe lo7ethi aaththi mayzanas dandayenee? 
MAT.6.31	Hessa gish nu ay maanee? Ay uyanee? Ay may7anee? giidi hirgofte. 
MAT.6.32	Hanko ammanonta asay hayssa demmanas daro qoppees. Hayssi wuri intes koshshizayssa inte salo Aaway erees. 
MAT.6.33	Harappe sinthatidi Xoossa Kawoteththa xilloteth koyite; hayti wuri intes gujettana. 
MAT.6.34	Hessa gish wontos keehi qoppofte; wonto metoy wontos aqo; issi issi gallassay baassi gidiza metora dees.
MAT.7.1	“Inte bolla pirdetonta mala hara asa bolla pirdofte. 
MAT.7.2	Inte pirdida mala inte bollakka pirdettana. Inte makkida miishara intes makettana. 
MAT.7.3	Ne ayfen diza gita mitha beyonta dashe ne isha ayfen diza qeeri buura aazas xeellay? 
MAT.7.4	Ne ayfen gita mithi dishin ne isha ‘Ane ta ne ayfeppe qeeri buurayo kessays’ gaanas waana dandayay? 
MAT.7.5	Neno qoodheppe qommon hanizaysso kasetada ne ayfen diza gita mitha kessaycha. Hessafe kaallada ne isha ayfen diza buura kessanas lo7etha xeellandasa. 
MAT.7.6	Ba tohon yedhonta malanne simmidi intena saxi daakerethonta mala anjettidayssa kanata sinthan yeggofte; qasse inte worqakka guddunthata sinthan yeggofte.
MAT.7.7	“Woossite intes imettana; koyite inte demmana; kare qoxite intes doyettana. 
MAT.7.8	Woossida ubbas imettana; koyiza asi demmana; qoxizades karey doyettana. 
MAT.7.9	Inte giddofe issades nay uketh woossikko shuch immiza aaway dandee? 
MAT.7.10	Woykko mole woossikko shoosh immizadey dandee? 
MAT.7.11	Histin inte iitata gidi uttidi inte naytas lo7o miish imo erizayta gidikko inte salo Aaway iza woossizaytas waanidi aadhdhiza lo7o miish imenee? 
MAT.7.12	Hessa gish hara asi intes ooththana mala inte koyizayssa, inteka haratas ooththite. Muse wogaynne nabeti hayssan kuuyettes. 
MAT.7.13	“Xuuntha pengera gelite; dhayoso efiza ogey gita; pengeykka aaho; daro asay he pengezara gelees. 
MAT.7.14	De7os gaththiza ogey gidikko xuuntha; pengeykka xuuntha; gelanaytikka guuthata xalala.
MAT.7.15	“Istas giddo baggay Kana suyte mala gidi uttidinne dorsa ite may7idi inte giddo gelidi giddora ooththiza wordo nabetappe naagettite. 
MAT.7.16	Inte ista, ista ooson erandeta. Aguntha worappe woyney, kindicho agunthafe balase ayfey maxetizee? 
MAT.7.17	Hessathoka lo7o mithi wuri lo7o ayfees; iita mithika iita ayfe ayfees. 
MAT.7.18	Lo7o mithi iita ayfe ayfanas dandayontayssa mala iita mithi lo7o ayfe ayfanas dandayenna. 
MAT.7.19	Lo7o ayfe ayfonta mithi wurikka qanxetananne taman yegettana. 
MAT.7.20	Hessa gish inte ista isti ayfiza ayfen shaakki erana. 
MAT.7.21	“Salon diza ta Aawa shene polonta dishe tana ‘Godo! Godo!’ gizay wuri Salo Kawoteth gelenna. 
MAT.7.22	He gallas daroti ‘Godo! Godo! Nuni ne sunthan tinbite yootibekonii? Ne sunthan daydanthi kessibekonii? Ne sunthan daro malata ooththibekonii?’ gaana. 
MAT.7.23	He wode ta istas ‘Ta intena mulekka erikke! Inte iitati taappe haakkite’ gaada qoncera ta istas yootana.
MAT.7.24	“Histikko hayssa ta qaala siydi ooson peyshizadey ba keeththe zaalla bolla keexizade misatees. 
MAT.7.25	Deexo iray bukkin; haroyka harottides; carkoyka carkides; keeththaka sugides shin zaalla bolla keexettida gish kundibenna.
MAT.7.26	“Hayssa ta qaala siydi ooththontadey gidikko ba keeththe ace bolla keexida eeya asa mala. 
MAT.7.27	Deexo iray bukkin haroyka harottides; carkoyka carkides; he keeththaka sugides; keeththayka iita kundeth kundides” gides. 
MAT.7.28	Yesusi tamarsi wursin asay iza timirtezan malalettides. 
MAT.7.29	Gaasoyka Muse woga tamarsizayta mala gidonta izi godateththi diza asa mala tamarsides.
MAT.8.1	Yesusi zuma bollafe wodhdhin daro derey iza kaallides. 
MAT.8.2	Issi inchiracha hargey dizaddey Yesusakko shiiqidi iza sinthan gulbatidi “Godo! Ne koykko tana pathanas dandayassa” gides 
MAT.8.3	Yesusi ba kushe yeddidi “Ta dosadis; paxa!” giin addezi he hargezappe heerakka paxides. 
MAT.8.4	Qasseka Yesusi addeza “Ne paxidayssa oonaska yootoppa; gido attin baada nena Qeeses bessa. Isti azazida yarshoza gaththa; hessika istas marka gidana” gides.
MAT.8.5	Yesusi Qifirnahoome gakkida mala mato halaqay izakko shiiqidi iza hizgi woossides. 
MAT.8.6	“Godo! Ta ashkaray keehi sakettidi keeththan ichchidi dees” gides.
MAT.8.7	Yesusikka izas “Ta baada pathana” gides. 
MAT.8.8	Mato halaqay izas zaaridi “Ta nena ta keeththe gelthanas bessizadde gidikke; gido attin ne haan daada issi qaala xalla giikko ta ashkaray paxana. 
MAT.8.9	Taaska tana azaziza halaqati taappe bollara deettes; qasseka taas azazettiza wotadarati taappe garsara deettes; istafe issa ‘Ba!’ giikko bees; qasse issa ‘Haaya!’ giikko yees; ta ashkara ‘Hessa ooththa!’ giikko ooththes” gides.
MAT.8.10	Yesusi iza zaarozan malaletidi bana kaallizaytas “Ta intes tumu gays; haray attoshin Isra7eeleta giddon hayssa mala ammanoy dizadde issadeka demmabekke. 
MAT.8.11	Ta intes yootays; daroti awa arshey mokkiza baggafenne wulliza baggafe yaana. Salo Kawoteththa maaddan Abrahaamentara Yisaaqantaranne Yaqoobentara issife uttana. 
MAT.8.12	Salo Kawotethi istas gidana bessiza asati heen kare dhuman yegettana. Heenka yeehoynne achcha garcech gidana” gides. 
MAT.8.13	Yesusikka mato halaqas “Ne ba ne ammano mala nees hano” gides; ashkarazi heerakka paxides.
MAT.8.14	Yesusikka buro Phexroosa keeththe gelshin Phexroosa bolloteya misho harge saketada ichchidaaro beyides. 
MAT.8.15	Izi kushe Yesusi bochchin misho hargey aggides. Izakka dendada Yesusa mokkadus.
MAT.8.16	He gallasa omaris daydanthi oykkida daro asata Yesusakko ehida. Izikka tuna ayanata ba qaalara istafe kessides; harganchataka ubba pathides. 
MAT.8.17	Isayaasi “Izi nu harge ekkides; nu sakokka tookkides” gida qaalay hayssan polettides.
MAT.8.18	Daro asay iza giddoththidayssa biyidi Yesusi asaa abbafe he pinth pinana mala azazides. 
MAT.8.19	Hessa wode issi Ayhuda ammano tamarsizadey izakko shiiqidi “Astamaare! Ne bizaso awakka ta nena kaallana” gides.
MAT.8.20	Yesusikka izas zaaridi “Workanatas ollay dees; salo kafotas keeththi dees; taas Asa Naas gidikko hu7e gelthizasoy baawa” gides.
MAT.8.21	Iza kaalliza issi hara asi qasse “Godo! Koyro baada ta aawa moogoo?” gides. 
MAT.8.22	Izi qasse “Hayqidayti ba hayqeth moogeto; neni gidikko tana kaalla” gides.
MAT.8.23	Hessafe guye Yesusikka wogolon gelin iza kaallizaytikka izara issife bida. 
MAT.8.24	Qopponta abba giddon dambalay dendidi wogoloyo mittana gakkanaas ista waayssides. Hessi wuri hanishin Yesusi dhiskides. 
MAT.8.25	Iza kaallizayti iza beegoththidi “Godo! Nu dhayoos; nuna ashsha!” gida.
MAT.8.26	Yesusikka ista “Inteno ammanoy paccidayto! Aazas hayssa mala babbetii?” gides. Hessafe dendidi carkozanne abba dambala izi hanqin heerakka sirph gides.
MAT.8.27	Istika “Hayssi abbaynne carkoyka izas azazettizaddey izi waanidadee?” giidi malaletida.
MAT.8.28	Izi abba pinnidi Gergesenoone geetettiza dere gakkida mala daydanthi oykkida nam7u as dayti ba diza dufoppe kezidi izara gaaggida. Asi he ogezara aadhdhanas dandayetonta mala asas daro keehi meto gidi deettes. 
MAT.8.29	Istika “Xoossa Nawu! Nees nunara aaza issifeteth dizee? Nu wodey gakkonta dishin nuna xuugana yadii?” giidi waassida.
MAT.8.30	Heen istafe guuth haakkidi daro gudduntha wudey issi bolla heemetes. 
MAT.8.31	Daydanthati Yesusa “Ne nuna kessana gidikko haytan daro guddunthatan nu gelana mala nuus piqaade imma” giidi woossida. 
MAT.8.32	Yesusikka ista “Biite!” gides. Daydanthatikka istafe kezidi guddunthatan gelida. Guddunthati wurikka ba dizaso aafora bicharshe abban gelidi haaththan mitettidi hayqqida.
MAT.8.33	Gudduntha heemmizayti elelidi katamay dizaso biidi guddunthay hanoyssanne daydanthi ista oykkida asata bolla hanidayssa ubba asas yootida. 
MAT.8.34	Katama asay wuri Yesusara gagganas kezides. Yesusa beyidinne ista dere yeddi baana mala iza woossida.
MAT.9.1	Hessafe guye Yesusi abba bolla wogolora pinnidi kase ba diza katama yides. 
MAT.9.2	Heen issi gunda addeza, asay halara tookkidi Yesusakko ehides. Yesusikka ista ammano beyidi gunda addeza “Aykkoy ba; haysso naazo! Ne nagaray atto geetettides” gides.
MAT.9.3	He wode Muse woga tamarsizayti “Hayssi Xoossa cashsha” giidi ba woznan qoppida.
MAT.9.4	Yesusi ista qofa eridi “Inte woznan iita yo7o aazas qoppetii? 
MAT.9.5	‘Ne nagaray atto geetettides’ guussafenne ‘Dendada ba!’ guussafe awayssi kawushshee? 
MAT.9.6	Gido attin Asa Naas biitta bolla ase nagarappe maaranas sheney dizayssa erana malassa” giidi gunda addeza “Denda! Ne hala ekkada gede neso ba” gides. 
MAT.9.7	Gunda addezikka dendidi baso bides. 
MAT.9.8	Dereyka hessa beyidi malaletethaninne babon kumidi hayssa sire godateththi asas immida Xoossa galatides.
MAT.9.9	Yesusi heeppe dendidi bishe issi Matoosa geetettizadey qaraxa qanxisizason uttidayssa beyidi “Tana kaalla!” giin, dendidi iza kaallides.
MAT.9.10	Yesusi Matoosason maadda bolla dishin daro qaraxa qaraxizytinne nagaranchati izakko yiidi izaranne iza kaallizaytara issife maanas uttida. 
MAT.9.11	Farsaaweeti hessa biyidi Yesusa kaallizayta “Intena tamarsizayssi qaraxa qanxisizaytaranne nagaranchatara wosti istara issife kath mizee?” gi oychida.
MAT.9.12	Yesusikka isti gizayssa siydi ista “Aakkimey koshshizay saketidaytas attin saketonta paxatas gidenna. 
MAT.9.13	Hessa gish ‘Inte biidi yarsho gidonta maaroteth dosays’ giza qaala birsheth tamarite. Nagaranchata xeeygana yadis attin xillota xeeyganas yabekke” gides. 
MAT.9.14	Xammaqiza Yohannisa kaallizayti Yesusakko yiidi “Nuninne Farsaaweeti xoomishin nena kaallizayti aazas xoometenee?” gi oychida.
MAT.9.15	Yesusi istas “Mishiraa laggeti mishirazi istara dishin muuzotana bessizee? Mishiray istafe ekettana wodey yaana; isti he wode xoomana.
MAT.9.16	“Gal7a may7o bolla ooratha woso woththi sikkiza asi deenna. Gal7a bolla oorath woththi sikkikko oorathazi gala7aza peedherethidi ha daassi darissanna. 
MAT.9.17	Oonikka ooratha woyne cajje gal7a lukkamon gujenna. Gujiza gidikko lukkamozi dhuuqana; woyne cajjezikka gukkana; lukkamozikka go7ay bayndazi gidana. Gido attin ooratha woyne cajjey ooratha lukkamozan gujjetees. Hessa malara woyne cajjezinne lukkamozi lo7o naagettidi gam7ana” gides. 
MAT.9.18	Yesusi asaa haasaysson dishin issi shuumey iza sinthan kundidi “Taas naa daara hayqqana gawus. Iza paxa daana mala yaada ne kushe izi bolla wotharkii?” giin, 
MAT.9.19	Yesusi dendidi izara bides; Yesusa kaallizaytikka izara bida.
MAT.9.20	Tammanne nam7u layth kumeth izippe suuthi gukkiza issi macassi Yesusappe guyera yaada iza afala macara bochchadus. 
MAT.9.21	Iza hessa ooththiday “Ta izas afaala macara bochidakko paxana” giza ammanoy izi woznan diza gish bochadus.
MAT.9.22	Yesusikka guye simmi xeelidi macasayo “Aykkoy ba, ta naye; nena ne ammanoy pathides” giin macasaya heerakka paxaagadus.
MAT.9.23	Yesusikka shuumeza so mata gakkishin derey zayeranne dinkera waassishe yeekkizayssa be7idi, 
MAT.9.24	“Kichchite! Naya dhiskadus attin hayqqabeekku” giin isti iza bolla miicida. 
MAT.9.25	Derey wuri keeththafe kezin izi keeththe gelidi nay kushe oykkides; nayakka denda eqadus. 
MAT.9.26	Iza goobatethi he dere ubban seetettides.
MAT.9.27	Yesusikka heeppe bishin nam7u qooqeti “Dawute Nawu! Nuna maarariki!” giidi waassishe iza geedo kaallida.
MAT.9.28	Qooqetikka Yesusi gelida keeththa iza kaallidi gelida. Yesusikka ista “Ta inte ayfe pathana danda7izayssa ammanetii?” giidi oychides. Istika “Ee, Godo!” gida.
MAT.9.29	Hessafe guye Yesusi ista ayfe bochidi “Inte ammano mala intes hano!” gides. 
MAT.9.30	Ista ayfeykka xeellides. Yesusikka “Hayssa oonikka eronta mala” giidi minthi yootides.
MAT.9.31	Gido attin isti biidi, heera ubbason Yesusa gish woresida. 
MAT.9.32	Isti heeppe kezishin daydanthi oykkida issi duuna duude as Yesusakko ehida. 
MAT.9.33	Daydanthazi kezidappe guye he duuna duude addezi haasaya oykkides; derezikka malaletidi “Hayssa mala hanoy Isra7eele biittan hanin nu beyi erokko” gida.
MAT.9.34	Gido attin Farsaaweeti zaaridi iza “Daydanthi kessizay daydanthata halaqanna” gida. 
MAT.9.35	Yesusi Ayhudata Woosa Keeththan Ayhudata tamarsishenne Xoossa Kawoteththa Mishiraachcho qaala yootishe qasseka harge ubbaafe asa paathishe gutatan gutatan yuuyides. 
MAT.9.36	Asay wuri heemizadey baynda dorsa mala keehi metotettidi xeellizay bayndade gididayssa beyida wode istas daro mishettides. 
MAT.9.37	Bana kaallizaytaska “Maxa gakkida kaththay daro shin maxi shiishshizayti guuthata. 
MAT.9.38	Hessa gish kaththa Goday kaththako oosanchata yeddana mala woossite!” gides.
MAT.10.1	Yesusi bana kaalliza tammanne nam7ata baako xeygidi, isti tuna ayanata kessana mala qasseka sakoppenne hargefe pathana mala istas godateth immides. 
MAT.10.2	Tammanne nam7u Hawaareta sunthay hayssafe kaallizayssa; koyro Phexroosa geetettiza Simoona, iza isha Indiraasa, Zabidoosa naa Yaqoobenne iza isha Yohannisa, 
MAT.10.3	Piliphoosanne Bartelemoosa, Toomaasanne qaraxa shiishshiza Matoosa, Ilfiyoosa naa Yaqoobenne Tadoosa, 
MAT.10.4	ba baggas mishetiza Simoonanne guyeppe Yesusa hayqos aaththi immida Asqoroonto Yuhuda. 
MAT.10.5	Hayta tammanne nam7ata ubba “Gede Ayzaabeta gaath booppite; Samaariya asaa katama geloppite. 
MAT.10.6	Gido attin Isra7eele deraa garsafe dhayida dorsatakko biite. 
MAT.10.7	Biidinne ‘Salo kawoteth matides!’ giidi sabakite. 
MAT.10.8	Harganchata paathite, hayqqidayta hayqoppe denthite, inchiracha hargizayta geeshshite; daydanthata kessite; inte mela ekidayssa mela immite; 
MAT.10.9	worqa, bira woykko xarqimala gidin inte kiisen oykkofte. 
MAT.10.10	Oosanchas hachchis hachchis gidizazi koshshiza gish inte oges giidi shinqe, koshshonta may7o, caamma woykko guufe eki booppite. 
MAT.10.11	“Issi katama woykko issi guta inte geliza wode intena mokkanade koyi demmidi iza keeththan shempite; heeppe kezana gakkanaas heen diishshite. 
MAT.10.12	Inte oona keeththika gelishe ‘Saro’ giite. 
MAT.10.13	He keeththay sarotay bessiza keeththe gidikko inte sarotay he keeththas gido; sorotay bessonta keeththe gidikko inte sarotay aggidi intes simmo. 
MAT.10.14	Ay asikka intena mokki ekkanasinne inte giza siyanas koyontade gidikko hessade keeththafe woykko he katamappe kezishe ista bolla yiza gomeppe inte attidayssas marka gidana mala inte toho bolla diza gudula pittidi kezite. 
MAT.10.15	Ta intes tumu gays; pirda gallas he katamay bolla gakkana pirday Soddome bollan Gamoora bolla gakkida pirdafe deexo gidana. 
MAT.10.16	“Ta intena dorsa mala kana suyteta giddora kiittays. Hessa gish shoosha mala cincatanne haraphe mala ashketa gidite. 
MAT.10.17	Asay intena oykkidi pirdiza duulatas shiishana; Ayhudati ba Woosa Keeththan intena garafana; hessa gish istafe naagettite. 
MAT.10.18	Ta geedon dere haarizaytakkonne kawotakko intena efana; ista sintheninne ammanonta asata sinthan inte marka gidana. 
MAT.10.19	Intena isti oykkiza wode ‘Nu ay gi haasayinoo? Wozgi zaaro imminoo?’ gi hirgofte. He wode inte gaanazi intes imettana. 
MAT.10.20	Intenan haasayanay inte Aawa Ayanappe attin intena gidekketa.
MAT.10.21	“Ishay ba isha hayqos aaththi immana; aaway ba naa bolla, nayti bana yelidayta bolla makalatethan dendidi hara asan wodhisana. 
MAT.10.22	Ta gish asi wurikka intena ixana. Gido attin wurseth gakkanaas miqnni eqiday izi attana. 
MAT.10.23	Asay intena inte diza heerappe gooddikko haraso kichchite! Ta intes tumu gays; inte Isra7eele katama ubba gakkonta dishin ta Asa Nay yaana.
MAT.10.24	“Ashkaray godappe woykko kaallizadey kaalethizadefe aadhdhenna. 
MAT.10.25	Tamarey bana tamarsizayssa mala woykko ashkaray goda mala gidikko hessi izas gidana. Keeththa aawa ‘Bi7elizeebula’ giikko so asaa ayssi hessafe iita geetenne! 
MAT.10.26	“Hessa gish istas babbofte; geemetiday qonconta qotetiday geesh kezonta attenna. 
MAT.10.27	Ta intes dhumara yootidayssa poo7on haasayite; haythan siyidayssa qoncen haasayite. 
MAT.10.28	Asho wodhikkofe attin shempo wodhanas dandayontaytas babbofte; hessafe ashonne shempo gathi Gaanname taman dhayssanas dandayizayssas babbite. 
MAT.10.29	Issi santen bayzettiza nam7u siine kafotappe issiniyakka inte salo Aawa sheney baynda coo kunda attuku. 
MAT.10.30	Haray atto shin inte hu7e binanaykka tayibon dees. 
MAT.10.31	Hessa gish babbofte. Daro siine kafotappe inte waagay aadhdhi bonchettidaza.
MAT.10.32	“Asa sinthan taas markattizades takka salon diza ta Aawa sinthan izades markatana. 
MAT.10.33	Qasse asa sinthan tana kadidade takka salon diza ta Aawa sinthan iza kadana. 
MAT.10.34	“Ta biitta bolla saroteth ehanas yida intes misatoppo; mashsha ehanas attin saroteth ehanas yabeekke. 
MAT.10.35	Tani yiday naa aawappe, maca naa aayippe, naa macho bollotippe shaakanassa. 
MAT.10.36	Asas morkey so asa gidana.
MAT.10.37	“Taappe aaththidi ba aawa woykko ba aayo siiqizadey taas gidanas bessenna. Taappe aaththidi ba attuma naa woykko, maca naa siiqizadey taas gidanas bessenna. 
MAT.10.38	Ba masqale tookkidi tana kaallonta asi taas gidanas bessenna. 
MAT.10.39	Ba shempo aashshanas koyizadey dhaysses; ba shempo ta gish aaththi immizadey ashshees. 
MAT.10.40	“Intena mokki ekizadey tanakka mokki ekkees. Tana mokki ekkizadey tana kiittidadekka mokki ekkees. 
MAT.10.41	Issi nabe nabetethan mokki ekkizadey he nabeza waaga demmana. Xillo as iza xillotetha gish mokki ekkikko he xilloza waaga ekkana. 
MAT.10.42	Hessa gish ta intes tumu gays; oonikka hayta guuthatappe tana kaallizade gidida gish issi xu7a irxa haath ushshikko hinniska waagay dhayenna” gides.
MAT.11.1	Yesusikka bana kaalliza tammanne nam7u asatas azazo immi wursidappe guye tamarsanassinne sabakanas Galilan diza katamata bides.
MAT.11.2+MAT.11.3	Yohannisi qasho keeththan dishe Kirstoosas ooththiza hanota siydi bana kaallizayta izakko yeddidi “Asi ashshizaddey yaana geetettiday neneyee? Hara naaginoo?” giidi oychides.
MAT.11.4	Yesusikka zaaridi “Biidi inte sidayssanne inte beyidayssa Yohannisas yootite. 
MAT.11.5	Qooqeti xeellettes; wobeti hammutettes; inchracha hargizayti paxettes; tulleti siyettes; hayqidayti hayqoppe paxi dendettes; manqotas Mishiraachcho qaalay yootettes. 
MAT.11.6	Tanan dhuphetontadey anjettidade” gides.
MAT.11.7	Yohannisa kaallizayti bidappe guye Yesusikka asas Yohannisa gish “Ay beyanas duge bazzo bidetii? Carkoy qaathiza shomboqo beyanas yidetii? 
MAT.11.8	Woykko ay beyanas kezidetii? Lo7o may7o may7idi lo7i uttidade beyana yidetii? Lo7o may7o may7idi lo7izayti kawota keeththan deettes. 
MAT.11.9	Histin ay beyana kezidetii? Nabe beyana kezidetii? Ee, ta intes gays nabeppe aadhdhizayssa beyanassa.
MAT.11.10	“ ‘Ne bana oge nees giigissanadde
MAT.11.10	neeppe kaseta ta nees kiittana
MAT.11.10	geetettidi iza gish kase xaafettidadey izakko!’ gides. 
MAT.11.11	Ta intes tumu gays; macasape yeletida asappe xammaqiza Yohannisa misatiza asi biitta bolla dendibenna. Gidikkoka Xoossa Kawoteththan as ubbafe laafa asi Yohannisappe aadhdhana.
MAT.11.12	“Xammaqiza Yohannisa wodeppe ha simmin ha7i gakkanaas Salo Kawoteththaya daro baaxeta bolla dawus. Mino asati xalla izo demmana. 
MAT.11.13	Nabetikka Muse wogaykka wuri Yohannisa wode gakkanaas buroppe hananayssa yootida. 
MAT.11.14	Histikko inte ekkana koykko izi yaana geetettida Elaasi izakko! 
MAT.11.15	Siyiza haythi diza as siyo!
MAT.11.16+MAT.11.17	“Hayssa ha wode asaa aazan leemisoo? Giyan uttidi ba laggeta ‘Nu intes diiththi diixxin inte durbeekketa! Yeeho zilalth zilalin yeekkibeekketa!’ giza nayta misatetes. 
MAT.11.18	Yohannisi muussafenne ushshafe naagetidi yida gish ‘Izi daydanthara dees’ gida. 
MAT.11.19	Ta Asa Nay mashenne uyashe yiin ‘Hayssi miidi kallonta asa, ushshancha, qaraxa shiishshizaytassinne nagaranchatas laggekko!’ gida. Gido attin Xoossa eratethi ba ooson xilladus” gides.
MAT.11.20+MAT.11.21	Hessafe guye Yesusi izi malatata ooththida katama asay maarotethan gelonta aggida gish “Kuraziinenne Betesayda! Intena aayye ana! Inte bolla oosettida malatay Xiroose bollanne Sidoona bolla oosettidakko isti maaqa may7idinne bidinthan uttidi beni beni maarotethan gelanakoshin. 
MAT.11.22	Hessa gish tani intes gizay pirda gallas intefe aadhdhi Xiroosessinne Sidoonas qixaatey kawuyana.
MAT.11.23	“Hanne Qifirnahoome pude salo dhoqu dhoqu gaanas koyadii? Gido attin neni duge Si7oole wodhandassa; ne bolla oosettida malatay Soddomen oosettidakko Soddomey hachchi gakkanaas daanakkoshin. 
MAT.11.24	Hessa gish ta nena gizay pirda gallas qixaatey neeppe Soddomes kawuyana” gides. 
MAT.11.25	He wode Yesusi “Salonne sa7a Godo! Ta Aawawu! Hayssa daro eranchataappene cincatappe qotada qeeri naytas ne qoncisida gish ta nena galatays. 
MAT.11.26	Ta Aawawu! Ee hayssi ne sinthan lo7o ne shene gididi beettides.
MAT.11.27	“Wurikka ta Aawappe taas imettides; Aawappe attin Naaza gish eriza as baawa; qasse Naazappenne Naazi ba shenen qoncisida asappe haray aawa eriza as baawa. 
MAT.11.28	“Toohoy deexxidayto, daaburidayto inte wurikka taakko ha yiite; takka intes shempo immana. 
MAT.11.29	Ta qambara tookkite; taappekka tamarite; tani ta woznan aadanne ashke; inte shempos inte shempo demmana. 
MAT.11.30	Ta qambaray shaykonne ta toohoy kawushsha” gides.
MAT.12.1	Hessafe guye Yesusi Sambata gallas kaththa giddora aadhdhi bides. Iza kaallizaytikka gafida gish tiya duuththidi shigechi muus oykkida. 
MAT.12.2	Farsaaweeti hessa beyidi Yesusa “Hekko nena kaallizayti Sambata gallas ooththetanas bessontayssa ooththetes” gida.
MAT.12.3	Izikka istas zaaridi “Dawuteynne izara diza asati gafida wode izi ay ooththidakkone nababibeekketii? 
MAT.12.4	Xoossa Keeththe gelidi Qeesetappe attin Dawuteynne izara dizayti bochchanas bessonta dummatida uketh mides. 
MAT.12.5	Qasse Qeeseti Sambata shaaridi Xoossa Keeththa giddon ooso ooththikko mooro gidontayssa Muse wogappe nababibeekketii? 
MAT.12.6	Gidikkoka ta intes gizay Xoossa Keeththafe aadhdhizadey haan dees. 
MAT.12.7	‘Tani yarsho gidonta maaroteth dosays’ giza qaalay ay guussikkone inte erizakko xillota bolla pirdeketakkoshin. 
MAT.12.8	Asa Nay Sambatas Goda” gides.
MAT.12.9	Heeppe izi gede aadhdhishe Ayhudata Woosa Keeththan gelides. 
MAT.12.10	Henka issi kushe silidadey dees. Yesusa mootanas gaaso koydi “Sambata gallas pathanas bessizee?” giidi iza oychides.
MAT.12.11	Izikka ista “Intefe issade dorsi Sambata gallas ollan gelikko ba dorsa izi gelidi ollafe goochchi kessi erenee? 
MAT.12.12	Histikko asi dorsafe keehi aadhdhenee? Hessa gish Sambata gallas lo7o oosoy digettenna” gides. 
MAT.12.13	Qasseka addeza “Ne kushe piddisa!” gides; addezikka ba kushe piddisin hinko kusheza mala paxa gidides. 
MAT.12.14	Gido attin Farsaaweeti heeppe kezidi, Yesusa wosti oykki wodhanakonne ba giddon zoretida.
MAT.12.15	Yesusi ista qofa eridi heeppe haraso sher7i gides. Daro derey iza kaallides; harganchatakka ubba pathides. 
MAT.12.16	Izi oonakkone asas yootonta mala ista azazides. 
MAT.12.17+MAT.12.18+MAT.12.19+MAT.12.20+MAT.12.21	Hessika haniday nabe Isayaasan
MAT.12.17+MAT.12.18+MAT.12.19+MAT.12.20+MAT.12.21	“Ta dooridaynne
MAT.12.17+MAT.12.18+MAT.12.19+MAT.12.20+MAT.12.21	ta izan ufayettiza ta nay hayssakko!
MAT.12.17+MAT.12.18+MAT.12.19+MAT.12.20+MAT.12.21	Ta Ayanappe ta
MAT.12.17+MAT.12.18+MAT.12.19+MAT.12.20+MAT.12.21	iza bolla wothana;
MAT.12.17+MAT.12.18+MAT.12.19+MAT.12.20+MAT.12.21	izikka ammanonta deretas tumu pirda awajjana;
MAT.12.17+MAT.12.18+MAT.12.19+MAT.12.20+MAT.12.21	marshettenna; woykko waassenna.
MAT.12.17+MAT.12.18+MAT.12.19+MAT.12.20+MAT.12.21	Izas qaalaykka karen siyettenna;
MAT.12.17+MAT.12.18+MAT.12.19+MAT.12.20+MAT.12.21	tuma pirda xoonos gaththana gakkanaas
MAT.12.17+MAT.12.18+MAT.12.19+MAT.12.20+MAT.12.21	dincetti uttida shomboqokka menthenanne
MAT.12.17+MAT.12.18+MAT.12.19+MAT.12.20+MAT.12.21	cuwattiza muqadakka toyssenna;
MAT.12.17+MAT.12.18+MAT.12.19+MAT.12.20+MAT.12.21	Ayzaabeti iza ufayssan naagana”
MAT.12.17+MAT.12.18+MAT.12.19+MAT.12.20+MAT.12.21	geetetti yootettida tinbite qaalay polettana.
MAT.12.22	Hessafe guye daydanthi oykkin xeellanassinne haasayanas dandayonta issi as Yesusakko ekki yida. Yesusikka iza pathin addezi xeellanassinne haasayanas dandayides. 
MAT.12.23	Asay wurikka malaletidi “Hayssi addezi Dawute naashaa?” gides.
MAT.12.24	Gido attin Farsaaweeti hessa siyida wode “Hayssi addezi daydanth kessizay daydantha halaqa Bi7elizeebula wolqan xalla gidanas bessees” gida. 
MAT.12.25	Yesusikka ista qofa eridi “Ba giddon issoy issafe shaakettiza kawotethi wurikka kundana; ba giddon shaakettiza katamay woykko keeththa asi minnenna. 
MAT.12.26	Xala7ey Xala7e kessiza gidikko Xala7ey ba giddon shaakettides guussa. Hessatho hanikko iza kawotethi waani minnana dandayizee? 
MAT.12.27	Tani Bi7elizeebula wolqan kessiza gidikko inte nayti aaza wolqan kessanee? Hessa gish inte nayti inte bolla pirdana. 
MAT.12.28	Gido attin tani daydanth kessizay Xoossa Ayanan gidikko Xoossa Kawotethi inteko yides guussa.
MAT.12.29	“Woykko issi as wolqara dizadde keeththe gelidi miishe bonqana koyko kasetidi he wolqara diza addeza oykki qachonta wosti bonqanee? Qachidappe guye bonqana dandayees.
MAT.12.30	“Tanara gidontadey tanara eqettees; tanara issife shiishonta asi wurikka laalles. 
MAT.12.31	Hessa gish ta intes tumu gays; nagara oosoynne cashshi wuri asas atto getettana shin Xillo Ayana cayidadey maarettenna. 
MAT.12.32	Ay asikka asaa naa bolla haasayiza iita qaala gish maarettana shin, Xillo Ayana bolla haasayiza iita qaalay gidikko hayssa ha woden gidin woykko buro yaana woden gidin maaroy deenna. 
MAT.12.33	“Mithi wuri ayfen eretizayssa mala inte lo7o ayfe demmanas intes lo7o mithi do; intes iita mithi diza gidikko inte iita ayfe ekkana. 
MAT.12.34	Inteno mardzera diza shooshato! Inte iitata gidi uttidi wosti lo7o haasayanas dandayetii? Ulo giddon kumidazi duunara hasayettes. 
MAT.12.35	“Lo7o asi ba woznan kunthi woththida lo7o qofappe lo7o haasayees; iita asikka ba woznan kunthi woththida iitatethafe iita yo7o kessees. 
MAT.12.36	Gido attin ta intes gizay asay ba haasayida hada qaala ubba gish pirda gallas wurikka oyshettana. 
MAT.12.37	Gaasoyka ne qaalappe dendidayssan ne xillada attananne ne qaalappe dendidayssan ne bolla pirdettana” gides.
MAT.12.38	Hessafe guye issi issi Muse woga tamarsizaytinne Farsaaweeti Yesusa “Astamaare! Nu neeppe malalisiza malata beyanas koyoos” gida. 
MAT.12.39	Izi istas zaaridi “Ha iitanne layma yelettay malata oychees; gido attin nabe Yoonaasa malatappe attin hara malatay immetenna. 
MAT.12.40	Yoonaasi gita mole ulo giddon heedzdzu qammanne heedzdzu gallas gam7ida mala Asa Naykka heedzdzu gallassinne heedzdzu qamma biitta garsan gam7ana. 
MAT.12.41	Nanawe asay pirda gallas hayssa ha yelettara dendidi ha yeletta bolla pirdana; gaasoyka Nanawe asay Yoonaasa markatethan maaroteth gelida gishassa. Hekko Yoonaasappe aadhdhizadey haan dees. 
MAT.12.42	Dugeha dere kawoya Solomoone erateth siyanas biitta gaxappe dendada yida gish pirda gallas iza hayssa yeletethara dendada ha yeletetha bolla pirdana. Hekko Solomooneppe aadhdhizadey hayssan dees.
MAT.12.43	“Tuna ayanay asappe kezidi shempo demmanas haaththi baynda mela biittan daaburees. Gido attin ba koyiza shempo demmenna. 
MAT.12.44	Hessafe qasse kase ta dizaso simma baana giidi beeniso izi simmishin kase izi dizasoy aykkoynne baynda mela keeththe gididi geeyedayssanne giigeti dizayssa demmees. 
MAT.12.45	Hessafe biidi hara baappe iitiza laapun iita ayanata banara ekkidi yees. Istika he addezan gelidi de7ana. He addezas kase duussafe guye duussay iita gidana. Hayssa iita yeletethaska hessa mala hanana” gides.
MAT.12.46	Yesusi asaas yootishin iza aayeyanne ishati iza yoochana koydi karen eqqida. 
MAT.12.47	Issi asi “Hekko ne aayanne ne ishati nena haasayissanas karen eqqidi nena koyeettes” gides.
MAT.12.48	Yesusikka “Ta aaya oonee? Ta ishatich, isti oonantee?” gides. 
MAT.12.49	Ba kushera bana kaallizaytakko malatidi “Ta aayanne ta ishati haytanta. 
MAT.12.50	Salon diza ta Aawa shene ooththizayti wurikka taas isha, michonne aayo” gides.
MAT.13.1	He gallassi Yesusi keeththafe kare kezidi abba lanqen uttides. 
MAT.13.2	Daro derey iza yuuyi aadhdhi giddoththida gish asaa abba gaxan aggidi wogolo gido geli uttidi, 
MAT.13.3	daro yo7o leemisora “Issi goshshanchay zereth zeranas kezides. 
MAT.13.4	Izi zerishin issi issi zerethi oge duunan wodhdhin kafoti yiidi maxi mida. 
MAT.13.5	Issi issi zerethi melanne shuchchatiza biitta bolla wodhdhin biittay mela biitta gidida gish elle caarides. 
MAT.13.6	Gido attin away awattin shullidinne xapho yeddonta aggida gish melides. 
MAT.13.7	Issi issi zerethay aguntha giddon wodhdhides; agunthayka diccidi caarechcha cuullides. 
MAT.13.8	Hara zerethikka lo7o orde biittan wodhdhidi ayfeka ayfides; issoy xeetu, issoy usuppun tammu issoy heedzdzu tammu ayfe immides. 
MAT.13.9	Siyiza haythi dizadey siyo!” gi yootides.
MAT.13.10	Hessafe iza kaallizayti izakko shiiqidi “Aazas leemisora yootay?” gida.
MAT.13.11	Izikka istas “Salo Kawoteththa xuura eroy intes imettides; istas gidikko imettibenna. 
MAT.13.12	Dizaddes dizayssa bolla gujettananne darana shin bayndadefe hinna dizaarakka eketaychana. 
MAT.13.13	Ta hayssatho leemisora yootizay isti siyishe ezgonta gishshinne xeellishe demmoonta gishassa.
MAT.13.14+MAT.13.15	“Isayaasi
MAT.13.14+MAT.13.15	‘Inte sisa siyanashin yuushi qoppeketa;
MAT.13.14+MAT.13.15	xeelo xeellana shin woznan wotheketa;
MAT.13.14+MAT.13.15	dereza woznay muumides;
MAT.13.14+MAT.13.15	ista haythayka siyenna;
MAT.13.14+MAT.13.15	xeellonta mala ba ayfe qilm7ida;
MAT.13.14+MAT.13.15	hessi bayndakko isti ba ayfera beyidinne
MAT.13.14+MAT.13.15	ba haythara siydi
MAT.13.14+MAT.13.15	ba woznan yuushi qoppidi
MAT.13.14+MAT.13.15	taakko ha simmin
MAT.13.14+MAT.13.15	ta ista pathana shin’
MAT.13.14+MAT.13.15	gida tinbite qaalay istan polettides. 
MAT.13.16	“Inte ayfey xeelliza gishshinne inte haythati siyiza gish inte anjettidayta. 
MAT.13.17	Ta intes tumu gays; daro nabetinne daro xillo asati ha7i inte beyizayssa beyanassinne ha7i inte siyizayssa siyanas amottida shin istas hanibenna.
MAT.13.18	“Histikko ha7i zeretha leemisoza birsheth siyite: 
MAT.13.19	Kawoteththa qaala siydi yuushi qopponta ay asa woznappekka Xala7ey yiidi zerettida zeretha eeson maxichana. Hessika oge bolla wodhdhida zeretha. 
MAT.13.20	Shuchcha bolla zerettidayssi qaala siyida mala ufayssan siydi heerakka ufayssan ekizade misatees. 
MAT.13.21	Gido attin xapho yeddanas dandayonta aggida gish daro gam7onta qaala geedon metoynne goodeteththi yiza wode eleli dhuphetes. 
MAT.13.22	Aguntha giddon zerettida zerethay qaala siydi hayssa ha alamezas daro metotethanne duretetha qofan balettidinne cuulettidi ayfe immoonta asa mala. 
MAT.13.23	Lo7o biittan zeretida zerethay qasse qaala siydi yuushi qoppizade misatees; tummu ayfe ayfees; issoy xeetu, issoy usuppun tammu, issoy heedzdzu tammu ayfe immides” gides.
MAT.13.24	Yesusi qasseka hara leemiso istas “Salo Kawotethi ba goshsha gaden lo7o zereth zeridade misatees. 
MAT.13.25	Gido attin asi wuri ichchida wode morkey yiidi gisteza giddon leeshsho zeridi bides. 
MAT.13.26	Gistezi diccidi ayfe ayfiza wode leeshshoyka izara issife beettides.
MAT.13.27	“Katha goda ashkarati godazakko shiiqidi ‘Godo! Neni ne goshshan lo7o zereth zerabeekii? Hayssi leeshshoy awappe yidee?’ gida.
MAT.13.28	“Izikka istas ‘Hessa morkey ooththides’ gides. Ashkaratikka ‘Nu biidi leeshshoza shoddana mala koyay?’ gi oychida.
MAT.13.29	“Izikka istas, ‘Akay hanenna; gaasoyka inte leeshshoza shoddishe gistezara gaththi shoddana; 
MAT.13.30	aggite! Maxa wodey gakkanaas issife dicco; he wode maxizayti leeshshoza kasetidi qori maxidi taman xuuganas mirqen mirqen qachite; gisteza qasse shiishshidi gootaran gelthite’ gaada ta intes yootana” gi yootides.
MAT.13.31	Hara leemiso istas “Salo Kawotethi issi asi ba gade giddon zerida barzaafe mitha ayfe mala. 
MAT.13.32	Barzaafe mitha ayfey hara mitha ayfe ubbaafe daro laafa gidikkoka diccada mitha ubbaafe gita gidawus. Salo kafotikka izi hagga bolla keexxidi daana gakkanaas gita mithi gidawus” gides.
MAT.13.33	Ha7ikka hara leemiso istas “Salo Kawotethi macassi liixey dendana mala liixe giddon gujida guutha irsho misatawus” gides.
MAT.13.34	Yesusi hayssa ubba asas leemisora yootides. Leemisoy baynda issinokka yootibenna. 
MAT.13.35	Hessanka kase nabe duunan
MAT.13.35	“Ta duuna ta leemison doyana;
MAT.13.35	alamey medhetosappe ha simmin
MAT.13.35	qotetidayssa ta haasayana”
MAT.13.35	geetetti yootettidays polettides. 
MAT.13.36	Hessafe Yesusi asaa aggidi so gelides. Iza kaallizayti izakko shiiqidi “Katha giddon diza leeshshoza gish ne yootida leemisoza birsheth nuus yoota” gida.
MAT.13.37	Izikka istas zaaridi “Lo7o zereth zeriday Asa Naa. 
MAT.13.38	Goshshay hayssa alameza; lo7o zerethay Kawoteththa nayta gididayssa bessees; leeshshoy qasse Xala7e nayta. 
MAT.13.39	Leeshshoza zeridi bida morkey Daabuloosa. Maxa wodey alame wursethi gidishin maxizayti Xoossa kiitanchata.
MAT.13.40	“Leeshshoy qoretidi taman xuugetizayssa mala alame wursethan hessatho hanana. 
MAT.13.41	Asa Nay ba kiitanchata kiittana; istika nagaras gaaso gididaytanne iita ooththizayta iza Kawoteththa giddofe ubba qori kessana. 
MAT.13.42	Yeehoy dizasonne ach garcizason daro wolqama taman ista yeggana. 
MAT.13.43	Hessa wode xilloti ba Aawa Kawoteththan awa arshe mala poo7ana. Siyiza haythi dizadey siyo!
MAT.13.44	“Salo Kawotethi gade giddon qotetida miishe misatees. Issi as he miishayo demmidi zaari qottides. Ufayssafe dendidayssan biidi baas dizazi ubba bayzidi he miishiya diza biitta shamides.
MAT.13.45	“Hessathoka Salo Kawotethi al7o worqa koyiza zal7ancha misatees. 
MAT.13.46	Daro al7o gidida inqo giza shuchcha demmida mala biidi baas dizazi ubba bayzidi shamides.
MAT.13.47	“Qasseka Salo Kawotethi abba giddon yegettidi dumma dumma mole oykkida mole gite misatees. 
MAT.13.48	Mole oykkizayti gitey kumin goochchidi abba lanqe kessida. Heen uttidi lo7o lo7o mole qoridi keeshen gujida. Iita moleta wora yeggida. 
MAT.13.49+MAT.13.50	Alame wursethan hessatho hanana. Kiitanchati yiidi nagaranchata xillotappe shaakkidi yeekkizasonne ach garcizaso gede to7onta taman yeggana.
MAT.13.51	“Yesusi ista hayssi wuri intes gelidee?” gides. Istika “Ee” gida.
MAT.13.52	Izikka zaaridi “Hessa gish Salo Kawoteththa xuuray gelida Muse woga tamarsizadey oonikka izas minji woththida al7o miishafe oorathanne kase gal7a miish kessizade misatees” gides.
MAT.13.53	Yesusikka hayta leemisota yooti wursidi heeppe haraso bides. 
MAT.13.54	Gede ba dere biidi Ayhudata Woosa Keeththan asa tamarso oykkides. Istika malalettidi “Hayssi addezi hayssa eratethanne hayta malatata ooththana wolqa awappe demmidee? 
MAT.13.55	Hayssi anaxeza naa dennee? Iza aayey sunthi Maaramo gidenee? Iza ishati Yaqoobe, Yoosefe, Simoonanne Yuhuda gidettennee? 
MAT.13.56	Micheti nunara dizayta gidettennee? Histin hayssi addezi hayssa ubba awappe ekidee?” gida.
MAT.13.57	Hessa gish isti izi gizayssa ekkibeetenna.
MAT.13.57	Yesusikka istas “Nabey ba dereninne ba keeththan bonchettenna attin harason bonchettes” gides. 
MAT.13.58	Isti ammanonta aggida gish daro malatata heen ooththibenna.
MAT.14.1	He wode Galila dere haariza Herdoosi asay Yesusa nashizayssa siydes. 
MAT.14.2	Herdoosi ba ashkaratas “Hessa gidikko, Xammaqiza Yohannisi hayqoppe dendidi yides guussakka! Hayssi wuri gita malatay iza kushen oosettizay hessassa” gides.
MAT.14.3	Herdoosi ba isha Piliphoosa macho Herodiyadi gaason Yohannisa oythidi qasho keeththan yeggides. 
MAT.14.4	Gaasoyka Yohannisi Herdoosa “Ne izo ekkana mala woga gidenna gida gishassa” gides. 
MAT.14.5	Herdoosikka Yohannisa wodhanas koyishin asay Yohannisa nabe mala xeelliza gish babbides.
MAT.14.6+MAT.14.7	Herdoosi ba yeletetha gallas Herodiyadi naya yethan iza ufayssida gish naya iza oychidaz ubba immanas izis caaqides. 
MAT.14.8	Nayakka aayey zoren “Xammaqiza Yohannisa hu7e keren wothada ha7i hannin taas imma” gadus.
MAT.14.9	He wode kawozi izas mishettides. Gido attin caaqida gishshinne izara diza imathata gish giidi nay oyshoy polettana mala azazides. 
MAT.14.10	Kiittidinne Yohannisa woyne keeththan dishin qoodhe qanxisides. 
MAT.14.11	Qanxetida hu7eza keren woththidi nays immida. Nayakka ekkada ba aayeys immadus. 
MAT.14.12	Yohannisa kaallizayti iza aha ekkidi moogidinne hanidayssa ubba Yesusas yootida.
MAT.14.13	Hessa siyida mala Yesusi kase ba dizaso aggidinne wogolon gelidi barka hara asi bayndaso bides. Dereyka hessa siydi katamay dizasoppe tohora iza kaallides. 
MAT.14.14	Yesusikka wogolozappe wodhdhishe daro asa beyidi asas mishettides. Saketizaytaka pathides.
MAT.14.15	Gadey qammi qammi bizayssa beyidi iza kaallizayti izakko shiiqidi “Hayssi nu dizasoy bazzo; gadeyka qammi qammi biza gish gede gutatan gutatan biidi baasi maanaz shammana mala asaa yedda” gida.
MAT.14.16	Gido attin Yesusikka ista “Inte asas maanaz immite attin asay baanas koshshenna” gides.
MAT.14.17	Istika izas zaaridi “Hayssan nuus ichashu ukethinne nam7u moleppe attin haray baawa” gida.
MAT.14.18	Izikka ista “Ane heyta dizayta haa taas ekki yiite” gides. 
MAT.14.19	Qasseka asay maata bolla uttana mala azazides. Ichashu ukethanne nam7u moleta ba kushen oykkidi ba ayfe pude salo dhoqu histi galatidi, uketha menthi bana kaallizaytas immides. Istika asaas immida.
MAT.14.20	Asay wurikka miidi kallides. Hessafe guye iza kaallizayti asaappe mishin attidayssa tammanne nam7u leemate kumeth shiishida. 
MAT.14.21	Mida asay macasattinne guutha nayti gujettonta attumasay xalala ichashu shi gidana.
MAT.14.22	Heerakka iza kaallizayti wogolon gelidi gede pinth izappe kasetidi pinana mala azazidi asa moyzanas baassi guye attides. 
MAT.14.23	Dereza moyzidappe guye woossa woossanas barka zuma bolla kezides. Gadey dhuminka yaan zuma bolla barka dees. 
MAT.14.24	Hessa wode wogoloya abba kantha bishin dambalay dendidi daro metotho oykkides.
MAT.14.25	Qamappe koyro kuttoy baqqishin Yesusi abba bollara hamutidi iza kaallizayti dizaso yides. 
MAT.14.26	Yesusa kaallizaytikka izi abba bollara hamuti yishin beyi babbida gish iza moytile giidinne waassida.
MAT.14.27	Yesusi heerakka “Aykkoy ba! Tanakko; babbofte!” gides.
MAT.14.28	Phexroosi “Godo! Nena gidikko ta abba bollara hamutada neekko baana mala tana azaza” gides.
MAT.14.29	Yesusi iza “Haaya!” gides. Phexroosikka wogolozappe wodhdhidi haaththa bollara hamutidi Yesusakko yides. 
MAT.14.30	Gido attin carkoza wolqa biyidi babbida gish haaththan miteteth oykkidi “Godo! Tana ashsha!” gi waassides.
MAT.14.31	Yesusi heerakka ba kushe yeddi oykkidi “Neno, ammanoy paccidaysso! Aazas sidhadii?” gides.
MAT.14.32	Yesusinne Phexroosi wogolozan gelida mala carkoy sirph gides. 
MAT.14.33	Hessafe guye wogolon dizayti “Neni tumu Xoossa Naa!” giidi izas goynnida.
MAT.14.34	Yesusinne iza kaallizayti abba pinnidi Gensereexe geetettizaso gakkida. 
MAT.14.35	Heen dizayti Yesusa gididayssa eridi, he heeran yuuyi aadhdhanas diza asaas kiita yeddida. Asaykka harganchata ubba Yesusakko ehides. 
MAT.14.36	Harganchati iza afala xeera xalala bochchana mala Yesusa woossida. Bochchidayti wurikka paxida.
MAT.15.1	Qasseka Yerusalameppe yida Farsaaweetinne Muse woga tamarsizayti Yesusakko shiiqidi 
MAT.15.2	“Nena kaallizayti kase nu aawata woga aazas dhayssizoo? Quma maanas kushe mecetetenna” gida.
MAT.15.3	Yesusikka istas “Inte inte wogas giidi Xoossa azazo ays shaaretii? 
MAT.15.4	Xoossi ‘Ne aayiyonne ne aawa boncha; ba aawa bolla woykko ba aayi bolla iita qaala haasayidaddey hayqo!’ gi azazides. 
MAT.15.5	inte gidikko ay asikka ba aawa woykko ba aayo ‘Ta intes ooththanas bessizaz ay miishekka Xoossas yarsho ooththa shiishadis’ giikko, 
MAT.15.6	‘He addezi ba aawa woykko ba aayo bonchides’ geeta; hessa gish inte woga gish Xoossa qaala shaareta. 
MAT.15.7+MAT.15.8+MAT.15.9	Inteno, qoodheppe qommon hanizayto! Isayaasi inte gish yootishe
MAT.15.7+MAT.15.8+MAT.15.9	‘Hayssi derey
MAT.15.7+MAT.15.8+MAT.15.9	tana duunan xalala bonchees;
MAT.15.7+MAT.15.8+MAT.15.9	woznay gidikko taappe haakkides;
MAT.15.7+MAT.15.8+MAT.15.9	mela hada tana goynnees;
MAT.15.7+MAT.15.8+MAT.15.9	ista timirteykka asi woththida woga’
MAT.15.7+MAT.15.8+MAT.15.9	gididi sinthafe hananayssa yootidayssi tumakko”
MAT.15.7+MAT.15.8+MAT.15.9	gides.
MAT.15.10	Yesusi asaa baako xeygidi “Siyite woznan woththite. 
MAT.15.11	As tunisizay izaade duunara ha kezizayssafe attin duunara duge gelizay tunisenna” gides.
MAT.15.12	Qasse iza kaallizayti izakko shiiqidi “Farsaaweeti ne gidayssa siydi hanqettidayssa eradii?” gida.
MAT.15.13	Izi istas “Ta Aawa saloyssi tokkonta mithi wurikka dhoqallettana. 
MAT.15.14	Ista aggagite isti qooqeti kaalethiza qooqeta gidida gish, qooqeti qooqe kaalethikko nam7ay issoy issara oyketidi aafon wullana” gides. 
MAT.15.15	Phexroosi Yesusa “Ne yootida leemisoza nuus birsha” gides.
MAT.15.16	Izikka “Inte ha7i gakkanaska eribeekketa guussee? 
MAT.15.17	Duunara gelizay wuri duge qanthe kanthidi gede kare kezizayssa ereketii? 
MAT.15.18	Duunara kezizay gidikko woznappe pultees. As tunisizay hessa. 
MAT.15.19	Iita qofay, shempo wodhoy, laymay, laymatanas qaaqatoy, kaysoy, wordo markatethinne asa sunth mooroy wuri woznappe pultees. 
MAT.15.20	As tunisizay haytantafe attin kushe mecetonta muusi as tunisenna” gides.
MAT.15.21	Yesusi heeppe kezidi gede Xiroosenne Sidoona geetettiza dere bides. 
MAT.15.22	Issi Kanaane macassi dizaara he heerappe kezada Yesusakko yaada “Godo, Dawute nawu! Taas miisheta! Ta naya tuna ayanay oykkin keeha waayawus” gaada waassadus.
MAT.15.23	Gido attin izi issi qaalakka izis zaaribenna. Histin he wode iza kaallizayti izakko shiiqidi “Nuna kaalla kaalla waayssiza gish ne izo moyzikkochii?” giidi iza oychida.
MAT.15.24	Izikka istas “Tani Isra7eele keeththafe dhayida dorsatakko xalala kiitetadis” gides.
MAT.15.25	Macasayakka Yesusa toho bolla kundada “Godo! Tana maaddarki!” gadus.
MAT.15.26	Izikka izis zaaridi “Nayta kath ekkidi kana butulatas yegganas bessenna” gides.
MAT.15.27	Izakka “Ee Godo; butalatikka ba goda maaddappe gaden wodhdhida kath maxi meettes” gadus.
MAT.15.28	Hizgin Yesusikka macasayo “Hanne macasaye, ne ammanoy gita! Ne koyda mala nees hano” gides. Macasay nayakka heerakka paxadus.
MAT.15.29	Yesusi heeppe dendidi Galila Abba lanqe biidi heen diza issi zuma bolla kezi uttides. 
MAT.15.30	Qoodan daro derey wobeta, qooqeta, silata, haasayonta duudeta harataka daro harganchata ehidi iza sinthan woththides; izikka ista pathides. 
MAT.15.31	Duudey haasayishin, toho silay paxishin, wobey siti giidi hamutishin, qooqey xeellishin beyidi asay malalettides; Isra7eele Godakka galatides.
MAT.15.32	Yesusi bana kaallizayta xeygidi “Asay tanara heedzdzu gallas gam7ida gishshinne maana kaththi baynda gish asay tana michees. Oge bollan gafan daaburidi kundonta mala mela ulora yeddanas koyikke” gides.
MAT.15.33	Iza kaallizayti “Hayssan aykkoykka baynda bazzo biittan hayssa keena dere mizanas gidiza quma nu awappe demmanee?” gida.
MAT.15.34	Yesusi ista “Intes aappun ukethi dizee?” gi oychin istika “Laapun ukethinne qii guutha moleti deettes” gida.
MAT.15.35	Izikka derezi gaden uttana mala azazides. 
MAT.15.36	Laapun ukethanne moleza ba kushen oykkidi galatidappe guye menthidi bana kaallizaytas immides; istika deraas gishida. 
MAT.15.37	Asay wurikka miidi kallides; Yesusa kaallizayti asaappe attidayssa laapun leemate kumeth shiishida. 
MAT.15.38	Midaytikka naytinne macasay baynda addeti xalala oyddu shi gidida.
MAT.15.39	Yesusi dereza moyzidappe guye wogolon gelidi Megidoone geetettizaso bides.
MAT.16.1	Farsaaweetinne Saduqaawe geetettizayti Yesusakko shiiqidi iza paacanas “Saloppe malata bessa” giidi oychida. 
MAT.16.2	Izikka istas “Omarsa wode saloy zo7ikko ‘Gadey awattana’ geeta. 
MAT.16.3	Wonta bolla ‘Saloy deexikko deexides; hachchi iray bukkana’ geeta; salo medha xeelidi shaakki ereeta shin ta yaana wode malata shaakki eranas dandayekketa. 
MAT.16.4	Hayssi iitanne layma yelettay malata koyees; gido attin Yoonaasa malatappe attin hara malatay izas imettenna” gides. Yesusi ista heen aggagidi haraso bides. 
MAT.16.5	Abba pinnida mala Yesusa kaallizayti quma oykkanayssa balettida. 
MAT.16.6	Yesusikka “Qoppite; Farsaaweeta irshofenne Saduqaaweta irshofe naagettite” gides. 
MAT.16.7	Isti qasse ba giddon “Nuni kath oykkonta gish hessa gides” giidi issoy issara haasayettida
MAT.16.8	Yesusikka ista qofa eridi “Inteno ammanoy paccidayto! Kath oykkonta gish aazas issoy issara haasayetetii? 
MAT.16.9	Ichashu ukethi ichashu shi asas gididi aapun leematey tirpin inte denthidakkonne yuushi qoppeketii? 
MAT.16.10	Hessathoka laapun ukethi oyddu shi asas gididi aapun leematey tirpin inte denthidakkonne woznan woththibeekketa guussee? 
MAT.16.11	Histin ta intes yootiday kaththa gish gidontayssa waandi yuushi qoppeketii? Ha7ikka Farsaaweeta irshofenne Saduqaaweta irshofe naagettite” gides.
MAT.16.12	Ha7i izi ista qofisizay bukeeso denthanas gujiza irsho gish gidonta Farsaaweetanne Saduqaaweta timirtefe naagettana mala gididayssi istas gelides.
MAT.16.13	Yesusi Qisaariya Piliphisiyoose geetettiza biitta gakkida wode bana kaallizayta “Asay tana Asa Naa oona gizee?” giidi oychides.
MAT.16.14	Istika “Issi issi asay ‘Xammaqiza Yohannisa’ gees; bagga asay ‘Elaasa’ gees; baggay ‘Ermaasa woykko nabetappe issade gidonta aggenna’ gees” gida. 
MAT.16.15	Izikka ista “Inte tana oona geetii?” gides.
MAT.16.16	Simoona geetettiza Phexroosi “Neni Kirstoosa de7o Xoossa Naa gidikkii?” giidi zaarides. 
MAT.16.17	Yesusi “Yoona naa Simoona neni anjettidade! Nees hayssa qoncisiday salon diza ta Aawappe attin ashonne suuthi gidenna. 
MAT.16.18	Neni zaalla; hayssa zaalla bolla tani ta Woosa Keeththe keexxana; Gaanname pengetikka izo xoonetenna. 
MAT.16.19	Salo Kawoteththa qulpeta ta nees immana; neni biitta bolla hano gizay wuri salonikka hanana. Biitta bolla ne hanoppo gidayssi wurikka salonikka hanenna” gides. 
MAT.16.20	Qasseka izi Kirstoosa gididayssa isti oonaska yootonta mala bana kaallizaytas lo7ethi yootides. 
MAT.16.21	Hessafe ha simmin Yesusi Yerusalame baanayssa, heen dere cimatan, Qeeseta halaqataninne Muse woga tamarsizayta kushen waaye ekkanayssa, hayqqanayssanne heedzdzantho gallas hayqoppe dendanayssa bana kaallizaytas qoncisidi yootides.
MAT.16.22	Phexroosi Yesusa gede issi bagga zaaridi “Godo! Hayssi ne bolla gakkofo!” giidi hanqides.
MAT.16.23	Yesusi Phexroosakko shiiqidi “Haysso Xala7e! Hayssafe kichcha! Neni asazappe attin Xoossa yo7oy ne wozna giddon baynda gish ne taas dhuphe gidadasa” gides.
MAT.16.24	Qasseka Yesusi bana kaallizaytas “Tana kaallanas dosiza asi bana kado; ba masqale tookkidi tana kaallo. 
MAT.16.25	Ba shempo ashshana koyiza asi wuri dhayssana; gido attin ba shempo ta gish dhayssizadey ashshana. 
MAT.16.26	Asi alamen dizaz kumeth haarid ba shempo dhayssikko iza ay maaddanee? Woykko asi ba shempo gish qanxana dandayizazi aazee? 
MAT.16.27	Asa Nay ba Aawa bonchoranne salo kiitanchatara yaana; issas issas iza ooso mala izaade waaga immana. 
MAT.16.28	Ta intes tumu gays; hayssan eqqida asata giddofe Asa Nay ba kawoteththara yishin beyana gakkanaas hayqoy ista bochonta asati deettes” gides.
MAT.17.1	Usuppun gallassafe guye Yesusi Phexroosanne Yaqoobe qasseka Yaqoobe isha Yohannisa banara ekkidi istara xalala issi dhoqa zuma bolla kezides. 
MAT.17.2	Isti heen dishin Yesusa medhay laamettides; iza ayfesoy Awa arshe mala poo7ides; iza may7oykka poo7o mala xolqides. 
MAT.17.3	Heerakka Museynne Elaasi Yesusara haasayishe istas beettides. 
MAT.17.4	Phexroosi Yesusa “Godo! Nu hannin dizaakko nuus lo7okko! Ne shene gidikko issi daase nees, issi daase Muses, issi daase Elaasas heedzdzu daase ooththoo?” gides.
MAT.17.5	Izi buro haasayan dishin poo7iza shaaray ista kammides; shaara gaaththara “Tani izan ufayettiza ta dosiza ta nay hayssa; izi gizaz siyite” giza qaala giiris siyettides. 
MAT.17.6	Iza kaallizaytikka hessa siyida wode dagammidi biitta bolla gufannida. 
MAT.17.7	Yesusi istako shiiqi ista ba kushen bochidi “Dendite; babbofte!” gides. 
MAT.17.8	Isti dhoqu gi xeellishin Yesusappe attin izara hara as oonakka be7ibeetenna.
MAT.17.9	Isti zuma bollafe wodhdhishin Yesusi “Asa Nay hayqoppe dendana gakkanaas inte beyoyssa oonaska yootonta mala” gi azazides.
MAT.17.10	Yesusa kaallizayti “Histin Muse woga tamarsizayti, Elaasi kasetidi yaana bessees aazas gizoo?” giidi oychida. 
MAT.17.11	Izikka istas “Tumakko; Elaasi yiidi wursikka giigissana giidi zaarides. 
MAT.17.12	Ta intes gizay Elaasi yides; gido attin asay ba koyda mala iza bolla ooththides attin iza erbeenna; hessathoka Asa Nay ista kushen waaye beyana” gides. 
MAT.17.13	He wode Yesusa kaallizayti Yesusi istas yootizays Xammaqiza Yohannisa gish gididayssa erida.
MAT.17.14+MAT.17.15	Yesusinne iza kaallizayti asaakko simmida mala issi asi Yesusakko shiiqidi iza sinthan gulbatidi “Godo! Ta naa dayssa bollafe yeggiza hargey daro waayssiza gish taas maarariki! Daro wode taman kundees; haaththanka gellees. 
MAT.17.16	Tani naaza nena kaallizaytakko ehadis shin isti iza pathana dandayibeetenna” gides.
MAT.17.17	Yesusi “Neno ammanonta geella yelettazo! Ayde gakkanaas ta intenara daanee? Qasse ayde gakkanaas ta intena dandayanee? Ane naaza ha taakko ehite” gides. 
MAT.17.18	Hessafe guye Yesusi daydantha seeridi naazappe kessides; naazikka he saateppe simmidi paxides.
MAT.17.19	Yesusa kaallizayti xalala izakko shiiqidi “Nuni daydantha kessanas aazas dandaybeykkonii?” giidi oychida.
MAT.17.20	Izikka istas “Intes ammanoy pace gidida gish dandaybekketa; ta intes tumu gays; qeeri gaashe ayfe mala ammanoy inte bolla dizaakko hayssa zuma ‘Hayssafe dendada gede ba!’ inte gidakko izi intes baana. Intena xoonanay deenna. 
MAT.17.21	Hayssa malay gidikko xoomaninne woossan attin haran kezenna” gides. 
MAT.17.22	Isti Galilan issife dishin Yesusi ista “Tana Asa Naa asas aaththi immana. 
MAT.17.23	Istika iza wodhana; izikka heedzdzantho gallas dendana” giin iza kaallizayti keehi mishettida.
MAT.17.24	Yesusinne iza kaallizayti Qifirnahoome geetettizaso gakkidappe guye Xoossa Keeththa giira ekkizayti Phexroosakko shiiqidi “Inte astamarey Xoossa Keeththa giira nam7u dinareza ays qanxenee?” gida. 
MAT.17.25	Izikka istas “Qanxees” gides. Phexroosi so gelida mala Yesusi kasetidi “Simoona dere kawoti giira gidin woykko qaraxa gidin ba naytappe ekkizoyee? Haratappe ekkiza misatizee?” gides.
MAT.17.26	Phexroosikka “Haratappe ekkettes” gides. Yesusi “Histikko nayta bolla accoy ba guussaka! 
MAT.17.27	Histikkokka ista nu dhuphethonta mala ne mole oykkiza gite ekka baada abban yegga; koyro oykkida moleza duuna ne pooqada demmiza miisha ekkada ta suntharanne ne sunthara giira qanxa” gides.
MAT.18.1	He wode Yesusa kaallizayti izakko shiiqidi “Salo Kawoteththan nu garasan ubbafe aadhdhanadey oonee?” gi oychida. 
MAT.18.2+MAT.18.3	Yesusi issi naa xeygi ehidi ista giddon essidi “Ta intes tumu gays; inte simmonta ixikkonne guutha nayta mala hanonta ixikko mulekka Salo Kawoteth gelekketa. 
MAT.18.4	Hessa gish ha naaza mala bana ziqqisizadey Salo Kawoteththan ubbafe aadhdhana. 
MAT.18.5	Hayssa mala guutha naa ta sunthan ekkizadey tana ekkees. 
MAT.18.6	“Gido attin tana ammaniza guuthatappe issade dhuphethizay deexo woxa shuch ba qoodhen qashettidi abba ciimman yegettidi mitettikko izas lo7o gidana” gides. 
MAT.18.7	Hanna alameya asi dhuphana gaaso gidida gish izis aayye-ana! Dhuphey yuus aggenna shin dhuphezas gaaso gidizaddes aayye-ana!
MAT.18.8	Ne kushey woykko ne tohoy nena dhuphanas gaaso gidikko neeppe qanxa digga! Ne nam7u kushera woykko nam7u tohora gede merna taman yegettanappe wobe woykko toho sila gidada he gede de7oy dizaso geloy nees lo7ana. 
MAT.18.9	Hessathoka ne ayfey nees dhuphe gidikko neeppe kessa yegga! Nam7u ayfera gede Gaanname taman ne yegetanappe issi ayfera de7oy dizaso ne gelizaysi nees lo7o. 
MAT.18.10	“Hayta guuthata giddofe issiniyoka inte kadhonta mala naagettite! Ta intes tumu gays; salon diza ista kiitanchati salon ta Aawa ayfeso ubba gallas xeelletes. 
MAT.18.11	Asa Nay dhayidayta ashshanas yides. 
MAT.18.12	“Ane taas yootite issades xeetu dorsi diikko qasse istafe issina dhaykko, hanko uddufun tammanne uddufunata zuma bolla yeggidi dhayidaro koyana bi erennee? 
MAT.18.13	Ta intes tumu gays; hanko dhayonta attida uddufun tammanne uddufun dorsatappe aaththidi beettida dorsayn ufayetees. 
MAT.18.14	Hessathoka ha guuthata giddofe issoy dhayana mala salon diza inte aawa shene gidenna.
MAT.18.15	“Ne ishay nena qohikko izakko baada iza xalala nenara ekkada iza mooro izas yoota; izi ne giza siyikko ne isha ne as ooththassa. 
MAT.18.16	Izi ne gizayssa siyonta ixikko yo7oy wuri nam7u markan woykko heedzdzu markan ladhdhiza gish issade woykko nam7u as nenara ekka baada iza hasayssa. 
MAT.18.17	Izi istaka siyonta ixikko Woosa Keeththas yoota; Woosa Keeththayokka siyonta ixikko izaade ne ammanontade malanne yootin simmonta iita asa mala qooda.
MAT.18.18	“Ta intes tumu gays; inte biitta bolla qachiday wurikka salonikka qashettida gidana; inte biitta bolla birshidazi salonikka birshettidayssa gidana. 
MAT.18.19	Qasseka ta intes tumu gays; inte biitta bolla nam7u gididi ay miishikka ero ero giidi inte oychikko salon diza ta Aaway intes immana. 
MAT.18.20	Nam7u woykko heedzdzu gididi ta sunthan inte shiiqizason heen inte giddon ta daana” gides.
MAT.18.21	Hessa wode Phexroosi Yesusakko shiiqidi “Godo! Ta ishay tana qohikko ta izas aapunto atto goo? Laapunto atto goo?” gides. 
MAT.18.22	Yesusikka izas zaaridi “Laapun tammuto laapun attin laapunto xalala ga, giikke; 
MAT.18.23	“Hessa gish Salo Kawotethi ashkara bolla diza miishe shiishana koyda kawo misatawus. 
MAT.18.24	Miisha qooda oykkida mala iza ashkaratappe daro milone bira accoy iza bolla dizadde ekki yida. 
MAT.18.25	Ashkaraykka iza bolla diza accoza qanxoy xoonda gish izikka iza machiyakka iza naytinne izas dizazi wuri bayzettidi miishay qanxettana mala iza goday azazides. 
MAT.18.26	He wode ashkarazi godaza toho bolla kundidi ‘Tani ta bolla diza accoza wursi nees qanxana gakkanaas taas guutha wode immarki!’ giidi woossides. 
MAT.18.27	Iza godayka izas mishettidi iza accoza wursi maaridi yeddides.
MAT.18.28	“He ashkaraykka ba goda achchafe kezida mala guutha accoy iza bolla diza ba lagge demmidinne ‘Ne bolla diza ta miishayo ha7i hannin qanxa’ giidi cuulli oykkides. 
MAT.18.29	He iza lagge ashkaray ‘Taas guutha wode immarki! Ta nees qanxana’ giidi iza toho bolla kundidi woossides.
MAT.18.30	“Gido attin izas guutha wode immanas koyonta ixidi iza laggezi ba bolla diza accoza qanxana gakkanaas qasho keeththan yeggides. 
MAT.18.31	Hessa izi ooththishin beyida asaynne hanko iza lagge ashkarati daro mishettida. Biidikka hanidayssa wursi ba godas yootida.
MAT.18.32+MAT.18.33	“He wode godazi he ashkara xeygisi ehidi, haysso neno! Iitazo, ne tana woossin ne bolla diza accoza ta nees aggadisishin ta nena maarida mala nekka ne laggeza maaranas bessenee? 
MAT.18.34	Giidi iza bolla diza accoza izi wursi qanxana gakkanaas qachana mala qachizaytas aaththi immides. 
MAT.18.35	Hessa gish inte issoy issa woznappe maaronta aggikko salon diza ta Aawayka intena maarenna” gides.
MAT.19.1	Yesusi yooti wursidappe guye Galila aggidi Yordanoose pinthan diza Yuhuda awurajja bides. 
MAT.19.2	Daro derey iza heen kaallin izikka harganchata pathides.
MAT.19.3	Farsaaweeti iza paccanaas izakko shiiqidi ay gaasonka “Asi ba macho anji yeddana bessizee?” giidi oychida.
MAT.19.4	Izikka istas “Xoossi koyroppe macanne adde medhdhidayssa nababibeykketii? gides. 
MAT.19.5	Qasseka ‘Asi aawanne aayo aggidi ba machira issife gides. Nam7aykka issi asho gidettes’ geetettidayssi hayssa geedon gidenee? gides. 
MAT.19.6	Nam7ay issi asho attin sinthafe nam7u gidettenna. Hessa gish Xoossi gaththi waaxidayssa asi shaakkofo” gides.
MAT.19.7	Istika izas “Histin Musey ‘Asi ba macho anji yeddida anjo waraqata izis immi yeddo’ giidi aazas azazidee?” gida. 
MAT.19.8	Yesusikka istas “Musey inte wozna muumeteth beyidi macheta inte anjana mala piqaade intes immides attin koyroppe hessa mala gidenna.
MAT.19.9	“Ta intes tumu gays; ba azinappe harara laymatonta dishin ba macho anjidi hara macho ekizadey wuri laymatees. Anjettidarokka ekkizadey izira laymatees” gides. 
MAT.19.10	Yesusa kaallizayti izas “Machi wogaynne azina wogay hayssa mala gidikko macho ekkonta agoy lo7o” gida.
MAT.19.11	Gido attin Yesusi istas “Issi issi imettida asatappe attin hayssa timirteza oonikka ekkanas dandayenna. 
MAT.19.12	Gaasoyka issi issi asay ba aayi uloppe yelettishe shuufa gididi yelettees; issi issi asay asa kushen qaaratettidi gundulees; issi issi asay Salo Kawoteththas giidi bana barka gundula ooththiza asikka dees. Hayssa ekkanas dandayizaddey ekko” gides.
MAT.19.13	He wode Yesusi ista bolla ba kushe woththidi woossana mala guutha nayta izakko ekki ehida; gido attin iza kaallizayti nayta ehida asata bolla hanqettida. 
MAT.19.14	Yesusi “Nayti haa taakko yeeto; diggofte; Salo Kawotethi haytanta malassa!” gides.
MAT.19.15	Ba kushe nayta bolla woththidi anjidappe guye heeppe dendi bides.
MAT.19.16	Hessafe guye issadey Yesusakko shiiqidi “Astamaare! Merna de7o demmanas tani lo7o ooso ay ooththoo?” giidi oychides. 
MAT.19.17	Yesusikka “Tana aazas lo7o gish oychay? Lo7oy issi Xoossa xalala; gede de7oy dizaso ne gelana koykko azazota naaga” gides.
MAT.19.18+MAT.19.19	Addezi “Azazoti awaytee?” giidi oychides. Yesusikka zaaridi “As wodhoppa; laymatoppa; kaysotoppa; wordo markatofa; ne aawanne ne aayo boncha; ne shooro ne mala siiqa” gides. 
MAT.19.20	Naatethazi zaaridi “Hayssa wursa ta naagadis; haray aazi taas paccidee?” gides.
MAT.19.21	Yesusikka zaaridi “Ne mule xillana koykko baada ne haaridaz wursa bayzada miisha wursa manqotas imma; neni salon miish demmandasa; hessafe guye simma yaada tana kaalla” gides.
MAT.19.22	Addezi hessa siydi izas daro miishi diza gish keehippe mishetishe bides. 
MAT.19.23	Yesusi bana kaallizayta “Ta intes tumu gays; dureti Salo Kawoteth gelanayssi daro meto. 
MAT.19.24	Qasseka tani intes gizay durey Salo Kawoteth gelanayssafe gaamellay narpe lukkora aadhdhethi kawuyana” gides. 
MAT.19.25	Hessa siyida iza kaallizayti daro qoppidi “Histin ooni attanas dandayizee?” giidi Yesusa oychida.
MAT.19.26	Yesusikka ista xeelidi “Hayssi asa achchan dandayettenna; Xoossa achchan gidikko wurikka dandayettes” gides.
MAT.19.27	Phexroosi izas zaaridi “Nu wursikka aggidi nena kaallidos; histin ha7i nu ay demmaneshaa?” gides.
MAT.19.28	Yesusikka istas “Ta intes tumu gays; Asa Nay buro yaana ooratha alamen ba boncho alga bolla uttiza wode inte tana kaallidayti tammanne nam7u alga bolla uttidi tammanne nam7u Isra7eele nayta bolla pirdana. 
MAT.19.29	Ta suntha gish giidi ba keeththe, ba ishata, ba micheta, ba aawa, ba aayonne ba nayta, woykko ba biitta aggiza asi wuri xeetu kushe dakko ekkana; medhina de7okka laattana. 
MAT.19.30	Gido attin daro sinthe gidida asati guye gidana; daro guyen diza asati sinthatana. 
MAT.20.1	“Salo Kawotethi ba woyne atakilte giddon ooththiza oosanchata qaxaranas maaladora kezida issi atakiltey diza gadadde misatawus. 
MAT.20.2	Issi gallasa damoza gidizaz hasayettidi giigidappe guye oosanchata woyne atakilte ooso oythides.
MAT.20.3	“Maalado heedzdzu saaten kezidi oosoy baynda mela giyay eqqizason eqqida hara asata demmides. 
MAT.20.4	‘Inte biidi ta woyne giddon ooththite; ta intes bessiza miishe immana’ gides. 
MAT.20.5	Istika bida. Qasseka gallassafe usuppun saateninne uddufun saate bolla kezidi hara oosanchata ooson gelthides. 
MAT.20.6	Omarsa wode tammanne issi saate gidiza wode kezidi coo eqqidayta harata demmidi ‘Inte kumeththa gallas oosoy baynda aazas hayssan eqqetii?’ giidi oychides.
MAT.20.7	“Istika ‘Nuna ooththisiza asi dhayida gish eqqidos’ gida. Izikka ista ‘Inteka biidi ta woyne atakilte giddon ooththite’ gides.
MAT.20.8	“Gadey qammishin woyne atakilteza goday oosanchata alafezas ‘Guyeppe yidaytappe oykkada koyro yidayta gakkanaas diza oosanchata wursi xeeygada ista ooso waaga qanxa’ gides. 
MAT.20.9	Tammanne issintha saate bolla ooson gelidayti yiidi issoy issoy kumeththa gallasa waaga ekkida.
MAT.20.10	“Koyro ooson gelidayti yishe ba woznara hinkoytappe bollara daro demmana gi qoppishin istaska hinkoytara gina immides. 
MAT.20.11+MAT.20.12	Miisha ekkishe qanxizade bolla ‘Hayti wursethan ooson gelidi issi saate xalala ooththidayti kumeththa gallas ooson duuridinne awan xuugetidi pe7ida nuussara wosta istas issi gina qanxay?’ gida.
MAT.20.13+MAT.20.14	“Izikka istafe issades ‘Ta jalawu! Nena qohabeekke; issi gallassas gidiza damozan ooththanas tanara giigabeykii? Ha7i hehi ne gisha ekkada ba; nees immidayssa mala wursethan yidayssaska ta immana koyays. 
MAT.20.15	Histin ta miishan ta dosidazi ooththanas danda7ikkinaa? Woykko ta kiya gididayssi nena qanatisizee?’
MAT.20.16	“Guyen dizayti sinthe, sinthen dizayti guye aadhdhana” gides. 
MAT.20.17	Yesusi Yerusalame bishe bana kaalliza tammanne nam7ata dumma shaakki ekkidi 
MAT.20.18	“Hiya nuni Yerusalame baana goos; Asa Nay Qeeseta halaqasinne Muse woga tamarsizaytas aadhdhi imettana; istika izi hayqqana mala iza bolla pirdana. 
MAT.20.19	Iza bolla qidhi ka7anassinne garafana mala, wodhana malakka deretas aaththi immana; heedzdzantho gallas izikka hayqoppe dendana” gides.
MAT.20.20	Hessafekka Zabidoosa nayta aaya ba naytara Yesusakko shiiqada iza sinthan gulbatada Yesusi izis issi miish ooththana mala woossadus. 
MAT.20.21	Izikka izo “Ay koyay?” gides; izakka “Hayti ta naa nam7ati ne kawoteththan issoy ne ushachara, issoy ne hadirsara uttana mala ooththarki!” gadus.
MAT.20.22	Yesusikka zaaridi “Inte woossizaz erekketa; tani uyiza xu7a inte uyana dandayanee?” gides. Istika “Ee dandayoos” gida.
MAT.20.23	Izikka “Ta xu7appe tumu inte uyanashin ta ushachaninne ta hadirsan utethi ta Aaway giigissidadentas attin tani immizaz deenna” gides. 
MAT.20.24	Tammati hessa siydi nam7u ishata bolla hanqettida. 
MAT.20.25	Yesusi ista issi bolla xeygidi “Ayzaabe halaqati ba haariza dere bolla godatizayssa mala godateththi dizayti wolqara haarizayssa inte ereeta. 
MAT.20.26	Inte giddon hessa mala hananas bessenna; intefe gita gidana koyizadey intes ooththizade gido. 
MAT.20.27	Intefe bolla gidanas koyizadey intefe gars gido. 
MAT.20.28	Asa Nay asay izas ooththana mala gidonta asas ooththanassinne ba shempo darota gish aaththi immanas yides” gides.
MAT.20.29	Yesusi bana kaallizaytara Iyarkofe kezidi bishin daro derey iza kaallides. 
MAT.20.30	Heen ayfey qooqida nam7u asati oge duunan utti deettes. Yesusi aadhdhi bizayssa siydi “Godo! Dawute nawu nuna maara!” giidi waassida.
MAT.20.31	Derezi “Hayzite!” giidi hanqides; gido attin isti darsi waassishe “Godo! Dawute nawu nuna maara!” gida.
MAT.20.32	Yesusikka eqqidi ista xeygidi “Ta intes ay ooththana mala koyetii?” gides.
MAT.20.33	Istika “Nu ayfey xeellana mala koyoos” gida. 
MAT.20.34	Yesusi istas mishettidi ista ayfetakka ba kushera boshechin heerakka xeelidi iza kaallida.
MAT.21.1	Isti Yerusalame matan Dabrazayte zuma bolla diza Betefaage geetettizaso gakkida mala Yesusi bana kaallizaytappe nam7ata kiittides. 
MAT.21.2	“Hanno inte matan diza gutayo biidi inte he gakkida mala issi hare dizaara ba gutteyra qasheta dishin inte demmana. Birshidi ha taakko ekki yiite. 
MAT.21.3	Oonikka intena ‘Ays hayssatho ooththetii?’ giikko ‘Goday ista koyees’ giite; intena oychizadey heerakka yeddana.
MAT.21.4+MAT.21.5	“Hayssika hanizay kase naben
MAT.21.4+MAT.21.5	Xiyoonis hizgite
MAT.21.4+MAT.21.5	‘Hekko! Ne kawoy ashke gididi
MAT.21.4+MAT.21.5	hareyonne harey gutteyo togidi neekko yaana’
MAT.21.4+MAT.21.5	geetettidayssi poletanassa” gides. 
MAT.21.6	Iza kaallizayti Yesusi istas yootida mala ooththida. 
MAT.21.7	Hareyo izi gutteyra ehidi ba may7o ista bolla woththin izikka hareta toggides.
MAT.21.8	Deraappe dariza baggay ba may7o oge bolla micides; bagga asay mitha bonco duuththi duuththi oge bolla aaththi aaththi yeggides. 
MAT.21.9	Izappe sinthara biza dereynne guyera kaalliza dereyka ba qaala dhoqu histidi
MAT.21.9	“Hoosana! Dawute nay galattetto!
MAT.21.9	Goda sunthan yiday anjettidade!
MAT.21.9	Xoossi galattetto!” gida. 
MAT.21.10	Izi Yerusalame gelida wode katama asay wuri “Hayssi oonee?” giidi yark yarkides.
MAT.21.11	Iza kaallidi yida dereyka “Hayssi Galila giddon diza Naazireteppe yida Nabe Yesusa gidenee?” gides.
MAT.21.12+MAT.21.13	Hessafe Yesusi Xoossa Keeththa gelidi Xoossa Keeththa kare giddon gaaththan bayzizaytanne shamizayta goodides. Miish laammizayta xaraphezatanne haraphe bayizizayta oyde shiri shiri yeggidi “ ‘Ta Keeththay Woosa Keeththe geetettes’ geetettidi xaafettides; inte qasse bonqizayta gongolo histideta” gides. 
MAT.21.14	Ayfe qooqetanne tohoy silida asata Yesusakko Xoossa Keeththe ehida. Izikka ista pathides. 
MAT.21.15	Gido attin Qeeseta halaqatinne Muse woga tamarsizayti izi ooththida malatata beyidayssaninne guutha nayti “Woze kawo, galatay Dawute naas gido!” giidi waassizayssa siyida gish daro hanqettida.
MAT.21.16	Istika Yesusa “Hayti nayti gizayssa siyay?” gida; Yesusikka istas “Ee siyadis; nayta duunappenne dhammiza qeeri nayta duunan tani galata giigissadis gizaso mulerakka nababi ereketii?” gides. 
MAT.21.17	Ista yeggi aggidi he katamappe kezidi Bitaaniya geetettizaso biidi heen aqides.
MAT.21.18	Yesusi wontetha gallas maalado guye katama simmishin iza gafisides. 
MAT.21.19	Oge matan issi balase geetettiza mithi beyidi gede izikko shiiqishin hayth xalalappe attin ayfey bayndayssa beyidi “Hiyappe guye ne bolla ayfey dooppo!” giin balase mithaya heerakka meladus.
MAT.21.20	Yesusa kaallizayti hessa beyidinne malaletidi “Hanna balaseya waanada heerakka meladee?” gida. 
MAT.21.21	Yesusikka ista “Ta intes tumu gays; intes ammanoy diikkonne inte sidhonta aggikko balase mithay bolla hanidayssa mala xalala gidonta hayssa zuma ‘Hayssafe dhoqalletada duge abban gela’ inte gidakkokka izi gelana” gides. 
MAT.21.22	Intes ammanoy diikko inte woossan oychida miish wursikka ekkana.
MAT.21.23	Yesusi Xoossa Keeththe gelidi tamarsishin Qeeseta halaqatinne dere cimati izakko shiiqidi “Hayssa wursa oona shenen ooththay? Hayssa ooththanas shene nees ooni immidee?” giidi iza oychida.
MAT.21.24	Yesusikka istas zaaridi “Takka intena issino oychays; inte taas zaarikko takka hayta ooththizayta oona shenen ooththizakkonne intes yootana. 
MAT.21.25	Yohannisa xinqatey awappe yidee? Saloppe yideyee? Asappee?” gides. Istika “Nu ‘Saloppe yides’ giikko ‘Histin aazas ammanibekketii?’ gaana giidi ba giddon issoy issoy issara zorettida. 
MAT.21.26	Qasse nu ‘Asappe’ giikko, asay wurikka Yohannisa nabe giidi ammaniza gish nu babboos” gida.
MAT.21.27	Hessa gish Yesusas “Nu erokko” giidi zaarida. Izikka istas “Hayta ta ooththizayta oona shenen ooththizakkonne takka intes yootikke” gides.
MAT.21.28	Yesusi ista “Intes ay misatizee? Nam7u attuma nay diza issadey dees; izikka koyro naazakko biidi ‘Ta naazo! Hachchi gede woyne mithaso baada ooththa’ gides. 
MAT.21.29	Naazi qasse ‘Biikke!’ giidinne guyeppe muuzottidi bides.
MAT.21.30	“Nam7antho naazakka kaseyssathoka ‘Ba!’ giin naazi ‘Ero!’ giidi boonta aggagides. 
MAT.21.31	Hayta nam7atappe aawa shene poliday awayssee?” giidi oychida. Istika “Koyro naaza!” gida. Yesusikka istas, “Ta intes tumu gays; qaraxa qanxisizaytinne laymatizayti Salo Kawotethi intefe sinthan gelana.
MAT.21.32	“Xammaqiza Yohannisi intena xillotetha oge bessanas inteko yides shin inte izi gizayssa ammanibekketa; gido attin qaraxa qanxisizaytinne laymatizayti gidikko ammanida; izi hanidayssa inte beyi simmidikka maarotethan gelidi ammanibekketa” gides. 
MAT.21.33	“Hara leemisokka siyite; woyne mithi tokkizasoy dizaddey he woynezas birda yuushi aaththidi woyneza ayfe gum7anas olla bokkides. Woyneza naaganas mitha bolla shako giigissides. Hessafe guye gadeza woyne mithara goyzaytas kira immidi hara dere bides. 
MAT.21.34	Boney gakkishin woyne mithaza ayfe ekkanas ba ashkarata gadeza goyzaytakko yeddides. 
MAT.21.35	Gadeza goyzayti ashkarata oykkidi issa wodhida; issa qasse shuchchan caddida. 
MAT.21.36	Gadaa goday kaseytappe aadhdhiza hara ashkarata yeddides. Goyzayti ha7ikka kaseyta bolla ooththidayssa malakka ista bollakka polida. 
MAT.21.37	Wursethan ooni erize ‘Isti iza bonchanakkonne’ giidi ba naa aaththi yeddides. 
MAT.21.38	Gido attin gadaa goyzayti naaza beyida mala ‘Hayssi iza laattanayssakko! Ane haa yiite, iza wodhidi gadaa laattoos’ gida. 
MAT.21.39	Naaza oykkidi woyney tokkettidasoppe gede kare kessidi wodhida.
MAT.21.40	“Ero! Woyneza goday yiza wode he gadaa goyiza asata wostana intes misatizee?” gides. 
MAT.21.41	Istika “Heytanta iitata daro waayssi wodhidi woyney tokkettiza gadappe bessiza woyne ayfe wodera izas immiza hara gade goyzaytas kirasana” giidi izas zaarida.
MAT.21.42	Yesusikka istas “Geeshsha Maxaafan
MAT.21.42	‘Gimbe keexxizayti iita giidi wora yeggida shuchchay keeththas
MAT.21.42	maazanne bolla wodhdhiza shuch gidides;
MAT.21.42	Xoossi hayssa ooththides;
MAT.21.42	iza oosoykka nu ayfes malalisizaz’
MAT.21.42	geetetti xaafetidayssa nababibekketii? 
MAT.21.43	“Hessa gish ta intes Xoossa Kawotethi intefe eketada ayfe ayfiza deretas imettana. 
MAT.21.44	Hayssa shuchcha bolla kundizay meqana; shuchchay iza bolla wodhizadeykka liiqana” gides. 
MAT.21.45	Qeeseta halaqatinne Farsaaweeti iza leemisoy ista gish gididayssa erida. 
MAT.21.46	Gido attin isti iza oykki qachonta mala asay Yesusa nabe mala xeelliza gish babbida.
MAT.22.1	Qasseka Yesusi hara leemiso 
MAT.22.2	“Salo Kawotethi ba naas sarge giigissida issi kawo misatawus. 
MAT.22.3	Kawoykka diggissas yootidayta xeeyganas ba ashkarata yeddides; xeeygettidaytikka ‘Nu bookko’ gida.
MAT.22.4	“Qasseka hara ashkarata ‘Kase istas yootidayta hekko ta sanga booratanne modhida meheta shukada diggisa giigissadis; wurikka giigettida gish sargeso haa yiite!’ giidi yootite. 
MAT.22.5	Xeeygettidayti gidikko iza xeeyssa wudan yeggonta aggidi issoy ba goshshaso, issoy ba zal7eso bides. 
MAT.22.6	Hanko attidayta, ashkarati oykkidi daro waayssidi wodhida.
MAT.22.7	“Kawoykka hanqettidi wotadarata yeddidi ashkara wodhidayta dhayssides; ista katama xuugides. 
MAT.22.8	Ba ashkarataka ‘Sargeza diggisey giigides; gido attin sargezaso xeeygettidayti sarges bessizayta gidibeetenna. 
MAT.22.9	Gede oge bolla kezidi inte demmida as wursi ha sarge diggisses xeygite’ gides. 
MAT.22.10	Ashkaratikka oge bolla kezidi ba demmidayta lo7otaka iitataka wursi shiishshidi sargezaso imath kunthida.
MAT.22.11	“Kawoykka xeeygettida imatha beyanas so geliza wode sarge may7o may7onta as demmides. 
MAT.22.12	‘Haysso! Sarge may7o may7onta waanada hayssa gelanas dandayadii?’ gi oychin addezas zaarana qaalay dhayides. 
MAT.22.13	Kawoykka ba ashkarata ‘Hayssa addeza tohonne kushe shiishshi qachidi heen karen diza dhuman kessi olite; heen yeehonne achcha garcech gidana.’ 
MAT.22.14	“Xeeygettidayti darota; doorettidayti gidikko guuthata” gi yootides.
MAT.22.15	Hessafe guye Farsaaweeti kezi bishe “Iza duunappe bala qaala wosti demmi oykkinoo?” giidi zorettida. 
MAT.22.16	Bana kaallizayta Herdoosa asatara izakko kiittidi “Astamare! Neni tumanchanne Xoossa oge tumappe tamarsizade gididayssanne oonaska dumma maado ooththonta wursaka issi mala ne xeellizayssa nu eroos. 
MAT.22.17	Nees ay misatizakkone ane nuus yootaa? Qeesares giira qanxanas bessizee? Bessenee?” gida.
MAT.22.18	Yesusikka ista gene qofa eridi “Inteno qoodheppe qommon hanizayto tana yo7on baleththi oykkanas aazas koyetii? 
MAT.22.19	Inte giira qanxiza miisha ane tana bessite” giin istika issi dinare geetettiza miish izas ehida. 
MAT.22.20	Izikka “Hayssa miisha bolla diza misileynne xaafettida sunthay oonayssee?” gides.
MAT.22.21	Istika izas “Qeesareyssa” gida. Izikka istas zaaridi “Qeesareyssa Qeesares, Xoossayssa Xoossas immite” gides. 
MAT.22.22	Hessa siyida wode malaletidinne iza aggi bida.
MAT.22.23	“Hayqqidaytas dendoy baawa” giidi ammaniza Saduqaaweti he gallas Yesusakko shiiqidi, 
MAT.22.24	“Astamaare! Musey ‘Issadey macho ekkidi naa yelonta hayqqikko iza ishay hayqqidayssa macho ekkidi ba isha laattiza naa izas yelo’ gides. 
MAT.22.25	Nu achchan laapun ishati deettes shin koyro ishay macho ekkidi naa yelonta hayqqida gish kaalo ishay iza macheyo ekides. 
MAT.22.26	Nam7antho ishayka hayqqida ishaatho naa yelonta hayqqides; hessathoka hanishin macasaya laapuntha isha geladus. 
MAT.22.27	Wursethan macasaya hayqqadus. 
MAT.22.28	Hessa gish laapunati wurikka izo ekkida shin hayqoppe dentha gallas macasaya laapuntappe awayssa macho gidanee?” gida.
MAT.22.29	Yesusikka istas zaaridi “Geeshsha Maxaafatanne Xoossa wolqa inte eronta gish baletteta. 
MAT.22.30	Hayqoppe dendidappe guye asay salo kiitanchata mala gidana attin eketettenanne geletenna. 
MAT.22.31+MAT.22.32	Hayqqidayta dentha gish gidikko Xoossi ‘Tani Abrahaame Xoossa, Yisaaqa Xoossa, Yaqoobe Xoossa’ giidi intes yootoyssa nababibekketii? Xoossi paxata Xoossa attin hayqethata Xoosse gidenna” gides. 
MAT.22.33	Dereyka hessa siydi iza timirtezan malalettides.
MAT.22.34	Yesusi Saduqaaweta co7u histidayssa siydi Farsaaweeti issi bolla shiiqettida. 
MAT.22.35+MAT.22.36	Ista giddofe issi Muse woga lo7ethi erizadey Yesusa paaccanaas koydi “Aastamare! Muse wogata giddon ubbafe aadhdhizay awayssee?” giidi oychides. 
MAT.22.37	Izikka zaaridi “ ‘Ne Goda Xoossa ne kumeththa woznappe, ne kumeththa shempofe, ne kumeththa qofappe dosa.’ 
MAT.22.38	Hayssi koyronne ubbafe aadhdhiza azazo. 
MAT.22.39	Nam7anthoykka iza misatees, hessika ‘Ne shooro ne hu7e mala dosa’ gizayssa. 
MAT.22.40	Muse wogaynne nabeta timirtey wurikka hayta nam7u azazotan qashettes” gides.
MAT.22.41	Farsaaweeti issi bolla shiiqeti dishin Yesusi ista, 
MAT.22.42	“Kirstoosa gish inte ay geetii? Izi oona naa?” gi oychides; Istika izas zaaridi “Izi Dawute naa” gida.
MAT.22.43+MAT.22.44	Izikka istas
MAT.22.43+MAT.22.44	“Histin Dawutey
MAT.22.43+MAT.22.44	Xillo Ayana wolqan
MAT.22.43+MAT.22.44	‘Xoossay ta Goda’ giidi waani xeygidee?
MAT.22.43+MAT.22.44	‘Ta ne morketa ne toho giddon gulbatissana gakkanaas ne ta ushachan utta!’
MAT.22.43+MAT.22.44	gides. 
MAT.22.45	Hessa gish Dawutey iza ‘Ta Goda’ giidi xeygikko waanidi izas naa gidana dandayizee?”
MAT.22.45	gides. 
MAT.22.46	Izas issi qaala zaarana dandayida asi woykko he gallassafe simmin iza oysho oychana xalida asi oonikka bettibenna.
MAT.23.1	Qasseka Yesusi derezassinne bana kaallizaytas, 
MAT.23.2	“Muse woga tamarsizaytinne Farsaaweeti Muse wombara bolla uttida. 
MAT.23.3	Hessa gish isti intes yootizayssa wursi ooththitenne naagite; gido attin isti duunan haasayizayssa mala ooson bessonta gish inte ista ooso kaallofte.
MAT.23.4	“Hessathoka asi tookkanas dandayonta deexo tooho qachidi asa hashe bolla wothettes shin baassi gidikko biradhdhe xeeranka bochettenna. 
MAT.23.5	Ista ooso wursi asi beyana mala ooththetes; ba ashenkitabe Geeshsha Maxaafa giddofa xaafi ekkida issi issi xiqiseta kitabe sikidi liiphe bolla woykko kushen qachizaz ooththetes. Ba may7o macara adussettes. 
MAT.23.6	Diggisay dizason boncho so Ayhuda Woosa Keeththanka sinthara uttana doossettes. 
MAT.23.7	Hessathoka giya giddon saro geetettanassinne asay ista ‘Astamaare!’ gaana mala koyettes.
MAT.23.8	“Inte gidikko ‘Astamaare’ geetetti xeeygetofte. Inte Astamarey issa xalala gidishin inte wurikka issoy issas ishanta. 
MAT.23.9	Salon intes issi Aaway xalala diza gish biitta bolla oonakka ‘Aawawu!’ giidi xeeygoppite. 
MAT.23.10	Inte astamarey issi Kirstoosa xalla gidida gish inte ‘Astamareto!’ geetetofte. 
MAT.23.11	Inte giddon ubbafe aadhdhizaddey intes ooththizade gidana. 
MAT.23.12	Bana dhoqisizadey kawuyana; bana kawushshizadey bonchettana. 
MAT.23.13	“Inteno qoodheppe qommon hanizayto, Muse woga tamarsizayto, inteno Farsaaweeto! Asay Xoossa kawoteth gelonta mala asa bolla inte penge gordiza gish intena aayye-ana! Inte intes geleketanne gelanas koyizaytaka geltheketa. 
MAT.23.14	Inteno qoodheppe qommon hanizayto, Muse woga tamarsizayto, qasseka Farsaaweeto! Intes aayye-ana! Azinay baynda macasata keeththa kallosishe asa ayfe sinthan adussa woossa inte woossiza gish inte iita pirda pirdettana. 
MAT.23.15	“Inteno qoodheppe qommon hanizayto, Muse woga tamarsizayto, qasseka Farsaaweeto! Issi as Ayhuda ammanon gelthanas abba bollaranne biitta bollara yuuyi daburdinne ammanthida asa intefe nam7u kushe aaththidi Gaanname naa inte kessiza gish intena aayye-ana!
MAT.23.16	“Inteno! Intes qooqi uttidi harata kaalethizayto! Intes aayye-ana! ‘Oonikka Xoossa Keeththan caaqikko aykkoy ba’ gido attin ‘Xoossa Keeththa giddon diza worqan caaqikko caaqo gomey gakkana’ geeta. 
MAT.23.17	Inteno qooqidayto! Balettidayto, worqafenne worqa dummasida Xoossa Keeththafe awayssi aadhdhizee? 
MAT.23.18	Hessathoka ‘Oonikka yarsho yarshizaso bolla caaqikko aykkoy baawa; shin yarshizason diza yarsho bolla caaqikko caaqoy gomees’ geeta.
MAT.23.19	Inteno qooqeto! Yarshoppenne yarsho shiishshizasoppe awaysse aadhdhizay? 
MAT.23.20	Hessa gish yarsho shiishshizaso bolla caaqizadey yarshosoza bollanne yarshizaso bolla diza ubba miishan caaqees. 
MAT.23.21	Hessathoka Xoossa Keeththaza bolla caaqiday Xoossa Keeththaninne iza giddon aqizaysan caaqees. 
MAT.23.22	Salon caaqizadeykka Xoossa alganinne alga bolla uttidayssan caaqqees. 
MAT.23.23	“Inteno qoodheppe qommon hanizayto, Muse woga tamarsizayto, Farsaaweeto! Intena aayye ana! Aasutappe, aanugappenne katkal7afe tammafe issino immeeta shin wogatappe waannatizayta heytikka tuma pirda, maarotethinne ammanetteth gidikko kadhideta. Heyta aggonta dishe haytanta inte ooththanas intes bessees shin aggideta. 
MAT.23.24	Inteno qooqi uttidi kaalethizayto! Uu7e gaccidi uyeeta shin gaamella muume mitteeta!
MAT.23.25	“Inteno qoodheppe qommon hanizayto, Muse woga tamarsizaytonne Farsaaweeto! Intes aayye-ana! Xu7assinne keres bolla bagga qucceeta shin iza giddon dizayssa inte bonqaninne uuzetethan shiishshideta. 
MAT.23.26	Neno qooqe Farsaawezo! Koyrottada xu7assinne keres giddo bagga geeshsha! Hessafe guye kare baggay geesh gidana.
MAT.23.27	“Inteno qoodheppe qommon hanizayto, Muse woga tamarsizayto, qasse Farsaaweeto! Bolla baggay noorara meeshettidi lo7izayti giddoy gidikko hayqqidayta meqethinne daro tunanetethan kumida duufota misatiza gish intena aayye-ana! 
MAT.23.28	Inteka bolla baggara asas xillo asata misateta; inte giddoy gidikko cimoninne iitatethan kumides.
MAT.23.29	“Inteno duunan cimmizayto! Muse woga astamareto, qasseka Farsaaweeto! Intes aayye-ana! Nabeta duufo lo7ethizayto, xillo asata duufo hawultera giigissizayto! 
MAT.23.30	Nu aawati nabeta wodhiza wode nu dizakko istara zuppetokkokko shin, 
MAT.23.31	inte nabeta wodhida asata nayta gididayssa inte duunara interka inte inte bolla markattetta. 
MAT.23.32	Histikko oosettidi poletonta oge bolla diza inte aawata ooso polite.
MAT.23.33	“Inteno dukkiza iita shoosha nayto! Gaanname tama pirdafe inte waani attanee? 
MAT.23.34	Hessa gish nabetanne eranchata astamaretaka ta intes yeddana. Inte ista giddofe issi issi asata wodhana. Baggayta inte kaqqana; baggayta inte Ayhuda Woosa Keeththan garafananne ha katamappe hara inte gooddana. 
MAT.23.35	Hessa gish xillo Aabeele suuthafe ha simmin Xoossa Keeththaninne yarsho yarshizaso giddon inte wodhida Barakiyo naa Zakaraasa sutha gakkanaas biitta bolla gukkida xillota sutha ubbas inte oyshettana. 
MAT.23.36	Ta intes tumu gays; kase aadhdhidaa yo7o ubbas hayssi ha yelettay oyshettana.
MAT.23.37	“Hanne Yerusalame! Nabeta wodhizare! Neekko kiitettidayta shuchchara caddizare! Hanne Yerusaleme kutto aaya ba ciyeta ba qefe giddo shiishshiza mala ta ne nayta shiishshanaas aapun wode koyadinashin ne gidikko koyabakka. 
MAT.23.38	Hekko inte keeththi kays gidi attana. 
MAT.23.39	Ta intes tumu gays; inte Goda sunthan yizadey anjettidade gaana wodey gakkanaas nam7antho tana beyekketa” gides. 
MAT.24.1	Yesusi Xoossa Keeththafe kezi bishin iza kaallizayti Xoossa Keeththazi shuchchan keexxettidayssa bessana koydi Yesusakko shiiqida. 
MAT.24.2	Izikka istas “Hayssa wursi xeelletii? Ta intes tumu gays; hayssi inte beyiza issoy issa bolla diza shuchchay laalettonta issi shuchchikka hayssatho deenna” gides.
MAT.24.3	Izi Dabrazayte geetettiza zuma bolla utti dishin iza kaallizayti xalala izakko shiiqidi “Ane nuus yoota; hayssi ne gizayssi ayde hananee? Ne yussassinne wode wursethas malatay aazee?” gi oychida.
MAT.24.4	Yesusikka zaaridi “Oonikka intena baleththonta mala naagettite. 
MAT.24.5	Buro daroti ‘Ta Kirstoosa’ gishe ta sunthan yaana; darotaka baleththana. 
MAT.24.6	Olanne ola gish haasayettiza wore inte siyana. Ha yo7oti wurikka wolqara polettana shin wursethi buro gidida gish inte hayssan daggamonta mala naagettite. 
MAT.24.7	Derey dere bolla, kawoy kawo bolla dendana; dumma dumma deren koshaynne biitta qaathi hanana. 
MAT.24.8	Hessi wurikka miixas leesso mala. 
MAT.24.9	He wode intena waayes aaththi immana; intena wodhana; ta suntha geedon dere ubban inte ixettidayta gidana. 
MAT.24.10	“He wode daro asay dhuphettana; issoy issa aaththi aaththi immananne ba giddon ixettana. 
MAT.24.11	Daro wordo nabeti dendananne darota baleththana. 
MAT.24.12	Iitatethi dariza gish darotappe siiqoy irxana. 
MAT.24.13	Wurseth gakkanaas minnidadey attana. 
MAT.24.14	Dere ubbas marka gidana mala hayssi kawoteththa Mishiraachcho qaalay kumeththa alamen yootettana; hessafe guye wursethi yaana.
MAT.24.15	“Hessa gish nabe Daanelan yootettidayssa mala ‘Harassiza tunatethi’ anjettidason eqqidayssa inte beyiza wode nababizadey woznan wotho. 
MAT.24.16	He wode Yuhudan dizayti pude zuma bolla gangetto. 
MAT.24.17	Keeththa kaara bolla dizaddey oonikka ba miish keeththafe kessana giidi duge wodhdhofo. 
MAT.24.18	Gade giddon dizaddey oonikka ba may7o ekkana giidi so simmofo. 
MAT.24.19	He gallasatan qanthara diza macasatassinne naa dhanthiza aayetas aayye-ana! 
MAT.24.20	Hessa gish inte gangoy balgo woykko Sambata gallas gidonta mala woossite. 
MAT.24.21	He wode alamey medhetosappe hachchi gakkanaas hani eronta miishi sinthafekka iza misatizay baynda wolqama metoy hanana. 
MAT.24.22	He gallassati qaammontakko asho may7ida asi wuri attenna shin doorettidayta gish he gallassati qaammana.
MAT.24.23	“He wode oonikka ‘Hekko Kirstoosi hayssan dees!’ Woykko ‘Hessan dees’ gizade ammanoppite. 
MAT.24.24	Wordo Kirstoosanne wordo nabeti buro dendidi istas dandayettikko doorettidayta baleththanas giidi wolqama malatatanne kase oosetti eronta miish ooththana.
MAT.24.25	“Hekko hayssa ta intes kaseta yootays. 
MAT.24.26	Hessa gish ‘Hekko hirki bazzon dees’ giidi intes yootikko he kezoppite; ‘Hekko ilpinen dees’ giikko ammanoppite. 
MAT.24.27	Wolqanthi awa arshey mokizasora wolqamidi awa arshey wullizaso gakkanaas poo7izayssa mala Asa Naa yuussaykka hessatho hanana. 
MAT.24.28	Ahay dizaso anko kafoy shiiqqees. 
MAT.24.29	“Heerakka he iita meto gallassatappe guye
MAT.24.29	awa arshey dhumana;
MAT.24.29	aginay ba poo7o diggana;
MAT.24.29	xoolinteti saloppe qoqofettana;
MAT.24.29	salo wolqamatikka qaaxana. 
MAT.24.30	“He wode asa naa malatay salo bolla bettanna. Biitta bolla diza derey wuri yeekkana; Asa Naykka salo shaara bolla daro wolqaranne gita bonchora yishin asay beyana. 
MAT.24.31	Kiitanchataka daro wolqama xurumba giirissara yeddana. Istika doorettidayta oyddu ma7izeneppe salos ha bagga gaxappe he gaxa bagga gaxa gakkanaas wursi issi so shiishana.
MAT.24.32	“Balase geetettiza mithafe hayssa tamarite; balase mithays unquloy cililiza wode iza hayth kessishin boney matidayssa inte ereeta. 
MAT.24.33	Hessatho hayta inte beyiza wode izi penge matidayssa inte erana. 
MAT.24.34	Ta tumu gays; hayssi wuri polettana gakkanaas ha yelettay aadhdhenna. 
MAT.24.35	Saloynne sa7ay aadhdhana shin ta qaalay gidikko mulekka aadhdhenna.
MAT.24.36	“He gallassayonne he saateyo Aawappe attin salo kiitanchata gidinka Naaza gidinka oonikka erenna. 
MAT.24.37	Nohe wode hanidayssa mala Asa Naa yuussi hessa mala gidana. 
MAT.24.38	Dhayssiza haaththafe kase Nohey markaben geliza gallas gakkanaas asay mishenne uyishe, ekkishenne gelishe gam7ides. 
MAT.24.39	He wodey gakkanaas aazi hananakkonne asay erontanne qopponta bashsha haaththay yiidi mitidayssa mala ta Asa Nay yiza wodeykka hessatho hanana. 
MAT.24.40	“He wode nam7u asati issife goshshan pe7ana shin istafe issadey ekettana; issadey attana. 
MAT.24.41	Nam7u macasati woxan issife gaaccana shin istafe issineya ekettana issineya attana.
MAT.24.42	“Histikko inte Goday yaana gallasa inte eronta gish beeggidi naagite. 
MAT.24.43	Hayssa woznan woththite; kaysoy qammafe aafuntha saate bolla yaanakkonne erizakko iza miish kaysoy ekkonta mala keeththa aaway beeggidi naagana. 
MAT.24.44	Asa Naykka inte qopponta saate bolla yaana; inteka hessatho giigettidayta gidite.
MAT.24.45	“Wodera so asa quma mizana mala goday ba keeththa asa bolla shuumida ammanettiza cinca oosanchay oonee? 
MAT.24.46	Keeththa aaway simmidi yiza wode izas immida hadara ooththi polishe beettida oosanchay anjettidayssa. 
MAT.24.47	Ta intes tumu gays; goday iza ba haarida ubba bolla shuumees. 
MAT.24.48	Gido attin he oosanchay iita gididi ‘Ta goday gam7idi yaana’ gi qoppidi, 
MAT.24.49	dendi hanko oosanchata wadha oykikko mathottizaytara miikkonne uyikko, 
MAT.24.50	izi qopponta gallassaninne saaten iza goday yiidi, 
MAT.24.51	iza qanxethi kaa7ana; iza exxa qoodheppe qommon hanizaytara ooththana. Henka yeehoynne achcha garcechi hanana.
MAT.25.1	“He wode Salo Kawotethi mishira mokkanas xompe oykkidi kezida tammu gela7ota misatawus. 
MAT.25.2	He tammatappe ichashu gela7oti eeyata, hanko ichashati qasse cincata. 
MAT.25.3	Eeyati kuraze xompe oykkida shin wurikko gujana hara naage lamba oykkibetenna. 
MAT.25.4	Cincati gidikko ba kurazezara wurikko gujana lamba hara xarmusen oykkida. 
MAT.25.5	Machiyo ekkana mishiray yoonta gam7in dhiskoy deexxin asay wurikka dhiskides.
MAT.25.6	“Leela gidoth gidishin ‘Mishirazi yees! Kezidi mokki ekkite!’ giza xeeyssa qaalay siyettides. 
MAT.25.7	Hessa wode gela7oti wurikka dendidi ba xompe xompe oysethonne giigeteth oykkida. 
MAT.25.8	Eeyati cincata ‘Nu xompey to7ana giza gish inte lambappe nuus immite’ gida.
MAT.25.9	“Cinca gela7oti istas zaaridi ‘Nuus diza lambay nuussaranne intessara gidonta gish biidi lamba bayzizaytappe intes shammite’ gida. 
MAT.25.10	Isti lamba shammana bi kichchin mishirazi gakki wodhdhides. Kase giigeti uttida gela7oti bulachaso izara gelida; kareykka gordettides.
MAT.25.11	“Guuth gam7ishe hanko gela7oti yiidi ‘Godo! Godo! Kare nuus doya!’ gida. 
MAT.25.12	Izikka zaaridi ‘Ta intes tumu gays; ta intena erikke!’ gides. 
MAT.25.13	Hessa gish yaana gallasa woykko saateza inte eronta gish giigettidi naagite.
MAT.25.14	“Xoossa Kawotethi baassi dizazi wursi ba ashkaratas hadara immidi hara dere baana dendida issi as misatees. 
MAT.25.15	Ashkaratas issas issas ista wolqa mala giigissidi issas ichashu shi bira, issas nam7u shi bira, hankoyssas qasse issi shi bira immidi bides. 
MAT.25.16	Ichashu shi bira ekkida addezi heerakka miishan zal7e oykkidi hara ichashu shi bira wodhisides. 
MAT.25.17	Qasseka nam7u shi bira ekkidayssi hara nam7u shi bira wodhisides. 
MAT.25.18	Issi shi bira ekkidayssi ba goda bira biittan moogidi qottides.
MAT.25.19	“Ashkarata goday ba bidason daro wode gam7i simmidi miisha istara sala7ettides. 
MAT.25.20	Ichashu shi bira ekkida ashkaray hara ichashu shi bira wodhisidayssa ekki yiidi ‘Godo! Ne taas ichashu shi bira immadasa shin hekko hayssa ta hara ichashu shi bira wodhisadis’ gides. 
MAT.25.21	Iza godayka ‘Lo7o ooththadasa; neno lo7o ammanettida ashkarazo! Ne guutha miishan ammanettida as gidida gish ta nena daro miisha bolla shuumana; gede ne goda ufayssaso gela’ gides.
MAT.25.22	“Hessathoka nam7u shi bira ekkidayssi godazakko shiiqidi ‘Godo! Ne taas nam7u shi bira immadasa shin hekko hara nam7u shi bira wodhisadis’ gides. 
MAT.25.23	Godazikka ‘Lo7ethadassa; haysso lo7onne taas ammanettida ashkarazo! Neni guuthan ammanettidade gidida gish ta nena daro miisha bolla shuumays; gede ne Goda ufayssaso gela’ gides.
MAT.25.24	“Issi shi bira ekkida ashkaray shiiqidi ‘Godo! Neni zerontasoppe maxizadenne laallontasoppe shiishshiza menxe iita as gididayssa ta erays. 
MAT.25.25	Hessa gish ta babbada biitta bokkada ne bira bookkida ollan moogada qottadis; ne miish hessa beya!’ gides.
MAT.25.26	“Iza goday zaaridi ‘Haysso iita azalla ashkarazo! Tani zerontasoppe maxizade laallontasoppe shiishshizade gididayssa ne eray? 
MAT.25.27	Histin ta simma yiza wode ta miisha yelora ta ekkana mala tirpisi zal7iza asas ne immanas besseeseshin’ gides.
MAT.25.28	“ ‘Ane ha7i izappe shi bira ekkidi tammu shi biray dizaddes immite. 
MAT.25.29	Dizaddes gujettananne dari dari baana; bayndadefe he diza guuththayakka izappe eketaychana. 
MAT.25.30	Hayssa go7ay baynda ashkara gede yeekkizasonne achchey garcettizaso hen karen diza dhuman kessi yeggite’ gides. 
MAT.25.31	“Asa Nay ba kiitanchata ubbara bonchon yiza wode ba boncho alga bolla uttana. 
MAT.25.32	Derey wuri iza sinthi shiiqana; izikka mehe heemmizadey deyshi dorsafe qori shaakkiza mala asa issa issafe qori shaakana. 
MAT.25.33	Dorsata izas ushacha baggara, deyshata hadirsa baggara essana. 
MAT.25.34	He wode kawoy ushacha baggara dizayta ‘Inteno! Ta Aaway intena anjidayti haa yiite! Alamey medhetosappe intes giigetida kawoteththa laattite! gaana. 
MAT.25.35	Gaasoyka tani gafin tana mizideta; ta saametin tana ushshideta; ta imatha gidada yiin tana mokki ekkideta. 
MAT.25.36	Ta kallottin tana mayzideta; ta sakettin tana hargisideta; ta qashetin tana oychideta’ gaana.
MAT.25.37	“Xillotikka zaaridi ‘Godo! Ne gafin nu nena ayde mizidonii? Woykko ne saamotin ayde beyidi nu nena ushshidonii? 
MAT.25.38	Nu ayde nena beyidi imathateth mokkidonii? Woykko ayde ne kallottin beyidi nena mayzidonii? 
MAT.25.39	Hessathoka ne saketin woykko qashetin ayde beyidi nena oychidonii?’ gaana. 
MAT.25.40	Kawoykka zaaridi ‘Ta intes tumu gays; hayta laafa gidida ta ishatappe issades ooththidayssi inte taas ooththida mala’ gaana.
MAT.25.41	“Qasseka hadirsa baggara dizaytas; ‘Inteno qangetidayto! Taappe shaaketidi Dabulossassinne iza kiitanchatas giigetida merna taman biite gaana. 
MAT.25.42	Gaasoyka ta gafin tana mizibeekketa; ta saamotin tana ushshibeekketa; 
MAT.25.43	tana imathateth mokibeekketa; ta kallottin tana mayzibeeketa; ta sakettininne qashettin tana oychibeekketa’ gaana.
MAT.25.44	“Istika zaaridi ‘Godo, ne gafin woykko ne saamotin woykko ne imath gidin woykko ne kallottininne ne saketin woykko ne qashetin nu nena beyidi ayde nees gakkibekkonii?’ gaana.
MAT.25.45	“He wode izikka istas zaaridi ‘Ta intes tumu gays; hanta laafa ta ishatappe issades inte ooththonta aggidayssi taas inte ooththonta aggida mala’ gaana. 
MAT.25.46	Heyti gede merna pirdan baana; xilloti gidikko merna de7okko baana” gides. 
MAT.26.1+MAT.26.2	Yesusi hessa haasayi wursidappe guye bana kaallizaytas “Nam7u gallassafe guye Paaziga gididayssa ereetii? Asa Nay kaqettanas aadhdhi imettana” gides. 
MAT.26.3+MAT.26.4	Hessafe guye Qeeseta halaqatinne dere cimati Qayaafa geetettiza Qeeseta halaqa gibben shiiqidi hiillara Yesusa oythidi wodhisanas maqettida. 
MAT.26.5	Gido attin “Asa giddon ooshi dendonta mala ba7aale gallas gidoppo” giidi qachida.
MAT.26.6	Yesusi Bitaaniyan inchiracha hargera diza Simoona geetettizade soon dishin, 
MAT.26.7	issi macassi dizaara waagay keehi al7o gidida albasxiroose geetettiza shitto bilqaaxe kumeth oykkada Yesusakko shiiqada izi maaddan uttidishin iza hu7e bolla shittoza guussadus.
MAT.26.8	Iza kaallizayti “Hessa beyidi hayssi aazas mela morettizee? 
MAT.26.9	Shittozi daro waagas bayzettidi miishay manqotas imettizakkochii?” gida.
MAT.26.10	Yesusi hessa eridi “Hanno macasayo aazas waayssetii? Iza taas lo7o ooththadus. 
MAT.26.11	Manqoti ubba wode intenara deettes; ta gidikko ubba wode intenara diikke gides. 
MAT.26.12	Iza shittoza ta bolla gussidayssi tana moogos giigissanassa. 
MAT.26.13	Ta intes tumu gays; hayssi Mishiraachcho qaalay sabakettiza alame yuushon awanka iza ooththidayssi izo qofisizaz gididi hasayettana” gides.
MAT.26.14	Hessafe guye tammanne nam7atappe issoy Asqoroonto Yuhuda geetettizayssi Qeeseta halaqatakko biidi, 
MAT.26.15	“Ta intes iza aaththa immikko inte taas ay immanee?” gides. Istika izas heedzdzu tammu bira iza kushen tayibi immida. 
MAT.26.16	He gallassafe simmidi Yuhuday Yesusa istas aaththi immanas inje wode naagishe gam7ides.
MAT.26.17	Uketha ba7aale geetettiza ba7aale gallas iza kaallizayti Yesusakko shiiqidi “Ne Paaziga maanaso awan giigissana mala koyay?” gida.
MAT.26.18	Izikka istas zaaridi gede katama biidi ebelo geetettiza as “Astamarey ‘Ta wodey matida gish tana kaallizaytara Paaziga ta ne keeththan bonchana gides’ giidi yootite” gides. 
MAT.26.19	Iza kaallizaytikka Yesusi ista azazida mala Paaziga kawo giigissida.
MAT.26.20	Gadey omarsishin Yesusi tammanne nam7atara maaddan uttides. 
MAT.26.21	Isti muussan dishin izi istas “Ta tumu gays; intefe issoy aaththi immana” gides.
MAT.26.22	Istika keehi muuzottidi taran taran “Godo taneshaa?” gida. 
MAT.26.23	Izikka zaaridi “Tana aaththi immanaddey keren tanara kushe yeddizade. 
MAT.26.24	Iza gish kase xaafettidayssa mala Asa Nay baana; gido attin Asa Naa aaththi immizades aayye-ana! Hessadey yeletonta attidakko izas lo7okkoshin” gides. 
MAT.26.25	Iza aaththi immana Yuhuday “Astamaare! Taneshaa?” gides. Izikka “Ee, ne gida mala” gides.
MAT.26.26	Isti muussan dishin Yesusi miza qumappe ekkidi anjides. Menthidinne bana kaallizaytas immidi “Heyite miite; hayssi ta ashokko” gides. 
MAT.26.27	Qasseka ushsha denthidi galatidinne bana kaallizaytas immidi “Wurikka hayssafe uyite; 
MAT.26.28	daro asa nagarappe maarana gukkiza ta ooratha caaqo suuthay hayssa. 
MAT.26.29	Ta intes gizay ta Aawa Kawoteththan ta intenara ooratha woynen ushshaza uyana gakkanaas hayssafe sinthan hayssa woyne ushsha intenara uyikke” gides.
MAT.26.30	Mazamure yexidappe guye pude Dabrazayte geetettiza zuma bolla kezida.
MAT.26.31	Yesusi istas “Inte wuri hachchi omarsi tanan dhuphettidi tana yeggi baana; ‘Heemmizayssa ta shocana; mehetinne laalettana’ geetettidi kase xaafettides. 
MAT.26.32	Gido attin tani dendidappe guye intefe sinthatada gede Galila baana” gides. 
MAT.26.33	Phexroosi zaaridi “Hankoyti wuri ne geedon dhuphetikkokka tani mulekka dhuphetikke!” gides. 
MAT.26.34	Yesusikka izas zaaridi “Tumu gays; hachchi qamma kuttoy waassonta kasetada heedzdzuto ne tana kadana” gides. 
MAT.26.35	Phexroosi qasse “Nenara ta hayqqana koshikkokka mulekka ta nena kadikke!” gides. Yesusa kaalliza hankoytikka kumeth izayssathoka gida.
MAT.26.36	Hessafe guye Yesusi bana kaallizaytara gede Getesemaane geetettizaso bides. Istaka “He baada ta woossishin inte hayssan uttishiite” gides. 
MAT.26.37	Phexroosara Zabidoosa nayta nam7ata banara ekki biidi muuzotethinne daro qofo oykkides. 
MAT.26.38	Hessafekka “Ta shempoya hayqqana gakkanaas daro muuzotadus; tanara minnidi hannin takkite” gides.
MAT.26.39	Istafe guuth gede haakki bi gupandi “Ta Aawawu! Nees dandayettikko hayssi metoy taappe aadhdho; gido attin tani koyda mala gidonta neni koyda mala hano” gi woossides. 
MAT.26.40	Hessafe simmidi bana kaallizaytakko yiidi isti dhiskishin demmides. Phexroosakka “Hayto asato! Inte tanara issi saatekkone minnanas xoonidee? 
MAT.26.41	Paacen inte gelonta mala minnidi woossite; ayanay giigettides shin ashoy gidikko daburancha” gides.
MAT.26.42	Qasseka nam7antho biidi “Ta Aawawu! Hayssa uyanasi taas attonta miish gidikko ne sheney poletto” giidi woossides. 
MAT.26.43	Qasseka izi yishin ista ayfen dhiskoy deexida gish ichchidayta beyides. 
MAT.26.44	Ista aggidi qasseka biidi heedzdzantho kase woossida qaala zaari woossides.
MAT.26.45	Hessafe bana kaallizaytakko simmidi “Ha7ikka shempidi dhiskidetii? Hekko ha7i saatey matides; Asa Nay nagaranchata kushen aadhdhi imettana. 
MAT.26.46	Dendite ane boos! Tana aaththi immizadey yuussa bolla dees” gides.
MAT.26.47	Izi haasayishin tammanne nam7atappe issoy Yuhuday yides. Qeeseta halaqatinne dere cimati yeddida daro asay tooranne durqa oykkidi Yuhudara issife dees. 
MAT.26.48	Yuhudaykka “Ta yeerizadey iza gidida gish oykkite” giidi kase yooti woththides.
MAT.26.49	Siti gi Yesusakko biidi “Astamaare! Saro” gishe Yesusa yeerides. 
MAT.26.50	Yesusikka “Ta lagge! Ne yida qofa pola” gides. Heerakka asay shiiqetidi Yesusa oykkidi qachides. 
MAT.26.51	Yesusara dizaytappe issoy giththa mashsha shoddidi Qeeseta halaqaza ashkara hayth qanxides.
MAT.26.52	Yesusikka “Ane ne mashsha koohon zaara geltha; mashsha shoddizayti mashshan dhayana. 
MAT.26.53	Koshshikko tani ta Aawa oychizakko daro shiyen qoodettiza oliza kiitancha taas yeddonta aggana misatizee? 
MAT.26.54	Hessatho ooththikko qasse Geeshsha Maxaafatan hanana geetettidayssi waani poletanee?” gides.
MAT.26.55	He wode Yesusi asa “Panga oykkiza asatho mashshanne durqa ekkidi tana oykkana yidetii? Wontin wontin Xoossa Keeththan uttada ta tamarsishin kase oykkibeekketa shin. 
MAT.26.56	Gido attin hayssi wurikka hanidayssi kase nabeti Geeshsha Maxaafatan yootidayssi poletanassa” gides. He wode Yesusa kaallizayti iza yeggidi dhayida.
MAT.26.57	He wode Yesusa oykkidi asati Muse woga astamaretinne dere cimati issife shiiqidason Qeeseta halaqa Qayaafakko efida. 
MAT.26.58	Gido attin Phexroosi Qeeseta halaqa gibbe gakkanaas hahora Yesusa kaallides. Gibbe giddo gelidi hanizayssa wurseth beyanas, gibbe naagizaytara uttides.
MAT.26.59	He wode Qeeseta halaqatinne Ayhudata duulatay kumeth Yesusa wodhisanas wordo marka koyides. 
MAT.26.60+MAT.26.61	Wordo markati daroti shiiqikkokka bessiza markateth demmibeetenna; gido attin guyeppe nam7u as dayti shiiqidi “Hayssi addezi ‘Ta Xoossa Keeththa laallada heedzdzu gallassara zaarada keexana dandayays’ gides” giidi markattida. 
MAT.26.62	Hessa siyida Qeeseta halaqay utethafe dendi eqqidi “Hayti asati ne bolla markattizayssas aykkokka zaarikii?” gides. 
MAT.26.63	Yesusikka co7u gides. Qeeseta halaqay “Ta nena de7o Xoossa sunthan oychays! Neni Kirstoosa, Xoossa naa gidikko taas yoota!” gides.
MAT.26.64	Yesusikka “Ne goyssakka mala; gido attin intes ubbas ta yootizay sinthafe Asa Nay Wolqamaza ushachan uttidi salo shaarara yiza wode inte beyana” gides. 
MAT.26.65	He wode Qeeseta halaqay ba may7o daakkidi “Xoossa bolla cashsha qaala haasayides; nuus hayssafe aadhdhiza hara aaza marka koshshize! Xoossa bolla cashsha qaala izi haasayishin inte inte haythara siyideta. 
MAT.26.66	Intes ay misatizee?” gides. Istika zaaridi izas “Hayqoy bessees” gida.
MAT.26.67	He wode Yesusa ayfeson cuttishe iccida; baggayti baqqishe, 
MAT.26.68	“Kirstoosa! Ne nena nabe gaasashin nena baqqiday oonakkonne ane nuus yoota” gida.
MAT.26.69	Hessafe guye Phexroosi Qeeseta halaqa gibben utti dishin issi keeththa giddon ooththiza macas dizaara izakko shiiqada “Nenikka Galila Yesusara dizadde!” gadus.
MAT.26.70	Izi qasse “Ne ay gizakkonne ta erikke!” giidi ubba asa sinthan kadides. 
MAT.26.71	Gibbezappe keziza penge izi bishin issi hara oosanchaya iza xeellada heen gadaan dizaytas “Hayssi addezi Naazirete Yesusara dizaddekko!” gadus.
MAT.26.72	Izikka “Ta iza erikke!” giidi nam7antho kadides. 
MAT.26.73	Guuth gam7ishin heen eqqida asati shiiqidi Phexroosa “Ne haasayay ne haytara dizayssa qoncisees; tumappe ne ista bagga asa” gida. 
MAT.26.74	Izikka caaqishenne amatishe hessa addeza “Ta erikke!” gides. Heerakka kuttoy waassides.
MAT.26.75	Hessa wode Yesusi kase Phexroosas “Kuttoy waassanas ne tana heedzdzuto kadana” giidi yootida qaalay qofetin, Phexroosi kare kezidi camo yeeho yeekkides.
MAT.27.1	Maalado wontara Qeeseta halaqatinne dere cimati wurikka Yesusa wodhana oge zorettida. 
MAT.27.2	Yesusa qachi efidi gazhe Philaxoosas aaththi immida.
MAT.27.3+MAT.27.4	Iza aaththi immida Yuhudaykka Yesusa bolla pirdettidayssa beyidi “Aaththa immoonta aggarkina” giidi ba ekkida heedzdzu tammu bira Qeeseta halaqatassinne dere cimatas zaari immidi “Xillo as aaththa immida gish ta mooradis” gides. Istika “Histin nuus ay meto! Ne era ekka!” gida. 
MAT.27.5	Hessa gish Yuhuday bira efidi Xoossa Keeththa giddon yeggidi kezi biidi cuuletti hayqqides.
MAT.27.6	Qeeseta halaqati bira denthidi “Suutha waaga gidida gish Xoossa Keeththa miishan gujanas bessenna” gida. 
MAT.27.7	Ba giddon zorettidi imath gidida asatas duufo gidana mala issi urqa miish medhiza hiillaza gade shammida. 
MAT.27.8	Hessa gish he gadey hachchi gakkanaas suutha gade geetettes.
MAT.27.9+MAT.27.10	Izas waaga gidana mala “Isra7eele nayti heregida heedzdzu tammu bira qoodi ekkida. Xoossi tana azazida mala urqa medhiza hiillaza gades immida” geetettidi nabe Ermaasa duunan yootettidayssi polettides.
MAT.27.11	He wode Yesusi dere haarizayssa sinth shiiqides. Dere haarizayssika “Neni Ayhuda kawoo?” giidi oychides. Yesusikka “Ne gida mala gido” gides. 
MAT.27.12	Qeeseta halaqatinne dere cimati iza mootishin Yesusi istas aynne zaaribenna. 
MAT.27.13	He wode Philaxoosi Yesusa “Aapun yo7on nena mootizakkonne siyikkii?” gides. 
MAT.27.14	Dere haarizayssi keehi malalettana gakkanaas Yesusi issi qaalakka zaaribenna.
MAT.27.15	Dere haarizayssas ba7aale gallas derey qasho asappe “Ebeloy nuus birshetto!” gi oychikko issade birshiza wogay dees. 
MAT.27.16	He wode gene ooson erettida Barbaane geetettiza issi qasho asi dees. 
MAT.27.17	Derey shiiqida mala Philaxoosi “Barbaaneppenne Kirstoosa geetettiza Yesusappe ta intes oona birshana mala koyetii?” gides. 
MAT.27.18	Philaxoosi isti coo qanates aaththi immidayssa erishe oychides.
MAT.27.19	Izi pirda alga bolla utti dishin iza macheya “Iza geedon hachchi tani agumora daro metotadis; hessa xillo addeza bolla ne aykkokka ooththonta mala” giza kiita Philaxoosas yeddadus.
MAT.27.20	Gido attin Qeeseta halaqatinne cimati istas Barbaaney birshettana malanne qasse Yesusa wodhana mala woossanas dereza qaalay gaaggana mala ooththida. 
MAT.27.21	Dere haarizayssi “Nam7atappe oona birshana mala koyetii?” gi oychin, isti “Barbaane birsha!” gida.
MAT.27.22	Philaxoosikka “Histikko Kirstoosa geetettiza Yesusa wostoo?” gides. Wurikka “Kaqetto!” gida.
MAT.27.23	Philaxoosikka ayssii? “Ay iita ooththidee?” giidi ista oychides. Istika qasse keehi waassidi “Kaqetto!” gida. 
MAT.27.24	Philaxoosi hanizayssi wurikka asay ba giddon bul7aketethafe attin hara ay go7ay bayndayssa yuushi xeelidi “Hayssa addeza suutha gomeppe ta geeshsha; hayssafe guye inte shene” giidi haaththi ehisidi dereza sinthan ba kushe mecettides. 
MAT.27.25	Derey wuri “Iza suuthi nu bollanne nu nayta bolla gakko” giidi zaarides. 
MAT.27.26	He wode Barbaane istas birshidi Yesusa garafissidappe guye kaqqana mala aaththi immides.
MAT.27.27	Hessafe wotadarati Yesusa gede dere haarizayssa gibbe ekki biidi wuri shiiqidi Yesusa giddo aaththida. 
MAT.27.28	Iza may7o qaaridi hara zo7o may7o mayzida. 
MAT.27.29	Aguntha aklile xaaxidi giigissida; iza hu7e bolla woothida; shomboqo guufe ushacha kushen oythidinne iza sinthan gulbatidi “Ayhuda kawo! Intes too!” giidi iza qidhida. 
MAT.27.30	Iza bolla cuttida, shomboqo guufeza iza kusheppe ekkidi Yesusa hu7en zaari zaaridi shocida. 
MAT.27.31	Iza bolla qidhi ka7idayssafe guye qasseka zo7o may7oza qaari ekkidinne kase iza may7oza zaari mayzidi kaqqanaso ekki bida.
MAT.27.32	Isti ekki bishin Qareena geetettizasoppe yida Simoona geetettizayssa demmidi masqaleza iza wolqara toossida. 
MAT.27.33+MAT.27.34	Birshechay “Hu7e guuge” geetettiza Golgota gakkishin ciyera walakettida woyne cajje “Uya” giidi immida; gido attin izi gaanxi ekkidi uyana koybenna. 
MAT.27.35	Iza kaqidappe guyen iza may7oza bolla saama yeggidi gishettida. 
MAT.27.36	Heen uttidi iza naagida. 
MAT.27.37	“Hayssi Ayhuda kawo Yesusa” giza mooto qaala iza hu7eppe bollara woththida. 
MAT.27.38	Nam7u wombadetappe issoy Yesusappe ushacha baggara, issoy hadirsa baggara izara issife kaqettida.
MAT.27.39+MAT.27.40	Ogera aadhdhi biza asay cayishenne hu7e qaathishe 
MAT.27.41	Qeeseta halaqati dere cimatara gididi iza bolla qidhishe; 
MAT.27.42	“Hara asa ashshides shin bana ashshanas dandaybenna; izi Isra7eele kawo gidikko ane ha7i masqale bollafe wodhdho; nukka iza ammanana. 
MAT.27.43	Xoossan ammanettides; bana Xoossa Naa gida mala Xoossi iza dosiza gidikko ane ha7i iza asho” gida. 
MAT.27.44	Izara issife kaqettida pangatikka hessatho cashsha qaala iza bolla qoqofida.
MAT.27.45	Gallassafe usuppun saateppe biidi uddufun saate gakkanaas kumeththa biittay dhumides. 
MAT.27.46	Uddufun saate gidishin Yesusi qaala dhoqu histidi “Eelohe! Eelohe! Lama sabaqitan” giidi waassides. Hessa guussas birsheththay “Ta Xoosso! Ta Xoosso! Tana ayssi aggadii?” guussa. 
MAT.27.47	Heen gadaan eqqida asatappe issi issi asati iza waasoza siydi “Elaasa xeeygesko!” gida. 
MAT.27.48	Istafe issadey woxxi biidi zandza misatiza sefinege geetettiza miish ekkidi caalida woyne cajjen yeggi caphisidinne shomboqo geetettiza mitha xeeran qaaphidi uyana mala Yesusa duunakko shiishshides. 
MAT.27.49	Hanko asay qasse “Aggagite ane, Elaassi yiidi iza ashshin beyana” gida. 
MAT.27.50	Yesusi qasseka dhoqa qaalan waassidi shempo kezides.
MAT.27.51	He wode Xoossa Keeththa magalashay bolla hu7era duge simmi daakkettidi nam7u kezides; biittay qaaxides; zaallati za77ida. 
MAT.27.52	Duufoti doyettida; kase hayqqida Xoossa asappe daro baggay dendides. 
MAT.27.53	Duufoppe kezidi Yesusa denthafe guye gede geeshsha katama gelidi darota ayfen bettida. 
MAT.27.54	Mato halaqaynne izara issife Yesusa naagizayti biitta qaathanne hanidayssa wursi beyidi daro babbida. Qasse “Hayssi tumappe Xoossa Naakko!” gida. 
MAT.27.55	Galilappe yiidi Yesusa koshshizazan ooththi maadanas kaalliza daro macasati hanizayssa wursikka hahora xeellishe heen deettes. 
MAT.27.56	Ista giddon Magdaleppe yida Maaramiranne, Yaqoobenne Yoosefe aayo Maaramira, qasseka Zabidoosa nayta aayeyira issife deettes.
MAT.27.57	Gadey omarsishin Yoosefe geetettiza issi dure adde dayssi Armatiyasa geetettizasoppe yides. Izikka ba baggara Yesusa kaallizade. 
MAT.27.58	Izi Philaxoosa sinthi shiiqidi Yesusa aha izas immana mala woossin Philaxoosikka izas immana mala azazides. 
MAT.27.59	Yoosefey aha ekkidi geeshshiza moogo afalan xaaxides. 
MAT.27.60	Shuch woocidi baassi giigissida duufon efi woththidi gita shuch gendersidi duufoza gordides. 
MAT.27.61	Hessa wode Magdale Maaramiranne hara Maaramira duufoza ginan uttida.
MAT.27.62	Sambatas giigettiza wontetha gallas Qeeseta halaqatinne Farsaaweeti Philaxoosa sinth shiiqidi, 
MAT.27.63	“Godo! He wordoy kase paxa dishe ‘Heedzdzu gallassafe guye ta dendana’ gida qaalay nu woznan turchu gides. 
MAT.27.64	Hessa gish iza kaallizayti iza aha kaysoti ekkidi deres ‘Izi hayqoppe dendides’ giidi woresonta mala heedzdzantho gallas gakkanaas duufoy naagettana mala azaza; akay giikko kaseyssafe guye balay aadhdheth gidana” gida. 
MAT.27.65	Philaxoosi “Intes naagizayti deettes; biidinne intes erettida mala naagisite” gides. 
MAT.27.66	Istika biidi duufoza dunna maatamen gordidi naagana zabe essida.
MAT.28.1	Sambatay aadhdhidappe guye saamintappe koyro gallas buro saloy zo7ishin Magdale Maaramanne hara Maarama duufoza beyana bida.
MAT.28.2	Qopponta dishin gita biitta qaathi hanides; Goda kiitanchaykka saloppe wodhdhi duufakko biidi shuchcha gendersidi iza bolla uttides. 
MAT.28.3	Kiitanchas medhay wolqantha poo7o mala; may7oykka shachcha mala bootha. 
MAT.28.4	Duufo naagizayti kiitanchazas babbidi kokkoridinne hayqeth misatida.
MAT.28.5+MAT.28.6	Kiitanachay macasata “Babbofte; inte kaqettida Yesusa koyizayssa ta erays; izi ha7i haan baawa; izi kase yootida mala hayqoppe dendides; ha yiidi izi ichidaso beyte. 
MAT.28.7	Ha7ikka eleli biidi iza kaallizaytas ‘Hayqoppe dendides. Intefe kasetidi Galila bees; inte iza heen demmana’ giidi yootite. Hi7a ta intes yootadis” gides. 
MAT.28.8	Macasatikka baboninne ufayssan kumidi iza kaallizaytas yootanas elelidi wothan duufoy dizaso yeggi aggidi bida.
MAT.28.9	Heerakka Yesusi ista demmidi “Hayto saro” gides. Istika Yesusakko shiiqidinne iza toho oykkidi izas goynnida. 
MAT.28.10	Yesusi ista “Babbofte! Biidinne isti Galila baana mala ta ishatas yootite. Isti tana heen beyana” gides.
MAT.28.11	Macasati buro oge bolla dishin naagizaytappe guutha baggati katama biidi hanidayssa wursi Qeeseta halaqatas yootida. 
MAT.28.12+MAT.28.13	Qeeseta halaqatikka dere cimatara shiiqettidi zorettida; wotadaratas gidiza miish immidi “ ‘Nuni dhisikidaashin iza kaallizayti qammara yiidi kaysoti efida’ gite gida. 
MAT.28.14	Hayssi worey dere haarizayssa matan siyetikkokka nuni izas lo7ethi yootana; aykko iitayka inte bolla gakkonta mala nu ooththana” gida. 
MAT.28.15	Wotadaratikka miisha ekkidi isti gida mala ooththida; hayssi yo7ozi hachchi gakkanaas Ayhudata achchan daroson yootettishe dees.
MAT.28.16	Hessafekka Yesusa kaalliza tammanne issineti Yesusi ista bessida Galilan diza zuma bolla kezida. 
MAT.28.17	Yesusa beyida mala izas goynnida, ista garasafe guuxiza baggati sidhida.
MAT.28.18+MAT.28.19+MAT.28.20	Yesusikka bana kaallizaytakko shiiqidi “Saloninne sa7an godateththi taas imettides. Hessa gish biidi dere ubba Aawa, Naazanne Xillo Ayana sunthan xammaqishe; tana kaallizayta ooththite; ta intena azazidayssa wursi naagana mala tamarsite. Takka alame wurseth gakkanaas ta intenara days” gides. 
MRK.1.1	Xoossa Naa Yesus Kirstoosa koyro Mishiraachchoy hayssa; 
MRK.1.2	nabe Isayaasa baggara
MRK.1.2	“Hekko nees oge lo7ethanade ta kiittanade
MRK.1.2	neeppe sinthara yeddana. 
MRK.1.3	‘Godas oge giigissite;
MRK.1.3	izi baana oge suurisidi ooththite’
MRK.1.3	gishe bazzo biittan waassiza giiris”
MRK.1.3	geetetti xaafettides. 
MRK.1.4	Hessathoka Xammaqiza Yohannisi asa xamaqishenne “Inte nagarappe simmidi xammaqettite, Xoossi inte nagara atto gaana” gi awajjishe bazzora kezi wodhdhides. 
MRK.1.5	Yuhuda derey kumeth Yerusalame asay wuri Yohannisakko bi biidi ba nagara nagara paaxi paaxi Yordaanoose Shaafan Yohannisa kushen xammaqettides. 
MRK.1.6	He wode Yohannisi may7izay gaamella isikeppe oosettida may7o; qasse ba xeessan 
MRK.1.7	Izi “Tani hokkada iza caamma qasho birshanas bessontadey, taappe aadhdhizadey taappe guyera yaana. 
MRK.1.8	Tani intena haaththan xammaqays izi gidikko intena Xillo Ayanan xammaqana” giidi sabakides.
MRK.1.9	He wode Yesusi Galila giddon diza Naazirete geetettiza katamaype Yordanoose Shaafa yiidi Yohannisa kushen xammaqettides. 
MRK.1.10	Yesusi xammaqettidi haaththafe kezida mala saloy doyettin Xillo Ayanay iza bolla haraphe kafo misatidi wodhdhishin beyides. 
MRK.1.11	Qasseka “Ta dosiza Nay nena, nenan ta ufayetays” giza qaala giirisi pude saloppe seetettides. 
MRK.1.12	Heerakka Xillo Ayanay iza duge bazzo kaalethi efides. 
MRK.1.13	Heen bazzonka oyddu tammu gallas gakkanaas Xala7era paacettishe gam7ides. Do7atara issife de7ides. Kiitanchatikka iza maaddida.
MRK.1.14+MRK.1.15	Yohannisi qasho keeth gelidayssafe guye Yesusi Xoossa Mishiraachcho qaala sabakishe gede Galila biidi “Wodey gakkides; Xoossa Kawotethi matides; nagarappe simmite, Mishiraachcho qaalan ammante” giidi sabakides.
MRK.1.16	Yesusi Galila Abba achchara aadhdhin Simoonaynne iza isha Indiraassi mole oykkizayta gidida gish isti mole oykiza gite abban yeggishin beyides. 
MRK.1.17	Yesusi ista “Haa yite! Tana kaallite; inte mole oykki shiishshiza mala ta intena as oykkizayta ooththana” gides. 
MRK.1.18	Isti heerakka mole giteza yeggi aggidi Yesusa kaallida.
MRK.1.19	Guuth gede sinthe aadhdhidi Zabidoosa naa Yaqoobeynne iza isha Yohannisi wogolon uttidi mole gite giigissishin beyidinne heerakka ista xeygides. 
MRK.1.20	Istika ba aawa Zabidoosas qaxarettidi ooththiza asatara issife wogoloza giddon aggidi Yesusa kaalli bida.
MRK.1.21	Heeppeka Qifirnahoome bida. Heerakka Yesusi Ayhudata Sambata gallas Ayhudata Woosa Keeththe gelidi tamarso oykkides. 
MRK.1.22	Xaafeta mala gidonta godateththara diza asa mala izi tamarsin asay wuri iza timirtezan malalettides.
MRK.1.23	He wode Ayhudata Woosa Keeththan diza tuna ayanay iza bolla diza issi addey 
MRK.1.24	“Naazirete Yesusa ne nuuppe aazi koyay? Nuna dhayssana yadii? Ne oonakkonne ta nena erays; neni Xoossa geeshshaza” giidi waassides.
MRK.1.25	Yesuasikka tuna ayanaza “Co7u gaada izappe keza!” giidi hanqides.
MRK.1.26	Tuna ayanay addeza gendersidi izi qaketishin izappe waassishe kezides. 
MRK.1.27	Derey wuri “Aso hayssi aaza palaa? Hayssi godateththara diza ooratha timirte; tuna ayanatakka azaazees; istika izas azazettetes” gi malalettishe asay ba giddon issoy issa oyshecho oykkides.
MRK.1.28	Heerakka iza ooso worey kumeth Galila yuushon diza dere ubban siyettides.
MRK.1.29	Ayhudata Woosa Keeththafe kezida mala Yaqooberanne Yohannisara issife gede Simoonasonne Indiraasaso gelida. 
MRK.1.30	He gelida mala Simoona bolloteya misha harge sakettada ichchidayssa izas yootida. 
MRK.1.31	Hessa gish Yesusi iziikko shiiqidi izi kushe oykidi denthides. Mishay aggin iza dendada ista mokkadus.
MRK.1.32	Awa arshey wullidappe guye gadey dhumishin asay harganchatanne daydanthi oykkida asaa wursi Yesusakko ekki yides. 
MRK.1.33	He katamayin diza asay wuri keeththa karen shiiqides. 
MRK.1.34	Izikka dumma dumma hargen sakettidayta darota pathides. Daro daydanthataka kessides. Gido attin daydanthati Yesusi oonakkonne eriza gish daydanthati haasayana mala Yesusi koybeenna.
MRK.1.35	Bazzoy zo7onta malado wontara Yesusi dendidi issi asi bayndaso biidi heen woossa oykkides. 
MRK.1.36	Simooninne izara dizayti Yesusa koyana kezi bida. 
MRK.1.37	Isti iza demmidi asi wuri nena koshshan dees gida.
MRK.1.38	Yesusikka “Ta yiday tamarsanas gidida gish ane Mishiraachcho qaala yootanas matan diza gutata boos” gides.
MRK.1.39	Hessa gish Ayhudata Woosa Keeththan geli geli sabakishenne daydanthi kessishe Galila kumeththan yuuyides.
MRK.1.40	Issi inchiracha hargizadey Yesusakko shiiqidinne iza sinthan gulbatidi “Ne shene gidikko ne tana paththana dandayassa” gi woossides. 
MRK.1.41	Yesusikka addezas mishettidi ba kushe yeddi iza bochidinne “Ta ne paxana mala koyays; paxa!” gides.
MRK.1.42	Heerakka addeza inchiracha hargey aggin, addezi paxides. 
MRK.1.43+MRK.1.44	Yesusikka addezas “Oonaska hayssa ne haasayonta mala naageta; gido attin baada Qeeses nena bessa. Derezas marka gidana mala ne paxxidayssas Musey azazida yarshoza shiisha” giidi keehi minth yootides.
MRK.1.45	Gido attin addezi kezi biidi ba bida ubbason wore darsi dharcides. Hessa geedon Yesusi ay katamanka qoncera gelanas dandaybenna. Hessafe dendidayssan katamappe karera asi bayndason duus oykkides. Asay gidikko dumma dummasoppekka izakko yides.
MRK.2.1	Guutha gallassafe guye “Yesusi Qifirnahoome simmidi soon dees” giza wore asay siyides. 
MRK.2.2	Hessa gish keeththara karera uttizasoy dhayana gakkanaas daro derey shiiqides. Izikka Xoossa qaala asas sabakides. 
MRK.2.3	Oyddu as dayti issi tohoy silida as tookkidi izakko ehida. 
MRK.2.4	Asa daroteththafe dendidayssan Yesusi dizaso gaththanas dandayonta gish Yesusi diza ginara kaara qaaridi harganchaza izi ichida halara Yesusa sinth duge woththida. 
MRK.2.5	Yesusi asata ammano beyidi tohoy silida addeza “Ta naazo! Ne nagaray atto geetettides” gides.
MRK.2.6+MRK.2.7	Heen gadaan uttida issi issi Muse woga xaafeti ba woznara hayssi addezi wosti hayssatho gizee? “Xoossa bolla cashsha qaala haasayees. Issi Xoossafe attin nagara maarana dandayizay oonee?” giidi qoppida.
MRK.2.8	Yesusi heerakka isti ba woznan qoppidayssa ba Ayanan eridi “Inte wosti hayssatho qoppetii? 
MRK.2.9	Tohoy silida addeza, ‘Ne nagaray atto geetettides’ guussafenne ‘Dendada ne hala tookkada ba guussafe awayssi matizee?’ 
MRK.2.10	Gido attin Asa Naas biitta bollan nagara maarana godateththi dizayssa inte erana mala” giidi toho sila addeza; 
MRK.2.11	“Dendada ne tookketta yida hala tookkada neso ba” gides.
MRK.2.12	Izikka dendidi asay wuri beyishin hala tookkidi bides. Heen gadaan diza asay wuri hanozan malaletidi “Kase hayssa malay hanin beybookko” giidi Xoosse galatides.
MRK.2.13	Qasseka Yesusi Galila Abba lanqe bides. Daro derey izakko yiin izikka yida asa tamarsides. 
MRK.2.14	Izi ogera aadhdhi bishin Ilfiyoosa naa Lewey qaraxa shiishshizason uttidayssa beyidi “Haaya tana kaalla” gides. Izikka dendidi Yesusa kaallides.
MRK.2.15	Hessafe guye Leewe soon kaththa maaddan utti dishin qaraxa shiishshiza daro asatinne nagaranchati izara kaalli yida gish isti Yesusaranne iza kaallizaytara issife maaddan uttida. 
MRK.2.16	Farsaaweeta baggafe gidida Muse woga tamarsizayti Yesusi nagaranchataranne qaraxa shiishshizaytara mishin beyidi iza kaallizayta “Qaraxa qanxissizaytaranne nagaranchatara aazas mizee?” giidi oychida.
MRK.2.17	Yesusikka isti gizayssa siydi “Aakimey harganchatas koshshes attin hargontaytas gidenna. Takka nagaranchata xeeyganas yadis attin xillota xeeyganas yabeekke” gides.
MRK.2.18	Yohannisa kaallizaytinne Farsaaweeti xooma xoomettes. Issi issi asati Yesusakko yiidi “Yohannisa kaallizaytinne Farsaaweeta kaallizayti xoomettes shin nena kaallizayti aazas xoomettenee?” gi oychida.
MRK.2.19	Yesusikka istas “Mishiray istara dishin mishira laggeti xoomi erizoo? Mishiray istara dishin xoomi eretenna. 
MRK.2.20	Mishiray istafe ekettana wodey yaana. He wode isti xoomana.
MRK.2.21	“Gal7a may7o bolla ooratha woso woththi sikkizadey oonikka deenna; hessatho ooththikko oorathazi gal7a daakki daakki yeggees; daakkeththaykka kaseppe gede aadhdhi iitees. 
MRK.2.22	Hessathoka ooratha woyne cajje gal7a lukkamon woththizadey deenna. Wothiza gidikko woyne cajjezi gal7a lukkamoza dhuussees; woyne cajjezinne lukkamozi nam7ay morettetes. Hessa gish ooratha woyne cajjey daanas bessizay ooratha lukkamonna” gides.
MRK.2.23	Yesusi Ayhudata Sambata gallas giste tiya giddora aadhdhishin iza kaallizayti izara issife bishe tiya xupho oykkida. 
MRK.2.24	Farsaaweeti “Nena kaallizayti Sambata gallas diggettida miish aazas ooththizoo?” giidi Yesusa oychida.
MRK.2.25	Izikka istas “Dawutey gafidi miza miish koyda wode izara issife dizaytara izi ooththidayssa nabebibeekketii? 
MRK.2.26	Abiyatarey Qeeseta halaqatethan dishin izi Xoossa Keeththe gelidi Qeeseti xalala maanas bessiza dumma kaththa baassi miidinne banara dizaytas immides” gides. 
MRK.2.27	Qasseka Yesusi istas “Sambatay asas medhettides attin asi Sambatas medhetibenna. 
MRK.2.28	Hessa gish ta Asa Nay Sambata goda” gides.
MRK.3.1	Hara gallas Yesusi Ayhuda Woosa Keeththe gelides. Henka kushey silidadey dees. 
MRK.3.2	Yesusa mootanas gaaso koyiza asati izi Ayhudata Sambata gallas pathanakkonne giidi pathishin beyana koyda.
MRK.3.3	Izikka kushey silida addeza “Heen shiiqi uttida asa sinthan denda eqqa” gides. 
MRK.3.4	Hessafe guye Yesusi asa “Sambata gallas bessizay lo7o oosoyee? Iita oosoo? Asa shempo ashoyee? Woykko shempo wodhoo?” giidi oychides. Istika co7u gida.
MRK.3.5	Ista wozna shuchchatethan mishetidi iza giddoththidi yuuyi aadhdhi eqqida asa hanqora xeelidi addeza “Ne kusheza piddisa!” gides. Addezikka ba kushe piddisin kushezi mulera pathides. 
MRK.3.6	Farsaaweeti kezi biidi iza wosti dhayssanakkonne Herdoosa bagga gidida asatara zoretida.
MRK.3.7	Yesusi bana kaallizaytara abbako bides. Galilappenne Yuhudappe yida daro derey iza kaallides. 
MRK.3.8	Izi ooththizayssa siydi asay Yuhudappe, Yerusalameppe, Edoomeppe, Yordanoose pinthan diza deretappe qasse Xirooseppenne Sidoona heerappe izakko yides. 
MRK.3.9	Asay darida gish iza un7ethonta mala guutha wogolo isti giigisana mala bana kaallizayta azazides. 
MRK.3.10	Izi daro harganchata pathida gish sakoy waayssizayti wuri iza ba kushera bochchanas dafettida. 
MRK.3.11	Tuna ayanatikka Yesusa beyida mala iza sinthan kundidi “Neni Xoossa Naa” giidi waassida.
MRK.3.12	Gido attin izi oonakkonne tuna ayanati qoncisonta mala keehippe hanqides.
MRK.3.13	Yesusi pude zuma bolla kezidi ba koyizayta baako yaana mala xeygides, istika izakko yida. 
MRK.3.14	Izara issife gidana malanne sabakanas yeddana mala tammanne nam7ata “Hawaareta” gi sunthides. 
MRK.3.15	Asaappe daydanthata kessana mala istas godateththi immides.
MRK.3.16	Izi sunthida tammanne nam7ata sunthi hayssafe kaallizayssa; Phexroosa geetettida Simoona, 
MRK.3.17	Bi7orinegeese woykko daada nayta geetettida Zabidoosa nayta Yaqoobenne Yohannisa, 
MRK.3.18	Indiraasa, Piliphoosa, Bartelemoosa, Matoosa, Toomaasa, Ilfiyoosa naa Yaqoobe, Tadoosa, ba baggas mishettiza Simoona, 
MRK.3.19	Yesusa aaththi immida Asqoroonto Yuhuda.
MRK.3.20	Hessafe guye Yesusi issi so gelides. Izinne iza kaallizayti kath maana wodey istas dhayana gakkanaas derey qasseka dari shiiqides. 
MRK.3.21	Iza hanota siyida iza dabboti “Gooyonta aggenna” giidi banara ekki baanas izi dizaso gakkida.
MRK.3.22	Yerusalameppe yida xaafetikka “Bi7elizeebula geetettiza daydanthata halaqay iza bolla dees. Izi daydanthata kessizay daydanthata halaqa wolqanko!” gida.
MRK.3.23	Izikka ista xeygidi leemisora “Xala7ey asappe Xala7e wosti kessanee? 
MRK.3.24	Ba giddon shaakoy diza kawotethi minnanas dandayenna. 
MRK.3.25	Issi keeththa asikka ba giddon shaaketikko eqqanaas dandayenna. 
MRK.3.26	Hessathoka Xala7ey ba garasan issoy issara shaakettikkonne ixettikko minni eqqanaas dandayenna. Hessika izas wurseth gidana.
MRK.3.27	“Hessa geedon issadey koyrottidi wolqama as qachonta dishe wolqamazaso gelanassinne iza miishe bonqanas dandayenna; iza aqo bonqanas dandayettizay wolqamaza qachikko xalala.
MRK.3.28	“Ta intes tumu gays; asa naytas nagaraynne cashshi wuri maarettana. 
MRK.3.29	Gido attin Xillo Ayana bolla cashsha qaala haasayiza asa ubbas mernaas nagara acco gidana attin maarettenna” gides. 
MRK.3.30	Hessa izi giday isti iza “Ne bolla tuna ayanay dees” gida gishasa.
MRK.3.31	Hessafe guye iza aayeyanne iza ishati kare yi eqqidinne ase izakko kiitti xeygisida. 
MRK.3.32	Iza yuuyi aadhdhi uttida daro asay “Hekko ne aayeyanne ne ishati karen eqqidi nena koyeettes” gida.
MRK.3.33	Izikka zaaridi “Ta aaya oonee? Ta ishati oonantee?” gides. 
MRK.3.34	Iza yuuyi uttida asaako xeelidi “Ta aayeyanne ta ishati haytantakko! 
MRK.3.35	Xoossa shene ooththizay wuri izi ta isha, ta michonne ta aayo” gides.
MRK.4.1	Qasse Yesusi hara wode abba achchan tamarso oykkides. Izakko keehi daro derey shiiqida gish abba giddon diza wogolo dizaarin gelidi uttides; asayka wuri abba achchan shiiqides. 
MRK.4.2	Izikka daro yo7ota leemiso hizgi tamarsides. 
MRK.4.3	“Siyite! Issadey zereth zeranas kezides. 
MRK.4.4	Izi zerishin issi issi zerethi oge bolla wodhdhides. Oge bolla wodhdhida zeretha kafoti maxi mida. 
MRK.4.5	Baggay mela biittan wodhdhides. He biittay mela gidida gish heerakka caarides. 
MRK.4.6	Gido attin awa arshey kezida mala shullidi xapho yeddonta gish melides. 
MRK.4.7	Qasse issi zerethi aguntha giddon wodhdhides; agunthayka diccidi cuullida gish ayfibenna. 
MRK.4.8	Hara zerethi qasse lo7o orde biitta bolla wodhdhida gish caaridi diccides; ayfeka ayfides; Issoy heedzdzu tammu, issoy qasse usuppun tammu, issoy qasse xeetu ayfides.”
MRK.4.9	Yesusi qasseka “Siyiza haythi dizadey siyo!” gides.
MRK.4.10	Yesusi barka dishin tammanne nam7atinne kase izara diza asay izi yootida leemisoza gish iza zaari oychida. 
MRK.4.11	Izikka istas “Intes Xoossa Kawoteththa xuura eroy gelides shin karen dizaytas gidikko yo7oy wuri leemisora yootettes. 
MRK.4.12	Hessika kase ‘Isti beyidi beyidayssa akeekonta malanne simonta mala, qasseka ista nagaray maaretonta malakko’ ” gides.
MRK.4.13	Qasseka Yesusi “Hayssi leemisoy intes gelibenee? Histin hara leemiso inte wosti erannee? 
MRK.4.14	Zerizadey qaala zerees. 
MRK.4.15	Issi issi asati oge bolla wodhdhida zeretha misatettes; isti qaala siyiza wode Xala7ey yiidi heerakka isti siyida qaala ista woznappe ekkichees. 
MRK.4.16	Hessathoka harati mela biitta bolla wodhdhida zeretha misatetes. Isti qaala siydi ufayssan ekketes. 
MRK.4.17	Gido attin isti xapho yeddonta gish guutha wode gam7ishin qaala geedon metoy woykko goodetay asata bolla yiza wode heerakka dhuphetetes. 
MRK.4.18	Harati qasse aguntha giddon wodhdhida zeretha misatettes; isti qaala sisi siyeetes. 
MRK.4.19	Gido attin ha biitta metoy, miisha siiqoynne hara amoy isti siyida qaala cuullidi ayfe ayfonta mala diggees. 
MRK.4.20	Hankoyti lo7o biittan zeretida zeretha misatettes; heytikka qaala siydi ekkizadenne heedzdzu tammu ayfe, usuppun tammu ayfenne xeetu ayfe ayfizayta” gides.
MRK.4.21	Qasseka Yesusi “Xompe oythidi geemason woykko arsa giddon woththi eretii? Poo7ana mala qonceson wotheeta gidenee? 
MRK.4.22	Hessa gish qotettidi qonce kezontay, poo7on kezonta geeman attanay baawa. 
MRK.4.23	Hessa gish siyiza haythi dizaddey siyo!” gides.
MRK.4.24	Gujidikka “Inte siyizayssa woznan woththite; inte makkiza miishara intes makettana; hessafekka daroy gujettana. 
MRK.4.25	Dizaddes gujettana shin bayndadefe izas dizaarakka ekketichana” gides. 
MRK.4.26	Qasseka Yesusi “Xoossa kawotethi zereth zeriza issi as misatawus. 
MRK.4.27	Zeridadey omars dhisikees. Wontishin dendees; gido attin izi eronta dishin zerettida kaththay mokkidi diccees. 
MRK.4.28	Gadeyaka koyro caarech, kaalethada pudhe, qsseka pudheza bolla lo7o ayfe immawus. 
MRK.4.29	Kathay kaxxidappe guye boney gakkin keeththa aaway heerakka maxa oykkes” gides.
MRK.4.30	Yesusi “Xoossa Kawoteth nu aazara ginisanee? Aazara leemisanee? 
MRK.4.31	Biitta bolla ubbafe laafa gidida sanafice ayfe misatawus. 
MRK.4.32	Zeretada diccidappe guye qas atakilteta ubbafe aadhdhiza gish kafoti yiidi he atakiltey haggata kuwa giddon shempeetes” gides.
MRK.4.33	Yesusikka asay ekkanas dandayizayssa keena hayta misatiza hara daro leemisora istas yootides. 
MRK.4.34	Ay miish gidikkokka asas leemisoy baynda yooti erenna. Izinne iza kaallizayti xalla diza wode gidikko wursi birsh yootees.
MRK.4.35	He gallas gadey qammishin bana kaallizayta “Ane gede he pinth pinnoos” gides. 
MRK.4.36	Isti asa heen aggagidi izi utti diza wogolozara Yesusa ekki bida. Hara wogolotikka istara issife deettes. 
MRK.4.37	He wode wolqama dambalay abba bolla dendidi wogoloza haaththi kumana gakkanaas dambalay shocechides. 
MRK.4.38	Gido attin Yesusi borkoth borkottidi wogolozas guye baggan ichides. Istika iza denthidi “Astamare! Nuni dhayishin nena metenee?” gida.
MRK.4.39	Izikka dendidi carkoza “Co7u ga!” abbaka “Woppu ga!” gides; carkoykka co7u gides; mulekka co7u gides. 
MRK.4.40	Bana kaallizaytaka “Hayssatho aazas babbidetii? Hayssa gakkanaas intes ammanoy bawee?” gides.
MRK.4.41	Istika keehi babidi ba giddon issoy issara “Carkoynne abbay izas azazettizay hayssi oonee?” geetettida.
MRK.5.1	Abba pinnidi gede Gergesenoone geetettizaso bida. 
MRK.5.2	Yesusi wogoloyippe wodhdhida mala tuna ayanay iza bolla dizaddey duufoppe kezidi Yesusara gaaggana izakko yides. 
MRK.5.3	Hayssi addezi duufoson dizaddenne haray attoshin oonikka iza sansalatanka qachanas dandaybenna. 
MRK.5.4	Daro wode toho birataranne sansalatara qashetees. Gido attin kushe sansalata duuththethi yegees; toho birataka mentherethi yeges; oonikka iza oykidi teqanas dandaybenna. 
MRK.5.5	Gallassinne qamma duufota giddoninne zumata bolla yuuyi yuuyi waassishe ba bolla shuchchara qanxerethidi madunthees.
MRK.5.6	Izikka Yesusa hahon beyida mala wothan izakko yiidi iza sinthan gulbatidi goynnides. 
MRK.5.7	Keehi waassidi “Haysso wogga Xoossa Naa Yesusa, nees tanara aazi dizee? Xoossa sunthan ta nena woossays tana waaysoppa” gides. 
MRK.5.8	Izi hessa giday Yesusi kase “Neni tuna ayanay hayssafe keza” gida gishassa.
MRK.5.9	Hessafe qasse Yesusi iza “Ne sunthi oonee?” giidi oychides. Izikka “Nuni darota gidida gish ta sunthi Leegone geetettes” gides. 
MRK.5.10	He dereppe kessi yeddonta mala Yesusa keehi woossides.
MRK.5.11	Heen matan zuma bolla daro guddunthi heemettes. 
MRK.5.12	Tuna ayanati “Nu guddunthatan gelana mala nuus ero garkii?” giidi Yesusa woossida. 
MRK.5.13	Izikka istas “Ero” gides. Tuna ayanatikka addezappe kezidi guddunthatan gelida. Nam7u shi gidida guddunthay wuri aafozara dugeththa genderetti wodhdhidi abban mitettida.
MRK.5.14	Gudduntha heemmizayti baqatidi hanidayssa katamaninne dere giddon yootida. Dereyka hanidayssa beyanas ba dizasoppe dizasoppe kezides. 
MRK.5.15	Yesusakko yiidi daro daydanthi iza bolla diza addeza woznay izas simmin may7o may7idinne wogara uttidayssa yida asay beyidi babbides. 
MRK.5.16	Hayssa beyida asay daydanthi iza bolla diza addeza gishshinne guddunthati hanoyssa derezas yootida.
MRK.5.17	Hessafe guye he dere asay Yesusi ista dere yeddidi baana mala woossides.
MRK.5.18	Yesusi wogolon gelishin daydanthati izappe kezida addezi Yesusara daanas woossides.
MRK.5.19	Yesusi qasse izi oychidayssa akay giidinne “Neni gede ne so ba, Goday nees ay mala gita miish ooththidakkonne izi nees ooththida maarotetha ne so asas yoota” gides.
MRK.5.20	Addezikka baso biidi Yesusi izas ooththida gita miish wursi tammu katama geetettiza deren yootin siyiday wurikka malalettides.
MRK.5.21	Qasseka Yesusi wogolon gelidi gede pinth pinnidi abba achchan dishin daro asay iza achchi shiiqidinne iza giddoththides. 
MRK.5.22	Ayhudata Woosa Keeththa halaqatappe issoy Iya7iroosa geetettizayssi izi dizaso biidi Yesusa demmida mala iza toho bolla kundidi 
MRK.5.23	“Taas guutha naa dizaara hayqqana gawus. Iza hayqqonta paxa daana mala ne ha yaada ne kushe izi bolla wotharkii?” giidi keehi woossides.
MRK.5.24	Yesusikka izara issife bides. Daro asay iza un7ethana gakkanaas kaallides.
MRK.5.25	Tammanne nam7u layth kumeth suuthi izi bollafe gukkiza macas dizaara heen asaara dawus.
MRK.5.26	Iza baassi diza miish wursa ongana gakkanaas akimeppe akime laamon daro daburadus. Gido attin sakoy izis gede darides attin aykkokka lo7ibenna. 
MRK.5.27	Iza Yesusa gish siyida mala asa giddora Yesusa guyera kaallada iza may7o bochchadus. 
MRK.5.28	Gaasoyka “Ta ay hanadakka iza may7o kushera bocho bochidakkoka ta paxana” gaada qoppida gishassa.
MRK.5.29	Gukkiza suuthay heerakka eqi aggides; izakka paxidayssa ba asatethan eradus. 
MRK.5.30	Bappe wolqay kezidayssa Yesusi eridi gede asaakko simmidi “Ta may7o oone bochiday?” gides.
MRK.5.31	Iza kaallizayti qasse “Hayssi derey un7etidi sugetishin beyashe waanada ‘Tana bochiday oonee?’ gay” gida.
MRK.5.32	Yesusi hessa ooththiday oonakkonne beyanas yuushi xeellides. 
MRK.5.33	Macasayakka baas aazi waanidakkone erada babbashenne kokkorashe yaada Yesusa sinthan gufannada hanida tuma wursa izas yootadus. 
MRK.5.34	Izikka “Ta naye! Ne ammanoy nena ashshides. Saron ba! Ne waayeppe paxa!” gides.
MRK.5.35	Yesusi buro haasayan dishin Ayhudata Woosa Keeththe halaqa Iya7iroosa soppe yiidi Iya7iroosas “Ne naya hayqadus, Goda mela aazas daaburissay?” gida.
MRK.5.36	Gido attin Yesusi ista haasaya lepi histidi Ayhudata Woosa Keeththa halaqaza “Ne ammano xalla ammana attin babbofa!” gides. 
MRK.5.37	Phexroosa Yaqooberanne Yaqoobe isha Yohannisappe attin haray oonikka iza kaallana mala koybenna. 
MRK.5.38	Gede Ayhudata Woosa Keeththa halaqa so gakkida mala asay waassishe camo yeeho yeekkizayssa beyides. 
MRK.5.39	So gelidi “Hayssi wuri aaza waasonne aaza yeehoo? Naya dhiskadus attin hayqqabeykku” gides.
MRK.5.40	Qasse asay wuri iza bolla miicides; asa wursikka keeththafe kessidi nay aawanne nay aayiyo qasseka izara issife yidayta iza kaallizayta xalla kaaleththidi naya diza so gelides. 
MRK.5.41	Nay kushekka oykkidi “Xaabita kum!” gides. “Xaabita kum” guussas birsheththi “Hanne naye, denda” guussa.
MRK.5.42	Nayakka heerakka denda eqqadus; heenne haane hamutadus. Iziska laythay tammanne nam7u laytha; asaykka he hanozan daro malalettides. 
MRK.5.43	Yesusi hayssa oonikka eronta mala keehi minthi yootides; “Nays maana quma immite” gides.
MRK.6.1	Hessafe guye Yesusi heeppe dendidi gede ba dere bides. Iza kaallizaytikka izara bida. 
MRK.6.2	Ayhudata Sambatay gakkin Ayhudata Woosa Keeththe gelidi tamarsishin siyida asay “Hayssi addezi hayssa wursi aawappe ekkidee? Hayssi izas imettida eratethay aazee? Qasse hayti izi ooththiza malatati waani iza kushen hanizoo?” gishe malalettida. 
MRK.6.3	“Hayssi anaxeza gidenee? Maarami naa Yaqoobenta Yoosanta, Yuhudantanne Simoonanta isha gidenee? Iza micheti nunara haan nu matan dizayta detenee?” giidi hessafe dendidayssani izan ufayettibetenna.
MRK.6.4	Yesusikka istas “Nabey bonchettontay ba deren ba dabbota giddoninne baso asa achchan xalla” gides. 
MRK.6.5	Heen guutha harganchata bolla kushe woththi pathorippe attin hara aykko malataka ooththanas dandaybenna. 
MRK.6.6	Istas ammanoy bayndayssa beyidi malalettides. Hessafekka Yesusi gutan gutan yuuyi yuuyi tamarsides.
MRK.6.7	Tammanne nam7ata baako xeygidi nam7u nam7u histi kiittishe tuna ayanata bolla istas godateththi immides. 
MRK.6.8	Izi “Oges gidiza guufe attin oge shinqe woykko korojo woykko miishe oykkofte. 
MRK.6.9	Caamma aaththite gido attin laammana may7o oykkofte. 
MRK.6.10	Issi keeththe inte gelikko he katamappe inte kezana gakkanaas he keeththan diite. 
MRK.6.11	Awanka oonikka intena mokki ekkonta ixikko heeppe kezishe he dereta bolla marka gidana mala inte toho bolla diza gudulla qoqofte” giidi azazides.
MRK.6.12	Istika heeppe kezidi derey maarotethan gelana mala sabakida. 
MRK.6.13	Daro daydanthata kessida; daro harganchata zayte tiyi tiyidi pathida. 
MRK.6.14	Yesusa sunthi kaseppe ereti ereti bishin kawo Herdoossi hessa siyides. Issi issi asati “Hayssa mala malatata ooththiza Xammaqiza Yohannisi hayqoppe dendinikko” gida.
MRK.6.15	Baggayti “Elaasa” geettes; bagga asay qasse “Kase nabetappe issa misatees” geettes.
MRK.6.16	Herdoossi yo7oza siydi “Ta iza qoodhe qanxisida Yohannisi hayqoppe paxi dendides” gides. 
MRK.6.17	Herdoossi ba isha Piliphoosa macho Herodiyado ekkida geedon oyketidi qashettana mala azazidi Yohannisa qasho keeththe gelthides. 
MRK.6.18	Yohannisi Herdoosa “Ne isha macho ne ekkonta mala wogay nena diggees” gida gish qachides. 
MRK.6.19	Herodiyada hessa gish hoollotada iza wodhisanas koyadus shin dandayabekku. 
MRK.6.20	Gaasoyka Yohannisi xillonne geeshsha as gididayssa Herdoossi eriza gish Yohannisas babbessinne iza naagees. Yohannisi yootizayssa Herdoossi siydi hirgiza gidikkokka izi yootizayssa woznappe siyees.
MRK.6.21	Herdoosa yeletta gallas bonchanas dhoqa shuumetas; olla wotadarata azaziza waannatassinne Galila biittan keehi erettiza gita asatas gibira kessides; hessika Herodiyadis giiga gallas gidides. 
MRK.6.22	Herodiyadi maca naya gelada asa sinthan yeth yexin Herdoosanne izi xeygida asa izi yethay ufaysidees. Kawoykka nayo “Ne koyiza miish wursa tana oycha ta nees immana” gides. 
MRK.6.23	Qasseka ta kawoteththa bagga gididakkokka ne oychikko wursa ta nees immana giidi izis caaqides.
MRK.6.24	Nayakka elela kezada ba aayeyo “Kawo ay oychoo?” gadus. Aayiyakka “Xammaqiza Yohannisa hu7e qanxada imma ga” gadus.
MRK.6.25	Nayakka elela kezada kawozakko gelada “Xammaqiza Yohannisa hu7e keren wothada ne taas immana mala koyays” ga oychadus.
MRK.6.26	Kawoy he yo7ozan daro modhettides; gido attin xeeygetida imatha gishinne caaqida qaala gish izis akay gaanas koybeenna. 
MRK.6.27	Hessa gish wotadaratappe issa eeson kiittidi Yohannisa qoodhe qanxidi iza hu7e ekki yaana mala azazides; izikka biidi qasho keeththa giddon Yohannisa qoodhe qanxides. 
MRK.6.28	Hu7eza kerera ehidi nays immides; nayakka ba aayeyssi immadus. 
MRK.6.29	Yohannisa kaallizaytikka hessa siyida mala yiidi Yohannisa aha ekki efidi moogida.
MRK.6.30	Hessafe guye Hawaareti simmidi Yesusa achchan yuuyi aadhdhi ba ooththidayssanne ba tamarsidayssa wursi izas yootida. 
MRK.6.31	Daro asay yishenne bishe giza gish quma miza wodeykka bettibenna; “Ane inte xalla tanara asi bayndaso biidi ane guuth shempi ekkite” gides. 
MRK.6.32	Hessa gish isti barka wogolon gelidi issi asi bayndaaso bida.
MRK.6.33	Isti bishin daroti beyidi tohora wothan istafe sinthe aadhdhida. 
MRK.6.34	Yesusi wogolozappe wodhdhiza wode daro derey shiiqi uttidayssa beyides. Heemmizadey baynda mehe mala gidida gish asas qadhettides. Daro yo7okka tamarso oykkides. 
MRK.6.35	He wode gadey qammi qammi biza gish iza kaallizayti izakko shiiqidi “Hayssi nu dizasoy bazzokko, gadeykka qammides. 
MRK.6.36	Hayssa heeran asi dizaso biidi asay baas miza kath shami maana mala asa yedda” gida.
MRK.6.37	Izi istas zaaridi “Asaas miza miish inte immite” gides. Istika malalettidi “Nuni biidi nam7u xeetu dinarera kath shamidi hayssa asas immizakko gidandee?” gida. 
MRK.6.38	Izikka istas “Intes ay lagge ukethi dizakonne ane biidi xeellite” giin isti bi xeelidi “Ichashu ukethinne nam7u moley dees” gida.
MRK.6.39	Hessafe kaallidi asaa cilila maata bolla oyddan oyddan uttisana mala azazides. 
MRK.6.40	Asaykka xeetu xeetunne ichashu tammu ichashu tammu gididi oyddan uttides. 
MRK.6.41	Izikka ichashu ukethanne nam7u moleta ba kushen oykidi pude salo xeelidi anjidinne uketha menthi menthi asas gishana mala bana kaallizaytas immides; nam7u moletaka ubba asas shaakerethides. 
MRK.6.42	Asay wurikka miidi kallides. 
MRK.6.43	Yesusa kaallizayti asay kalli miin attidayssa tammanne nam7u pitha kumeth shiishida. 
MRK.6.44	Kath mida asaappe attumasay xalla ichashu shi.
MRK.6.45	Heerakka izi asaa moyzishe iza kaallizayti sinthatidi gede pinth Betesayda geetettizso pinnana mala azazides. 
MRK.6.46	Heeppeka ista aggagidi woossanas pude zuma bolla kezides.
MRK.6.47	Gadey qammin wogoloy abba giddon dishin izi barka biitta bolla dees. 
MRK.6.48	Abba bolla carkoy keehi metida gish iza kaallizayti abba shiri shiri wogolo laaggiza miishara baaxetishin Yesusi beyides. Wonta bolla istako yides; yiidinne ista achchara aadhdhi baanatho hanides. 
MRK.6.49	Gido attin aadhdhi bana hanishin iza beyida mala moytile beyida misatin wurikka waassida. 
MRK.6.50	Wurikka iza beyidi daggammida; izikka heerakka ista yoochidinne “Aykkoy ba; tanakko dagammofte!” gides. 
MRK.6.51	Izikka wogolon istako gelin carkoy co7u gides, istika daro malalettida. 
MRK.6.52	Kase izi ukethan ooththida malata birsheth isti eronta gish ista woznay doccides.
MRK.6.53	Abba pinnidi Gensereexe geetettizaso gakkida; wogolappe wodhdhidi wogoloza heen qachidi aggi bida. 
MRK.6.54	Isti wogoloppe wodhdhida mala asay Yesusa erides. 
MRK.6.55	Wurikka ba dizaso dizaso woxerettidi harganchata halan tookki tookki ekkidi Yesusi dizaso ehida. 
MRK.6.56	Izi gakkida gutan woykko katama giddon woykko dere giddon gidin harganchati izi aadhdhishin iza woossidinne iza may7o bochidi paxana mala shiishshi shiishshi dubbushshay dizaason woththida. Izi aadhdhi bishin iza may7o bochidayti wuri paxida.
MRK.7.1	Hessafe guye Farsaaweetinne Yerusalameppe yida issi issi xaafeti Yesusa lanqen yuuyi aadhdhida. 
MRK.7.2	Yesusa kaallizaytappe baggayti mecetonta qita kushera kath mishin beyida.
MRK.7.3	Farsaaweetinne kase cima Ayhuda asati kase dere woga naaganas kushe lo7ethi meecetonta kath mi erettenna. 
MRK.7.4	Giya bi simmikkokka bolla meeceti geeyonta dishe kath mi erettenna. Hessathoka wancakka, otokka, kerekka, ichchiza hiithekka meecha malata hara wogatakka naagettes.
MRK.7.5	Farsaaweetinne xaafeti Yesusa “Nena kaallizayti kase aawata woga mala duus aggidi aazas kushe meecetonta kath mizoo?” giidi oychida.
MRK.7.6	Izikka istas “Isayaassi qoodheppe qommon haniza inte gish
MRK.7.6	‘Hayssi derey
MRK.7.6	ba metershan xalala tana bonches;
MRK.7.6	woznay gidikko taappe haakkides.
MRK.7.7	Taas mela hada goynnetes;
MRK.7.7	ista timirteykka asi woththida woga xalla’
MRK.7.7	giidi yootidays tuma” gides.
MRK.7.8	Xoossa woga aggidi asi woththida woga naagettes. 
MRK.7.9	Qasseka “inte wogas giidi Xoossa woga inte aggagiza cincateththa ogey intes dees. 
MRK.7.10	Ays giikko Musey ‘Ne aayonne ne aawa boncha; ba aayonne ba aawa cayizaddey mulekka hayqqo’ gides. 
MRK.7.11	Gido attin inte qasse ‘Issi asi ba aawa woykko ba aayo inte taappe demmanas koshshiza maado ta Xoossas immadis’ giikko; 
MRK.7.12	Inte qasse hayssadey ba aawaska ba aayeyssi hara aykkokka ooththana mala koyekketa. 
MRK.7.13	Hessa gish inte woga naagana giidi Xoossa qaala laammeta. Heytanta misatiza darota ooththeta.” gides.
MRK.7.14	Qasseka Yesusi asa baako xeygidi “Wurikka ta giza siyitenne woznan woththite. 
MRK.7.15	Kareppe ulo gido gelidi as tunisiza issi miishikka deenna. Harappeka ase tunisizay keeththa aawappe gede kare keziza miisha. 
MRK.7.16	Siyiza haythi dizay siyo!” gides.
MRK.7.17	Izi asa karen aggidi keeththe gelin iza kaallizayti izi yootida leemisoza birsheth Yesusa oychida. 
MRK.7.18	Izikka ista “Inteska yo7oy gellenee? Kareppe gelidi ase tunisiza miishi aazikka deenna. 
MRK.7.19	Kareppe gelizay gede woznan gidonta; duge qantha gido gelees qasse heeppe izaade asatethafe gede kare kezees.” Yesusi hessa giday asi miza kaththi wurikka geesh gididayssa qoncisanassa.
MRK.7.20	Kaalethidikka “Asappe kezizazi ase tunises. 
MRK.7.21	Asa wozna giddofe kezizay iita qofata, layma amonne kaysoteth, ase wodho, laymateth, 
MRK.7.22	Yiiqeteth, iitateth, baleththo, layma kaas, qanatetteth, asa sunth mooro, otoretethinne azalla. 
MRK.7.23	Hayti iita hanoti wuri asappe kezeetessinne ase tuniseetes” gides.
MRK.7.24	Yesusi heeppe kezidi Xiroose geetettiza dere bides. Heen issade keeththe gelidi izi heen dizayssa asi eronta mala koyides. Gido attin izi heen iza duussay qotettanas dandayettibenna.
MRK.7.25	Heerakka issi tuna ayanay oykkida guutha naa dizaari aaya Yesusi heen dizayssa siyada izakko yaada iza toho bolla kundadus. 
MRK.7.26	Macasaya Ayhuda gidonta Girike qaala haasayiza macasashin iza yelettidasoy Sirofinqe geetettes. Izakka Yesusi naype tuna ayana kessana mala woossadus. 
MRK.7.27	Yesusi zaaridi izis “Nayta quma ekki kanas yegganas bessonta gish koyro nayti mi kalletto” gides.
MRK.7.28	Izakka zaarada “Ee Godo! Kanatikka maadda matan de7idi nayta kusheppe gaden wodhdhidayssa meetesikko” gadus.
MRK.7.29	Izikka “Histikko neni hessa gida gish ba! Daydanthay ne naype kezides” gides. 
MRK.7.30	Iza simmada so bishin naya daydanthay yeddin paxada hiixan ichchidaro demmadus.
MRK.7.31	Hessafe Yesusi Xiroose biittafe dendidi Sidoona gizasora aadhdhi tammu katama gizasora kanthidi gede Galila Abbako gakkides. 
MRK.7.32	Asay issi haytha tullenne ayfe qooqe asi izakko he ekki yiidi Yesusi iza bolla ba kushe wothana mala woossida.
MRK.7.33	Yesusikka iza asappe shaakki ekki biidi ba kushe biradhdheta addeza haythan gelthides; qasseka cuchch cuttidi addeza inxarsa bochides. 
MRK.7.34	Pude salo xeelidinne tookki shempidi “Efita” gides. Hessika “Pogeta” guussa. 
MRK.7.35	Heerakka addeza haythati pogettida; inxarsaykka birshettin geeshshi haasayides.
MRK.7.36	Yesusi hayssa beyidayti oonaska yootonta mala azazides; gido attin asay izi azazizadayssafe bollara keehi gujidi yootida. 
MRK.7.37	Derezikka wogappe aaththi malalettidi “Izi ooththidayssi wuri lo7o; tulleti siyana mala, duuna duudeti haasayana mala ooththides” gida.
MRK.8.1	He wode qasse daro asi shiiqides. Shiiqida asas miza kaththi baynda gish Yesusi bana kaallizayta xeygidi, 
MRK.8.2	“Hayti asati tanara heedzdzu gallas gakkanaas gam7ida gishshinne qasseka istas miza kaththi baynda gish tana miichetes. 
MRK.8.3	Istafe issi issi asati hahoppe yida gish hayssa gafara ta ista so yeddikko daaburidi oge bolla kundana” gides.
MRK.8.4	Iza kaallizaytikka zaaridi “Hayssa bazzon hayssa mala dere mizana quma awappe demmanee?” gida.
MRK.8.5	Izikka ista “Intekon aapun ukethi dizee?” gi oychides. Istika “Laapun ukethi dees” gida.
MRK.8.6	Izikka asay gaden uttana mala azazides; laapun uketha ba kushen oyki galatidinne menthidi asas gishechana mala bana kaallizaytas immin istika derezas gishida. 
MRK.8.7	Qasseka heen diza qeeri guutha moleta gish Xoossa galatidi guutha moleta asaas gishechana mala bana kaallizayta azazides. 
MRK.8.8	Dereyka miidi kallides. Hessafekka iza kaallizayti maaddafe palahida kath laapun pitha kumeth denthida. 
MRK.8.9+MRK.8.10	Hessa mida asay oyddu shi gidana. He asa moyzidi bana kaallizaytara wogolon gelidi gede Dalmanuuta geetettizaso bides.
MRK.8.11	Farsaaweeti yiidi Yesusara palameteth oykkida. Iza paacanas koyiidi bana saloppe malata bessana mala oychida. 
MRK.8.12	Izikka tookki shempidi “Hayssi yelettazi aazas malata koyizee? Ta intes tuma gays; hayssa yelettas issi malataykka imettenna” gides. 
MRK.8.13	Ista heen aggidinne wogolon gelidi he pinth pinnides.
MRK.8.14	Iza kaallizayti kath oykkonta balettida gish issi uketh attin wogolo giddon hara ay kaththikka deenna. 
MRK.8.15	Yesusi ista “Farsaaweeta irshofenne Herdoosa irshofe naagetite” giidi azazides. 
MRK.8.16	Isti qasse ba giddon issoy issara “Izi nuna hayssa gizay nuus kath baynda gishassa” gi yootettida.
MRK.8.17	Qasse Yesusi ista qofa eridi “Nuus kaththi baynda gish gaasa giidi inte giddon aazas hasayettetii? Ha7ikka yuushi qoppeketii? Woznanka wotheketii? Woykko inte woznay shuchchatidee? 
MRK.8.18	Intes ayfey dees shin xeelleketii? Haythi dees shin siyekketii? Akeekekketii? 
MRK.8.19	Ichashu uketha ichashu shi asaas ta mentha immin aapun pitha kumeththa kath denthidetii?” gides.
MRK.8.19	Istika zaaridi “Tammanne nam7u” gida. 
MRK.8.20	Izikka “Laapun uketha oyddu shi asas ta mentha immin aapun pitha kumeththa kath denthidetii?” gi oychin istika “Laapun” gida.
MRK.8.21	Izikka ista “Histin ha7i gakkanaas yuushi qoppibeekketakka!” gides.
MRK.8.22	Hessafe gede Betesayda geetettizaso bida. Guutha asatikka issi ayfe qooqe asi Yesusakko ehidi Yesusi iza bochchana mala woossida. 
MRK.8.23	Izikka he qooqeza kushe oykki goochchidi asi dizasoppe gede kare kessi addeza ayfen cuttidinne ba kushe iza bolla woththidi “Ha7i nees aazi bettizee?” gi oychides.
MRK.8.24	Izikka dhoqu gi xeelidi “Asay mith misatidi qaxettishe beettes” gides.
MRK.8.25	Qasseka Yesusi ba kusheta iza ayfeta bolla woththides; heerakka iza ayfeti xeellida; poo7oyka izas simmin wursikka geeshshi xeellides. 
MRK.8.26	Qasse “Ha gutata giddo geloppanne oonaska yootoppa” giidi iza gede izaso yeddides.
MRK.8.27	Yesusi bana kaallizaytara Qisaariya Piliphisiyoose geetettiza dere achchan diza gutata bides; isti oge bolla dishin bana kaallizayta “Tana asay oona gizee?” giidi oychides.
MRK.8.28	Istika zaaridi nena “Xammaqiza Yohannisa gizaytikka deettes, baggati qasse Elaasa geettes, harati qas nabetappe issade geettes” giidi yootida. 
MRK.8.29	Kaaleththidikka intech tana oona geetii? giidi oychides. Phexroosi “Neni Kirstoosa” gides.
MRK.8.30	Yesusikka ba gish oonaska isti yootonta mala minthi yootides.
MRK.8.31	Hessafe Yesusi bana kaallizayta, “Asa Nay daro waaye beyanayssanne dere cimatan, Qeeseta halaqaninne xaafetan kadhettanayssa asa kushen hayqqanayssa, hayqoppe heedzdzantho gallas dendanas bessees” giidi tamarso oykkides. 
MRK.8.32	Izikka hessa istas qoncisi yootides, Phexroosikka iza dumma shaakki efidi “Hessatho gooppa!” giidi hanqides.
MRK.8.33	Yesusi qasse bana kaallizayta yuushi xeellishe Phexroosa “Haysso Xala7e ne taappe gede guye ba! Neni asazappe attin Xoossaz qoppakka!” giidi hanqides.
MRK.8.34	Hessafe guye asa bana kaallizaytara issife baako xeygidi “Tana kaallanas dosizadey diikko bana kaddo; ba masqale tookkidi tana kaallo. 
MRK.8.35	Ba shempo ashshana dosizaddey dhayssana shin ta gishshinne ta Mishiraachcho qaala gish ba shempo dhayssizadey wurikka ashshana. 
MRK.8.36	Asi alame kumeth haarikkonne ba shempofe dhayssiko iza ay go7anee? 
MRK.8.37	Woykko asi ba shempo gish laame ekkanay aazi dizee?
MRK.8.38	“Hayssa laymanne nagarancha yeletta giddon dishe tananinne ta qaalan yellatiza asi wuri ta Asa Nay ta Aawa bonchoranne Geeshsha Kiitanchatara yiza wode izan yeellatana” gides.
MRK.9.1	Kaalethidikka Yesusi “Ta intes tuma gays; hayssan eqqida asappe Xoossa kawotethi wolqara yishin beyana gakkanaas hayqqonta gam7ana issi issi asati deettes” gides.
MRK.9.2	Usuppun gallassafe guye Yesusi Phexroosa Yaqoobenne Yohannisa banara kaalethi ekkidi issi gita zuma bolla kezides. Isti barka dishin ista sinthan iza medhay laameti wodhdhides. 
MRK.9.3	Izi may7ida may7oy biitta bolla oonikka may7o meecidi hessa mala boothanas dandayonta booth boottides. 
MRK.9.4	He wode Elaassinne Musey Yesusara hasayettishe istas beettida.
MRK.9.5	Phexroosi Yesusa “Astamare! Nuni haan hayssan dizaakko nuus lo7o; nees issi daase, Muses issi daase, qasse Elaasas issi daase, heedzdzu daaseta nu oothikkochii?” gides. 
MRK.9.6	Daro babbida gish Phexroosi ba gizayssa eridi gibenna.
MRK.9.7	Heerakka shaaray ista kammin shaara giddora “Hayssi ta dosiza ta naazakko! Izi giza siyite” giza qaala giirisi yides. 
MRK.9.8	Heerakka isti yuushi xeellin Yesusappe attin oonikka hara as istara deenna.
MRK.9.9	Isti zuma bollafe duge wodhdhishin Asa Nay hayqoppe dendana gakkanaas hayssa isti beyidayssa oonaska yootonta mala azazides. 
MRK.9.10	Istika baas yootida qaala ba woznan oykkida shin “Hayqoppe dendo guussi ay guussakkonne” giidi ba giddon haasayettida
MRK.9.11	Qasse isti Muse woga tamarsizayti “Kasetidi Elaassi yaana koshshees aazas gizoo?” giidi iza oychida. 
MRK.9.12	Yesusi istas “Tumukka Elaassi kaseti yiidi wursikka giigissana. Histinka Asa Nay daro waaye ekkanassinne kadhettanas bessees geetetti xaafettidayssi intes ay misatizee? 
MRK.9.13	Gido attin ta intes gizay Elaassi gidikko yides shin asaykka iza gish xaafettida mala bana koshshida mala iza bolla ooththides” gides.
MRK.9.14	Duge giddon attida Yesusa kaallizaytakko isti simmi yishin daro asay ista giddoththin Muse woga tamarsizayti istara palamettizayssa beyida. 
MRK.9.15	Derey iza demmida mala malalettidi sarokanas izakko woxxides.
MRK.9.16	Izikka ista “Inte istara aaza gish palametettii?” giidi oychides.
MRK.9.17	Asaa giddofe issadey “Astamare! Tuna ayanay izan gelin duuna duudida ta naa dayssa ta neekko ekka yadis. 
MRK.9.18	Ayanazi dendiza wode bollafe yeggees; duunara gopponto kessi kessi yeggees; achchakka garcees; asatethakka zoodisses. Tuna ayana kessetto gaada nena kaallizayta ta oychin istika dandayibeetenna” gides.
MRK.9.19	Yesusikka istas zaaridi “Inteno ammanonta yelettato, ayde gakkanaas ta intenara daanee? Qasse ayde gakkanaas ta intena dandayanee? Ane naaza ha ehite” gides. 
MRK.9.20	Asaykka naaza izakko ehides, tuna ayanay Yesusa beyida mala naaza heerakka gaden gendersidi kokkorsidinne duunara gopponto coppu histides.
MRK.9.21	Yesusi naaza aawa “Hayssi hargey iza ayidesappe oykkidee?” gides. Naaza aawaykka “Naatethafe doommidi” gides. 
MRK.9.22	“Iza wodhanas koydi daro wode tamanka haaththanka yeggees. Nees dandayettikko nuus mishetanne nuna maadda” gides.
MRK.9.23	Yesusi qasse “ ‘Nees dandayettikko’ gay? Ammanizades wurikka dandayettes” gides.
MRK.9.24	Naaza aaway heerakka “Ta ammanays shin ta ammanoy laafa, tana maaddarikii?” giidi waassides.
MRK.9.25	Asay wocamishe buuretti ekkidi izakko yizayssa Yesusi beyidi “Haysso tullenne duude ayanazo! Hayssa naazappe keza, ne qasse simmada gelonta mala ta nena azazays” giidi tuna ayana seerides.
MRK.9.26	Tuna ayanazikka keehi waassides; naazikka keehi qaketidappe guye naazappe kezides. Daroti hayqqides gaana gakkanaas naazi aha misatides. 
MRK.9.27	Gido attin Yesusi naaza kushe oykki denthides. Naazikka dendi eqqides.
MRK.9.28	Yesusi so gelidappe guye iza kaallizayti “Nu izappe tuna ayana kessanas aazas dandayibeykkonii?” giidi iza oychida.
MRK.9.29	Izikka istas “Hayssa malay kezana dandayizay woossaninne xooman xalla” gides.
MRK.9.30	Heeppe dendi Galila baggara aadhdhi bida. Yesusi ba dizaso oonikka erana mala koybenna. 
MRK.9.31	Gaasoyka Yesusi bana kaallizaytas “Asa Nay asa kushen aadhdhi imettana istika iza wodhana, heedzdzantho gallassafe guye izi dendana” giidi ista tamarsiza gishassa. 
MRK.9.32	Gido attin izi gizayssi istas gelibenna; iza oychanaska babbida.
MRK.9.33	Hessafe guye Qifirnahoome bida. Izi keeththe gelidi “Inte yishe oge bolla aaza gish palametidetii?” gi oychides.
MRK.9.34	Isti qas oge bolla “Nu giddon nuuppe ubbafe aadhdhizay oonee?” giidi palametida gish wurikka co7u gida. 
MRK.9.35	Izi uttidappe guye tammanne nam7ata xeygidi “Koyro gidana koyizadey ubbafe wursethinne ubbatas ashkara gido” gides. 
MRK.9.36	Qii guutha naa ehidi ista giddon essides. Idimmidinne 
MRK.9.37	“Hayta guutha naytappe issade ta sunthan mokki ekkizadey tanakka mokki ekkees. Tana mokki ekkizadey wuri tana xalala gidonta tana kiittidayssakka mokki ekkees” gides. 
MRK.9.38	Yohannisikka “Astamare! Issadey ne sunthan daydanthi kessishin nu beydos. Izi nuna kaallonta gish kessonta mala diggidos” gides.
MRK.9.39	Yesusi qasse “Diggofte; oonikka ta sunthan malata ooththidi eesotidi ta bolla iita haasayanas dandayenna. 
MRK.9.40	Nunara eeqettontay wuri nunara dees. 
MRK.9.41	Ta intes tumu gays; inte tiyettida Kirstoosas gidida gish ta sunthan issi wanca haath intena ushshidadey wuri ba oosoys waaga dhayenna. 
MRK.9.42	“Hayta tana ammaniza ha guuthatappe issades dhuphe gidizay wuri deexxo woxa shuchchi iza qoodhen qashetin duge abba gido olettidakko izas lo7o gidana. 
MRK.9.43	Hessa gish ne kushey nena baleththikko neeppe qanxa yegga; nam7u kushera daada gede Gaanname taman ne baanayssafe kushe duuxa gidada gede de7on geloy nees lo7o gidana. 
MRK.9.44	Gaannamen guxuney hayqqenna, tamaynne to7enna. 
MRK.9.45	Nena ne tohoy baleththikko neeppe qanxa digga; nam7u tohora daada gede Gaanname taman yegettanappe ne wobe gidada gede de7oso geloy nees lo7o. 
MRK.9.46	Gaannamen guxuney hayqqenna, tamaynne to7enna. 
MRK.9.47	Nena ne ayfey baleththikko wooca kessada neeppe digga; nam7u ayfera daada gede Gaannamen yegetanappe issi ayfera Xoossa Kawoteth geloy nees lo7o. 
MRK.9.48	Gaannamen guxuney hayqqenna tamaynne to7enna. 
MRK.9.49	“Buro asi wuri taman paacettana.
MRK.9.50	“Maxiney lo7o; gido attin maxiney ba maxinetetha yeddiko inte wosti iza mal7o eranee? Inte asatethan maxiney de7o. Inte inte giddon dosettite” gides. 
MRK.10.1	Yesusi heeppe dendidi gede Yuhuda geetettiza derenne Yordanoose shaafappe pinthan diza dere bides. Dereyka qasse iza yuuyi aadhdhin izi kase ba ooththiza mala asa tamarsides.
MRK.10.2	Issi issi Farsaaweeti izakko yiidi “Asi ba macho anji yeddanas bessizee?” giidi iza paace oysho oychida.
MRK.10.3	Izikka istas “Musey intena ay gi azazidee?” giidi zaari oychides.
MRK.10.4	Istika izas “Musey ta izo anja yeddadis giza waraqata xaafi immidi anjo gides” gida. 
MRK.10.5	Yesusikka zaaridi ista “Musey hayssa mala woga xaafidayssi inte woznay minnida gishassa. 
MRK.10.6	Gido attin koyro Xoossi medhishe macanne adde ooththi medhides. 
MRK.10.7	Hessa gish asi ba aawanne ba aayo aggidi ba machira waaxettes. 
MRK.10.8	Nam7ay issi asho gideettes; hessa gish isti nam7ay issinoppe attin nam7u deettenna. 
MRK.10.9	Hessa gish Xoossi gaththi waaxidayta asi shaakkofo.” gides.
MRK.10.10	Qasseka isti so gelin iza kaallizayti he yo7oza gish zaari iza oychida. 
MRK.10.11	Izi istas “Oonikka ba macho anji yeddidi hara macas ekkiko he macasay bolla layma ooththes. 
MRK.10.12	Macasayakka ba azina aggada hara adde gelikko izakka laymatawus” gides. 
MRK.10.13	Yesusi ba kushe wothana mala asay nayta izakko ehides. Iza kaallizayti qasse ehida asa bolla hanqettida. 
MRK.10.14	Yesusi hessa beyi hanqettidi “Nayti taakko yeto; diggofte; Xoossa Kawotethi haytanta malassa. 
MRK.10.15	Ta intes tumu gays; Xoossa Kawoteth hayssa guutha nayta mala ekkontadey izin mulekka gelenna” gides. 
MRK.10.16	Nayta idimmidi ista bolla ba kushe woththidi anjides.
MRK.10.17	Heeppe buro oge kezishin issadey wooxishe izakko gakkidinne iza sinthan gulbatidi “Kiya astamareento! Tani merna de7o demmana mala ay ooththana taas bessizee?” gi oychides.
MRK.10.18	Yesusikka “Aazas tana kiya gay? Issi Xoossafe attin kiyay ba” gides. 
MRK.10.19	“Neni azazota eray? ‘Wodhoppa; laymatoppa; kaysotoppa; wordo markatofa; as baleththofa; ne aawanne ne aayo boncha’ gizayta” gides. 
MRK.10.20	Addezikka zaaridi “Astamare! Ta hayta wursa naatethafe oykkada naagadis” gides.
MRK.10.21	Yesusi iza xeelidinne dosidi “Histikko ha7i nees issi miishi paccees. Baadanne nees diza wursa bayza, miisha manqotas imma; neni salon shiiqida miish demmandassa; histadanne haaya tana kaalla” gides. 
MRK.10.22	Addezikka hessa siydi daro yiillottides. Izas daro haroy diza gish muuzottishe bides.
MRK.10.23	Yesusi yuushi aaththi xeelidi bana kaallizayta “Duretas Xoossa Kawoteth geloy ay mala deexo!” gides.
MRK.10.24	Iza kaallizaytikka iza haasayan malalettida. Yesusi qasse zaaridi “Nayto! Xoossa Kawoteth geloy ay mala deexo miishe! 
MRK.10.25	Durey Xoossa kawoteth gelanayssafe gaamellay narpe lukkora aadhdhanayssi kawuyana!” gides.
MRK.10.26	Iza kaallizaytikka darsi malalettidi ba giddon issoy issa “Histin ooni attana dandayizee?” gida.
MRK.10.27	Yesusi ista xeelidinne “Hayssi asas dandayettenna; Xoossa matan gidikko hessa mala gidenna. Xoossas wurikka dandayettes” gides.
MRK.10.28	Phexroosi qasse “Hekko; nuni wursikka aggidi nena kaallidos” gides.
MRK.10.29	Yesusikka zaaridi “Ta intes tumu gays; ta gishshinne Mishiraachcho qaala gish giidi ba keeththe, woykko ba ishata, woykko ba micheta, woykko ba aayo, woykko ba aawa, ba nayta, woykko ba gade aggida as wuri, 
MRK.10.30	hayssa ha wodezan ha7i goodeteththara keeththata, ishata, micheta, aayeta, naytanne gadekka xeetu kushe aaththi ekontaynne buro yaana alamezanka merna de7o laattontadey deenna. 
MRK.10.31	Gido attin sinthatida daroti guyettana; guyetidayti sinthatana” gides. 
MRK.10.32	Isti Yerusalame efiza oge bolla dishin Yesusi istafe sinthe sinthe bees. Iza kaallizayti iza buussan malalettida. Hanko iza geedon diza asay qas izas babbides. Qasseka tammanne nam7ata derezappe dumma shaakkidi ba bolla aazi gakkanakkonne istas hizgi yootides; 
MRK.10.33	“Nuni Yerusalame kezana; Asa Nay Qeeseta halaqatassinne Muse woga tamarsizaytas aadhdhi imettana; istika iza bolla hayqo pirda pirdananne dere asas aaththi immana. 
MRK.10.34	Iza bolla qidhi ka7ana; iza bolla cuttana; izakka garafananne wodhana shin izi heedzdzu gallassafe guyen hayqoppe dendana.”
MRK.10.35	Qasse Zabidoosa nayti Yaqoobeynne Yohannisi izakko shiiqidi “Astamare! Nuni nena woossidayssa ne nuus wursa ooththana mala nu koyoos” gida.
MRK.10.36	Izikka istas “Ta intes ay ooththana mala koyetii?” gides. 
MRK.10.37	Istika “Neni ne kawoteththa boncho wode nuuppe issadey ne ushachan issadey ne hadirsan uttana mala nuus ero garkii?” gida.
MRK.10.38	Yesusikka “Inte oychizayssa erekketa. Tani uyana ushsha uyanassinne tani xammaqettiza xinqata xammaqettanas dandayandetii?” gides. 
MRK.10.39	Istika zaaridi “Ee, dandayoos” gida. Yesusikka “Ta uyiza ushsha inte uyananne ta xammaqettiza xinqata inte xammaqettana. 
MRK.10.40	Gido attin ta ushachara woykko ta hadirisara utethi Xoossi istas giigissidaytas attin ta immana miish gidenna” gides.
MRK.10.41	Tammati hessa siydi Yaqoobenne Yohannisa bolla hanqettida. 
MRK.10.42	Yesusikka issi bolla shiishshidi “Dere halaqa geetettizayti dere haarizayssa mala ista shuumeti ista bolla ba godateth bessizayssa inte ereeta. 
MRK.10.43	Gido attin inte giddon gita gidana koyiza ubbay ashkara gido. 
MRK.10.44	Sinthe aadhdhana koyizay wurikka ubbas aylle gido. 
MRK.10.45	Asa Nay gidikko asas ooththanassinne ba shempo darota gish aaththi immanas yides attin ase oosisanaas yibenna.” gides.
MRK.10.46	Heeppe gede Yarko bida. Yesusinne iza kaallizayti hara daro asatara Iyarkofe kezishin Ximoosa naa Barxemoosa geetettiza ayfe qooqey oge bolla uttidi woosses. 
MRK.10.47	Izikka yizay Naazirete Yesusa gididayssa siydi “Dawute naa Yesusa tana maara” giidi keehi waassides.
MRK.10.48	Daroti izi co7u gaana mala hanqida; gido attin izi “Dawuteno! Tana maara” giidi keehi waassides.
MRK.10.49	Yesusikka eqqidi “Iza ha xeygite” gides. Istika qooqeza “Aykkoy ba denda nena xeeyges” gida. 
MRK.10.50	Izikka ba may7o qaari yeggidi pusukku gi dendi eqqidi Yesusakko yides.
MRK.10.51	Yesusikka “Ta nees ay ooththana mala koyay?” gides. Qooqezikka “Aastamareento! Ta xeellanawu koyays” gides.
MRK.10.52	Yesusikka zaaridi “Ba nena ne ammanoy pathides” gides. Heerakka iza ayfey xeellides. Izikka Yesusa kaalli bides.
MRK.11.1	Isti gede Yerusalamen Dabrazayte geetettiza zuma achchan diza Betefaagenne Bitaaniya geetettizaso matida wode Yesusi bana kaallizaytappe nam7ata hizgi kiittides, 
MRK.11.2	“Gede inte sinthan diza gutayo biite. Inte he gelida mala heen asi togi eronta qashon diza hare gutte inte demmana; birshidi iza ha ekki yiite. 
MRK.11.3	Oonikka intena ‘Hayssa ays ooththetii?’ giikko Godas koshshees giidi yootite; izikka intes eeson zaari yeddana” gides.
MRK.11.4	Istika biidi issi keeththa karen oge bolla qasheti diza hare gutte demmidi birshida. 
MRK.11.5	Heen eqqida issi issi asati “Hare gutteza aazas birshetii?” gi oychida.
MRK.11.6	Yesusa kaallizayti Yesusi istas gida mala asatas yootin ero eki biite gida. 
MRK.11.7	Guttezakka Yesusakko ehidi ba may7o iza zokko bolla yeggin Yesusi iza toggides. 
MRK.11.8	Daro asay ba may7o kessi kessi oge bolla micides. Bagga asay cilila mitha hayth qanxi qanxidi oge bolla laallides. 
MRK.11.9	Yesusappe sintharanne guyera diza asay qaala dhoqu histidi
MRK.11.9	“Hoosana;
MRK.11.9	Goda sunthan yizadey anjettidade.
MRK.11.10	Hanna yizara nu aawa
MRK.11.10	Dawute kawoteththaya anjettidaro;
MRK.11.10	hoosana!
MRK.11.10	Bolla salon
MRK.11.10	Xoossi bonchetto” gishe waassides.
MRK.11.11	Yesusi Yerusalame gakkidi hessafekka Xoossa Keeththe gelides. He heeran dizayssa wursi xeelidi gadey qammida gish tammanne nam7atara gede Bitaaniya kezides.
MRK.11.12	Wontetha gallas isti Bitaaniyappe kezi bishin Yesusi gafides. 
MRK.11.13	Izi issi haythi cililida balase geetettiza mithi hahon beyidi ayfey daanakkonne giidi iziikko yides. Gido attin balase mithi ayfonta wode gidida gish haythafe attin issi ayfekka izippe demmibenna. 
MRK.11.14	Hessa gish mithayo “Hannife guye mernas oonikka neeppe ayfe mooppo!” gides. Iza kaallizaytikka izi gizayssa siyida.
MRK.11.15	Gede Yerusalame bida; heeppeka gede Xoossa Keeththe gelidi heen bayzizaytanne shamizayta kessi goodo oykkides. Miishe laammizayta xaraphezanne haraphe bayzizayta oyde gufanthi gufanthi yeggides. 
MRK.11.16	Oonikka ay miish tookkidi Xoossa Keeththe gibbe giddora aadhdhonta mala diggides. 
MRK.11.17	Istaka tamarsishe “Ta keeththi dere ubbas Woosa Keeththe gidana geetetti xaafettibenee? Gido attin inte qasse kaysota gongolo kessideta” gides. 
MRK.11.18	Qeeseta halaqatinne Muse woga tamarsizayti hessa siydi iza wosti dhayssanakkonne oge kosh oykkida. Gido attin dereyka iza timirtezan malalettida gish izas babbida.
MRK.11.19	Istika gadey qammin katamaype kezi bida.
MRK.11.20	Wontetha gallas maalado isti ogera aadhdhi bishin balase mithaya xaphoppe melidaro beyida. 
MRK.11.21	Yo7ozi iza woznan akeeketin Phexroosi Yesusa “Astamare! Hekko, hanna ne qangida balaseya meladus” gides.
MRK.11.22	Izikka zaaridi “Xoossa ammante. 
MRK.11.23	Ta intes tumu gays; ‘Oonikka hayssa zumaza ne dhoqalletada gede abban gela’ gizakkonne hessaka woznan sidhonta ammanidakko izaades hanana. 
MRK.11.24	Hessa gish inte woossan oychidaz wursi ekkida mala ammanikko intes hanana. 
MRK.11.25	Hessathoka inte woossas eqqiza wode inte Salo Aaway inte nagara atto gaana mala inteka intena qohidayta nagara wursi atto giite. 
MRK.11.26	Inte atto goonta ixikko inte salo aawaykka inte nagara atto geenna.” gides. 
MRK.11.27	Qasseka Yerusalame yida. Yesusi Xoossa Keeththe kare giddon gedene haane yuuyetishin Qeeseta halaqati, Muse woga tamarsizaytinne dere cimati izakko shiiqidi, 
MRK.11.28	“Hayssa ne ooththizay ay godatetharaa? Hayta ne ooththana mala hayssa mala godateth nees ooni immidee?” gida.
MRK.11.29	Yesusikka istas zaaridi “Ane takka intena issi oysho oychays inteka taas zaarikko takka ha yo7ota ay godateththara ooththizakkonne intes yootana. 
MRK.11.30	Yohannisa xinqatey Xoossafeyee? Asappee? Ane taas zaarite” gides.
MRK.11.31	Istika ba giddon issoy issara “Nu saloppe giikko izi nuna ‘Histin aazas iza ammanibeyketii?’ gaana; 
MRK.11.32	‘Nu asappe’ giikko” Yohannisi tumu nabe gididayssa derey wuri ammaniza gish hessatho gaana babbida.
MRK.11.33	Hessa gish “Nu erokko” giidi Yesusas zaarida. Yesusikka “Histikko ta hayta aaza godateththara ooththizakkonne takka intes yootikke” gides.
MRK.12.1	Qasse istas leemisora yootishe “Issadey ba woyne mith tokkides. Keela yuushi aaththi keelides; woyne mitha ayfe gum7ana olla bokkides. Naage keeththekka keexides. Hessafe goshshanchatas kira immidi hara dere bides. 
MRK.12.2	Mithay ayfiza wode woyne mitha ayfe ekkada ya giidi ashkaratappe issade goshshanchatakko yeddides. 
MRK.12.3	Goshshanchati ashkaraza oykki shocidi coo mela kushe yeddida. 
MRK.12.4	Nam7anthokka hara ashkara yeddides. Goshshanchati ha7ikka ashkara oykkidi izas hu7etara qoo7idinne kawushshidi zaari yeddida. 
MRK.12.5	Ha7ikka zaaridi hara ashkara yeddides. He yeddoyssakka wodhida; hara darota giddofe issi issi asata qoxida; baggayta wodhida.
MRK.12.6	“Ha7ikka kiittonta attiza haray dees; izikka aaway dosiza iza naaza. ‘Ta naaza isti boossana’ gi qoppidi wursethan ba naaza yeddides. 
MRK.12.7	Goshshanchati qas ba giddon ‘Hayssi waanna iza laattana naaza; ha yiite nu iza wodhikko biittay nuus gidana’ gida. 
MRK.12.8	Hessa gish heen oykki wodhidi woyne mithaya dizasoppe haraso kessi yeggida.
MRK.12.9	“Histin woyne mitha goday intes ay ooththana misatizee? Izi yaana; goshshanchatakka wodhana; woyne mitha haratas immana. 
MRK.12.10+MRK.12.11	Geeshsha Maxaafan
MRK.12.10+MRK.12.11	‘Shuchcha keeththe keexizayti hanenna giidi wora yeggida shuchchay
MRK.12.10+MRK.12.11	keeththa maazanes bolla hu7e gidides;
MRK.12.10+MRK.12.11	hessaka Goday ooththides.
MRK.12.10+MRK.12.11	Hessika nu ayfes malalisizaz geetettidi xaafettidayssa nabebibeekketii?’ ” gides. 
MRK.12.12	Izi istas leemisoza yootiday ista gish gididayssa Ayhuda halaqati erida gish iza oykkanas koyda. Gido attin asas babbida gish aggi bida.
MRK.12.13	Yesusa yo7on qaxana mala Farsaaweetappenne Herdoosa baggatappe guutha asata dooridi izakko yeddida. 
MRK.12.14	Istika izakko yiidi “Astamare! Neni mooroy baynda as gididayssa nu eroos; ne oonaska babbada wordo maaddakka; Xoossa oge xalala tumu tamarsassa. Oroome kawo Qeesares giira qanxanas bessizeyee? Bessenee? Nu qanxinoyee? Qanxofinoo?”
MRK.12.15	Yesusi ista oyshoy qoodheppe qommo gididayssa eridi “Aazas tana qaxana koyetii? Ane issi dinare hammite ta beyays” gides.
MRK.12.16	Istika miisha ehin “Hayssi iza bolla diza misilezi oona misilee? Iza bolla xaafetidayssi oona gizee?” gides. Istika “Qeesareyssakko” gida. 
MRK.12.17	Yesusikka “Qeesareyssa Qeesares, Xoossayssa Xoossas immite” gides. Istika iza zaaron malalettida.
MRK.12.18	Hessafe guye hayqqidaytas hayqoppe denthi baawa giza Saduqaaweti izakko yiidi iza hizgi oychida. 
MRK.12.19	“Astamare! Issi asi macho ekkidi naa yelonta hayqqikko hayqqidayssa ishay iza macheyo ekkidi izas laata naa yelana mala kase Musey nuus xaafides. 
MRK.12.20	Gido attin laapun ishanti deettes; istafe bayray macho ekkidi naa yelonta hayqqides. 
MRK.12.21	Kaalozi he macasayo ekkidi ha7ikka naa yelonta hayqqides; heedzdzanthoyka yelonta hayqqides. 
MRK.12.22	Laapunatikka he macasayo ekkidi laata yelibeetenna wursethan macasayakka hayqqadus. 
MRK.12.23	Histin laapunatikka izo ekkidashin hayqoppe dendoy diza gidikko ha macasaya istafe oona macho gidanee?” gida.
MRK.12.24	Yesusikka istas “Inte balettizay Geeshsha Maxaafatanne Xoossa wolqa eronta gishassa. 
MRK.12.25	Hayqqidayti dendiza wode Salo Kiitanchata mala gidana attin ekkettettenanne gelettettenna. 
MRK.12.26	Hayqqidayta dentha gishas gidikko Muse maxaafan hessika qeeri wora giddon eexxiza tama giddofe Xoossi ‘Tani Aabrahaame Xoossa; Yisaaqa Xoossa; Yaqoobe Xoossa’ gizayssa nababibeekketii? 
MRK.12.27	Xoossi paxata Xoossa attin hayqethata Xoossi gidenna. Hessa gish inte daro balettideta” gides.
MRK.12.28	Isti palaman dishin xaafetappe issadey ista palama siydinne Yesusi oyshetidayssas lo7eth zaaridayssa akeekidi “Ero! Azazotappe ubbafe aadhdhizay awayssee?” giidi oychides.
MRK.12.29	Yesusi izas hizgides “Ubbafe aadhdhizay hayssa ‘Isra7eele siya! Goda Xoossi issi Goda, 
MRK.12.30	Nekka Goda ne Xoossa ne kumeththa woznappe, ne kumeththa shempofe, ne kumeththa qofappe, ne kumeththa wolqafe dosa.’ 
MRK.12.31	Nam7anthoykka ‘Ne lagge ne hu7e mala dosa’ ha nam7atappe aadhdhiza azazoy baawa.” 
MRK.12.32	Xaafezikka “Aastamare, lo7o gadasa, ‘Xoossi issino gididayssanne izappe haray bayndayssa’ ne yootidayssi likke. 
MRK.12.33	Iza ne kumeththa woznappe ne kumeththa qofappe ne kumeththa wolqafe dosoy qasseka ne lagge ne hu7e mala dosoy xuugetiza yarshofenne hara yarsho ubbafe aadhdhees” gides. 
MRK.12.34	Yesusikka addezi yuushi qoppidi zaaridayssa beyidi “Neni Xoossa Kawoteththafe hahon daakka” gides. Hessafe guye iza oychanas xalidadey bettibenna. 
MRK.12.35	Yesusi Xoossa Keeththe gaaththan tamarsishe “Muse woga tamarsizayti aazas ‘Kirstoosa Dawute naa’ gizoo? 
MRK.12.36	Dawutey Xillo Ayanan haasayishe ‘Goday ta Goda ne morketa ta ne toho gars aaththana gakkanaas ta ushachchan utta gides’ gees. 
MRK.12.37	Histin Dawutey ba duunara iza ‘Goda’ giikko waanidi simmi izas naa gidanee?” gides. Daro dereyka izi gizayssa ufayssara siyides.
MRK.12.38	Izi tamarsishe “Muse woga tamarsizaytappe naagettite, gadera gooshettiza aduussa may7o may7idi yuush yuuyana doosettes; awanka aadhdhi aadhdhi asi istas boncho sarota immana mala koyettes. 
MRK.12.39	Ayhudata Woosa Keeththan dhoqaso, gibirasokka bonchoso koyeettes. 
MRK.12.40	Isti azinay baynda macasa keeththa kallosettes; qasseka bana bessanas adussa woossa woossetes. Haytanti iita pirda pirdettana” gides.
MRK.12.41	Yesusikka asay muxuwata yeggizason uttidi daro asati immizayssa Xoossa Keeththa miisha shiishshiza saaxinen yeggizayssa xeellides. Daro dureti daro miish yeggida. 
MRK.12.42	Issi azinay baynda am7e dizaara issi sikinafe daronta xarqimala biratappe oosettida nam7u miish yeggadus. 
MRK.12.43	Yesusi bana kaallizayta xeygidi “Ta intes tumu gays; saaxinezan yeggida ubbafe hanna manqo am7eya aadhdheth yeggadus. 
MRK.12.44	Hayti wuri baas diza tirpa miishafe yeggidashin hanna qasse ba manqotethafe baas dizayssa sinthafe izo koshizayssara wursa immadus” gides.
MRK.13.1	Izi Xoossa Keeththafe kezishin iza kaallizaytappe issoy “Astamare! Hayssi keeththaynne keeththay keexettida shuchchay ay mala lo7izakkonne hayssa beyay?” gides. 
MRK.13.2	Yesusikka zaaridi “Hayta gita keeththata xeellay? Shuchchati issoy issa bolla diza mala deettenna; wurikka laalettana” gides.
MRK.13.3	Yesusi Xoossa Keeththa ginara Dabrazayte zuma bolla uttidishin Phexroosi, Yaqoobi, Yohannissinne Indiraassi xalla izakko shiiqidi, 
MRK.13.4	“Hayssi ayde hananakkonne nuus yoota. Hayssi wursethan poletanas malatay aazee?” gi oychida.
MRK.13.5	Yesusikka istas “Oonikka intena baleththonta mala naagettite. 
MRK.13.6	Buro daroti ‘Ta Kirstoosa’ gishe ta sunthan yaana; darotaka baleththana. 
MRK.13.7	Inte olanne ola wore siyiza wode daggammofte. Hessi hananayssi attenna. Wursethi gidikko burona. 
MRK.13.8	Derey dere bolla kawoy kawo bolla dendana, daroson biitta qaathinne koshay hanana; heyti wuri miixas leeso mala.
MRK.13.9	“Inte intes naagettite. Buro intena dere duulatan aaththi immana. Isti intena Ayhudata Woosa Keeththan garafana. Inte ta markata gidana mala ta gish dere daannata sinthaninne kawota sinthan eqqana. 
MRK.13.10	Koyrottidi Mishiraachcho qaalay dere ubbas sabakettana bessees. 
MRK.13.11	Inte oyketidi pirdas shiiqiza wode hinno he saateyin intes imettizaro haasayite attin biidi nu ay giinoo? giidi kaseti hirgofte. Haasayanay Xillo Ayanappe attin intena gidekketta. 
MRK.13.12	“Ishay isha, aaway ba naa hayqos aaththi immana; nayti bana yelidayta bolla makalananne wodhana. 
MRK.13.13	Ta geedon inte asa ubban ixettidayta gidana. Wurseth gakkanaas minni eqqidadey gidikko attana. 
MRK.13.14	“Inte harassiza tunatethi izas bessontason eqqidashe beykko nababizadey woznan wotho; Yuhudan dizayti pude zuma bolla baqatetto. 
MRK.13.15	Keeththa karen dizaddey so geloppo; ba miish kessana giidi keeththe geloppo. 
MRK.13.16	Goshshason dizaddey ba may7o ekkanas guye simmofo. 
MRK.13.17	He gallasatan shaara macasatassinne naa dhanthizaytas aayye-ana! 
MRK.13.18	Hessika balgon gidonta mala Xoosse woossite. 
MRK.13.19	Koyro Xoossi medhetetha wursi medhosoppe ha7i gakkanaas woykko hayssafe guye iza misatizay baynda gita metoy hanana. 
MRK.13.20	Goday he gallassata qaanthontakko oonikka attenna shin baassi doorettidayta gish he gallassata qaanthides.
MRK.13.21	“He wode oonikka hekko Kirstoosi hayssan dees; giikko woykko hekko heen dees giikko ammanoppite. 
MRK.13.22	Wordo Kirstoosatinne wordo nabeti buro dendidi malatatanne kase hani eronta pala miish ooththana. Istas dandayettikko haray atto shin doorettidaytakka baleththana. 
MRK.13.23	Hessa gish naagettite; he wodey gakkonta dishin haara hayssa wursa ta intes yootadis.
MRK.13.24	“He wode he metozappe kaallidi
MRK.13.24	awa arshey dhumana;
MRK.13.24	aginaykka poo7usuku.
MRK.13.25	Xoolinteti saloppe qoqofettana,
MRK.13.25	salon diza wolqamati qaaxana. 
MRK.13.26	He wode Asa Nay gita wolqaranne bonchora salo shaarara yishin asay iza beyana. 
MRK.13.27	Izikka kiitanchata yeddidi oyddu baggafe biitta gaxappe gaxa gakkanaas diza baas doorettidayta shiishana.
MRK.13.28	“Leemisoza balase mithafe tamarite. Unquloy cililiza wode haythi kessishin boney matidayssa inte ereeta. 
MRK.13.29	Hessathoka hayti ta gidayti poletishin inte beykko wodey mati yiidi penge gakkidayssa erite. 
MRK.13.30	Ta intes tumu gays; ha yo7oti polettana gakkanaas hayssi ha yelettay aadhdhenna. 
MRK.13.31	Saloynne sa7ay aadhdhana shin ta qaalay gidikko aadhdhenna.
MRK.13.32	“Qasse he gallassay gish woykko he saatey gish ta Aawappe attin Salo Kiitanchata gidinka Naaza gidinka oonikka erenna. 
MRK.13.33	Hessa gish wodey aydekkonne inte eronta gish nagettite, minnitenne woossite. 
MRK.13.34	Hessika ba keeththe ashkaratas aggidi ashkarata issa issa ooso oythidi penge naagizayssi beggidi naagana mala azazidi bida asa misatees. 
MRK.13.35	“Histikko keeththa aaway ayde yaanakkonne woykko qamma leela gidoth yaanakonne woykko koyro kuttoy baqishin yaanakkonne woykko wonta bolla bazzoy zo7ishin yaanakko inte eronta gish beggidi naagite. 
MRK.13.36	Inte qopponta dishin izi yiidi inte dhiskidishin intena demmofo.
MRK.13.37	“Ta intes yootizayssa asa ubbas yootays; minnidi naagite! gays” gides.
MRK.14.1	Paaziganne uketha muussa ba7aale gallassay bonchetanas nam7u gallassi attishin Qeeseta halaqatinne Muse woga tamarsizayti Yesusa baleththi oykidi wodhana oge koyda. 
MRK.14.2	Gido attin “Asay meto medhonta mala ba7aale gallasatan gidoppo” gida.
MRK.14.3	Izi Bitaaniya geetettiza soon issi inchiracha hargancha gidida Simoona soon quma bolla dishin waagay daro al7o gidida nardoose geetettiza shittoy kumi uttida albasxiroose bilqaaxe oykkida issi macasaya bilqaaxeza menthada shittoza Yesusa hu7e bolla gussadus. 
MRK.14.4	Heen gadaan diza asatappe issi issi asati “Hayssi shittozi aazas wogay baynda gukkizee?” giidi ba giddon hanqettida. 
MRK.14.5	“Shittozi bayzo bayzidakko heedzdzu xeetu dinareppe bollara bayzettidi manqotas imetteneshin” giidi macasayokka kadhida. 
MRK.14.6	Gido attin Yesusi istas “Aggite! Hanno macasayo aazas waayssetii? Iza taas lo7o miish ooththadus. 
MRK.14.7	Manqoti ay wodekka intenara deettes. Inte koyda wode aydekka ista maaddanaas dandayeta shin ta gidikko ubba wode intenara diikke. 
MRK.14.8	Hanna ba ooththanas dandayizaari keena ooththadus. Taas moogos gidana mala ta asho kaseta tiyadus. 
MRK.14.9	Ta intes tumu gays; hayssi Mishiraachcho qaalay alame kumeththan sabaketizason awanka iza ooththidayssi izo hassa7issizaz gididi hasayettana” gides.
MRK.14.10	Hessafe guye tammanne nam7atappe issoy Asqoroonto Yuhuday Yesusa aaththi immanas Qeeseta halaqatakko bides. 
MRK.14.11	Istika hessa siydi ufayettida; izas miishe immanas izara giigida. Hessa gish Yesusa aaththi immanas inje wode naagishe gam7ides.
MRK.14.12	Paaziga dorsi shukettiza uketha muussa bonchiza koyro gallas Yesusa kaallizayti Yesusakko shiiqidi “Paaziga kawo maanaso awan giigisana mala koyay?” gi oychida.
MRK.14.13	Izikka bana kaallizaytappe nam7ata “Gede katama biite; inte bishin haaththe otora tookkida issadey intenara gaaggana. 
MRK.14.14	Izi biidi gelizaso gakkanaas iza kaallite. Keeththadezas ‘Astamarey nena tana kaallizaytara Paaziga kawo maanas taas gidiza imatha shemposoy awayssee? gides’ giite. 
MRK.14.15	Izikka bolla pooqe bolla diza giigi uttida aaho so intena bessana; heen izan giigissite” gi kiittides.
MRK.14.16	Iza kaallizaytikka kezidi gede katama bida. Wurikka Yesusi gida mala hani beettides; Paazigakka heen giigissida.
MRK.14.17	Gadey qammishin Yesusi bana kaalliza tammanne nam7atara gakkides. 
MRK.14.18	Isti maaddan dishin “Ta intes tumu gays; inte giddofe issoy izikka tanara issife mizayssi tana aaththi immana” gides. 
MRK.14.19	Istika muuzotidi “Taneshaa? Taneshaa?” giidi issoy issoy Yesusa oychida.
MRK.14.20	Izikka istas “Tammanne nam7atappe issoy tanara ba kushe keren yeddizade. 
MRK.14.21	Kase xaafettida mala Asa Nay iza gish hayqqana shin asa naa aaththi immizades aayye-ana! Hessadey kase yeletonta aggidakko izas lo7okkoshin!” gides.
MRK.14.22	Isti mishin uketha ekki anjidinne menthidi bana kaallizaytas “Hayssa ta asho heyte” gi immides.
MRK.14.23	Ushshakka denthi galatidi istas immin isti wurikka uyida. 
MRK.14.24	Qasse Yesusi “Hayssi darota gish gukkana ta ooratha caaqo suutha. 
MRK.14.25	Ta intes tumu gays; ooratha woyneppe giigida ushsha Xoossa Kawoteththan ta uyana wode gakkanaas nam7antho hayssa uyikke” gides.
MRK.14.26	Hessafe guye mazamure issife yexidi pude Dabrazayte zuma bolla kezida.
MRK.14.27	Yesusi “ ‘Ta heemmizayssa shocana he wode iza dorsati laalettana’ geetetti xaafettidayssa mala inte wurikka tanan duphettana. 
MRK.14.28	Ta dendidayssafe guye gidikko ta intefe kasetada Galila baana” gides. 
MRK.14.29	Phexroosikka “Asay wuri dhuphetikkokka tani dhuphetikke!” gides.
MRK.14.30	Yesusikka “Ta nees tumu gays; hachchi qamma kuttoy nam7uto waassana gakkanaas neni tana heedzdzuto kadana” gides.
MRK.14.31	Phexroosi qas “Ta nenara hayqqizakkoka mulekka nena kadikke” giidi keehi minthi yootides. Hankoytikka wuri izayssatho gida.
MRK.14.32	Hessafe guye Getesemaane geetettizaso bida Yesusikka bana kaallizayta “Tani woossishin inte hayssan gam7ishshite” gides. 
MRK.14.33	Phexroosa, Yaqoobenne Yohannisa banara ekki bides. Keehi qoppidessinne metottides. 
MRK.14.34	Qasseka istas “Ta shempoya daro metottadus inte haan diishshite. Dhiskonta naagite” gides.
MRK.14.35	Ista achchafe guuth gede pooqidi biitta bolla gufannidi hanko he saateya izappe aadhdhana mala woossides. 
MRK.14.36	“Ta Aawawu! Nees wuri dandayettes; hayssa waaye xu7a taappe haassa. Gidikkoka ne sheneppe attin ta sheney hanoppo” gides.
MRK.14.37	Izi heeppe simmi yishin iza kaallizayti dhisikkidayta beyides. Phexroosakka “Simoona dhiskadii? Haray atto shin issi saatekka minnada naagoy nena xoonidee? 
MRK.14.38	Inte paacen gelonta mala beggidi woossitenne minnite. Ayanay giigeti uttides shin ashoy gidikko daburancha” gides.
MRK.14.39	Qasseka biidi koyroyssatho woossides. 
MRK.14.40	Izi nam7antho simmi yishin ista ayfen dhiskoy deexxin dhiskidayta demmides shin isti izas ay zaaranakkonne eribetenna.
MRK.14.41	Heedzdzantho yiidi “Ha7ikka inte ichchidi shempetii? Ha7i gidana, saateyakka gakkadus; hekko Asa Nay nagaranchata kushen aadhdhi imettana. 
MRK.14.42	Ane eqqite boos; tana aaththi immanaddey yides” gides.
MRK.14.43	Yesusi buro haasayan dishin tammanne nam7atappe issoy Yuhuday yides. Izara issife Qeese halaqatappenne Muse woga tamarsizaytappe kiitettida daro asay giththa mashshanne durqa oykidi yides. 
MRK.14.44	Iza aaththi immana Yuhuday istas “Asa giddofe ta yeerizadey iza gidida gishas oykidi lo7ethi naagi efite” giidi kaseti malata immi woththides.
MRK.14.45	Gakkida mala Yuhuday Yesusakko shiiqidi “Astamare!” giidi yeerides. 
MRK.14.46	Asatikka Yesusa oykkida. 
MRK.14.47	Iza achchan eqqida issoy mashsha koohoppe shoddi Qeeseta halaqa ashkara hayth qanxides. 
MRK.14.48	Yesusikka istas “Panga mala tana oykkana mashshanne durqa oykidi yeetii? 
MRK.14.49	Wontin wontin Xoossa Keeththan tamarsashe ta intenara dishin oykibeekketa shin kase xaafetidayssi polettana mala hayssi hanides” gides. 
MRK.14.50	Hessa wode iza kaallizayti wuri iza yeggi aggi bida. 
MRK.14.51	Ba kalloteth qeeri naxalan kammida issi nay Yesusa kaallishin asay iza oykin, 
MRK.14.52	Naazi naxala yeggidi kallo kichchides.
MRK.14.53	Yesusakka gede Qeeseta halaqakko efida. Qeeseta halaqati, dere cimatinne Muse woga tamarsizayti heen issife wuri shiiqida. 
MRK.14.54	Phexroosikka Yesusa hahora kaallishe Qeeseta halaqa gibbe gakkanaas bides. Izi heen uttidi hara asatara tama ho7ishin, 
MRK.14.55	Qeeseta halaqatinne dere cimati wuri Yesusa wodhanas markattana as koyda shin demmanas dandayibeetenna. 
MRK.14.56	Daroti iza bolla wordora markattikkokka markata qaalay oykketibenna.
MRK.14.57	Issi issi markati dendidi wordora, 
MRK.14.58	“Hayssi addezi ‘Ta asa kushen keexettida Xoossa Keeththa laallada asa kushey bochontaz hara Xoossa Keeththa heedzdzu gallassara ta keexxana’ gishin nu siyidos” gi markattida. 
MRK.14.59	Gido attin ista markatethi issi bolla wodhdhibenna.
MRK.14.60	Qeeseta halaqayka ista sinthan eqqidi “Hayti ne bolla markattizaysi aazee? Ne aazas duuna zaarikii?” giidi Yesusa oychides.
MRK.14.61	Gido attin Yesusi istas aykkokka zaaronta co7u gides. Qeeseta halaqay qasseka “Anjettida Xoossa Nay Kirstoosi nenee?” gi oychides.
MRK.14.62	Yesusikka zaaridi “Ee; tanakko! Asa Nay wolqama Xoossa ushachchan uttishininne salo shaarara yishin inte iza beyana” gides. 
MRK.14.63	Qeeseta halaqay ba may7o daakkidi “Nuus hara aaza marka koshshizee? 
MRK.14.64	Izi cashsha qaala Xoossa bolla hasayshin inte siyideta; ha7ich intes ay misatizee?” gides. Istika “Izas hayqoy bessees” giidi wurikka issi qaalan pirdida. 
MRK.14.65	Hessa wode issi issi asati iza bolla cuch cuttida; iza ayfe goozi oykidi iccishe “Ane tinbite yoota” gida. Baggayti qasse shagalan baqqishe efida.
MRK.14.66	Phexroosi duge baggara heen gibbe giddon dishin Qeeseta halaqa garadetappe issiniya yadus. 
MRK.14.67	Phexroosi tama ho7ishin tishshi hista xeellada “Neni Naazirete Yesusara daassa gidikkii?” gadus.
MRK.14.68	Izi qas “Ne gizayssade ta erikke; ne gizyssi taas gelenna” giidi kadides. Hessafe gede penge pooqi eqqi dishin heerakka kuttoy waassides.
MRK.14.69	He garadeya iza beyida mala heen eqqida asatas “Hayssi addezi izara diza asatappe issadekko!” gaada qasseka haasayadus. 
MRK.14.70	Izi qasseka kadides. Guutha wode gam7ishin heen eqqida asati Phexroosa “Neni Galila asa, hessa gish tumappe ne istafe issade” gida.
MRK.14.71	Gido attin izi qas “Inte gizadde ta erikke!” gishe caaqonne bana qangeth oykkides.
MRK.14.72	Heerakka kuttoy nam7antho waassides. Phexroosikka “Kuttoy nam7a waassanas ne tana heedzdza kadana” gida Yesusa qaalay izas qofetin hiqqimidi yeekkides.
MRK.15.1	Maalado wontara Qeeseta halaqati, dere cimatinne Muse woga tamarsizayti kumeththa shango alafetara issife zoretidi Yesusa qachi ekki efidi Philaxoosas aaththi immida.
MRK.15.2	Philaxoosikka Yesusa “Ne Ayhudata kawoo?” gi oychides. Yesusikka “Ee, ne gida mala” giidi izas zaarides.
MRK.15.3	Qeeseta halaqatikka daro yo7o iza bolla shiishshi mootida. 
MRK.15.4	Philaxoosi qas “Ne aazas oysha zaarikii? Hekko nena daro yo7on mootetes” giidi qasseka oychides.
MRK.15.5	Gido attin Yesusi ha7ikka izas aykkokka zaaro immonta gish Philaxoosikka malalettides.
MRK.15.6	Paaziga ba7aale gallas Philaxoosi derey birshana mala oychidade birshi yeddiza wogay kase dees. 
MRK.15.7	Iita ooson dere bolla dendidi shempo wodhida asatara issife qashettida Barbaane geetettiza issadey dees. 
MRK.15.8	Dereyka yiidi kase lose gididayssa izi ooththana mala Philaxoosa woossides.
MRK.15.9	Philaxoosikka istas “Ta intes Ayhuda kawo birshana mala koyetii?” gi oychides. 
MRK.15.10	Philaxoosi hessatho oychiday kase Qeeseta halaqati Yesusa qanaten aaththi immidayssa eriza gishassa.
MRK.15.11	Qeeseta halaqati qas “Iza exa Barbaaney birshetto!” gi oychana mala dereza dentheththida. 
MRK.15.12	Philaxoosi “Histikko inte Ayhuda kawo giza addeza wostana mala koyeti” gides.
MRK.15.13	Isti qasseka “Kaqqa! Kaqqa!” gi waassida.
MRK.15.14	Philaxoosikka “Ay iita ooththidee?” gi ista oychides. Isti qas “Kaqqa! kaqqa!” giidi kaseppe aaththi waassida.
MRK.15.15	Philaxoosikka dereza ufayssana giidi Barbaane istas birshides. Yesusa garafidi kaqqanas aaththi immides.
MRK.15.16	Wotadarati Yesusa dere haarizayssa gibbe ekki biidi attida wotadarata wursi shiishida. 
MRK.15.17	Yesusa zo7o may7o mayzida; aguntha aklile xaaxidi iza hu7en woththida. 
MRK.15.18	Hessafekka “Ayhuda kawo saroy nees gido!” gishe iza sarothida. 
MRK.15.19	Iza hu7e guufera shocida; iza bollakka cuttida gulbatidi izas goynnida. 
MRK.15.20	Iza bolla qidhi ka7idappe guye kase mayzida zo7o may7oza qari ekkidi kase iza may7oza zaari mayzidi kaqqanaso eki bida.
MRK.15.21	Alakisandrosanne Ruufoosa aawa Simoona geetettiza issi Qareena dere asi dereppe katama yizayssa Yesusa masqale wolqara oykki toossida. 
MRK.15.22	Hessafe guye Yesusa Golgota geetettizaso efida; izas birsheththay “Asa hu7e guuge” guussa. 
MRK.15.23	Karbe geetettiza camora walaketida woyne cajje uyana mala izas immin izi ekkonta ixxides. 
MRK.15.24	Hessafe guye iza kaqqida, iza may7o issade issade awayssi gakkanakkonne giidi saama yeggidi gishettida.
MRK.15.25	Isti iza kaqishin wontafe heedzdzu saate gidides. 
MRK.15.26	Isti masqale bolla xaafi shiishida mooto qaalay “Ayhuda kawo” giza qaala. 
MRK.15.27	Izara issife nam7u pangata issa izappe ushachara issa hadirsara kaqqida. 
MRK.15.28	Hessanka kase maxaafay “Iitatara issife taybettides” gida tinbite qaalay polettides.
MRK.15.29	Ogera aadhdhi bizaytikka ba hu7e qaathishe “Oy! Oy! Xoossa Keeththa laallada heedzdzu gallassan keexxanay nenee?” giidi iita cashshe cayishe; 
MRK.15.30	“Ane ha7i masqale bollafe wodhdhada nena ashsha” gida.
MRK.15.31	Hessathoka Qeeseta halaqatinne Muse woga tamarsizayti ba giddon issoy issas “Harata ashshides shin bana ashshana dandaybenna” giidi iza qidhida. 
MRK.15.32	“Nu iza beyidi ammanana mala ane hayssi Kirstoosi Isra7eeleta kawoy ha7i masqaleppe wodhdho” gida. Izara kaqettidaytikka iza bolla cashshe korida.
MRK.15.33	Usuppun saateppe oykkidi uddufun saate gakkanaas biittay wuri dhumides. 
MRK.15.34	Uddufun saate bolla Yesusi “Eelohe! Eelohe! Lama sabaqitane” giidi qaala dhoqu histidi waassides. Hessas birsheththay “Ta Xoosso! Ta Xoosso! Ne tana aazas aggadii?” guussa. 
MRK.15.35	Heen gadaan eqqida asappe issi issi asati hessa siydi “Elaasa xeeygesko” gida. 
MRK.15.36	Hessafe issi asi eleli biidi caalida woyne cajje isponje mala miishan gelthi kessidi mitha xeeran oythidi uyana mala Yesusas shiishshides. Hessafe qasse “Ane aggagite; Elaassi yiidi iza kaqqoppe woththishin nu beyana” gides. 
MRK.15.37	Hessafe Yesusi qaala dhoqu histi waassidi shempo kezides.
MRK.15.38	Xoossa Keeththe magalashay hu7era duge nam7u kezi daakkettides. 
MRK.15.39	Yesusa ginara eqqida issi mato halaqay Yesusi hessatho gita qaalara waassidi shempo kezishin beyidi “Hayssadey tumu Xoossa naakkoshin” gides. 
MRK.15.40	Hessa wode macasati hanizayssa hahon diidi xeellida. Ista giddofe Magdaleppe yida Maaramanne kaalotiza Yaqoobenne Yoosa aayo Maaramira qasseka Saloomira issife deettes. 
MRK.15.41	Heyti macasati Galilan Yesusa kaallishenne izas ooththishe gam7idayta. Istarakka issife hara daro macasati Yerusalame bida. 
MRK.15.42	Gadey qammi qammi bishin Sambatas giigettiza gallassi gakkides. 
MRK.15.43	Dere cimata giddon bonchettida issi Armatiyasa dere as Yoosefe geetettizayssi Xoossa Kawoteth naagishe dizaddey babbonta Philaxoosakko biidi Yesusa aha woossides. 
MRK.15.44	Philaxoosikka izi hinni wode ellera hayqqidayssa siydi malalettides. Mato halaqa xeygisdi “Izi hayqqi gam7idee?” giidi oychides. 
MRK.15.45	Izi hayqqidayssa mato halaqay geeshshi eridappe guye Yesusa aha Yoosefes immides. 
MRK.15.46	Yoosefekka moogo may7o shamidi aha masqaleppe woththidi moogo may7on xaaxidi shuchchafe woocetida duufon moogides. Duufa duuna shuchchara gordides. 
MRK.15.47	Magdaleppe yida Maaramiranne Yoosefe aayo Maaramira Yesusa aha awan moogidakkone beyida.
MRK.16.1	Sambatay aadhdhidappe guye Magdale Maarama, Yaqoobe aayo Maaramiranne Saloomira issife biidi Yesusa aha tiyanas shitto shammida. 
MRK.16.2	Saamintafe koyro gallas maalado wontara buro awa arshey kezida mala Yesusa duufokko buro bishin, 
MRK.16.3	“Duufoza duunappe shuchcha nuus ooni gendersanee?” giidi ba giddon haasayettida.
MRK.16.4	Isti dhoqu gi xeellishin daro gita shuchchay duufoza duunappe genderidayssa beyida. 
MRK.16.5	Gede duufoza giddo gelida mala issi bootha may7o may7ida paanthi ushachcha baggara uttidayssa beyidi dagammida.
MRK.16.6	Izi qas istas “Dagammofte! Inte kaqettida Naazirete Yesusa koyeeta; izi dendides haan deenna, isti iza woththidaso hayssa beyte. 
MRK.16.7	Gido attin inte biidi iza kaallizaytassinne Phexroosas kase intes yootida mala intefe kasetidi izi Galila baana. Inte iza heen demmana giidi istas yootite” gides. 
MRK.16.8	Macasatikka malalettishenne kokkorshe duufappe kezi baqattida. Babbida gish oonaska aykkokka qaattibetenna.
MRK.16.9	Saamintafe koyro gallas Wogga wonta maaladora izi hayqoppe dendidappe guye Yesusi izippe laapun daydanthi kessida Magdale Maaramis koyro beettides. 
MRK.16.10	Izakka baada kase izara dizayti kayotishenne yeekkishe dishin demmada yootadus. 
MRK.16.11	Isti Yesusi paxa dizayssanne iza ta Yesusa beyadis gidayssa siydi ammanbeetenna.
MRK.16.12	Hessafe guye iza kaallizaytappe nam7ati gede dere gars bishin Yesusi istas hara as misati beettides. 
MRK.16.13	Istika simmidi hessa iza kaallizaytappe attidaytas yootida. Gido attin iza kaallizayti siydi ammanbeetenna.
MRK.16.14	Hessafe guye tammanne issineti maadda bolla dishin Yesusi istas qoncides. Izi hayqoppe dendin iza beyida asati istas yootin siydi ammanonta aggida gish istas ammanoy bayndayssanne ista wozna muumetetha gish ista borides. 
MRK.16.15	Istasika “Alame ubbaso biite, Mishiraachcho qaala medhetetha ubbas sabakite. 
MRK.16.16	Ammandaynne xammaqettiday attana. Ammanontay gidikko pirdettana. 
MRK.16.17	Tana ammanizayta hayti malatati kaallana. Isti ta sunthan daydanthata kessana, ooratha qaalanka haasayana. 
MRK.16.18	Isti shooshata ba kushera oykkana; wodhiza marze uyikkokka ista qohenna. Ba kushe harganchata bolla woththi woossikko harganchati paxana” gides.
MRK.16.19	Goda Yesusi hessa yootidappe guye pude salo dendi biidi Xoossa ushachan uttides. 
MRK.16.20	Iza kaallizayti hessafe kezidi ubbason aadhdhi aadhdhi sabakida. Godayka istara ooththides. Ista timirteza ekkidi ooththizaytas ba yootida qaalakka malata ooththi ooththi minthides.
LUK.1.1	Boncho Tofilosa nu achchan hanida yo7ota gish daro asati baassi hanida mala xaafida. 
LUK.1.2	He taarikezikka koyroppe denthidi ba ayfera beyida markatinne Xoossa qaala yootidayti nuus aaththidayssa. 
LUK.1.3	Takka ta baggara xaphoppe denthada keeha naagetadanne paaca xeellada taarikeza wursa sinthe xaafetanas bessizayssa sinthasada kaallidi xaafetanas bessizayssa kaalethada naagetada nees xaafana mala taas lo7o gidi beettides. 
LUK.1.4	Hayssa wursisa ta ooththizay ne tamaridayssi tuma gididayssa nena ero guussassa.
LUK.1.5+LUK.1.6	Herdoossi Yuhuda biittan kawotida wode Aabiya geetettiza Qeeseta halaqa baggafe Qeesetetha ooso taray iza gakkida Zakaraasa geetettiza issi Qeesey dees. Iza macheyakka Elisabeexo geetetawus, izakka Aarone bagga asa. Nam7atikka Goda azazonne iza woga wosoy baynda naagidi dizaytanne Xoossa sinthan xillo asa. 
LUK.1.7	Gido attin Elisabeexa naa yelonta makkara gidida gish istas nay baawa; nam7atikka wodey sugetida asa.
LUK.1.8	Zakaraassi Xoossa sinthan Qeesetetha ooso taray iza gakkin izi ooththishin 
LUK.1.9	Qeesetas diza woga mala Xoossa Keeththan gelidi exane cuwassana mala exay iza gakkides. 
LUK.1.10	Exaney cuwattishin asay wurikka karen diidi woosses.
LUK.1.11	Goda kiitanchay exaney cuwattiza soppe ushachcha baggara eqqidi Zakaraasas beettides. 
LUK.1.12	Zakaraasikka iza beyidi keehi daggammidi babbides. 
LUK.1.13	Kiitanchay Zakaraasas “Babbofa! Ne woossay seetettides, ne macheya Elisabeexa nees attuma naa yelana iza sunthaka ne Yohannisa gaada sunthana. 
LUK.1.14	Iza yelettan neni daro ufayettana; Daro asaykka ufayettana. 
LUK.1.15	Goda sinthan izi gita gidana. Woyneppe oosettida cajje gidinka hara mathosiza ushsha gidinka izi uyenna; izi buro ba aayey qanthan dishe Xillo Ayanan kumana. 
LUK.1.16	Isra7eele asappe darota ista Xoossako zaarana. 
LUK.1.17	Aawata wozna ista naytaakko, azazetontaytikka gede Xillota cincateththakko zaarana malanne Godas bessiza dere giigissana mala Elaasa Ayananne iza wolqan Godappe sinthara izi baana” gides. 
LUK.1.18	Zakaraassi kiitanchas, “Tani cima; ta macheyakka cimmadus; tani hayssa aazan eranee?” giidi oychides.
LUK.1.19	Kiitanchaykka zaaridi “Tani Xoossa sinthan eqqiza Gabrelle. Tanikka ha Mishiraachchoza nees gaththanas kiitetada yadis. 
LUK.1.20	Hekko neni ba woden polettana ta qaala ammanonta ixida gish ne duunay duudana, nenikka haasayana dandayakka” gides.
LUK.1.21	He wode derey Zakaraassi “Xoossa Keeththafe kezonta aazas gam7idakko” giidi modhetishe naagides. 
LUK.1.22	Izi Xoossa Keeththafe kezidi asa haasayissanas dandaybenna. Malati malati besoppe attin haasayanas dandayonta aggin asay izi Xoossa Keeththan Xoossafe ooratha miish beyidayssa erides.
LUK.1.23	Zakaraasikka ba ooso taray poletidappe guyen baso simmides. 
LUK.1.24	Hessafe kaallin iza macheya Elisabeexa naa qanthatadus, ichashantho aginay gakkanaas asi bana beyonta mala qotetadus. 
LUK.1.25	Izakka Goday ba maarotan ta leqettidayssa asa giddofe digganas ha wodezan hayssa taas ooththides gadus.
LUK.1.26	Elsabeexa qanthatida usuppuntha aginan, Xoossi ba kiitancha Gabrelle, Galila biittan diza, Naazirete giza katama yeddides. 
LUK.1.27	Izikka kawo Dawute zereth gidida Yoosefe geetettiza asas giiga uttida Maaramo geetettiza geela7oykko kiitettides. 
LUK.1.28	Yiidinne iza dizaaso gelidi “Hanne Xoossi nena anjidare saro Xoossi Goday nenara dees nenka anjettidaaro” gides.
LUK.1.29	Maarama kiitancha haasayan keeha daggammada, “Hayssi ay giza sarotaa?” gaada yo7oza keeha qoppadus. 
LUK.1.30	Kiitanchaykka Maaramo “Xoossi nenan ufayetiza gish babbofa! 
LUK.1.31	Neni qanthatana; attuma naaka yelana, sunthaka Yesusa gaada sunthana; 
LUK.1.32	Izikka gita gidana; ubbafe bolla Xoossa naa geetettana, Goda Xoossi iza aawa Dawute kawoteththa izas immana. 
LUK.1.33	Izi Isra7eele nayta bollan mernas kawotana; iza Kawotethasikka wursethi deenna” gides.
LUK.1.34	Maaramakka kiitanchas “Tani adde gelabeekke, shin hayssi waani hananee?” gaada oychadus.
LUK.1.35	Kiitanchaykka Maaramisi “Xillo Ayanay ne bolla wodhana wursofe bolla Xoossa wolqay ne bolla kuwasana; Hessa gish yelettana naazi Geeshsha Xoossa naa geetettana. 
LUK.1.36	Asi yeluku iza makkara giidi haasayiza ne dabboya Elisabeexa cimateththan attuma naa qanthatada yelanas usuppuntho agina oykkadus. 
LUK.1.37	Xoossassi hanonta miishi baawa” 
LUK.1.38	Maaramakka zaarada “Hekko tani Xoossa aylle diikkina; ne gida mala taas hano” giin kiitanchay izippe shaakatidi bides. Maarama Elisabeexo beyana badus.
LUK.1.39	Maaramakka he wode matara eesota dendada pude gezze deren diza issi Yuhuda katama badus. 
LUK.1.40	Zakaraasa keeththe gelada Elisabeexo sarotadus. 
LUK.1.41	Elisabeexa Maarami sarotha siyida mala qanthan diza naazi izi qanthan guppides, Elisabeexinka Xillo Ayanay kumides. 
LUK.1.42	Izakka ba qaala dhoqu ooththada “Macasa ubbafe ne anjettidaaro; Ne qanthan diza naazikka anjettidayssa. 
LUK.1.43	Ta Goda aaya taakko yaada tana oychanas tani oonee? 
LUK.1.44	Ne saroka qaala ta siyida mala ta ulo giddon diza nay ufayssa guppides. 
LUK.1.45	Polettana giidi Goday izis yootidayssa ammanidara iza anjettidaro” gadus
LUK.1.46+LUK.1.47+LUK.1.48+LUK.1.49	Maaramakka
LUK.1.46+LUK.1.47+LUK.1.48+LUK.1.49	“Izi ba aylle kawushshatetha xeellida gish
LUK.1.46+LUK.1.47+LUK.1.48+LUK.1.49	ta shempiya Goda dhoqu ooththada bonchawus. 
LUK.1.46+LUK.1.47+LUK.1.48+LUK.1.49	Ta Ayanaykka tana ashshiza ta Xoossan ufayetawus.
LUK.1.46+LUK.1.47+LUK.1.48+LUK.1.49	Wolqama Goday taas gita miishe ooththida gish
LUK.1.46+LUK.1.47+LUK.1.48+LUK.1.49	hachchife sinthan asi wuri tana anjettidaro gaana.
LUK.1.46+LUK.1.47+LUK.1.48+LUK.1.49	Iza sunthaykka geeshsha. 
LUK.1.50	Iza maaroy izas babbizaytas
LUK.1.50	naa naa gakkanaas daana.
LUK.1.51	Ba wolqan daro mino ooso ooththides;
LUK.1.51	ba wozna qofan otoretizayta laallides.
LUK.1.52	Kawota kawoteththafe woththides,
LUK.1.52	ashketa qasse dhoqu dhoqu histides. 
LUK.1.53	Gafidayta lo7o miishan kalthides;
LUK.1.53	dureta gidikko mela kushe yeddides.
LUK.1.54+LUK.1.55	Kase nu aawatas Abrahaamessinne iza
LUK.1.54+LUK.1.55	qommotas gida qaala naaganas
LUK.1.54+LUK.1.55	ba maaretetha yuushi qoppidi
LUK.1.54+LUK.1.55	ba aylle Isra7eele maaddides” gadus. 
LUK.1.56	Maaramakka Elisabeexi achchan heedzdzu agina sire gam7ada baso simmadus.
LUK.1.57	Elisabeexis yelo gallassay gakkin attuma naa yeladus. 
LUK.1.58	Izi gutatinne dabbottikka Goday izis gita maaretetha ooththidayssa siydi izira issife ufayetida.
LUK.1.59	Yeletida ospuntha gallas qaxxaras yida. Iza aawa sunthan Zakaraasa giidi sunthana koyda. 
LUK.1.60	Gido attin aaya “Hanenna, iza sunthi Yohannisa geetetto” gadus.
LUK.1.61	Istika izis “Ne dabbotappe Yohannisa geetettidi xeeygetida asi oonikka baawa” gida. 
LUK.1.62	Aaway Zakaraassi “Naaza oona giidi sunthana koyidakkonne” malatan oychida.
LUK.1.63	Zakaraaska xaafiza miishe izas immana mala oychi ekkidi sunthay “Yohannisa” giidi xaafin asay wurikka malalettides. 
LUK.1.64	Heerakka Zakaraasa duunay pogetidi inxarsi birshettin Xoossa galata oykkides.
LUK.1.65	Iza gutati wuri daro babbida. Hayssi wurikka dhoqa gezze biittan Yuhuda deren, ubbason haasayettides. 
LUK.1.66	Hayssaka siyida asi wurikka “Ha guutha nay ay hananeshshaa?” giidi hanoza wursikka ba woznan oykkides. Goda kushey tumappe izara issife dees.
LUK.1.67	Naaza aaway, Zakaraassi Xillo Ayanan kumidi tinbite haasayishe
LUK.1.68	“Yiidi ba asa ashshida gish
LUK.1.68	Isra7eele Xoossi galattetto.
LUK.1.69+LUK.1.70	Beni wode ba geeshsha nabeta
LUK.1.69+LUK.1.70	duunan haasayettidayssa mala
LUK.1.69+LUK.1.70	ba aylle Dawute keeththan
LUK.1.69+LUK.1.70	ashshiza wolqa nuus denthides.
LUK.1.71	Izi nuna nu morketappenne,
LUK.1.71	nuna ixizayta kusheppe ashshees.
LUK.1.72	Hayssa izi ooththiday nu aawatas ba maaretetha bessanassa,
LUK.1.72	ba geeshsha caaqqoza yuushi qoppanassa.
LUK.1.73+LUK.1.74+LUK.1.75	Kase nu aawa Abrahaames caaqidayssa qoppana malanne
LUK.1.73+LUK.1.74+LUK.1.75	nu morketa kusheppe izi nuna kessin nuni izas babboy baynda ooththanassinne
LUK.1.73+LUK.1.74+LUK.1.75	nu diza wode ubban ba sinthan nuna geeshshatethanne xillotethan essanassa.
LUK.1.76	Goda oge
LUK.1.76	giigissanas ne izappe sinthara biza gish ta naazo
LUK.1.76	neni woga Xoossa
LUK.1.76	nabe geetettana. 
LUK.1.77	Asay ba nagarappe maarettida gish deres
LUK.1.77	atotetha erateth ne immana mala
LUK.1.78	nu Xoossa lo7o maaretethafe dendidayssan
LUK.1.78	Saloppe nuus away kezides.
LUK.1.79	Hessika dhuman dizaytassinne
LUK.1.79	hayqo kuwa giddon
LUK.1.79	dizaytasikka poo7isana malanne nu tohotakka sarotetha oge kaalethanassa” gides.
LUK.1.80	Guutha naazikka diccides; Ayananikka minnides. Isra7eele asas qoncen beettana gakkanaas bazzo biittan de7ides.
LUK.2.1	He wode biitta bollan diza asi wurikka tayibettidi xaafettana mala Oroome kawo Awuggisxossappe awajjay kezides. 
LUK.2.2	Hessika Qerenewoosa geetettizayssi Sooriya geetettiza dere haariza wode hanida koyro dere taybo. 
LUK.2.3	Hessa gish asi wuri xaafettanas ba dere dere bides.
LUK.2.4	Yoosefeykka asho dabboteththan Dawute baggafe gidida gish Galila awurajja giddon diza Naazirete katamappe Yuhuda awurajja Beeteleme geetettiza Dawute katamappe yides. 
LUK.2.5	Izi xaafettana bishin izas giigetta dashe yelana matida Maaramira bides. 
LUK.2.6	Istika heen dishin izis yelo wodey gakkides. 
LUK.2.7	Izakka koyro attuma naa yelidayssafe guye imaththi aqiza keeththan aqizasoy baynda gish naaza carqara xaaxada miiza sinthan ishissadus.
LUK.2.8	Beetaleme achchan dorsa heemiza asati dorsa naagishe qammara karen aqizayti deettes. 
LUK.2.9	Goda kiitanchaykka istako yides; Goda boncho poo7oykka ista lanqen yuuyi aadhdhanas poo7ides. Istika keehi dagammida gish, 
LUK.2.10	Kiitanchay ista “Babofte! Tani asa ubbas gidiza gita ufayssa mishiraachcho ekka yadis. 
LUK.2.11	Hach kawo Dawute katama Beetalemen shempo dhaley yelettides. Izikka Goda Kirstoosa geetettes. 
LUK.2.12	Carqara xaaxeti ichchida gacino naa demmandeta hessika intes malata gido” gides.
LUK.2.13	Izarakka hara daro salo kiitanchati beettida. Xoossa galatishe,
LUK.2.14	“Bolla salon Xoossas bonchoy gido sarotethika biitta bollan izi dosiza asa ubbas gido” gida.
LUK.2.15	Kiitanchati istafe shaaketidi salo simmin dorse heemizayti ba giddon issoy issa “Ane ha yiite Goday nuus qoncisidayssanne hanidayssa Beeteleme katama biidi beyoos” gida.
LUK.2.16	Istika elelli biidi Maaramira, Yooseferanne miiza sinthan ichchida naaza demmida. 
LUK.2.17	Beydayssafe guyen Goda kiitanchay naaza gish istas yootidayssa wursi zaari yootida. 
LUK.2.18	Heemizayti yootidayssa siyida asay wuri keehi malalettides. 
LUK.2.19	Gido attin Maarama yo7oza wursa ba woznan wotha dentha qoppashe gam7adus. 
LUK.2.20	Heemizaytikka handays wurikka kiitanchay istas yootida mala gididi beettida gish siydayssassinne beyidayssas ubbas Xoossa galatishenne bonchishe simmida.
LUK.2.21	Naazi yeletin ospuntha gallassan qaxxarettiza wodey gakkin aayeya iza qanthatanappe kase kiitanchay gida mala Yesusa geetettidi summides. 
LUK.2.22+LUK.2.23	Muse woga mala isti geeyiza wodey wurin Yoosefeynne Maarama guutha naa Yesusa Goda Xoossa sinthe shiishshanaas ekkidi Yerusalame kezida. Hessika Goda wogan koyro yeletiza attuma nay wuri Godas dumma gidana geetettidi xaafettidayssa polanassinne 
LUK.2.24	qasseka Goda wogan nam7u haraphphe kafotanne woykko nam7u haraphphe kafo ciyeta geetettiddayssa mala yarsho shiishshanaassa.
LUK.2.25	He wode Yerusalame kataman xillonne Xoossa babbiza issi Simoona geetettiza asi dees; izikka Isra7eele nayta atotetha naagiza asanne Xillo Ayanay iza bolla shempida asa. 
LUK.2.26	Qasseka Kirstoosa beyonta dishe hayqqonta mala Xillo Ayanay izas qoncides. 
LUK.2.27	Izikka he wode Xillo Ayanay kaalethin Xoossa Keeththe lasha gaath gelides. Naaza aayeyiranne aawara Muse wogan bessizayssa polanas guutha naa Yesusa ekkidi gelida wode, 
LUK.2.28	Simooni naaza ekki idimmidi Xoossa galatishe,
LUK.2.29+LUK.2.30+LUK.2.31	“Godo! Ne caaqida qaala mala ha7i tani ne
LUK.2.29+LUK.2.30+LUK.2.31	aylley ne ashshizayssa ta ayfera beyida gish hi7a tana saron ekka;
LUK.2.29+LUK.2.30+LUK.2.31	asa ubba sinthan ne giigissida atotetha
LUK.2.29+LUK.2.30+LUK.2.31	ha7i tani ta ayfera beyadis.
LUK.2.32	Hayssika ubba deres geemmettidayssa qoncisiza poo7o, ne dere Isra7eelesikka boncho” gides.
LUK.2.33	Iza aawaynne aaya iza gish haasayettida yo7ozan malalettida. 
LUK.2.34	Simoonikka ista anjides; Maaramokka “Daro asa wozna qofay qoncana mala hayssi Isra7eelen diza darotas dhayossinne atotethassa; Iza ixizaytas qasse malata gidana mala doorettides. 
LUK.2.35	Qasseka darota wozna qofay qoncana mala naaza mishay qara mashsha mala ne wozna phalqana” gides.
LUK.2.36	Qasseka Aasseere baggafe Fanu7eele naa Haana geetettiza cimmida nabey dawus; izakka ba koyro azinara laapun layth kumeth de7adus. 
LUK.2.37	Laythay izis osupun tammanne oyddu layth gidana gakkanaas qammanne gallas xoomashenne woossashe Xoossa Keeththafe shaaketonta am7etethan gam7adus. 
LUK.2.38	He wodekka shiiqada Xoossa galatadus. Yerusalame wozeteth naagishe dizaytas ubbas guutha naaza gish yootadus.
LUK.2.39	Yooseferanne Maaramira Goda wogan azazettidayssa polidi Galila awurajjan diza baso Naazirete katama simmida. 
LUK.2.40	Guutha naazikka diccidi minni minni bides; aadhdho eratethan kumides; Xoossa aadhdho kiyatethayka iza bolla dees.
LUK.2.41	Iza aawaynne aaya laythan laythan Paaziga bonchanas Yerusalame beettes. 
LUK.2.42	Naazas laythay tammanne nam7u layth kumida wode kase lose gididayssa mala Paaziga bonchana kezida. 
LUK.2.43	Paaziga ba7aaleza bonchidi baso simmishin Yesusi Yerusalamen attides. Yelidaytikka izi attiddayssa eribeyttenna. 
LUK.2.44	Banara issife biza oge asara dees gishe issi gallassa oge bida. Gido attin izi istara bayndayssa eridi ba dabbota achchaninne laggeta achchan dizaakkonne giidi koyda.
LUK.2.45	Koyi koydi beettonta ixin Yerusalame simmida.
LUK.2.46	Heedzdzu gallassafe guye Xoossa Keeththan tamarsizayta giddon uttidi siyishe, asata oychishenne ista oysha zaarishe Xoossa Keeththan dishin demmida. 
LUK.2.47	Siyidayti wuri Yesusa akeekkaninne iza zaarozan daro malalettida.
LUK.2.48	Yoosefeynne Maarama iza beyida wode malalettida. Maaramakka “Ta naazo ays hayssa mala ooththadii? Ne aawaynne taninne nena koyishe keehi metottettidos” gadus.
LUK.2.49	Izikka zaaridi “Tana ays koyidetii? Tani ta aawa keeththan daanas bessizayssa eribeekketi” gides. 
LUK.2.50	Gido attin istas izi yootidayssi gelibenna.
LUK.2.51	Heeppe simmin istara issife Naazirete wodhdhidi istas azazettishe de7ides. Iza aaya Maaramakka he hanida miisha wursa ba woznan naagashe gam7adus. 
LUK.2.52	Yesusi aadhdho eratethan, geesaninne saban Xoossa sinthaninne asa sinthan diccides. 
LUK.3.1	Xibiraadoose geetettizays Qeesarey kawotida tammanne ichashantho laythan Phanxoosa Philaxoosa gizayssi Yuhuda biitta haariza wode, Herdoossi Galila biitta haariza wode, iza ishay Piliphoosi, Ixuriyaasanne Xirakondoose biitta haariza wode, Lisanoosikka Abloone biitta haariza wode,
LUK.3.2	Haanaynne Qayaafay Qeeseta halaqa gidida wode Xoossa qaalay bazzo biittan diza Zakaraasa naa Yohannisakko yides.
LUK.3.3	Yohannisi Yordanoose shaafa achchan diza dereta “Inte nagara atto gaanas nagarappe simmidi xammaqetite” giidi yootides 
LUK.3.4	Hessika qasse nabe Isayaassi
LUK.3.4	“Bazzon hizgidi waassiza asa kooshinchi
LUK.3.4	‘Godas oge giigissite baasidikka lo7ethite.
LUK.3.5	Shoobba biittay wuri kumana;
LUK.3.5	zumatinne zumbullati wuri ziqqi gaana;
LUK.3.5	geella ogey sitti gaana;
LUK.3.5	moorettida ogey lo7o gidana.
LUK.3.6	Asa zereth ubba ashshiza Xoossa wolqa beyana’
LUK.3.6	giidi bazzon waassiza asa qaala giiris”
LUK.3.6	giidi ba maxaafan xaafida mala.
LUK.3.7	Yohannisikka iza kushen xammaqettana yiza asas “Inteno ha shoosha nayto! Yaana diza Xoossa hanqofe haakkana mala ooni intena zoridee? 
LUK.3.8	Inte nagara oosoppe simmidayssa erisiza ooso ooththite ‘Nu aaway Abrahaamey nuus dees’ guus aggite gides. ‘Xoossi baas giikko ha shuchchatappe Abrahaames naa ooththi denthanas danda7izayssa erite’ 
LUK.3.9	Kaltay mith qanxanas mitha xaphon dees. Lo7o ayfe ayfonta iita mithi wuri qanxettidi taman yeggettana” gides. 
LUK.3.10	Asaykka “Histin ay ooththonii?” giidi oychides.
LUK.3.11	Yohannisikka asas “Nam7u may7oy dizay issi may7oy baynda asas immo; qasseka qumay dizayka bayndades shaakkidi immo” gides.
LUK.3.12	Qaraxa shiishshizaytikka xammaqetanas yiidi “Astamaare! Nu ay ooththinoo?” gida. 
LUK.3.13	Izikka “Inte azazettidayssafe bollara qaraxa shiishoppite” gides.
LUK.3.14	Wotadaratikka “Nuni qasse ay ooththinoo?” giidi oychida. Izikka “Oona miishekka gidin wolqan ekkofte; qasseka oonanne wordon mootoppite; inte damozay intes gidana” gides.
LUK.3.15	Asay Yohannisa beyidi “Hayssi Kirstoosee?” giidi ba woznan sidhides. 
LUK.3.16	Yohannisikka ubbas “Tani intena haaththan xammaqays; gido attin ta iza caamma birshanas bessonta taappe aadhdhizaddey yaana. Izi intena Xillo Ayananinne taman xammaqana. 
LUK.3.17	Balezan diza kathaa gafezappe geeshshaas kath suragiza pithay iza kushen dees. Baleza kumeththa geeshshana; gisteza qasse di7en qolana; gafezakka to7onta taman xuugana” gides.
LUK.3.18	Yohannisi asa hara dumma dumma zore qaalara minithethi zorishe Mishiraachcho qaala yootides. 
LUK.3.19	Gido attin Galila biitta haariza Herdoossi ba isha macho Herodiyado ekkida gishshinne hara daro iita ooththida gish Yohannisi iza hanqida gish, 
LUK.3.20	kase mooro bolla hara gujjidi Herdoossi Yohannisa qasho keeththan yeggides.
LUK.3.21	Asay xammaqettidappe guye Yesusikka xammaqettides; izi woossishin saloy doyettides. 
LUK.3.22	Xillo Ayanaykka haraphe misatidi iza bolla wodhdhides. “Saloppe ta dosiza nay nena; Nenan tani ufayettays” giza qaalay yides. 
LUK.3.23	Yesusi Xoossa ooso oykkishin laythay izas heedzdzu tammu laytha mala gidana. Asaykka izi Yoosefe naa, Eelle naa, 
LUK.3.24	Maate naa, Lewe naa, Milka naa, Yuhuda naa, Yoosefe naa, 
LUK.3.25	Matotiyo naa, Amoxe naa, Naahoome naa, Isilime naa, Naage naa, 
LUK.3.26	Maate naa, Matotiyo naa, Semeye naa, Yoosefe naa, Yuhuda naa, 
LUK.3.27	Yoonane naa, Reese naa, Zerubaabele naa, Selatiyaale naa, Neere naa, 
LUK.3.28	Milka naa, Hade naa, Yoosa naa, Qoosaame naa, Elimodaame naa, Eera naa, 
LUK.3.29	Iyaaso naa, Eli7azaare naa, Yoorame naa, Maate naa, Eele naa, 
LUK.3.30	Simoona naa, Yuhuda naa, Yoosefe naa, Yoona naa, Eliyaqeeme naa, 
LUK.3.31	Meeliya naa, Maynaane naa, Maxaate naa, Naatane naa, Dawute naa, 
LUK.3.32	Iseeye naa, Iyoobeede naa, Bo7eeze naa, Solomoone naa, Naasoone naa, 
LUK.3.33	Amnadaabe naa, Aarame naa, Aarone naa, Esroome naa, Faareese naa, Yuhuda naa, 
LUK.3.34	Yaqoobe naa, Yisaaqa naa, Abrahaame naa, Taara naa, Naakoore naa, 
LUK.3.35	Seerohe naa, Raaguwe naa, Faaleqe naa, Abeere naa, Saala naa, 
LUK.3.36	Qayineme naa, Aarfakiside naa, Seeme naa, Nohe naa, Laamehe naa, 
LUK.3.37	Matusaala naa, Henooke naa, Yaareede naa, Malali7eele naa, Qayiname naa, 
LUK.3.38	Henoose naa Seete naa Addame naa, Xoossa naa, misatides.
LUK.4.1	Yesusi Xillo Ayanan kumidi Yordanoose shaafappe simmida mala Xillo Ayanay iza kaaleththidi bazzo biitta efides. 
LUK.4.2	Heenka Xala7en oyddu tammu gallas paacettides. He paacettiza gallassatan aykkokka moonta gish wursethan gafides.
LUK.4.3	Xala7eykka Yesusa “Ne Xoossa naa gidikko ane hayssa shuchcha kath gidana mala azaza” gides.
LUK.4.4	Yesusikka zaaridi “Asi kaththan xalla deenna geetettidi xaafettides” giidi Xala7es zaarides. 
LUK.4.5	Hessafe kaallidi Xala7ey Yesusa issi dhoqa zuma bolla kessidi salo gufanthon diza kawotetha qiphida ayfey xeellanas bessidinne, 
LUK.4.6	“Hayssi ne beyiza biitta kawota godateththaynne bonchoy wurikka taas imettides; takka ta dosizaddes immanas dandayiza gish neeska immana.
LUK.4.7	“Hessa gish neni kundada taas goynnikko hayssi wurikka nees gidana” gides.
LUK.4.8	Yesusikka zaaridi “Ne Goda Xoossas kundada izas xalla goynna geetettidi xaafettides” gides. 
LUK.4.9+LUK.4.10+LUK.4.11	Hessafekka Yesusa Yerusalamen Xoossa Keeththa xeera kessi essidi Xoossa Maxaafan “Nena naagana mala Xoossi ne gish ba kiitancha azazana; ‘Ne tohoy shuchchan dhuphetonta mala kiitanchati ba kushera nena dhoqu histi oykkana’ geetettidi xaafettida gish ane ne Xoossa Naa gidikko hayssafe duge kunda” gides. 
LUK.4.12	Yesusikka “Ne Goda Xoossa paacofa” geetettides giidi zaarides. 
LUK.4.13	Xala7eykka ba paacanayssa wursidappe guyen hara baas inje wodey bettanashshe Yesusappe shaakettides.
LUK.4.14	Yesusikka Xillo Ayana wolqan Galila simmides. Iza goobateththay Galila achchan diza deretan siyettides. 
LUK.4.15	Izikka Ayhudata Woosa Keeththan tamarsishin iza timirtey lo7in asay wurikka iza galattides.
LUK.4.16	Heeppe ba yelettida katama Naazirete yiidi kase Sambata gallas Ayhuda Woosa Keeththe geliza mala gelidi Xoossa Maxaafa nababanas dendi eqqides. 
LUK.4.17	Nabe Isayaasa Maxaafay izas imettin maxaafa doyida mala.
LUK.4.18+LUK.4.19	“Goda Ayanay ta bolla dees;
LUK.4.18+LUK.4.19	manqotas Mishiraachcho qaala yootana mala tana tiyides;
LUK.4.18+LUK.4.19	qashetidaytas birsheteth,
LUK.4.18+LUK.4.19	qooqeti xeellana oge ta awajjana mala,
LUK.4.18+LUK.4.19	metotettidayta aashshana mala,
LUK.4.18+LUK.4.19	dossettida Goda laytha awajja ta yootana mala tana kiittides”
LUK.4.18+LUK.4.19	giza so demmi nababidinne.
LUK.4.20	Maxaafakka gordidi Ayhuda Woosa Keeththe naagizayssas zaari immidi uttides. Ayhudata Woosa Keeththan dizayti wurikka iza tishshi ooththi xeellida. 
LUK.4.21	Izikka istas “Hayssi inte inte haythara siyida maxaafa qaalay hachchi polettides” gides.
LUK.4.22	Asay wurikka iza gish lo7o xalala hasayeettes. Qasseka iza duunappe keziza lo7o qaalappe dendidayssan malalettidi “Hayssi Yoosefe naa gidennee?” gida.
LUK.4.23	Izikka “Dhale Godo nerka nena patha. Qifirnahoomen neni ooththishin nu siyidayssa hayssan ne katamanka ooththa giza leemiso inte ta bolla malatanayssas sidhey baawa” giidi istas yootides. 
LUK.4.24	Qasseka “Ta intes tuma gays nabey ba yeletida deren bonchetti erenna. 
LUK.4.25+LUK.4.26	“Gido attin ta intes tuma gays heedzdzu laythinne bagga gakkanaas saloy gordettin wolqama koshay biitta bolla hanida Elaasa wode he laythatan azinay baynda daro macasati Isra7eele biittan deettes shin Elaasay istafe issineykkoka kiitettibenna. Gido attin Sidoona geetettiza biittan Seraphita geetettiza kataman diza issi azinay baynda macaseykko kiitettides. 
LUK.4.27	Nabe Elisa7e wode Isra7eele deren daro inchiracha hargizayti deettes shin Sooriya biitta asa gidida Ni7imaaneppe attin he darotappe oonikka inchiracha hargefe paxibenna” gides. 
LUK.4.28	Ayhudata Woosa Keeththan dizayti wurikka hessa siydi daro hanqettida. 
LUK.4.29	Ba uttidasoppe dendi eqqidi Yesusa katamappe kare kessidi duge zaari yeddanas ista katamaya oosettida zuma bolla aafotizason oosettidaso ekki efida. 
LUK.4.30	Gido attin izi ista giddora shaakki yeggidi aadhdhi bides.
LUK.4.31	Heeppeka Galila awurajjan diza Qifirnahoome geetettiza katama wodhdhides. Heenka Sambata gallas daro asa tamarso oykkides. 
LUK.4.32	Izi Godateththara haasayiza gish iza timirtezan malalettida. 
LUK.4.33	Ayhudata Woosa Keeththan tuna ayanay oykkida addey dees. Izikka ba qaala dhoqu histidi 
LUK.4.34	“Naazirete Yesusa ha7i ta waanoo? Nenara tana aazi gaththidee? Ne yiday nuna dhayssanasee? Ne oonakkonne ta erays ne Xoossa Xillo gidikii?” giidi waassides.
LUK.4.35	Yesusikka tuna ayanaza ha addezappe “Co7u gaada keza” giidi seerides. Tuna ayanayka daro asa sinthan addeza bollafe yeggidi issi qohokka gathonta yeddidi kezides.
LUK.4.36	Asay wurikka malalettidi ba giddon issoy issara “Aso hayssi ay giza timirtee? Godateththaranne wolqara iita ayanan azazes; istika kezeettes” giidi haasayettides. 
LUK.4.37	Yesusa goobateththayka ubbas gakkides.
LUK.4.38	Hessafe guye Yesusi Ayhuda Woosa Keeththafe kezidi Simoona keeththe gelides. Simoona bolloteya wolqama misho hargey oykin saketada dishin Yesusa izo patharkii giidi woossida. 
LUK.4.39	Yesusikka izikko shiiqidi misho hargeza seerides. Misha hargeykka yeddin heerakka denda eqqada imathata mokadus.
LUK.4.40	Awa arshey wullana gishin dumma dumma hargey oykkida asa wursi izakko ekki yida. Izikka hargiza asata ubba bolla ba kushe woththidi pathides. 
LUK.4.41	Tuna ayananti qasseka Yesusa “Neni Xoossa naa” gishenne waassishe daro asatappe kezida; gido attin izi ista seerides; tuna ayananti izi Kirstoosa gididayssa eriza gish isti issinoka haasayana mala koybenna.
LUK.4.42	Gadey wonitishin Yesusi issi asi bayndaso bides. Daro asaykka iza koyishe izi diza so gakkides. Izi istafe shaakatidi boonta mala digganas koyda. 
LUK.4.43	Gido attin istas “Gede hara katama baada Xoossa Kawoteththa Mishiraachcho qaala yootanas taas bessees; tani kiitettida gita qofay hessakko” gides.
LUK.4.44	Izikka Yuhudan Ayhuda Woosa Keeththan qaala gujji yootides.
LUK.5.1	Yesusi Gensereexe Abba lanqen eqqidi Xoossa qaala tamarsishin siyiza asay iza un7ethides.
LUK.5.2	He wode nam7u wogoloti abba achchan dishin Yesusi beyides. Mole oykkizayti wogolotappe wodhdhidi mole giteta meceettes. 
LUK.5.3	Yesusi wogolotappe Simoona wogolon gelidi biittafe gede abba gido shiishana mala oychidinne wogolo giddon uttidi asaa tamarsides.
LUK.5.4	Tamarsi wursidappe guye Simoona “Abbay ciimmatizaso shiiqa mole oykkanas inte giteza abba gido yeggite” gides.
LUK.5.5	Simoonay Yesusas zaaridi “Godo! Qamma kumeth daaburi aqqidi issinokka oykkibookko; gido attin ne qaalan giteza yeggana” gides. 
LUK.5.6	Yeggida wode daro mole oykkida. Giteyka daakkettides. 
LUK.5.7	Hara wogolon dizayti yiidi ista maaddana mala kushera wutti xeygida. Istika yiidi nam7u wogolota mole kunthida. Wogolotikka duge mitetteth oykkida.
LUK.5.8	Simoona geetettiza Phexroosi hessa beyidi Yesusa toho bolla kundidi “Godo! Ta nagarancha gidida gish ta achchafe kichcha” gides. 
LUK.5.9	Izi hessa giday izinne izara dizayti oykkida daro molezan malalettida gishassa. 
LUK.5.10	Qasseka Simoona laggeti Zabidoosa nayti Yaqoobeynne Yohannisikka wuri malalettida. Yesusikka Simoona “Babbofa! Hayssafe guye ne as oykkizade gidana” gides.
LUK.5.11	Istika wogolota biittakko shiishshidi wursikka yeggi aggidi Yesusa kaallida.
LUK.5.12	Yesusi katamatappe issineyin dishin inchiracha hargey bolla wursi oykkida issi asi he kataman dees. He addezikka Yesusa beyidi iza sinthan kundidi “Godo! Ne koykko tana pathana dandayassa” giidi woossides.
LUK.5.13	Yesusi ba kushe yeddi bochchidi “Ta dosadis, paxa” gides. Inchiranchay heerakka dhayides. 
LUK.5.14	Yesusi izas “Hayssa oonaska yootoppa; Gido attin baada nena Qeese halaqas bessa; istas marka gidana mala ne geeyidayssas Musey azazida yarshoza shiisha” giidi azazides. 
LUK.5.15	Gido attin iza gish asay haasayiza worey kaseppe aakki aakki bides. Keehi daro asay iza haasaya siyanassinne bana sakiza hargefe paxanas izakko shiiqides. 
LUK.5.16	Yesusi daro wode asi bayndaso biidi woossides.
LUK.5.17	Yesusi tamarsishin asay Galilappenne Yuhudappe qasseka Yerusalameppe yida Farsaaweetinne woga tamarsizayti heen uttida. Izi pathana mala Goda wolqay izara dees. 
LUK.5.18	He wode asay issi kumeththa bollay silidi qaaxonta hargancha halara tookki ekki yiidi keeththe gelthidi Yesusa sinthan wothanas paacida. 
LUK.5.19	Asa daroteththafe dendidayssani keeththe gelthanas xoonettida gish pude keeththa kaara bolla kezidinne kaara qaaridi hargancha halara tookki ehidi asa giddora Yesusa sinthan woththida. 
LUK.5.20	Yesusi ista ammano beyidi “Haysso neni ne nagarappe maarettadasa” gides.
LUK.5.21	Muse woga xaafizaytinne Farsaaweeti “Hayssi Xoossa bolla xalatethan hayssatho haasayizay izi oonee? Issi Xoossafe attin nagara maaranas ooni dandayizee?” giidi qoppida.
LUK.5.22	Yesusi ista qofa erida gish “Inte inte woznan ays hessatho qooppetii? 
LUK.5.23	‘Neni nagarappe maarettadasa’ guussafenne ‘Dendada ba’ guussafe awayssi kawushee? 
LUK.5.24	Gido attin ta hayssa giday asa naas biitta bolla asa nagarappe maaranas godateththi dizayssa inte erana mala” gides. Qasseka he sila addeza “Nena gays! Denda eqqa! Ne hala tookkada ba!” gides.
LUK.5.25	Izi heerakka ista sinthan dendi eqqides. Kase ba ichida hala tookkidi Xoossa galatishe baso bides. 
LUK.5.26	He wode asi wuri malalettides. Xoossa galatishe “Hach malalisizaz beydos” giidi daro babbida.
LUK.5.27	Hessafe guye Yesusi heeppe kezi bides. Lewe giza issi qaraxa qanxisizayssi qaraxa qanxizason uttidayssa beyidi “Tana kaalla” gides. 
LUK.5.28	Izikka wursi aggidi iza kaallides.
LUK.5.29	Leweykka Yesusasi ba keeththan gita diggisa diggisides. Qaraxa qanxisiza daro asatinne hara asatikka istara issife maaddan uttida. 
LUK.5.30	Farsaaweetinne ista Xaafeti “Qaraxa qanxisizaytaranne nagaranchatara issife aazas meetii?” giidi Yesusa kaallizayta bolla zuuzumetida. 
LUK.5.31	Yesusikka istas “Harganchatas attin paxa asas aakkime koshshenna. 
LUK.5.32	Takka nagaranchata maarotethakko zaaranas yadis attin xillota xeeyganas yabeekke” gides.
LUK.5.33	Istika zaaridi “Yohannisa kaallizayti daro wode xoomettessinne woossettes. Farsaaweeta kaallizaytikka izatho ooththettes. Nena kaallizayti gidikko ubba wode meettessinne uyeettes” gida.
LUK.5.34	Yesusikka istas zaaridi “Mishiray issife dishin diggissas xeeygettidayta xoomisanas bessizee? 
LUK.5.35	Gido attin mishiray istafe shaakettana wodey yaana isti he wode xoomana” gides.
LUK.5.36	Istas “Oorath may7oppe qanxi ekkidi gal7a may7o bolla woththi sikkizadey deenna; woththi sikkikko oorathazi gal7ara gaaggonta gish gal7aza daakkanna. 
LUK.5.37	Woyneppe oosettida ooratha cajje gal7a lukkamon kunthidi woththiza asi oonikka baawa; woththiza gidikko woyneppe oosettida ooratha cajjey gal7aza daakkana. Woyne cajjezikka biittan gukkana; gal7a lukkamoy sinthafe go7ontaz gidana. 
LUK.5.38	Hessa gish ooratha woyne cajjey ooratha ogoron gujettanas bessees. 
LUK.5.39	Histikko caala woyne cajje uyidappe guye caalontazi uyana koyizay ooninne deenna gaasoyka caalay lo7o giza gishassa” gides.
LUK.6.1	Issi Sambata gallas Yesusi kaththa giddora aadhdhi bishin iza kaallizayti tiya xuphi ekkidi ba kushen shigichi mishin, 
LUK.6.2	Farsaaweetappe issi issi asati “Sambata gallas ooththanas bessontayssa ayssi ooththetii?” gida.
LUK.6.3	Yesusikka istas “Dawutey izara diza asati gafida wode izi ooththidayssa nababibeekketii? 
LUK.6.4	Izi Xoossa Keeththe gelidi Qeeseti xalla maana mala azazettida dumma uketha baassi miidi banara dizaytas immides” giidi zaarides. 
LUK.6.5	Qasseka Yesusi “Asa Nay Sambata Goda” giidi istas yootides.
LUK.6.6	Yesusikka hara Sambata gallas Ayhuda Woosa Keeththe gelidi tamarsishin ushacha kushey silida issi asi heen dees. 
LUK.6.7	Muse woga tamarsizaytinne Farsaaweeti Yesusa mootanas gaaso koydi ane izi Sambata gallassan addeza pathiko beyana giidi naagishe gam7ida. 
LUK.6.8	Yesusikka ista wozna qofa eridi kushey silida addeza ubba sinthan “Denda eqqa” gides. Addezikka dendi eqqides.
LUK.6.9	Yesusikka ista “Ta intena issi miish ane oychays; Sambata gallas ooththanas bessizay lo7o oosoyee? Iita oosoo? Shempo asho woykko dhayssoo?” giidi oychides.
LUK.6.10	Qasseka Yesusi ba yuushon diza wursi yuushi xeellidappe guyen addeza “Ne kushe piddisa” gides. Addezikka Yesusi gida mala ooththides. Iza kusheykka paxides.
LUK.6.11	Gido attin asati hanqettida; Yesusa bolla ay ooththanas koshshizakkonne ba giddon zoretida.
LUK.6.12	He gallassatappe issi gallas Yesusi woossanas zuma bolla kezidi qamma kumeth Xoossa woossishe aqides. 
LUK.6.13	Gadey wontishin bana kaallizayta xeygidi istafe tammanne nam7ata doorides. Istaka “Hawaareta” giidi sunthides.
LUK.6.14	Istika Phexroosa giidi sunthida Simoonanne iza isha Indiraasa, Yaqoobe, Yohannisa, Piliphoosa, Bartelemoosa, 
LUK.6.15	Matoosa, Toomaasa, Ilfiyoosa naa Yaqoobe, ba baggas mishettiza Simoona, 
LUK.6.16	Yaqoobe naa Yuhudanne Yesusa aaththi immida Asqoroonto Yuhuda.
LUK.6.17	Yesusikka istara issife zuma bollafe duge wodhdhidi denbason eqqides. Iza kaallizaytappe daro asay heen dees, Yuhudappenne Yerusalameppe, qasseka Xirooseppenne Sidoona Abba achchafe yida keehi daro asaykka heen dees. 
LUK.6.18	Istika yiday Yesusi gizayssa siyanassinne hargefe paxanassa. Tuna ayanaykka waayssizayti wuri paxida. 
LUK.6.19	Wolqaykka izappe kezidi darota pathiza gish asay wuri iza bochchanas yides.
LUK.6.20	Yesusikka bana kaallizaytas “Xoossa Kawoteththay intes gidida gish inteno manqotoo! Inte anjettidayta;
LUK.6.21	Inte guyeppe kallana gish ha7i gafizayto!
LUK.6.21	Inte anjettidayta; inte guyeppe miicana gish
LUK.6.21	inteno ha7i yeekkizayto!
LUK.6.21	Inte anjettidayta;
LUK.6.22	asay ta gish intena ixishin ba giddofe shaakkishin, borshininne intena iita sunthara xeygishin inte anjettidayta; 
LUK.6.23	“Intes salon gita woytoy diza gish he wode ufayssan guppite; ays giikko ista Aawati nabeta bolla hessatho ooththida. 
LUK.6.24	Gido attin inteno dureto inte ha7i ufayettida gish
LUK.6.24	intena aayye-ana!
LUK.6.25	Inteno ha7i kallidayto intena aayye ana!
LUK.6.25	Inte guyeppe gafana; inteno ha7i miicizayto!
LUK.6.25	Intes aayye ana! Inte guyeppe mishetananne yeekkana.
LUK.6.26	“Asi wuri inte gish lo7o haasayiza wode intens aayye-ana! Ays giikko ista aawati wordo nabetas hessa mala ooththida.
LUK.6.27	“Gido attin ta yootizayssa siyizayto tani intes yootizay inte morketa siiqite; intena ixizaytas lo7o ooththite; 
LUK.6.28	intena qangizayta anjite; intena qohizaytas woossite; 
LUK.6.29	Issi shagalan baqqikko, nam7antho shagala gujja bessa; ooninne ne bollara may7idayssa qaari ekkikko gaaththara may7idayssakka diggofa. 
LUK.6.30	“Nena woossiza ubbas imma; ne miisha ekkida asi zaari immana mala oychofa.
LUK.6.31	“Asi intes ooththana mala inte koyizayssatho inteka hara asas ooththite. 
LUK.6.32	“Nagaranchatikka bana siiqizayta siiqiza gish inte intena siiqizayta xalla siiqikko intes ay dumma anjoy dizee? 
LUK.6.33	Inte intes lo7o ooththizaytas xalala lo7o ooththikko intes ay dumma anjoy dizee? Ayssi giikko nagaranchatikka hessatho ooththiza. 
LUK.6.34	Tal7e ekkidi zaarana dandayettes gizaytas xalla inte tal7ikko inte hara ay dumma anjo demmanee? Ayssi giikko nagaranchatikka isti tal7idayssa sire zaaridi ekkanas nagaranchatas tal7etes. 
LUK.6.35	Gido attin Xoossi bana galatontaytassinne iitatas kiya gidida mala inte morketa siiqite; lo7o ooththite; guyeppe zaaridi ekkanas qopponta dishe tal7e immite; hessanka intes kushe zaaroy gita gidana; qasseka inte wogga Xoossa naa gidana. 
LUK.6.36	Inte aaway kiya gidida mala inteka kiyata gidite.
LUK.6.37	“Inte harata bolla pirdofte inte bollakka pirdetenna; inte bolla pirday daronta mala harata bolla pirda darsofte; Asas atto gite inteska atto geetettana. 
LUK.6.38	Immite! Inteska imettana; intes inte makida miishan simmidi makettana; harappeka naaqi baqqettidi yiggeti kumidi wora gukkanashe lo7o makiza miishan makettidi intes imettana” gides.
LUK.6.39	Qasseka Yesusi istas leemison “Qooqey qooqe kaalethanas dandayizee? Kaalethikkokka nam7ati issoy issara oyketidi ollan gelettennee? 
LUK.6.40	Tamarey bana tamarsizadefe aadhdhenna, gido attin lo7ethi tamarida asi wuri ba astamare mala gides. 
LUK.6.41	“Ne ayfe giddon diza tuussa xeellonta dashe ne isha ayfe giddon diza buura ays xeellay? 
LUK.6.42	Ne ayfen diza tuussa beyonta ne isha ‘Tani ne ayfen diza buura ane kessays gaanas wosta dandayay?’ Neno qoodheppe qommon hanzaysso koyrottada ne ayfen diza tuussa kessa; hessafe guye ne isha ayfen diza buura kessanas lo7etha xeellandassa.
LUK.6.43	“Lo7o mithi iita ayfe ayfenna; qasseka iita mithi lo7o ayfe ayfenna. 
LUK.6.44	Mithi wurikka ba ayfen ayfen erettes; Agunthafe Balase geetettiza mitha ayfey maxettenna; laadeppe woyne ayfey qanxetenna. 
LUK.6.45	Lo7o asi ba wozna kumida lo7o miish kesses; iita asikka ba wozna kumida iita miishafe iita kesses; asi wurikka ba wozna kumi palahidayssa ba duunan haasayees. 
LUK.6.46	“Tani gizayssa ooththeketa shin ays tana ‘Godo! Godo!’ geetii? 
LUK.6.47+LUK.6.48	Taakko yiidinne ta qaala siydi polizay wuri oona misatizakkonne ta intena bessana; keeththe keexanas ziqqi ooththi bookkidi shuchcha bollan ba keeththa keexida asa misatees. Haro haaththi yiidi he keeththa sugides; gido attin minni keexettida gish qaathanas dandaybenna. 
LUK.6.49	Gido attin ta qaala siydi polonta asi ba keeththe lo7ethi baasontanne giddon shuch yeggonta keexida asa misatees; haroyka keeththa sugin keeththay heerakka kundidi iita laaleth laalettides” gi yootides.
LUK.7.1	Yesusi hessa wursikka dere sinthan yooti wursidayssafe guye Qifirnahoome gizaso bi gelides. 
LUK.7.2	Heen Qifrnahoomen mato halaqay dees; he addezas izi siiqiza ashkaray hargidi hayqos shempo bolla dees. 
LUK.7.3	Izikka Yesusa gish siydi “Ba ashkara pathana mala Yesusa woosseriketii!” giidi issi issi Ayhuda bagga asatappe cimata Yesusakko yeddides. 
LUK.7.4	Kiitettidi bida asati Yesusakko yiidi “Hayssa addeza gish ne ashkaraza pathana bessees. 
LUK.7.5	Ays giikko hayssi addezi nu asa daro dosees; Nuuska Ayhuda Woosa Keeththe keexisiday iza” giidi minthi woossides.
LUK.7.6	Yesusikka istara bides. Yesusi addeza keeththakko matiza wode addezi ba laggeta Yesusakko yeddidi “Godo! Ne ta keeththe gelanaas bessenna; takka nena ta keeththe gelthanas bessiza asi gidonta gish haa yashe daaburoppa. 
LUK.7.7	Tani ne sinthan beettanas bessonta asa gidida gish neekko babeykke; hessa gish neni heen daada qaala xalla giikko ta ashkaray paxana. 
LUK.7.8	Taaska tana azaziza asi taappe bollara dees. Taappe garsara tani azaziza wotadarati deettes. Issa ‘Haaya!’ giikko yees; issa ‘He ba!’ giikko bees; ashkkaraykka ‘Hessa ooththa!’ giikko azazettidayssa ooththes” gides.
LUK.7.9	Yesusikka addezi gidayssa siydi addeza hanotethan malalettides. Guye simmidi bana kaalliza deraas “Ta intes gizay hayssa mala gita ammano haray atto shin Isra7eele nayta giddonka demmabekke” gides.
LUK.7.10	Yesusakko kiitettida asati guye kiittida halaqaso simmida wode ashkaraya paxidayssa beyida
LUK.7.11	Hessafe guyen Yesusi gam7onta dishe Nayne geetettiza katama bana kaallizaytaranne daro derera issife bides. 
LUK.7.12	Izi biidi katama geliza miixa gakkishin he katamaype daro asay aha tookki ekkidi kezi wodhdhides. Hayqqidays ba aayeys izi mexi issino. Aayeyska azinay baawa; katamappe daro asay izira issife dees. 
LUK.7.13	Godayka izo beyida wode izis michetidi “Aykkoy baawa; yeekkofa!” gides.
LUK.7.14	Shiiqidinne aha tookkida hala bochchin aha tookkidayti sitti gi eqqida. Yesusikka “Haysso naazo nena gays denda!” gides. 
LUK.7.15	Hayqqida naazikka suuri uttidi haasaya oykkides. Yesusikka naaza aayeys efi immides.
LUK.7.16	Asay wurikka keehi babbidi Xoossa galatishe “Gita nabey nu giddofe dendides; Xoossikka hayssa dereza yiidi beydes” gides. 
LUK.7.17	Hayssi Yesusa gish haasayettiza lo7o haasayay kumeththa Yuhudaninne Yuhuda yuushon diza deretan kezides.
LUK.7.18	Xammaqiza Yohannisa kaallizaytikka hayssa wursi Yohannisas yootida. Yohannisikka ista giddofe nam7ata xeygidi, 
LUK.7.19	“Izi yaana geetettidi haasayettizays neneyee? Hara as naaginoo? gi oychite” giidi Godakko yeddides.
LUK.7.20	Bida asati Yesusakko gakkidi “Xammaqiza Yohannisi ‘Izi yaana geetettidi haasayettizayssi neneyee? Hara as naaginoo?’ giidi neekko nuna yeddides” gida.
LUK.7.21	He wode Yesusi daro asa waayeppe, hargefenne tuna ayanatappe pathides. Daro qooqeta ayfeykka xeellees. 
LUK.7.22	Yohannisi kiittin izakko yidayta “Biidi inte inte ayfera beyidayssanne siyidayssa Yohannisas yootite. Ayfe qooqeti xeelletes; toho wobeti suure hamutettes; inchiracha hargizayti paxida; tulleti siyida; hayqqidayti hayqoppe dendida; manqotas Mishiraachcho qaalay yootettes.
LUK.7.23	Tanan dhuphetonta asi wurikka anjettidayssa” gides.
LUK.7.24	Yohannisi kiittida asati Yesusa achchafe bidayssafe guye Yesusi daro asas Yohannisa gish “Inte ay beyanas bazzo kezidetii? Carkoy heenne haane qathethiza shomboqo beyanassee? 
LUK.7.25	Ay beyanas kezidetii? Lo7iza may7o may7ida as beyana kezidetii? Lo7o may7o may7idi warix gizayti ishalo duussa dizayti kawo keeththan deettes. 
LUK.7.26	Histikko ay beyanas kezidetii? Nabe beyanassee? Ee ta intes tuma gays; inte keziday nabeppe aadhdhizadde beyanassa. 
LUK.7.27	Xoossa qaalan ‘Ne baana oge nees baasi lo7ethana kiitettida as ta neeppe sinthara yeddana’ geetettidi iza gish xaafettidays izakko. 
LUK.7.28	“Tani intes gizay macasappe yeletida asa giddon Yohannisappe aadhdhizadey oonikka deenna; Xoossa Kawoteththan gidikko asa ubbafe guuth geetettida asi Yohannisappe aadhdhana” gi yootides.
LUK.7.29	Qaraxa qanxisizaytikka attonta hayssa Yesusa qaala siyidayti wurikka Yohannisa kushen xammaqettidi Xoossas bessiza boncho immida. 
LUK.7.30	Farsaaweetinne Muse woga eranchati Yohannisa kushen xammaqettonta gish Xoossi istas waanna qofa ooththidi shiishidayssa hiraayssida.
LUK.7.31	Qasseka Yesusi zaaridi “Histikko ha7i yeletta aazan leemiso? Isti ay misatizoo? 
LUK.7.32	Giyan uttidi ba giddon issoy issara xeeygettidi ‘Intes nuni diith diixxidos shin duribeekketa; zilalis zilalidos shin yeekkibeekketa; giza nayta misateetes’ gides. 
LUK.7.33	Ays giikko Xammaqiza Yohannisi kath moontanne woyneppe oosettida cajje uyonta yiin ‘Daydanthi iza bolla dees’ gideta. 
LUK.7.34	Asa nay qasse mishenne uyishe yiin ‘Ganjamanne ushshancha; qaraxa shiishshizaytaranne nagaranchatara laggetees’ gideta. 
LUK.7.35	Hessa gish eratetha tumatethay izi nayta ubbata achchan ammanettides” gides.
LUK.7.36	Hessafe guye Farsaaweetappe issi asi Yesusa quma maanas ba keeththe xeygin Yesusi xeygida Farsaawe keeththa biidi uttides. 
LUK.7.37	He kataman diza issi nagarancha macas dizaara Yesusi Farsaawe keeththan quma maadda bollan dizayssa siyada issi albasxiroose bilqaaxe shitto ekka yadus. 
LUK.7.38	Yaadanne Yesusappe guyera iza toho achchan eqqada yeekkashenne ba afunthan iza toho caphisada ba hu7e binanara quccashenne yeerashe shitto tiyadus. 
LUK.7.39	Yesusa qumas xeeyssida Farsaaweykka hessa beyidi “Hayssi addezi nabe gididakko hanna iza bochchida macasaya iza oonakkonne ay ooththiza asakkone eranakko shin; iza nagaranchakko shin” giidi ba woznan qoppides.
LUK.7.40	Yesusi “Simoona! Nees ta yootanazi dees” gides. Simoonaykka “Astamaare! Ero yoota” gides.
LUK.7.41	Yesusi zaaridi “Issi miishe tal7e immizaddefe tal7e ekkida nam7u asati deettes; istafe issa bolla ichashu xeet dinarey dees; nam7anthoza bolla ichashu tammu dinarey dees. 
LUK.7.42	Istas qanxiza miishi dhayin tal7e immidayssi nam7ata accoza wursikka maarides. Histikko ha nam7atappe ha tal7e immidayssa darsi dosanay awayssee?” gides.
LUK.7.43	Simoonaykka zaaridi “Daro acoy maarettidayssa gaada qoppays” gides. Yesusikka “Tumu pirdadassa” gides.
LUK.7.44	He macasaykko yuuyidi Simoona “Hanno macasayo xeellay? Ta ne keeththe gelin ne ta tohos haaththe shiishabeekka; iza gidikko ta toho ba afunthan caphisada ba hu7e binanara quccadus. 
LUK.7.45	Neni ubbakka tana yeerabeekka; iza gdikko ta gelosoppe oykkada ta toho yeero aggabeekku. 
LUK.7.46	Ne ta hu7e zayte tiyabeekka shin iza gidikko ta toho shitto tiyadus.
LUK.7.47	“Hessa gish ta nena gizay iza tana keeha dosida gish iza ba daro nagarappe maarettadus; guuthara maarettiza asa siiqoykka guutha” gides.
LUK.7.48	Yesusi macasayo “Ne nagarappe maarettadasa” gides.
LUK.7.49	Izara issife maaddan uttida imathatikka “Hayssi nagara maarizay izi oonee?” giidi ba woznara qoppida. 
LUK.7.50	Yesusikka macasayo “Nena ne ammanoy ashshides; saron ba!” gides.
LUK.8.1	Hessafe guye Yesusi Xoossa Kawoteththa Mishiraachcho sabakishe dumma dumma katamata giddoranne gutata giddora aadhdhides. Aadhdhidi biza wode iza kaalliza tammanne nam7ati izara deettes. 
LUK.8.2	Qasseka tuna ayanappenne iita hargefe paxida issi issi macasati izara deettes. Istika laapun tuna ayanay izippe kezida Magdale getettiza dereppe yida Maaramo, 
LUK.8.3	Kawo Herdoosason ooththiza Kuza macho Yohaano qasseka Soosinonne hara daro macasati deettes. Istika baas diza miishara Yesusas ooththizayta.
LUK.8.4	Daro derey issife shiiqidi dishin qasseka asay dumma dumma katamappe izakko wodhdhiza wode Yesusi leemisora tamarsishe,
LUK.8.5	“Issi goshshanchay zerethi zeranas kezides; izi zerishin baggay ogen wodhdhidi asa tohon yedhettides; salo kafotikka yiidi maxi mida; 
LUK.8.6	Issi zerethay shuchcha gaden wodhdhidi heerakka caarides; gadezikka mela gade gidida gish elle melichides. 
LUK.8.7	Qasseka hara zerethi aguntha giddon wodhdhides; agunthayka izara issife diccidi caarechchaykka dicconta mala cuullides. 
LUK.8.8	Qasseka hara zerethay lo7o aradda gaden wodhdhides; caarida wodekka xeetu kushe ayfides” gides.
LUK.8.8	Yesusi haasaya wursidi qaala dhoqu histidi “Siyiza haythi diza asi siyo!” gides.
LUK.8.9	Yesusa kaallizayti “Zeretha leemisozas birsheth imma” giidi oychin, 
LUK.8.10	Izikka istas “Xoossa Kawoteththa xuura eroy intes imettides; haratas gidikko leemisora yootays qasseka harati beyidi woznan woththonta malanne siydi yuushi qopponta mala hanides.
LUK.8.11	“Zeretha leemisoykka hayssa; zereth geetettidaysi Xoossa qaala. 
LUK.8.12	Oge lanqen wodhdhidayssi qaala siyizayta; giddo attin isti ammanidi attonta mala Xala7ey yiidi qaala ista woznappe ekkichizayta. 
LUK.8.13	Shuchcha bolla wodhdhidaytikka qaala siydi ufayssara ekkizayta; istika ha7is ammanettes attin metoy ista bolla gakkiza wode xapho yeddonta gish ellera ammano kaddizayta. 
LUK.8.14	Aguntha giddon wodhdhidayti qaala siyizayta; heytikka hayssa ha alame qofaninne aqotan, hayssa biitta bolla duussa lo7etethan cuulettidi lo7ethi ayfe imettenna. 
LUK.8.15	Aradda biittan wodhdhidayssi qaala suureninne lo7o woznan siydi naagizaytanne dandayan minnidi ayfe ayfizayta.
LUK.8.16	“Poo7o poo7isidi baatha giddon woykko arsa giddon woththiza asi baawa; gido attin keeththe geliza asas poo7ana mala qonceson wothettes. 
LUK.8.17	Qotettidi qonce kezontay; poo7on kezidi eretontta geeman attana miishi deenna. 
LUK.8.18	“Hessa gish inte siyizayssa naageti siyite; diza asas gujettana bayndades ubbafe izas diza misatizarakka ekettaychana” gi zarides. 
LUK.8.19	Hessafe guye Yesusa aayanne iza ishati Yesusakko yida. Gido attin asa daroteththafe dendidayssan izakko shiiqanas dandayibeetenna. 
LUK.8.20	He wode asay Yesusas “Ne aayeyanne ne ishati nena beyanas koydi karen eqqida” giidi yootida.
LUK.8.21	Yesusikka zaaridi “Ta aayanne ta ishati Xoossa qaala siydi naagizayta” gides.
LUK.8.22	Issi gallas Yesusi bana kaallizaytara wogolo giddo gelidi “Abbafe he pinth pinnoos” gides. 
LUK.8.23	Istika pinnishin abba bolla dambalay dendidi waayssiza wode Yesusi dhiskides. Haaththayka wogoloza giddo gelin asay daro metotettides. 
LUK.8.24	Yesusa kaallizayti izakko shiiqidi “Godo! Godo! Nu wurana hanoos” giidi Yesusa dhiskofe denthida.
LUK.8.24	Izikka beeggidi carkozanne abba dambala seerin carkoynne abba dambalay co7u gides. 
LUK.8.25	Izikka bana kaallizayta “Inte ammanoy awa bidee?” gides. Istika ba giddon babbishenne malalettishe “Carkonne haaththe azazizay; istika Izas azazettizay izi oonee?” gida.
LUK.8.26	Izappe guye Galilappe he pinthan diza Gergesenoone geetettiza dere wogolora pinnida. 
LUK.8.27	Yesusi wogolozappe gaden wodhdhida wode daydanthi iza bolla diza issadey katamappe kezidi iza demmides. He addezi daro wode may7o may7onta kallo dizaddenne keeththan aqonta duufo baas aqoso ooththida asa. 
LUK.8.28	Yesusa beyida wode waassishe Yesusa sinthan kundides; qaala dhoqu histidi “Boncho Xoossa Naa Yesusa! Taasinne nees ay gaytoteththi dizee? Ne tana waayssonta mala ta nena woossays” gides. 
LUK.8.29	Tuna ayanay hessa gaanas dandayiday addezappe kezana mala Yesusi azazida gishassa. Tuna ayanazikka woden woden dendiza gish addezi sansalataninne biratan toho qachchi naaginka qashetida sansalata duuthereththidi iza bolla diza daydanthay iza duge bazzo zaari efees.
LUK.8.30	Yesusi “Ne sunthi oonee?” giidi oychides; izikka daro daydanthati izan gelidi diza gish ta sunthi “Leegone” gides. 
LUK.8.31	Daydanthatikka bana wursethi baynda ciimma ollan yeggonta mala minthidi woossida.
LUK.8.32	Henka zuma bolla daro guddunthi heemettes; daydanthatti “Gudduntha wudezan gelite” giidi azazana mala woossin Yesusi “Ero gelite!” gides. 
LUK.8.33	Daydunthati addezappe kezidi guddunthatan gelida. Guddunthati aafoza dugunthara bicharshe biidi abban gelidi abban mitettida.
LUK.8.34	Heemizayti hanidayssa beyida wode beerotti biidi katama asassinne dere asas yootida. 
LUK.8.35	Handayssa beyana giidi asay ba dizasoppe Yesusakko yides. Daydanthay izappe kezida addezikka woznay kahay simmin afala ma7idi Yesusa toho giddon uttidayssa beyidi babbida. 
LUK.8.36	Daydanthan oyketida addezi paxishin beyidayti izi waani paxidakkonne derezas yootida. 
LUK.8.37	Gergesenoone matan diza asay keehi babbida gish Yesusa “Hayssafe kichcha!” giidi woossida; Izikka wogolozan gelidi simmi bides.
LUK.8.38	Daydanthay izappe kezida addezi Yesusara issife daana mala woossides. 
LUK.8.39	Gido attin Yesusi iza “Neso simmada Xoossi nees ooththida gita miish yoota” giidi moyzides. Addezikka Yesusi izas ooththida gita miish ba kataman diza asas ubbas qoncen yootishe bides.
LUK.8.40	Asay wuri Yesusa yuussa naagishe gam7ida gish izi simmishin ufayssan mokki ekkida. 
LUK.8.41	He wode Iya7iroosa geetettiza Ayhuda Woosa Keeththe halaqay yiidi Yesusa toho bolla kundidi baso baana mala woossides. 
LUK.8.42	Izi hessatho oychiday izas tammanne nam7u layth kumida issi maca nay sakettada shempo bolla diza gishassa.
LUK.8.42	Izi hee buussan dishin derey daridi ba giddon sugettidi iza keehi un7isides. 
LUK.8.43	Tammanne nam7u layth suuthi izippe gukkishin diza issi macasaya baas diza miisha wursa dhale eriza asatas imma wursin izo pathanas dandayida asi issadeyka baawa. 
LUK.8.44	Izakka guyera shiiqada Yesusa afala macarata bochchadus; izippe gukkiza suuthay heerakka eqqi aggides
LUK.8.45	Yesusikka “Tana bochchiday oonee?” gides. Wurikka nuni bochchibeekko gi kadida wode Phexroosi zaaridi “Godo! Asi wuri yuuyi aadhdhidi nena suggerethidi un7isees” gides.
LUK.8.46	Gido attin Yesusi “Asi tana bochchides; wolqay taappe kezidayssa ta erays” gides.
LUK.8.47	Macasaya eretonta qotettada baanas dandayontayssa erada kokkorashe yaada Yesusa sinthan kundadus. Izakka Yesusa waana bochchidakkonne qasseka ellera waana paxidakko ubba asa sinthan yootadus. 
LUK.8.48	Izikka “Ta naye! Ne ammanoy nena pathides; saron ba!” gides.
LUK.8.49	Yesusi buro macasays haasaya bolla dishin Ayhuda Woosa Keeththe halaqa Iya7iroosa keeththafe issi asi Iya7iroosas “Ne naya hayqqadus; hessa gish hayssafe guye astamareza mela daabursofa!” gides.
LUK.8.50	Yesusi hessa siydi Iya7iroosa “Aykkoy ba; babbofa! Ammana attin ne naya paxana” gides.
LUK.8.51	Yesusi Iya7iroosa keeththe geliza wode Phexroosa, Yohannisanne Yaqoobe qasseka nay aawappenne aayeyippe attin haray oonikka izara gelana mala koybenna. 
LUK.8.52	He wode asay wuri nays “Wuu wuy!” gi waassi yeekkishin Yesusi “Yeekkofte iza ichchadus attin hayqqabeekku” gides.
LUK.8.53	Asaykka naya hayqqidayssa eriza gish Yesusa bolla miicides. 
LUK.8.54	Gido attin izi nay kushe oykkidi “Ta naye! Denda!” gides. 
LUK.8.55	Nays shempoykka simmides. Heerakka denda eqqadus; Yesusikka izis miza miish immana mala azazides. 
LUK.8.56	Nayo yelidaytikka malalettida. Gido attin izi hanidayssa oonaska yootonta mala azazides.
LUK.9.1	Yesusikka tammanne nam7u Hawaareta issife xeygidi daydanthata kessana malanne hargefe pathana mala istas wolqanne godateth immides: 
LUK.9.2	Qasseka Xoossa Kawoteththa yootanassinne hargizayta pathanas ista kiittides. 
LUK.9.3	Istas “Oge bishe guufe woykko, qaraxite woykko, quma woykko, miishe woykko nam7u may7o oykki baanas koshshenna. 
LUK.9.4	Inteka he katamaype kezana gakkanaas koyro gelida oona keeththanka gidin heen gam7ite. 
LUK.9.5	Katama asay intena mokki ekkonta ixikko he katamaype kezidi intena mokkontaytas marka gidana mala inte tohon diza gudulla pittidi kezite” gides.
LUK.9.6	Istika Goday gida mala kezidi Mishiraachcho qaala yootishenne harganchata pathishe gutan gutan yuuyida.
LUK.9.7+LUK.9.8	He wode issi issi asati “Yohannisi hayqoppe dendides” baggayti “Elaassi kezidi beettides.” Qasse baggayti “Beni nabetappe issoy hayqoppe dendides” giidi haasayettiza gish Yuhuda biitta haariza Herdoossi hessa siydi haniza miishan ba woznan metotettides. 
LUK.9.9	Herdoosikka “Tani iza qoodhe qanxida Xammaqiza Yohannisi hayqides. Histin iza gish hayssa mala haasayettishin ta siyizays izi oonee?” giidi iza ba ayfera beyana koydes.
LUK.9.10	Hawaaretikka simmidi isti ooththidayssa wursi Yesusas yootida. Izikka ista xalla banara ekkidi Betesayda geetettiza pooqethan diza katama bides. 
LUK.9.11	Gido attin daro asay hessa eridi ista kaallides. Izikka ista mokki ekkidi Xoossa Kawoteththa gish yootides. Qasseka hargefe pathanas bessizayta pathides.
LUK.9.12	Gadey lem7ishin tammanne nam7u Hawaareti izakko shiiqidi “Nuni dizay bazzo biittan gidida gish asay biidi baas aqanasonne miza miish koyana mala asa moyza” gida.
LUK.9.13	Gido attin izi istas zaaridi “Inte istas mizaz immite” gides. Istika “Nuus ichashu ukethafenne nam7u moleppe haray ba. Ha asas gidiza kath koshshikko shammanaas bessees” gida. 
LUK.9.14	Yesusikka bana kaallizayta “Asa ichashu tammu, ichashu tammu histi shaakki shaakki utisite” gides. Heenka ichashu shi gidiza attumasay dees. 
LUK.9.15	Yesusa kaallizaytikka Yesusi azazida mala asa wursi utisida. 
LUK.9.16	Yesusikka ichashu ukethanne nam7u moleta oykidi pude salo xeelidi Xoossa galatides. Izikka uketha menthidi asa gaththana mala bana kaallizaytas immides. 
LUK.9.17	Asay wurikka miidi kaallides. Yesusa kaallizaytikka asappe attida tammanne nam7u leemate kumeth maaddafe denthida.
LUK.9.18	Issi gallas Yesusi barka woossishin iza kaallizayti izakko yida. Izikka ista “Asay tana oona gizee?” giidi oychides.
LUK.9.19	Istika izas “Issi issi asay Xammaqiza Yohannisa; baggayti Elaasa; harati qasse beni nabetappe issoy hayqoppe dendides geetes” gida.
LUK.9.20	Izikka ista “Intech tana oona geetii?” giidi oychides. Phexroosikka “Neni Xoossafe kiitettida Kirstoosa” giidi zaarides. 
LUK.9.21	Yesusikka ista “Hayssa oonaska yootoppite” giidi minthi yootidi 
LUK.9.22	Qasseka “Asa Nay daro waaye ekkanas bessees; dere cimatan, Qeese halaqataninne Muse woga xaafizaytan ixettananne ista kushen hayqqanassinne heedzdzantho gallassan hayqoppe dendana” gides.
LUK.9.23+LUK.9.24	Qasseka ubbas “Ba shempo ashshana giza asi wuri dhayssana shin ba shempo ta gish giidi dhaysiza asi ashshana. Hessa gish tana kaallana koyiza asi diikko bana kaddo; ubba gallas ba masqale tookkidi tana kaallo. 
LUK.9.25	Asi alame go7a mule demmidi ba shempo dhayssikko aaza go7ay dizee? 
LUK.9.26	Oonikka tananinne ta qaalan yeelattikko Asa Nay ba bonchora, Aawa bonchoranne Geeshsha kiitanchata bonchora yiza wode tani izan yeelatana. 
LUK.9.27	Ta intes tumu gays; hayssan eqqida asappe hayqqanappe sinthan Xoossa Kawoteth beyana issi issi asati deettes” gides.
LUK.9.28	Yesusi hessa gida osupun gallassa malappe guye woossanas zuma bolla kezides. Bishe banara Phexroosa, Yohannisanne Yaqoobe ekki bides. 
LUK.9.29	Izi woossishin iza ayfesoy laamettides. Iza medhaykka wolqantha mala xoliqidi boottiides. 
LUK.9.30	Nam7u asati Museynne Elaassi izara haasayettida 
LUK.9.31	Istika bonchora qoncidi Yerusalamen polettana diza Yesusa hayqo gish haasa7ettida. 
LUK.9.32	Phexroosanne izara dizayta deexo dhiskoy oykkides. Istika dhiskofe beeggidi Yesusa bonchonne nam7u asi izara eqqidayta beyida. 
LUK.9.33	He nam7u asati Yesusappe shaaketi bishin Phexroosi Yesusa “Godo! Issi daase nees, issi daase Muses, issi daase Elaasas ooththidi haan dizaakko nuus lo7okko! Shin” gides. Gido attin Phexroosi ba gizayssa eronta gides.
LUK.9.34	Izi hessa haasayishin shaaray yiidi ista geenthides. Shaara giddo gelidi babbida. 
LUK.9.35	Shaara giddofekka “Tani doorida ta nay hayssa; iza siyite” giza qaalay seetettides. 
LUK.9.36	Qaalay seetettida wode Yesusi xalla beettides. Yesusa kaallizaytikka hanida miisha wursi ba woznan oykkida attin oonaska yootibeetenna.
LUK.9.37	Wontetha gallas isti zuma bollafe wodhdhin daro asay yiidi Yesusara gaaggides. 
LUK.9.38	He wode asa giddofe issadey qaala dhoqu histidi “Tamarisizaysso! Taas issi nay xalla diza gish iza ne xeellana mala ta nena woossays. 
LUK.9.39	Iza iita ayanay oykkishin hassa7ay baynda waasses; qaketishe duunara gopponto kessees; qoho gaththidappe guye daro waayssidi aggees. 
LUK.9.40	Nena kaallizayti naazappe kessana mala ista ta woossadis; gido attin kessana dandayibeetenna” gides.
LUK.9.41	Yesusikka istas zaaridi “Ammanonta ha wode wobe asato! Tani intenara ayde gakkanaas daanee? Intenaka ayde gakkanaas dandayanee? Naaza ane ha eha!” gides.
LUK.9.42	Naazi yishin iita ayanay iza bollafe yeggin qaketides. Yesusikka iita ayanaza seeridi naaza pathidi naaza aawas immides. 
LUK.9.43	Asaykka wuri Xoossa gitateththan malalettides.
LUK.9.43	Izi ooththidayssan asay wuri malaletishin Yesusi bana kaallizayta 
LUK.9.44	“Asa nay asa kushen aadhdhidi imettana; inteka ha yo7oza baloppite” gides.
LUK.9.45	Gido attin izi gizayssi istas gelibeenna. Ays giikko isti akeekkonta mala yo7ozi istafe geemettides; zaaridikka oychonta mala babbida.
LUK.9.46	Iza kaallizayti “Ooni oonappe aadhdhizee?” giidi ba giddon palamettida. 
LUK.9.47	Yesusikka ista wozna qofa eridi guutha naa ekki yiidi ba matan essidi 
LUK.9.48	“Ha guutha naa ta sunthan ekkizaddey oonikka diikko tana ekkees; tana ekkizaddeyka tana kiittidayssa ekkees. Inte ubbafe guutha asi izi ubbaafe aadhdhees” gides. 
LUK.9.49	Yohannisikka “Godo! Issi asi ne sunthan daydanth kessishin beydos. Gido attin izi nunara kaallonta gish digganas koydos” gides.
LUK.9.50	Yesusikka “Intena ixonta asi wuri inte bagga gidida gish diggofte” gides.
LUK.9.51	Yesusi salo biza wodey matida gish Yerusalame baanas dendides. 
LUK.9.52	Izikka sinthathidi ase kiittides. Istika koshshiza miish giigissanappe kasetidi Samaariya biittan diza issi guta bida. 
LUK.9.53	Gido attin derey izi Yerusalame bizayssa erida gish mokki ekkibeetenna. 
LUK.9.54	Iza kaallizaytappe Yaqoobeynne Yohannisi hanizayssa beyidi “Godo! Elaassi ooththoyssatho ‘Tamay saloppe wodhdhidi ista dip histo!’ giidi azazana mala koyay?” gida. 
LUK.9.55	Gido attin Yesusi Istako yuuyidi “Intes ay mala ayanay dizakkonne erekketii? Asa Nay yiday asa shempo ashshanas attin dhayssanas gidenna” giidi ista seerides. 
LUK.9.56	Isti wurikka hara guta bida.
LUK.9.57	Istika birshin issi asi istako shiiqidi “Tani neni biza ubbaso nena ta kaallana” gides.
LUK.9.58	Yesusi “Workenatas aqiza ollay, kafotas qasse aqiza kafo keeththi dees; gido attin asa naas ba hu7e ayssizasoykka baawa” gides.
LUK.9.59	Yesusikka hinkoyssa “Tana kaalla” gides. He addezikka “Godo! Ta kaseta baada ta aawa moogoo?” gides.
LUK.9.60	Yesusikka “Aggaga, hayqqidayti hayqqidayta moogeto. Neni gidikko baada Xoossa Kawoteththa asas yoota” gides.
LUK.9.61	Qasseka hara asi “Godo! Ta nena kaallana shin koyro soo baada ta keeththa asa saro gaada yo7oo?” gides. 
LUK.9.62	Gido attin Yesusi “Boora kaso oykkidi goyishe guye zaari xeellizadey oonikka Xoossa Kawoteththas bessenna” gides.
LUK.10.1	Hessafe guye Goday hara laapun tammanne nam7u as dooridi sunthides. Istaka nam7u nam7u histidi izi baana sohotanne katamata wursikka isti kasetidi baana mala kiittides. 
LUK.10.2	“Maxa gakkida kaththay daro; kaththa maxi shiishshizayti guuthata hessa gish kaththa Goday kaththa maxidi shiishshizayta kaththay dizaso yeddana mala woossite. 
LUK.10.3	Hessa gish biite dorsati kana suyte giddora biza mala ta intena yeddays. 
LUK.10.4	Korojo woykko qaraxite woykko caamma ekkofte; oge bolla oonakka saro gooppite. 
LUK.10.5	“Inte oona keeththika geliza gidikko koyrottidi ‘Keeththa aso saro!’ giite. 
LUK.10.6	He keeththan saro dosiza asi diikko inte sarotay he keeththan shempana; saro dosiza asi doonta aggikko inte sarotay intes simmana. 
LUK.10.7	Intes maana shiishida kath wursi miishenne uyishe he inte gelida keeththan uttite; ooththizades ba wolqa waaga ekkanas izas bessees. Ha keeththafe he keeththe yuuyoppite. 
LUK.10.8	“Inte ay katamakka gakkiza wode asay intena mokki ekkikko isti intes aaththida quma miite. 
LUK.10.9	He kataman diza harganchata pathidi Xoossa Kawotethi inteko matides giidi yootite. 
LUK.10.10	Gido attin inte biidi issi katama gelishin he katama asay intena mokki ekkonta ixikko he katama asay shiiqiza dubbushsha kezidi; 
LUK.10.11	‘Nu toho bolla diza inte katama gudulla intes marka gidana mala nu toho bollafe pittoos shin Xoossa Kawoteththay inteko matidayssa erite’ giite. 
LUK.10.12	Ta intes yootays pirda gallas he katama pirdafe Soddome katama pirday kawushshe gidana. 
LUK.10.13	“Kuraziine nena aayye-ana! Betesayda nena ayye ana! Intenan oosettida malatati Xirooseninne Sidoonan oosettidakko istika may7o may7idinne bidinth gorpettidi he wode beni maarettanashin. 
LUK.10.14	Gido attin pirda wode intefe Xiroosessinne Sidoonas kawuyana. 
LUK.10.15	Hanne Qifirnahoome pude salo dhoqu dhoqu gadii? Neni duge Si7oole wodhdhana, 
LUK.10.16	“Inte gizayssa siyiza asi tana siyees; intena ekkonta asi tanakka ekkenna; tana ekkontaykka tana kiittidayssa ekkenna” gides. 
LUK.10.17	Laapun tammanne nam7atikka ufayetishe simmidi “Godo! Haray atto shin daydanthatikka ne sunthan nuus haarettida” giidi yootida.
LUK.10.18	Izikka istas “Xala7ey wolqantha mala saloppe kundishin ta beyadis.
LUK.10.19	“Histikko shooshanne masimaso inte yedhana mala morke wolqa ubba bolla intes godateth immadis; intena qohiza issi miishika deenna. 
LUK.10.20	Inte sunthay salon xaafettida gish ufayettite attin tuna ayanati intes haarettida gish ufayettofte” gides.
LUK.10.21	He wode Yesusi Xillo Ayanan ufayettidi “Salossinne sa7as Goda gidida abbo hayssa wursaka aadhdho eranchatappenne erachatappe qottada qeeri guutha naytas ne qoncisida gish tani nena galatays; ee, ta Aawawu! Hayssi ne lo7o sheney hanides.
LUK.10.22	“Wuri ta Aawa matappe taas imettides; qasseka iza nay oonakkonne Aawappe attin erizay baawa. Aaway oonakkonne Naazappe attin woykko Naazi izas qoncisanas dosidadeppe attin erizadey baawa” gides. 
LUK.10.23	Bana kaallizaytakko simmidi istas dumma “Inte beyizayssa beyiza ayfeti anjettidayta. 
LUK.10.24	Ta intes tuma gays daro nabetinne kawoti inte ha7i beyizayssa beyanas koydi beybeetenna; inte ha7i siyizayssakka siyanas koydi siybeetenna” gides.
LUK.10.25	Issi gallas Muse woga tamarsiza issi asi Yesusa paacanas koydi “Tamarisizaysso tani merna de7o laattanas ay ooththoo?” giidi oychides. 
LUK.10.26	Yesusikka zaaridi “Woga maxaafan ay geetetti xaafettidee? Izappe nees geliday aazee?” giidi oychides.
LUK.10.27	Addezi zaaridi “Ne Goda Xoossa ne kumeththa woznappe, ne kumeththa shempofe, ne kumeththa wolqafenne, ne kumeththa qofappe siiqa; ne laggeka ne hu7e mala siiqa gees” giidi zaarides. 
LUK.10.28	Yesusikka “Lo7o zaaradasa. Nenikka hessatho ooththikko merna de7o demmana” gides. 
LUK.10.29	Addezi bana xillisanas koydi “Histin ta laggey oonee?” giidi Yesusa oychides
LUK.10.30	Yesusikka zaaridi “Issi addezi Yerusalameppe Iyarko wodhdhishin pangati demmidi iza may7o qaari ekkida; keehi qoxerethidi hayqoppenne paxappe giddon yeggi aggidi bida. 
LUK.10.31	Issi Qeesey he ogera baassi duge wodhdhishe aamunsonta he qoxettida addeza demmidi pooqethara yeggi aadhdhides. 
LUK.10.32	Qasseka issi Lewe bagga asappe issi addezi he ogera aadhdhishe qoxetida addeza beyidi ha7ikka pooqidi aadhdhides. 
LUK.10.33	Issi Samaariya biitta asi he ogera aadhdhi bishe qoxettida addeza bolla gakki wodhdhides; Addeza beyidinne keehi mishettides. 
LUK.10.34	Addezakko shiiqidinne maduntha dhallana mala wogara mitha zaytenne woyne caje maduntha bolla gussidi qachchides; Addeza ba Hare togisidi imaththi shempizaso efidi lo7ethi xeellides. 
LUK.10.35	Wontetha gallas imaththi shempiza keeththa godas nam7u dinare immidinne ‘Nena hara miisha kessisikko ta simmashe nees immana; neeppe kessada lo7etha naaga’ gides.
LUK.10.36	“Histikko ha heedzdzu asatappe pangatan qoxettidi hayqoppenne paxappe giddon yegettidades keehi mata laggey nees awayssa misatizee?” gides.
LUK.10.37	Muse woga tamarsizaysikka “Heesi ne michetidayssanne maaddidayssa!” gides. Yesusikka izas “Nekka baada izayssatho ooththa” gides.
LUK.10.38	Yesusinne iza kaallizayti oge bishin Yesusi issi guta gelides; Marta geetettiza issi macasiya bason Yesusa mokka ekkadus. 
LUK.10.39	Izis Maaramo geetettiza issi micheya dawus. Maaramakka izappe qaala siyashe Goda toho garsan uttadus. 
LUK.10.40	Gido attin Martay ooso daroppe dendidayssan daaburada Yesusakko shiiqada “Godo! Ta michiya ooso wursa ta bolla aggada uttishin neni co7u gay? Iza tana maaddana mala izis yoota attin” gadus.
LUK.10.41	Gido attin Goday “Hanne Martane! Neni daro miisha gish qofa daraasa; dirbataasa; tuggataasa. 
LUK.10.42	Koshshizay gidikko issi miish xalla; Maaramakka lo7o exa dooradus; hessika izippe ekettenna.”
LUK.11.1	Issi gallas Yesusi issison woossides; izi woossa wursishin iza kaallizaytappe issoy “Godo! Xammaqiza Yohannisi bana kaallizayta woossa tamarsidayssatho nekka nuna woossa tamarsa!” gides.
LUK.11.2	Izikka istas “Woossishe
LUK.11.2	‘Nu Aawawu! Ne sunthi anjetto;
LUK.11.2	ne kawotethi haayo;
LUK.11.3	hachchis gidiza quma nuus imma;
LUK.11.4	nuna qohidayta nu maariza mala nuna maara;
LUK.11.4	paacenka nuna gelthofa’ gi woossite” gides.
LUK.11.5+LUK.11.6	Qasseka “Intefe issaddes laggey diikko leela gidoth he laggezaso biidi ‘Taas issi imaththi ogeppe yiin mizana kath baynda gish heedzdzu solloy diikko taas tal7arikii?’ 
LUK.11.7	Laggezikka zaaridi ‘Tana waaysoppa; kareykka gordettides; tanikka naytara ichchadis. Ha7i dendada immanas dandaykke’ gaandee? 
LUK.11.8	Takka intes yootays laggetetha gish dendidi immonta aggikkokka izi oychon salethida gish dendidi koyizayssa wursi immides.
LUK.11.9	“Hessa gish tani intes gizay; woossite intes imettana; koyite inte demmenna; kare qoxite intes doyettana. 
LUK.11.10	Ays giikko woossizay wuri ekkana; koyizaykka demmenna kare qoxizadeska doyettana.
LUK.11.11	“Intefe aawa gidi uttidi izi yelida nay mole oychikko shoosh immizay daandee? 
LUK.11.12	Woykko phuuphulle oychikko masimaso immizay daandee? 
LUK.11.13	Inte iitata gidishe inte naytas lo7o imota imo erikko; salon diza inte Aaway bana woossizaytas Xillo Ayanan wosti darsi immenee?” gides.
LUK.11.14	Issi gallas Yesusi haasayssonta duude daydanth kessides. Daydanthazikka kezidappe guye duuna duude addezi haasaydes; beyida asatikka darsi malalettida. 
LUK.11.15	Gido attin issi issi asati “Bi7elizeebula geetettiza daydanthata halaqan daydanthata kessees” gida. 
LUK.11.16	Issi issi asay iza paacanas “Saloppe malata bessa” giidi oychida. 
LUK.11.17	Gido attin Yesusi ista qofa eridi “Ba giddon shaakettiza kawotethi wuri dhayana; ba giddon sigay baynda keeththikka kundana. 
LUK.11.18	Inte tana ‘Bi7elizebulan daydanthata kessees’ giidi haasayeta shin Xala7eykka ba giddon issoy issafe shaaketikko iza kawotethi waani minnanee? 
LUK.11.19	Histikko tani daydanthata Bi7elizeebula kessikko inte nayti oonan kessandetoo? Hessa gish inte nayti inte bolla pirdizayta gidana. 
LUK.11.20	Gido attin tani daydanthata kessizay Xoossa wolqan gakkides; Xoossa Kawoteththay inteko matidaro erite.
LUK.11.21	“Mino asi lo7ethi gixxettidi ba keeththe naagikko keeththan diza miishi lo7on naagettes. 
LUK.11.22	Gido attin izappe hara mino asi yiidi xoonikko izi ammanettida ola miishata woththi ekkidi izas diza haarozakka wursi haras gishanna.
LUK.11.23	“Tanara gidontay tanara eqettes; tanarakka shiishontadey laalles, 
LUK.11.24	“Tuna ayanay asappe kezida wode shemposo koyishe haaththi baynda mela soon waayetees; shemposoy dhaykko ‘Tani kase kezidaso guye simmana’ gees. 
LUK.11.25	Izappe simmidi yishin kase izi aggi bida keeththay pitettidinne giigi uttidayssa demmees. 
LUK.11.26	Hessafe simmi biidi baappe iitiza hara laapun daydanthata banara ekkidi yees; istika gelidi heen daana; Hessadeska koyroyssafe guyeyssi keehi iita gidana” gida.
LUK.11.27	Yesusi hessa haasayiza wode asa giddofe issi macas dizaara ba qaala dhoqu ooththada “Nena tookkida qanthinne ne dhammida dhanthati anjettidayta” gadus.
LUK.11.28	Gido attin izi “Anjettidayti Xoossa qaala siydi azazettizayta” gides.
LUK.11.29	Daro derey Yesusakko shiiqida wode Yesusi “Hayssi yelettay iita yeletta; gita malata beyanas koyees. Gido attin Yoonaasa malatappe hara dumma malatay imettenna. 
LUK.11.30	Gaasoyka Yoonaassi Nanawe asas malata gidida mala asa nay tani ha yelettas malata gidana. 
LUK.11.31	Dugeha dere maca kawoya Solomoone erateth beyanas biitta gaxappe dendada yida gish pirda wode iza ha yelettara dendada pirdana; hekko Solomooneppe aadhdhizaddey haan dees. 
LUK.11.32	Yoonaassi sabakishin siydi Nanawe asay ba nagarappe maarottida gish ha yelettara issife dendidi pirdana. Gido attin Yonaasappe aadhdhizay haan dees.
LUK.11.33	“Xompe oythidi kareppe geliza asas poo7ana mala qonceson wothetes attin geemason woththiza asi deenna. 
LUK.11.34	Ne asatethas poo7oy ne ayfe; ne ayfey paxa gidikko ne kumeththa asatethay po7o gidana. Ne ayfey saketikko ne kumeththa asatethay dhuma gidana. 
LUK.11.35	Hessa gish nenan diza poo7oy dhumonta mala naagetta. 
LUK.11.36	Histikko ne asatethay poo7o gidikko dhumida asatethi deenna aggikko ne kumeththa asatethay xompe lo7ethi poo7iza mala lo7i beettanna” gides.
LUK.11.37	Yesusi haasaya wursida mala issi Farsaawey banara quma maanas Yesusa xeygides. 
LUK.11.38	Yesusi quma maana kushe mecetonta aggidayssa beyidi malalettida.
LUK.11.39	Goday izas “Ha7i inte Farsaaweeti xu7assinne keres bolla bagga meeci geeshsheta; inte gido baggazi uzetethaninne iitatethan kumides. 
LUK.11.40	Inteno eeyato! Kare bagga medhdhiday gido bagga medhibenee? 
LUK.11.41	Yo7on gidikko giddon dizayssa muxuwata immite; he wode wurikka intes geesh gidana.
LUK.11.42	“Inteno Farsaaweeto! Intes ayye ana! Anugappenne xalotappe qasseka dumma dumma kathafe tammafe issino kesseeta; gido attin tuma pirdanne Xoossa dosanayssa aggi aadhdheta. Yo7on gidikko inte aggi aadhdhanas bessenna. Hankoyssa aggonta inte ooththana bessizaytikka hayta.
LUK.11.43	“Inteno Farsaaweeto! Intes aayye-ana! Ayhuda Woosa Keeththan uttanas boncho oyde koyeeta; giya giddonka asay inte sinthan hokkana mala doseeta. 
LUK.11.44	Asi eronta iza bollara biza qotetti diza duufo inte misattiza gish intena aayye-ana!” gida.
LUK.11.45	Muse woga erizaytappe issoy zaaridi “Astamaare! Ne hessatho haasayiza wode nunakka cayaassa” gides.
LUK.11.46	Yesusikka zaaridi “Inteno Muse woga erizaytto inteska aayye-ana! Asi tookkanas dandayonta deexo tooho asa toosseta. Inte gidikko intes biradhdhe xeeranikka bochchekketa.
LUK.11.47	“Inte Aawati wodhida nabeta duufo inte lo7ethiza gish intes ayye ana. 
LUK.11.48	Histikko inte inte aawata ooso minthiza markata; isti nabeta wodhida; inteka ista duufo lo7etheeta.
LUK.11.49	“Hessa gish Xoossa erateth hizgadus ‘Nabetanne Hawaareta ta istas yeddana; istika istafe issa issa wodhana; haratakka gooddana. 
LUK.11.50	Hessa gish ha yelettay biittay medhettosoppe ha7i gakkanaas gukkida nabeta ubba suutha gish oyshettana. 
LUK.11.51	Aabeele suuthafe oykkidi yarshizasoppenne Xoossa Keeththa giddon gukkida Zakaraasa suutha gakkanaas koyeettes.’ Ee ta intes gizay ha yelettay hayssas oyshettana.
LUK.11.52	“Inteno woga erizayto! Intes aayye-ana! Eratetha penge qulfe wolqara woththi ekkidi inteska gelibeekketa; gelanaytaka diggeeta” gides.
LUK.11.53	Yesusi heeppe kezidappe guye Xaafetinne Farsaaweeti eqettishe oyshan shempo diggida. 
LUK.11.54	Iza duunappe keziza qaalan iza qaxanas naagettida.
LUK.12.1	He wode daro derey ba giddon issoy issara yedhettana gakkanaas shiiqi uttidashe Yesusi bana kaallizayta “Farsaaweeta irshofe naagettite; hessika qoodheppe qommo hano. 
LUK.12.2	Qonconta kamettidi attanaynne erettonta qotan attana miishi deenna. 
LUK.12.3	Hessa gish inte geeman haasayidazi wuri qonce kezana; qasseka inte qol7an haythan sasuketi haasayidazi wuri dere sinthan yootettana.
LUK.12.4	“Ta laggeto! Ta intes gizay asho xalla wodhanappe attin hara aykkokka ooththanas dandayontaytas babbofte. 
LUK.12.5	Gido attin inte babbanas bessizay oonakkonne ta intena bessana; asho wodhidappe guye ashonne shempo issife gaththi Gaanname taman yegganas dandayizayssas babbite. Ee izas babbite gays.
LUK.12.6	“Siine kafo ichashati nam7u santes bayzettetes; gido attin istafe issiniyoka Xoossi dogenna. 
LUK.12.7	Inte hu7e binanay kumeth taybon dees. Hessa gish babbofte; daro Siine kafotappe inte aadhdheta.
LUK.12.8	“Ta intes yootays ta gish asa sinthan markattiza asa ubbas Asa Nay qasseka Xoossa kiitancha sinthan iza gish markattana. 
LUK.12.9	Gido attin asa sinthan tana kaadidadey Xoossa Kiitancha sinthan kaadettana.
LUK.12.10	“Asa Naa bolla kawushsha qaala haasayizades nagaray wuri maarettana shin Xillo Ayana cayizadey maarettenna. 
LUK.12.11	“Asay intena oykkidi dere haarizaytakkonne godattizaytakko, Ayhuda Woosa Keeththe oykki efikko ‘Ay gi zaarinoo? Ay giinoo?’ giidi hirgofte. 
LUK.12.12	Ays giikko inte haasayanas bessizayssa Xillo Ayanay he wode intena tamarsana.”
LUK.12.13	Daro asa giddofe issadey “Astamaare! Ta ishay nu aawa laata miishafe tana gakkizayssa taas immana mala izas yoota” gides.
LUK.12.14	Yesusikka “Haysso! Tana inte bolla pirdiza daanna ooththiday oonee?” gides. 
LUK.12.15	Qasseka istas “Asas daro miish diikkokka shempoy he duretethan doonta gish naagettite; yiiqetethafe intena keehi naagite” gides.
LUK.12.16	Zaarethidikka istas “Lo7ethi kath immiza gade goda gidida issi dure asi dees. 
LUK.12.17	He addezikka ba woznan ‘Ta kaththa shiishada woththizassoy baynda gish ay ooththoo?’ giidi qoppides.
LUK.12.18	“Addezikka ‘Taas diza gootarata laallada hara aakkizaz keexana; histada taas diza kathaanne taas dizaz wursa izan shiishana. 
LUK.12.19	Ta shempoyokka ta shempoye! Daro wodes gidiza kath shiishida gish shempa uttada ma; uya; ufayeta’ gaana gides.
LUK.12.20	“Gido attin ‘Xoossi haysso eeyazo! Ne shempoyo hachchi omars neeppe ekkana koyeettes; hessa gish ne nees shiishidays oonas gidanee?’ gides.
LUK.12.21	“Hessa gish Xoossa achchan dure gidonta baas miishe shiishshiza asa wursethikka hessa mala” gi leemison yootides.
LUK.12.22	Hessafe guye Yesusi bana kaallizaytas “Intes ta yootays inte duussas ‘Ay maanakkonne woykko inte bollas ay may7anakkonne’ giidi ceecoppite. 
LUK.12.23	Ays giikko shempoy kathafe asatethi qasse may7oppe aadhdhees. 
LUK.12.24	Quurota xeellite zeretenna; maxetenna; kath shiishshiza gootaray istas baawa shin Xoossi ista mizees. Histikko inte istafe keehi aadhdheketii? 
LUK.12.25	Gido attin intefe darsi qoppidi ba laytha bolla issi gallas gujjana dandayizay oonee? 
LUK.12.26	Histikko guutha miish oosoy intes dandayettontashe ays hara miishas keehi qoppetii?
LUK.12.27	“Ciishshati waanidi diccizaakkonne ane xeellite; waayettenna; suqetenna; gido attin ta intes yootays; Solomooneykka gita asa shin istafe issineytho may7ibenna. 
LUK.12.28	Histikko Xoossi hachchi beettidi wonto taman wodhdhana maata hayssatho mayziza gidikko inteno ammanoy paccidayto! Intena wosti aaththi mayizenee?
LUK.12.29	“Hessa gish ‘Ay miinoo? Ay may7inoo?’ giidi inte woznay darsi qoppofo. 
LUK.12.30	Biitta bollan diza asi wuri hayssa koyees; gido attin hayssi wuri intes koshshizayssa inte Salo Aaway erees. 
LUK.12.31	Ubbafekka koyrothidi Xoossa kawoteth koyite; hayssi wuri intes gujeti imettana.
LUK.12.32	“Inteno guutha wude mehe mala gididayto! Kawoteth intes immanas inte Aawas lo7o qofa gidida gish babbofte. 
LUK.12.33	Intes dizayssa bayzidi manqotas immite; kaysoy ekkontason, bilay moontason, cimmoonta korojon wuronta miish salon shiishshite. 
LUK.12.34	Inte woznay inte miishi dizason daana” gides.
LUK.12.35	“Qanthan gixxidi giigetite, inte poo7oykka poo7o, 
LUK.12.36	Ista goday bulacha diggisappe simmidi yaanashe naagetizaytanne izi yiidi penge qoxishin elle doyanas giigi uttida asata misatite. 
LUK.12.37	Ista goday yiza wode dhiskonta naagidi uttida ashkarati isti anjettidayta; ta intes tumu gays; ista goday baas qanthan gixxi eqqidi ista maaddan uttissidi muzana. 
LUK.12.38	Omars woykko leela gidoththan yiidi isti dhiskonta dishin demmikko he ashkarati anjettidayta. 
LUK.12.39	Kaysoy ay wode yaanakkon eriza gididakko keeththa goday kaysoy bookkishin co7u giidi bessontayssa erite. 
LUK.12.40	Asa Nay inte qopponta woden yaanayssa eridi inteka giigettidi naagite” gides.
LUK.12.41	Phexroosikka “Godo! Hayssa leemiso ne yootizay nuus xallayee? Ubba asassaraa?” gides.
LUK.12.42	Godayka “Histikko baso asas koshshiza woden quma immana mala keeththadey keeththa asa bolla woththiza ammanettida woznama asi oonee? 
LUK.12.43	Goday simmishin hessatho ooththishe beettizaddey izi anjettidade. 
LUK.12.44	Ta intes tumu gays; baas diza miish ubba bolla hessade godassana. 
LUK.12.45	Gido attin ‘Izadey ta goday elle yeenna gam7ana’ giidi qoppidi adde ashkaratanne maca ashkarata bukkikko, qasseka koyda mala miidinne uyidi mathotikko, 
LUK.12.46	hessade goday izi qopponta gallassan yaana giidi ezugonta saaten yaana. Yiidikka iza qanxerethi yeggidi iza exa ammanontaytara issife ooththana.
LUK.12.47	“Ba goda qofa eridi giigetontaynne goda shene ooththonta ashkaray iita shoch shocettana. 
LUK.12.48	Gido attin eronta dishe shochas bessiza mooro ooththida ashkaray guuthara shocettana. Daro imettida asa ubbafe daroy koyeettes; daro hadara ekkidadefe daroy koyeettes.
LUK.12.49	“Tani yiday biitta bollan tama eethanassa. He tamay ha7i eexxi kezidakko tana daro ufayssana. 
LUK.12.50	Gido attin tani xammaqettana xinqatay dees; he xinqatay polettanashe tani keeha metottettadis. 
LUK.12.51	Intes tani biitta bolla saro ehana yida misatizee? Gidenna; ta intes yootays tani yiday issa issafe shaakanassa. 
LUK.12.52	Hayssafe sinthan issi keeththan ba giddon shaaketida ichashu asati daana. Nam7ati heedzdzata bolla heedzdzati nam7ata bolla dendidi ba giddon shaakettana. 
LUK.12.53	Aaway ba attuma naa bolla, attuma naykka ba aawa bolla, aaya ba maca nay bolla maca nayakka ba aayey bolla, bollota ba naa mach bolla, naa machaka ba bolloti bolla dendidi ba giddon shaakettana” gides. 
LUK.12.54	Qasseka derezas “Inte awa arshey mokiza baggara shaaray kezishin beyidi ‘Elleraka iray yaana’ gees geeta; inte gida malaka hanees. 
LUK.12.55	Dugeha baggara pudeha carkishin gallassay ho7o gidana geeta; inte gida malaka hanees. 
LUK.12.56	Inteno! Lo7o misatiza iitato; saloyssanne sa7a medha beyidi hananayssa ereeta shin histin ha wodeza eroy intena waani xoonizee?” gides.
LUK.12.57	“Histikko inte ays tuma pirdeketii?
LUK.12.58	“Ne morkera daanna sinthan eqqana bishin buro oge bollan dashe izara giigana oge koya; ne histonta aggikko izi nena goochchidi daanna sinth efana; daannaykka nena aaththidi halaqas immana; halaqayka nena woynen yeggana. 
LUK.12.59	Ta nees yootays; daannay pirdida wursetha santimeyo qanxa wursana gakkanaas heeppe kezakka.”
LUK.13.1	He wode issi issi asati Yesusakko yiidi “Philaxoosi ista suuthi ista yarshora gaththi walakkida Galila asata” gish Yesusas yootida. 
LUK.13.2	Izikka zaaridi “Histin hessa mala metoy ista bolla gakkida asati hanko waayey gakkonta attida Galila asa ubbafe aadhdhida nagarancha gidida gish giidi qoppetii? 
LUK.13.3	Gidenna! Ta intes yootays inte maaretonta ixikko inte wurikka he asata mala dhayana. 
LUK.13.4	Woykko Salhoomen gimbey ista bolla kundin hayqqida tammanne osupun asati Yerusalamen diza asa ubbafe nagarancha gidida gish giidi qoppetii? 
LUK.13.5	Gidenna! Ta intes yootays inte maaretonta ixikko inte wurikka he asata mala dhayana” gides.
LUK.13.6	Qasseka istas “Issi asi woyne tokkizason tokkettida issi Balase giza mithi dawus; he balase mithaykko ayfe koyana yiidi issi ayfeka demmibenna. 
LUK.13.7	Woyine atakilte ooththizayssas ‘Hekko tani ayfe demmanna gaada hachchira heedzdzu layth ha Balaseykko simereta yaada issi ayfeka demmabeekke; hessa gish izo qanxa digga; aazas coo biitta xunxazee?’ giidi leemiso yootides. 
LUK.13.8	Izikka zaaridi ‘Godo! Tani izi xaphon osha yeggada oosetha xeellana mala halaythas aggaggarkii? 
LUK.13.9	Yiza laythas iza ayfikko lo7o; ayfonta ixikko qanxandassa’ ” gides.
LUK.13.10	Yesusi Sambata gallas issi Ayhuda Woosa Keeththan tamarsishin; 
LUK.13.11	tammanne osupun layth kumeth iita ayanay oykkidi asateth paccisida issi macasaya heen dawus; izakka zokkoy quunnida gish mulekka dhoqu gaanas danda7ukku. 
LUK.13.12	Yesusi izo beyidappe guye xeygidi “Hanne macasaye! Neni nena sakkiza hargezappe paxadasakko” gides. 
LUK.13.13	Yesusi ba kushe izi bolla woththin iza heerakka siti gaada eqqadus; Xoossakka galatadus.
LUK.13.14	Ayhudata Woosa Keeththa halaqazikka Sambata gallas pathidayssas Yesusa bolla hanqettidi izakko yiza dereza “Oosos bessiza usuppun gallassati diza gish he ooso gallassatan yiidi paxite attin Sambata gallas yooppite” gides. 
LUK.13.15	Godayka zaaridi “Inteno qoodheppe qommon haasayizayto! Inte giddofe issadey ba boora woykko ba hare Sambata gallas bason qashetidasoppe birshidi haaththe ushshanas efi erennee? 
LUK.13.16	Histin hanna macasaya Abrahaame naa gidada tammanne osupun layth kumeth Xala7ey qachchin dizasoppe Sambata gallas birshettanas izis bessennee?” gides. 
LUK.13.17	Yesusi hizgi oychida wode izara eqettizayti wurikka yeellatida; gido attin derey wurikka izi oychida malalisiza oyshan ufayettides.
LUK.13.18	Qasseka Yesusi zaaridi “Xoossa Kawotethi ay misatizee? Izo aazara leemisoo? 
LUK.13.19	Issi asi Sanafice geetettiza mitha ayfe ba gaden tokkin mokka diccada gita gidin kafoti izi hagga giddon duussaso giigissana gakkanaas diccida sanafice mith misatawus” gides.
LUK.13.20	Qasseka “Xoossa Kawotethi aazara leemiso? 
LUK.13.21	Issi macassi munuqa caalisanas daro dhiillera walakkida guutha irsho misatawus” gides.
LUK.13.22	Hessafe guye Yesusi Yerusalame bishe kanthi biza katamaninne gutatan asa tamarsishe aadhdhishin, 
LUK.13.23+LUK.13.24	issadey izakko shiiqidi “Godo! Pirdafe guutha asati xalla attanee?” giidi oychides. Izikka zaaridi “Xuuntha pengeyra gelanas baaxetite; daroti gelanaas koyeettes shin istas hanenna. 
LUK.13.25	Keeththa goday dendidi ba kare gordi gidin inte karen eqqidi ‘Godo! Kare doyarki!’ giidi penge qoxana shin izi zaaridi ‘Inte oonakkonne awappe yidakkonne ta intena erikke’ gaana gides.
LUK.13.26	“Intenikka izas zaaridi ‘Nuni nenara issife midossinne issife uyidos; nu dubbushshan nuna ne tamarsadassa’ gaana.
LUK.13.27	“Izikka zaaridi ‘Intena inte oonakkonne inte awappe yidakko ta intena erikke; inte makalati wurikka taappe haakkite’ gaana gides. 
LUK.13.28	“Inte Abrahaame, Yisaaqa, Yaqoobenne nabeta ubbata Xoossa Kawoteththan beyiza wode inte karen yegeti attikko he wode intes yeehonne achcha garcech gidana. 
LUK.13.29	Asay awa arshey mokkiza baggafenne wulliza baggafe pudehappenne dugehappe yiidi Xoossa Kawoteththa maaddan uttana. 
LUK.13.30	Hekko guyen dizaytappe baggayti sinthe aadhdhana sinthan dizaytappe baggati guye aadhdhanayti deettes” gides. 
LUK.13.31	He wode Farsaaweetappe issi issi asi yiidi “Herdoossi nena wodhanas koyiza gish hayssafe denda kichcha” gida.
LUK.13.32	Yesusi istas “Tani buro ‘Hachchinne wonto daydanthata asappe kessana; hargizaytaka pathana; heedzdzantho gallas ta qofaso ta gaththana’ gides giidi he workanas yootite. 
LUK.13.33	Gido attin nabey Yerusalameppe karen hayqqanas bessonta gish hachchinne wonto wontoppeynka ta sinthe buus gujjana.
LUK.13.34	“Hanne Yerusalame nabeta wodhizare neekko kiitettidayta shuchchara caddizare! Kuttoy ba ciyeta ba qefe gars shiishshiza mala ne nayta shiishshanaas aappun wode koyadinashin ne gidikko akay gadasa. 
LUK.13.35	Hekko inte keeththay kayzides; ta intes yootays, ‘Goda sunthan yizadey anjettides’ inte gaana wodey gakkanaashe nam7antho tana beyekketa” gides. 
LUK.14.1	Issi gallas Yesusi quma maanas Farsaaweeta halaqatappe issa so gelida wode asay wuri Yesusa ay ooththanakkonne giidi ayfe iza bolla tokki xeellides. 
LUK.14.2	Heenka asatethay izas puurin waayettiza issi asi iza sinthan dees. 
LUK.14.3	Yesusikka Muse woga erizaytanne Farsaaweeta “Sakettizade Sambata gallas pathanas koshshizeyee? Koshshennee?” giidi oychides.
LUK.14.4	Istika co7u gida; izikka addeza bochchidi pathi yeddides. 
LUK.14.5	Qasseka “Intefe issi asas Sambata gallas nay woykko booray kundidi ollan gelikko eeson heerakka kessontadey oonee?” gides. 
LUK.14.6	Istika oyshas aykko zaaroka demmanas dandayibetenna
LUK.14.7	Xeeygettida asati uttanas boncho so koyishin Yesusi beyidi leemisora istas, 
LUK.14.8	“Issi asi nena sarges xeeyssikko bonchoson uttofa; neeppe bollara bonchettizaddey xeeyssetikko; 
LUK.14.9	intena nam7ataka xeygidadey yiidi ‘Ne uttidasoza hayssades yedda’ gaana; nenikka yeellatashe ziqaso baandasa. 
LUK.14.10	Gido attin ne xeeyssettida wode ziqaso xeellada utta; nena xeygidadey yiidi ‘Ta laggezo! Haaya dhoqason utta’ gaandes; nenikka he wode nenara maaddan uttida asa ubba sinthan bonchettana. 
LUK.14.11	Ays giikko bana dhoqu histizaddey wuri ziqqi gaana; bana ziqqi histizaddey wuri dhoqu gaana” gides. 
LUK.14.12	Yesusikka xeygidadeza “Quma woykko kawo mizanas xeeyssikko neyssatho nena xeeyssidi mizonta mala ne laggeta woykko ne ishata, ne dabbota woykko dureta woykko dure gutata xeeygoppa. 
LUK.14.13	Gido attin asa xeeyssada mizana koykko manqota, kushey, tohoy baynda wobettanne qooqeta xeeyssa; neni anjettana. 
LUK.14.14	Xeeyssettidayti kushe zaaranas dandayonta gish xillota dentha wode nees kushey zaarettana” gides.
LUK.14.15	Maaddan Yesusara issife uttidaytappe issoy hayssa siydi “Xoossa Kawoteththan shiiqidi maaddafe miza asi anjettidade” gides.
LUK.14.16	Yesusikka “Issi asi wolqama diggise giigissidi daro as xeygides.
LUK.14.17	“Diggise maana wodeykka gakkin xeeygettida imathata, ‘Wurikka giigida gish haa yiite!’ giidi xeeygana mala ba ashkara yeddides. 
LUK.14.18	Gido attin wurikka baasi hara gaaso shiishshidi issoy ‘Ha7i gade shamadis; ta baada beyanas bessees; hachchis tana lancofa’ gides.
LUK.14.19	“Hankoysikka ‘Tani ichashu waaxa boora shamadis. Ista paaca xeellana gish hachchi tana lancofa’ gides.
LUK.14.20	“Qasse hara issadeykka ‘Tani buro mishiratethan days; baanas dandaykke’ gides.
LUK.14.21	“Oosanchayka kiitettidasoppe simmidi heedzdzati gidayssa ba godas yootides. He wodekka diggisa giigissidayssi hanqettidi oosancha ‘Elella oyddu oge kezada manqota, kusheynne tohoy baynda wobeta qomaxatanne ayfey baynda qooqeta ha geltha’ gides.
LUK.14.22	“Oosanchazikka zaaridi ‘Ta Godo! Ne tana azazidayssa wursa poladis; ha7ikka hara utethasoy dees’ gides.
LUK.14.23	“Godazikka oosanchaza ‘Gede oyddu oge kezada ta keeththe kumana mala pudenne duge aadhdhizayta wolqara ha geltha. 
LUK.14.24	Tani tuma gays; diggisa maana xeeyssetidaytappe issadeykka duunan gelthenna’ ” gides.
LUK.14.25	Daro derey izara issife bizayssa Yesusi beyidinne guye simmi 
LUK.14.26	“Taakko yizay wuri ba aawa, ba machonne nayta, ba ishatanne micheta, ba shempo gidin ixonta aggikko tana kaallizade gidanas dandayenna. 
LUK.14.27	Ba masqale tookkidi tana kaallontay tana kaallizade gidanas dandayenna. 
LUK.14.28	“Intefe issi asi keeththe keexanas koykko polanas dandayanakkonne dandayontakko koyrottidi baas diza bira qoppontay oonee? 
LUK.14.29	Keeththa keexana doommidi wursanas hanonta ixikko beyida asi wuri iza bolla miicana. 
LUK.14.30	Istika ‘Hayssi addezi keeththe keexo oykkides shin polibenna’ gi miicana.
LUK.14.31	“Woykko issi kawoy hara kawora olas giigettidi nam7u tammu shi asi ekki yiza kawo zaaranas tammu shi ola asara zaaranakkonne uttidi qoppontay oonee? 
LUK.14.32	Ola zaaranas dandayetonta misatidi beettikko buro hahon dishin maqaynanas gaana yeddees. 
LUK.14.33	Hessathoka intefe oonakka gidin baas dizayssa aggontay tana kaallizade gidanas dandayenna.
LUK.14.34	“Maxiney lo7oshin ba maxinetetha mal7o yeddikko zaaridi waani mal7ana dandayizee? 
LUK.14.35	Gaden yeggin aradisonta gish coo kare wora yegettes; siyiza haythi diza asi siyo!” gides.
LUK.15.1	Issi gallas qaraxa shiishshizaytinne nagaranchati wuri Yesusappe siyanas iza achchi shiiqida. 
LUK.15.2	Farsaaweetinne Xaafeti “Hayssi addezi nagaranchata ixenna; istarakka mees” giidi ba giddon zuuzumetida.
LUK.15.3	Yesusikka istas leemiso hizgi yootides;
LUK.15.4	“Inte giddofe issades xeetu dorsi diikko he xeetu dorsatappe issina dhaykko attida uddufun tammanne uddufunata denban yeggidi dhayidayssa demmana gakkanaas koyana boontay oonee? 
LUK.15.5	Demmidi ufayssara hashen tookki ekkidi, 
LUK.15.6	baso simmes, ba laggetanne guta asata issi bolla xeygidi ‘Dhayida ta dorsayo demmadis; tanara issife ufayettite’ gaana. 
LUK.15.7	Ta intes yootays ‘Hessathoka maaroteth koshshonta uddufun tammanne uddufun xillotappe maaretethan geliza issi nagaranchan salon ufays gidana.’
LUK.15.8	“Woykko issi tammu bira santimey diza macasaya he tammafe issineya dhaykko xompe oythada demmana gakkanaas keeththa gars pittada lo7etha koyonta macas oonee? 
LUK.15.9	Izakka demmida wode ba laggetanne ba gutata issife xeeygada ‘Taappe dhayda bira santimeyo demmida gish tanara issife ufayettite’ gaandus. 
LUK.15.10	Ta intes yootays ‘Hessathoka maarotan geliza issi nagarancha asan Xoossa kiitanchata achchan ufays gidana.’
LUK.15.11	“Issides nam7u nayti deettes. 
LUK.15.12	Istafekka kaalo naazi ba aawa ‘Aabo! Nees diza miishafe ta gisha taas imma’ gides. Aawaykka baas diza miisha ba naytas gishides.
LUK.15.13	“Daro wode gam7onta dishe kaalo naazi ba miisha wursi shiishshi ekkidi haaho biitta bides. Heenka baas diza miisha go7ay baynda coo mela dhayssides. 
LUK.15.14	Izikka baas dizayssa wursi dhayssidappe guyen he biittan iita koshay dendin daro waayettides. 
LUK.15.15	Hessa gish he deren diza asappe issaadekko shiiqides. Izaadeyka ba guddunth heemmana mala gudduntha heemizaso yeddides. 
LUK.15.16	Naazikka guddunthati miza harqozappe maanas amottides shin hessaka immizadey beettibenna.
LUK.15.17	“Gido attin iza woznay simmida wode ‘Ta aawa ashkarata aappunatappe kathi tirpize shin tani hayssan gafan hayqqana matadinaa? 
LUK.15.18	Dendada ta aawa so baada, aabo! Salon Xoossa, sa7an ta nena qohadis.’ 
LUK.15.19	Hayssafe guye ‘Tani ne naa geetettada xeeygettanas taas bessenna; ne ashkaratappe issa mala tana qooda’ gides. 
LUK.15.20	Hessa gish dendidi ba aawakko bides. Gido attin buro izi hahora yishin aaway beyidi mishettidinne izakko woxxi biidi idimmi oykkidi yeerides.
LUK.15.21	“Naazikka ‘Aabo! Salon Xoossa, sa7an ta nena qohadis; hayssafe guye ta ne naa geetettada xeeygettanas taas bessenna’ gides.
LUK.15.22	“Gido attin aaway ashkaratas ‘Eesottidi ubbafe doorettida may7o ehidi mayzite; iza biradhen migda, iza tohonka caamma aaththite. 
LUK.15.23	Modho mirgo boora ehidi shukite; miidi ufayetoos. 
LUK.15.24	Hayssi ta naazi hayqqides shin paxides; dhayides shin beettides’ gides; hessafe guyen ufayeteth oykkida.
LUK.15.25	“Hessi haniza wode bayra naazi goshshason dees; heeppeka simmidi so matida wode diiththa duris siydes. 
LUK.15.26	Izikka ashkaratappe issa xeygidi ‘Hessi aazee?’ gi oychides. 
LUK.15.27	Ashkarazikka ‘Ne ishay yides; izi saroninne lo7on simmida gish ne aaway modho mirgo boora shukides’ gides.
LUK.15.28	“Bayra ishazikka hanqettidi so gelanaska koybenna. Aawaykka kare kezidi izi so gelana mala woossides. 
LUK.15.29	Gido attin izikka zaaridi aawas ‘Hekko tani hayssa gakkanaas nees aylle mala ooththadis; ne azazoppe issinokka paccisabeekke; gido attin tani ta laggetara ufayettana mala ne taas issi deysha laaqakka immabeekka. 
LUK.15.30	Gido attin hayssi ne naazi nees dizayssa wursi laymatizaytara wursidi yishin modho mirgo boora izas shukadasa’ gides.
LUK.15.31	“Aawaykka ‘Ta naazo ne ubba wode tanara daasa; taas gididay wurikka neessa. 
LUK.15.32	Hayssi ne ishay hayqqides shin paxides; dhayides shin beettides; hessa gish nuni ufayetanas bessees’ ” gides.
LUK.16.1	Yesusi bana kaallizaytas “Issi dure adde dayssas iza keeththa ayssiza issi asi dees; izi he dure addeza miisha ogey baynda laallizayssa worey ha dure addeza haythan wodhdhides. 
LUK.16.2	Dure addezi he addeza xeygidi ‘Haysso ta siyzayssi hessi aazee? Hayssafe doommada ne ta keeththas ayssizadde gidanas dandayonta gish ne alafetetha giddon diza miisha oykkida mazgaba taas zaara’ gides.
LUK.16.3	“Keeththa ayssiza addezi ba woznara ‘Ta goday tana ta alafetethafe gooddana gees; goya maanas taas wolqay baawa; woossanas yeellatays; hessa gidida gish ay ooththoo?’ giidi, 
LUK.16.4	tani alafetethafe kezikko asay tana mokki ekkana mala ooththana oge ta erays.
LUK.16.5	“Hessa gish iza goda accoy ista bolla diza asata issa issa xeygides. Koyro yidayssa ‘Ne bolla goda acoy aapunee?’ gides.
LUK.16.6	“ ‘Issi xeetu xaaro kumeththa zaytey ta bolla dees’ gides. Alafezi zaaridi kase ne faramida waraqata heyi ekka uttada elle ichashu tammu xaaro gaada xaafa gides.
LUK.16.7	“Kaallidi hankoyssa ‘Nech ne bolla aappun dizee?’ gides. ‘Xeetu ogoro gistey dees’ gides. Alafezi zaaridi ‘Kase ne tal7ashe faramida waraqata hey osupun tammu ogoro gaada xaafa’ gides.
LUK.16.8	“Godazikka shocechiza alafezi ooththida cincateththa gish iza nashshides. Ha alame nayti bana misatizaytara diza gaaggoteththan poo7o naytappe aadhdhida cincata.
LUK.16.9	“Hessa gish tani intena gizay ha biitta miishay wurida wode merna keeththan inte ekettana mala ha7i intes diza miishara intes lagge medhite gays. 
LUK.16.10	Guutha miishan ammanettizadey daro miishanka ammanettana; guutha miishan ammanettontadey daro miishanka ammanettenna. 
LUK.16.11	Histikko inte ha biitta miishan ammanettonta ixikko tuma miisha hadara oykkite giidi ooni intes immanee? 
LUK.16.12	Asa miishan inte ammanettonta ixikko intes buzo gidana miish ooni immanee?
LUK.16.13	“Nam7u godas issito issi bolla azazettana dandayizadey oonikka deenna; woykko issa dosidi issa ixees woykko issakko shiiqidi hankoyssa leqqees. Xoossasinne miishas issife gaththi haarettanas dandayekketa” gides. 
LUK.16.14	Miish darsi siiqiza Farsaaweeti hessa wursi siydi Yesusa qidhida. 
LUK.16.15	Yesusikka istas “Inte intena asa achchan xilliseta; gido attin Xoossi inte wozna erees. Asa achchan bonchettidadey Xoossa sinthan tuna” giidi istas yootides.
LUK.16.16	“Muse wogaynne nabeti Yohannisi yaana gakkanaas yootishe gam7ida. Hessa kaallidi qasse Xoossa Kawoteththa Mishiraachcho qaalay sabakettides. Asi wurikka hee gelanas wadhettes. 
LUK.16.17	Gido attin Muse wogappe issi qeerina kunda attanayssafe saloynne sa7ay aadhdhanayssi kawushsha gidana. 
LUK.16.18	“Ba macho anji yeddidi hara macho ekkiza asi wurikka laymattes; ba azinappe anjetta bidaro ekkidayssikka laymattes. 
LUK.16.19	“Qasseka Yesusi istas ‘Lo7o may7o may7idi gallas gallas lo7o duussa ufayssan diza issi dure asi dees’ gides. 
LUK.16.20	He addeza pengen kumeththa bollay madunth xalla gidida issi Alazaare geetettiza manqo adde dizayssi ichchidi dees. 
LUK.16.21	Izikka he dure addeza keeththan asay kath mishin maaddafe gaden wodhdhiza suupa maxi maanas amottes. Kanatikka iza maduntha laacettes.
LUK.16.22	“Ha manqo addezi hayqqin Salo Kiitanchati Abrahaame ki7o ekki bida; qasse dure addezikka hayqqidi moogettides. 
LUK.16.23	Izi Si7oolen waayettishe dhoqu giidi haahon Abrahaame xeellides; Alazaarekka ba ki7on oykki dishin beydes.
LUK.16.24	“Dure addezi ‘Aawa Abrahaame! Hayssan waayettiza taas michettarkii! Gi Alazaarey ba biradhe xeera irxa haaththan bochchidi ta inxars irxisana mala ha yeddarki!’ giidi waassides.
LUK.16.25	“Gido attin Abrahaamey ‘Ta naazo neni biitta bolla dashe lo7o duus de7idayssa mala Alazaarey kase waaye beyidayssa ne qoppa; gido attin ha7i izi ufayettishin neni waayetasa’ gides. 
LUK.16.26	Hessi wuri hanishin haan diza asi haappe hee inteko aadhdhonta mala qasseka intekon dizay haa nuukko aadhdhana koyizadey haa aadhdhonta mala intessinne nuus giddon gita aafoy giigettides gides.
LUK.16.27+LUK.16.28	“Dure addezi qasse ‘Aabo! Hessi hessa gidikko neni Alazaare duge ta aawaso yeddana mala ta nena woossays; taas ichashu ishati deettes; hayti hayssa ha waayeso yoonta mala biidi istas lo7ethi yootana mala Alazaare yeddarkii?’ gides.
LUK.16.29	“Abrahaamey izas zaaridi ‘Museynne nabeti heen ista achchan diza gish istafe siyeto’ gides.
LUK.16.30	“Izikka zaaridi ‘Aawa Abrahaame hessa mala gidenna; hayqida asappe issidey hayqoppe dendi biikko isti Xoossa maarotethan gelana’ gides.
LUK.16.31	“Abrahaameyka zaaridi ‘Museynne nabeti gizayssa siyonta ixikko hayqqida asappe issadey dendidakkokka isti amanettenna’ ” gides.
LUK.17.1	Yesusi bana kaallizayta “Asa dhuphidi nagaran yeggiza miishi yoonta aggenna; gido attin yaana dhuphezas gaaso gidizaddes aayye-ana! 
LUK.17.2	He addezi ha guuthatappe issas dhuphe gidanappe woxa shuchchi iza qoodhen qashetin abba gido izi yegetizakko izas lo7o gidana. 
LUK.17.3	Hessa gish inte hu7es naagetite. ‘Ne ishay nena qohikko hanqeta; izi ba mooro eridi simmikko maara.’ 
LUK.17.4	Issi gallassan laapunto zaari zaari qohidi laapun tokka zaari zaari ‘Maara giikko maara’ ” gides.
LUK.17.5	Hawaaretikka “Godo! Nuus ammano gujja” gida.
LUK.17.6	Godaykka “Gaashe ayfe lagge ammanoy intes diikko hayssa ‘Eththa dhoqalleta baada abban gela tokketa’ inte giikko izi intes azazettana” gides.
LUK.17.7+LUK.17.8	Qasseka Yesusi “Inte giddofe issi asas goshshanchay woykko dorsa heemiza ashkaray diikko izi goshshasoppe simmishin ‘Taas maana kawo giigissa; ta maada uyana gakkanaas gixetada taas ooththa; hessafe guye baggan maandassanne uyandassa’ gees attin ha7i quma maana ha aadhdha gizee? 
LUK.17.9	Histikko he ashkara goday izi iza azazo polida gish iza galati erizee? 
LUK.17.10	Hessa gish intenikka inte azazettidayssa wursi polida wode ‘Nuni go7ay baynda oosanchata nuus ooththanas bessizayssa poli ooththidos’ gite” gides.
LUK.17.11	Hessafe guye Yesusi Yerusalame bishe Samaariyaranne Galila achchara aadhdhides. 
LUK.17.12	Issi guta gelida wode inchiracha hargiza tammu asati iza demmida. Istika haahon eqqidi; 
LUK.17.13	ba qaala dhoqu histidi “Yesusa! Godo! Nuus mishetarki!” gida.
LUK.17.14	Izikka ista beyidi “Biite! Intena Qeesetas bessite” gides. Istika buro bishe oge bolla paxida. 
LUK.17.15	Istafe issoy ba paxidayssa beyidi ba qaala dhoqu histidi Xoossa bonchishe simmides. 
LUK.17.16	Izaadeyka Yesusa toho bolla kundidi galattides; izikka Samaariya biitta asa.
LUK.17.17	Yesusikka addeza “Paxidayti tamm as deettenee? Histin uddufunati awa bidoo? 
LUK.17.18	Hayssa dumma dere addezappe attin Xoossa galatizay baawa guussee?” giidi oychides. 
LUK.17.19	Addezakka zaaridi “Dendada ba! Nena ne ammanoy pathides” gides.
LUK.17.20	“Xoossa Kawotethi ayde yaanee?” giidi Farsaaweeti Yesusa oychida wode Yesusi “Xoossa kawotethi beettiza malatatan yuukku. 
LUK.17.21	Asay Xoossa kawotethi haan dawus woykko heen dawus gaanas dandayettenna; Xoossa kawotethi inte giddon dawus” giidi zaarides.
LUK.17.22	Bana kaallizaytaska “Asa Naa gallassatappe issi gallassayo beyanas inte amottana wodey yaana; gido attin inte beyekketa. 
LUK.17.23	Asay intes ‘Haan dawus’ woykko ‘Heen dawus’ gaana shin inte ista kaallidi booppite. 
LUK.17.24	Gaasoyka wolqanthi wolqamidi ha gaxappe he gaxa gakkanaas poo7isiza mala Asa Nay yiza gallas iza mala hanana. 
LUK.17.25	Gido attin hayssi wuri hananappe koyro Asa Nay daro meto ekkanasinne hayssa ha yeletethan kadhettanas bessees.
LUK.17.26	“Nohe wode hanidayssa mala Asa Naa wodenka hessatho hanana. 
LUK.17.27	Nohey markaben gelana gallas gakkanaas asay mishininne uyishin; ekkishininne gelishin dhaysiza haaththi yiidi wursikka dhayssides. 
LUK.17.28	“Looxe wodekka iza mala hanides; asay meessinne uyees; bayizessinne shamees; tokkizaz tokkees; keeththika keexetes. 
LUK.17.29	Gido attin Looxey Soddomeppe kezida gallas shuchinne mith qoronta diine tamay saloppe bukkidi wursi dhayssides.
LUK.17.30	“Asa Nay qonciza gallas hessatho hanana. 
LUK.17.31	He wode ba keeththa bolla dizaddey oonikka keeththa giddon diza miish ekkana giidi duge wodhdhofo; hessathoka goshsha soon diza asi guye so simmofo. 
LUK.17.32	Looxe macho qoppite. 
LUK.17.33	Ba de7o gam7isana koyizay wuri dhayssana; ba shempo aaththi immizaddey gam7isana. 
LUK.17.34	Ta intes gizay he wode omars nam7u asi issi hiixan ichchana; issoneya ekettana; issoy attana. 
LUK.17.35	Nam7u macasati issife gaaccishin issineya ekettana; hankoora attana. 
LUK.17.36	Nam7u asi issife goshshason daana; issoy ekettana; issoy attana. 
LUK.17.37	“Istika zaaridi ‘Godo! Isti awa ekettanee?’ gida. Izikka ahay dizason ankoti shiiqana” gides.
LUK.18.1	Bana kaallizayti azallonta ubba wode woossanas bessizaysa erisanas Yesusi ha leemisoza istas yootides. 
LUK.18.2	“Issi kataman Xoossas yayonta asinne bonchonta issi daannay dees. 
LUK.18.3	He katamanka issi am7e macassi dawus. Izakka “Ta balgarara taas mootoy diza gish pirdarkii?” gashe izakko simeretadus.
LUK.18.4	Daannazikka daro wode gakkanaas izis pirdibenna; gido attin guyeppe ba woznan “Xoossas yayonta asekka bonchonta aggikko, 
LUK.18.5	hanna am7e macasaya tana waayssiza gish ta izis pirdana Hessa histonta aggikko ubba wode simeretada iza tana daabbursana” gides.
LUK.18.6	“Godayka “Makalancha daannay gidayssa siyite; 
LUK.18.7	Xoossi qamma, gallasinne omars izakko waassiza doorettidaytas pirdeneyee? Tana ay metide! giidi ba maado gam7issandee? 
LUK.18.8	Ta intes gays; istas elle pirdana; gido attin Asa Nay yiza wode biitta bolla ammano demmandeshaa?” gides.
LUK.18.9	Bana xillo asa mala qoodidi ceeqettizaytassinne harata leqo ayfen xeellizaytas leemisora, 
LUK.18.10	“Nam7u asati woossanas Xoossa Keeththe bida; issoy Farsaawe, hinkoyssi qaraxa shiishshizade. 
LUK.18.11	Farsaaweezikka eqqidi ba gish ‘Xoosso! Tani hara asa mala bonqizadde, makalizade, laymatizade harappeka hayssa qaraxa shiishshizadde mala gidonta aggida gish ta nena galatays. 
LUK.18.12	Saamintan nam7a xoomays; taas diza tammafe issa immays’ giidi woossides.
LUK.18.13	“Gido attin qaraxa shiishshizaddezi haahon eqqidi pude salo dhoqu giidi xeellanas koybenna; gido attin ba tira iccishe ‘Xoosso! Tana nagaranchaza maararki!’ gides.
LUK.18.14	“Ta intes yootays; Xoossa sinthan Farsaawezi xillotethi demmibenna shin hayssi qaraxizayssi xillidi baso simmides. Bana dhoqusizay wuri ziqqi gaana; bana ziqqisizay gidikko dhoqu gaana” gides. 
LUK.18.15	Yesusi bosherethana mala asay guutha nayta izakko ehides. Iza kaallizaytikka hessa beyidi hanqettida. 
LUK.18.16	Gido attin Yesusi guutha nayta baako xeygidi “Guutha nayti taakko yaanayssa diggofte; Xoossa kawotethi haytanta malatassa. 
LUK.18.17	Ta intes tumu gays; Xoossa kawotethi guutha naa mala ekkontay wuri izin gelenna” gides.
LUK.18.18	Ayhudata halaqatappe issoy “Kiya astamare! Merna de7o laattanas ta ay ooththoo?” giidi oychides.
LUK.18.19	Yesusikka “Aazas tana kiya gay? Issi Xoossafe attin hara kiyay deenna. 
LUK.18.20	‘Laymatoppa; wodhoppa; kaysotoppa; wordo markattofa; ne aawa boncha’ giza azazozata ne eraasa” gi zaarides. 
LUK.18.21	Addezikka “Hayta gidikko guutha natetethafe doomada naagadis” gides.
LUK.18.22	Yesusikka hessa siydi “Histikko nees issi miishi paccees; nees dizazi wursa bayizada manqotas imma; salo mazgaban demmandasa; izappe guye yaada tana kaalla” gides. 
LUK.18.23	Gido attin addezi hessa siyida wode daro haaroy izas diza gish keehi mishettides.
LUK.18.24	Yesusikka addeza xeelidi “Daro miishi diza asati Xoossa kawotethi gelanayssi ay mala meto! 
LUK.18.25	Durey Xoossa kawoteth gelanayssafe Gaammelay narpe lukkora aadhdhanayssi matana” gides.
LUK.18.26	Hessa siyida asay “Histin ooni attana dandayizee?” gides.
LUK.18.27	Yesusikka asa achchan dandayetontay Xoossa achchan dandayettes gides.
LUK.18.28	Phexroosikka “Hekko nuni nuus dizaz ubba aggidi nena kaallidos” gides.
LUK.18.29	Yesusikka istas “Ta intes tumu gays; Xoossa Kawoteththa gish giidi ba keeththe, ba macho, ba ishanta woykko bana yelidayta woykko ba nayta aggidadey, 
LUK.18.30	ha7i wode daro dakko kushe ekkontaynne yiza wode qasse merna de7o ekkontay oonikka deenna” gides.
LUK.18.31	Yesusikka bana kaalliza tammanne nam7ata dumma efidi “Ha7i nuni Yerusalame kezana goos; nabeti asa naa gish xaafidayssi wuri polettana. 
LUK.18.32	Dere asas aaththi immana; istika iza qidhi ka7ananne waayssana; iza bolla cuttana. 
LUK.18.33	garafana; hessafekka zaaridi wodhana; Izikka heedzdzantho gallas hayqoppe dendana” gides.
LUK.18.34	Iza kaallizayti gidikko hessa ubbafe issinoka eribeyttenna. Iza gizayssikka istas gelibenna. Izi aaza gish haasayidakkonne eribeyttenna.
LUK.18.35	Yesusi Iyarko geetettizaso matida wode issi qooqe addey oge duunan uttidi woosses. 
LUK.18.36	He qooqe addezikka daro asay ogera aadhdhizayssa siydi “Hessi aazee?” gi oychides. 
LUK.18.37	Istika izas “Naazirete Yesusi hayssara aadhdhees” giidi yootida.
LUK.18.38	Izikka “Dawute naa Yesusa taas qadheta” gi waassides.
LUK.18.39	Yesusappe sintheti bizayti “Co7u ga!” giidi hanqettida. Gido attin izi “Dawute nawu! Taas qadheta” giidi darsi waassides. 
LUK.18.40	Yesusikka eqqidi addeza izakko ehanna mala azazides; izikka izakko shiiqida wode 
LUK.18.41	“Ta nees ay ooththana mala koyay?” giidi oychides. Qooqezikka “Godo xeellanas koyays” gides.
LUK.18.42	Yesusikka “Nena ne ammanoy pathides xeella” gides. 
LUK.18.43	Addezi heerakka xeellides; Xoossakka bonchishe Yesusa kaallides. Hessa beyida derey wuri Xoossa galattides.
LUK.19.1	Yesusi Iyarko geetettizasora aadhdhi bishin, 
LUK.19.2	Zekkiyoosa geetettiza issi asi heen Yesusi biza oge bolla dees. Izikka dere qaraxa qanxisizaytas halaqanne keehi dure asa. 
LUK.19.3	Izi Yesusa geetettizayssi awayssakkonne beyanas koyishin qaantha asa gidida gishshinne daro derey Yesusa kaalliza gish Yesusa beyanas dandaybenna. 
LUK.19.4	Yesusi he ogera aadhdhishin sinthe aadhdhidi oge bolla diza issi eththa mitha bolla kezides. 
LUK.19.5	Yesusi eththa gars gakkidi dhoqu histi xeelidi “Zekkiyoosa! Hach ta ne keeththan pe7anas bessees. Elela wodhdha” gides.
LUK.19.6	Izikka elle wodhdhidi ufayssan mokki ekkides. 
LUK.19.7	He wode heen izara diza asay hessa beyidi “Nagarancha asa keeththan imato maana gees” giidi wurikka ba giddon zuuzumettida.
LUK.19.8	Gido attin Zekkiyoossi eqqidi “Godo! Tani taas diza miishe ubbafe bagga shaakada manqotas immana; tani oonappekka wordora bonqa ekkidazi diikko oyddu kushe gujjada izaades immana” gides.
LUK.19.9	Yesusikka “Ha addezi Abrahaame naa gidida gish hach ha keeththas paxatethi yides” gides.
LUK.19.10	Hayssas gaasoyka Asa Nay haa yiday dhayidayssa koyanassinne ashshanassa. 
LUK.19.11	Asay hayssa siyishin leemisora haasaya oykkides; gaasoyka izi Yerusalame gakkanaas matida gishshinne asatas Xoossa Kawoteth qoncana haniza misatida gishassa. 
LUK.19.12	Hessa gish “Issi kawo nay ba kawoteththa shuumeteth ekki yaanas haaho biitta bides. 
LUK.19.13	Ba ashkarata giddofe tammata xeygidi tammu minane istas immidi ‘Ta simmada yaana gakkanaas hayssa miishan zal7ite’ gides. 
LUK.19.14	“He dere asati qasse iza ixida gish ‘Hayssi addezi nu bolla kawotana mala koyokko’ giidi as iza geedora kiita aaththi yeddida.
LUK.19.15	“Gido attin ha kawo naazi kawo gididi guye ba dere simmides. Kase bishe tammu minane immida tammu ashkarati izi immida biran zal7idi ay keena tirfisidakkonne eranas ista xeygides.
LUK.19.16	“Istafe koyroy shiiqidi ‘Godo! Ne taas immida tammu minaney hara tammu yelides’ gides.
LUK.19.17	“Godazikka iza ‘Ne ammanettida ashkara; lo7o ooththadasa. Ne guutha miishan amanettida gish tammu katamata ne haarana mala nees immadis’ gides.
LUK.19.18	“Nam7anthozikka izakko shiiqidi ‘Godo! Ne taas immida minaneppe hara ichashu minaney wodhdhides’ gides.
LUK.19.19	“Iza godazi izas zaaridi ‘Neni ayssana mala tammu katamati nees imettida’ gides.
LUK.19.20+LUK.19.21	“Qasseka hanko oosanchay shiiqidi ‘Godo! Neni woothontasoppe ekkizadde; zerontasoppe maxizadenne menxe iita as gidida gish ta nees babbada curqan xaaxa woththida ne minaneyo hey ekka’ gides.
LUK.19.22+LUK.19.23	“Iza godazi zaaridi izas ‘Haysso iita oosanchazo! Ta ne qaalan nena zaara pirdays. Tani wothontasoppe ekkizaddenne zerontasoppe maxiza menxe iita as gididayssa eraasashin tani ta miisha yelora ekkana mala he miishan ooththana asatas aazas immabeekii?’ gides.
LUK.19.24	Iza “Godazikka heen eqqida asata ‘Iza kusheppe minaneza ekkidinne tammu minaney dizayssas immite’ gides.
LUK.19.25	“Istika zaaridi ‘Godo! Izas tammu minaney deessikko’ gida.
LUK.19.26+LUK.19.27	“Izikka zaaridi ‘Dizades ubbas haray gujjettana; bayndades kase dizayssi izappe ekettichana. 
LUK.19.28	Hessa haasayi simmidi Yesusi Yerusalame kezanas istafe sinthati bides. 
LUK.19.29+LUK.19.30+LUK.19.31	Dabrazayte geetettiza zuma bolla diza Betefaagenne Bitaaniya geetettiza katamatako matida wode bana kaallizaytappe nam7ata “Heeni inte sinthan diza qeeri katamayo biite; biidi katamayo inte gelishin oonikka togi eronta issi qasheti diza Hare gutte inte demmenna; iza birshidi haa taas ekki yiite; intena oonikka ‘Aazas birshetii?’ giidi oychikko ‘Godas koshshees gite’ ” gi kiittides.
LUK.19.32	Kiitetidaytikka biidi izi istas yootida mala hare gutteza demmida. 
LUK.19.33	Isti gutteza birshin gutteza godati beyidi “Aazas birshettii?” giidi oychida.
LUK.19.34	Istika “Godas koshshees” gida. 
LUK.19.35	Hare gutteza Yesusakko ehidi ba may7o wursi gutteza bolla yeggidi Yesusa Hare gutteza togisida. 
LUK.19.36	Asay wurikka ba afala Yesusi biza oge bolla micides.
LUK.19.37+LUK.19.38	Dabrazayte zuma bollara duge woththiza ogezakko matida wode qooday baynda derey ba beyida malata gish wurikka ufayssara ba qaala dhoqu histidi “Goda sunthan yiza kawoy anjettidayssa; saroy salon bonchoy saloppe bolla salon gido” gides. 
LUK.19.39	Deretappe issi issi Farsaaweeti Yesusa “Astamaare! Ha nena kaalliza asay gizayssa goonta mala hanqa” gides.
LUK.19.40	Izikka istas zaaridi “Hayti co7u gidakkonne shuchchatikka waassana” gides.
LUK.19.41+LUK.19.42+LUK.19.43	Yesusi Yerusalame matishe katamayo beyidi izis yeekkides. “Nees saro gidizaz hachchi ne eridakko aaze dizay? Ha7i ne ayfeppe qotettida gish ne morketi heera haara nena giddoththidi un7ethana wodey yaana. 
LUK.19.44	Nenanne ne gibbe giddon nenara diza ne nayta wursi biitta kessana. Shuchchakka shuchcha bollafe laalonta aggettenna. Hessi wurikka Xoossi nena koyishin neni eronta aggida gishassa” gides.
LUK.19.45	Hessafe kaallidi Yesusi Xoossa Keeththe gelidi Xoossa Keeththa giddon zal7izayta kessides. 
LUK.19.46	Qasseka “Ta keeththay Woosa Keeththa gidana geetettidi xaafettides; inten gidikko pangay diza gongolo histideta” gides. 
LUK.19.47	Wontin wontin Xoossa Keeththan izi tamarisishin Xaafetinne dere halaqati iza wodhanas koyda. 
LUK.19.48	Gido attin derey wurikka izara oyketidi izi tamarsizayssa kaalliza gish ooththanazi istas kirqi gides.
LUK.20.1	Issi gallas Yesusi asaa Xoossa Keeththan tamarsishinne Mishiraachcho qaala sabakishin Qeese halaqati Xaafetinne dere Cimati shiiqettidi izakko yida. 
LUK.20.2	“Hayssa ne ooththizay oona shenenee? Nees shene immiday oonee?” giidi iza oychida.
LUK.20.3	Izikka istas “Takka intena issi oysho oychays; ane taas zaarite. 
LUK.20.4	Yohannisa xinqatay saloppeyee? Asappee?” gides.
LUK.20.5	Istika ba giddon issoy issara “Nu ‘Yohannisa xinqatay saloppe’ giikko izi nuna ‘Histin aazas ammanibeekketii?’ gaana. 
LUK.20.6	‘Asappe’ giikko asay wuri Yohannisi nabe gididayssa ammaniza gish nuna shuchchara caddana” gi zorettida.
LUK.20.7	Hessa gish “Izi awappekkonne nu erokko” giidi zaarida.
LUK.20.8	Yesusikka histikko “Takka aaza wolqan ooththizakkonne intes yootikke” gides.
LUK.20.9	Qasseka Yesusi asaas leemisora “Issadey woyne mith tokkides; gade goyizaytas kira immidinne hara dere biidi heen gam7ides. 
LUK.20.10	Kaxiza bone wode kathafe ekki yaana mala ba ashkaratappe issade gadeza goyda asatakko yeddin gadaa goyizayti kiita bidayssa qoxidi mela kushe yeddida. 
LUK.20.11	Kaalethidikka hara ashkara yeddin goshshanchati ha7ikka oykki qoxidinne kawushshidi mela yeddida. 
LUK.20.12	Ha7ikka kaaleththidi heedzdzantho ashkara yeddin goshshanchati izakka qoxerethi madunthidi gede kare kessi yeggida.
LUK.20.13	“Woyne mitha goday ‘Ha7i ay ooththoo? Oone erizay ta keeha siiqiza ta naaza yeddidakko iza bonchandettoshaa?’ gides.
LUK.20.14	“Gido attin biitta goyizayti naaza beyida mala ba giddon ‘Hayssi iza laattana naaza gidennee? Haa yiite iza wodhidi biitta laattoos’ giidi zoretida. 
LUK.20.15	Woyine mitha tokkidasoppe gede kare kessidi naaza wodhida. Histikko ha7i woyne mitha goday ha asata wostanee? 
LUK.20.16	Yiidinne he goshshanchata dhayssana; woyne mitha tokkizasoza haratas immana” gides. Dereyka hessa izi gidayssa siydi “Hayssa malay hanoppo” gides.
LUK.20.17	Yesusikka “Istako xeelidi ‘Histin shuchchan keeththe keexiza asati leqqi aggida shuchchay keeththas waanna hu7e gidana” geetettidi xaafettida leemisozas birsheththay aazee?’ gides. 
LUK.20.18	Ha shuchcha bolla kundiday wuri shuchchan qoxettana; shuchchaykka iza bolla wodhdhidadey wurikka liiqana” gides.
LUK.20.19	Xaafetinne Qeeseta halaqati hessi leemisozi ista bolla haasayettidayssa eridi heerakka iza oykkanas koyda shin derezas babbida. 
LUK.20.20	Yesusa wolqara haarizaytas aaththi immanas iza duunappe keziza bala qaala demmidi oykkanas kaalli kaalli naagidanne xillo asa misatidi iza kaalli iza duunappe yo7o naagiza asata izakko yeddida. 
LUK.20.21	Iza duunappe yo7o koyiza asati Yesusa “Astamare! Neni tuma haasayizayssanne tuma tamarsizayssa qasseka Xoossa oge ne tumu tamarsizayssanne oonakka shaaka maadontayssa nu eroos. 
LUK.20.22	Gido attin Qeesares giira giiranas bessizee? Bessennee?” giidi oychida.
LUK.20.23	Izikka istas diza gene qofa eridi, 
LUK.20.24	“Ane issi dinare tana bessite, hayssi iza bolla diza medhazinne Xaafetoyssi oonayssee?” gides. Istika “Qeesareyssa” gida.
LUK.20.25	Izikka zaaridi istas “Qeesareyssa Qeesares, Xoossayssa Xoossas immite” gides.
LUK.20.26	Hessa gish izi haasayida qaalappe ekkidi asa sinthan iza qaxanas dandaybeetenna; izi immida qaalan malalettidi co7u gida.
LUK.20.27	Hayqqidayta denthi baawa giza Saduqaawetappe issi issi asati Yesusakko yiidi oysho shiishida. 
LUK.20.28	“Godo! ‘Issadey macho ekkidi naa yelonta hayqqikko he hayqqidayssa macheyo iza ishay ekkidi ba isha laattana naa izas yelo’ giidi Musey nuus xaafides. 
LUK.20.29	Histin laapun ishati deettes shin istafe bayray machidi naa yelonta hayqqides. 
LUK.20.30	Iza kaalozikka izatho hayqqides; 
LUK.20.31	heedzdzanthozikka izo ekkidees; laapunati wurikka he macasayo ekkidi wurikka naa yelonta hayqqida. 
LUK.20.32	Wursethan macasaya hayqqadus. 
LUK.20.33	Laapunatikka ha macasayo ekkida shin ha macasaya wursethan hayqqidayti dendiza wode iza awayssa macho gidanee?”
LUK.20.34	Yesusi istas “Ha dere nayti geleettessinne ekkettes. 
LUK.20.35	Buro yaana alamen hayqqidayta dentha demmanas bessizayti gidikko gelettenanne ekkettenna. 
LUK.20.36	Isti Kiitanchata mala gidana gish hessafe guye hayqqettenanne hayqoppe dentha nayta gidida gish isti Xoossa nayta. 
LUK.20.37	Musey qeeri wora gish xaafettida taarikezan Goda ‘Abrahaame Xoossa, Yisaaqa Xoossa Yaqoobe Xoossa’ guussan hayqqidayti dendanayssa bessees. 
LUK.20.38	Wurikka izas de7oy diza gish izi paxata Xoossafe attin hayqqethata Xoosse gidenna” gides.
LUK.20.39	Issi issi xaafeti “Astamare! Lo7o gadasa” gida. 
LUK.20.40	Hessafe guye ay asikka iza oychanas xaalibeenna.
LUK.20.41	Hessafe guye Yesusi “Asay Masihe waanidi izi Dawute naa gizee? 
LUK.20.42+LUK.20.43	Gaasoyka Dawutey ba xaafida mazamure maxaafatan ‘Ta ne morketa ne toho gars aaththana gakkanaas Goday ta Goda ne ta ushachan utta’ waanidi gidee? 
LUK.20.44	Histikko Dawutey iza ‘Goda’ gi xeygishe waani izas naa gidanee?” gides.
LUK.20.45	Derey wuri siyishin bana kaallizaytas 
LUK.20.46	“Gooshettiza aduussa qamse may7idi yuushshe dosizaytappenne giyay dizason saroketeth koyizaytappenne Ayhuda Woosa Keeththan dhoqa oydenne diggisason bonchoso koyizaytappe xaafetappe naagettite. 
LUK.20.47	Haytanti am7eta keeththa kallosizayta. Asi ista beyana mala woossa aduussetes; heytanta iita pirday naages” gides.
LUK.21.1	Yesusi dhoqu gi xeellishin dure asati Xoossa Keeththen muxuwata izan shiishshizayssa giddon muxuwata yeggishin beydes. 
LUK.21.2	Qasseka issi am7o dizaara nam7u sikina gidiza nam7u xarqimala he muxuwata izan shiishshizayssan yegishin xeelidi, 
LUK.21.3	“Ta intes tumu gays; hanna am7eya ubba asappe bollara aadhdheth immadus gides. 
LUK.21.4	Hayti asati immiday baas diza tirpafe gidishin iza gidikko baas baynda wolqafe baas dizaronne ba duussas koshshizaro wursa yeggadus” gides.
LUK.21.5+LUK.21.6	Iza kaallizaytappe issi issi asati Xoossa Keeththay lo7o shuchchaninne asay immida imotan ay mala lo7i keexettidakko giidi ba giddon haasayettishin Yesusi siydi “Hayssi inte beyizayssi wuri laalettonta shuchchi shuchcha bolla keelettida mala attonta wodey yaana” gides.
LUK.21.7	Istika iza “Astamaare! Hayssi wuri ayde hananee? Qasse hayssi hananayssas malatay aazee?” giidi oychida.
LUK.21.8	Izikka istas “Inte balettonta mala naagettite; daroti bana ‘Ta Kirstoosakko! Wodeykka matides’ gishe ta sunthara yaana shin inte ista kaallofte. 
LUK.21.9	Ola gishshinne dere makalatetha gish siyiza wode daggamofte. Hessi wuri kasetidi hananas bessees; wursethi gakkides; gido attin heerakka hanenna” gides.
LUK.21.10	Qasse “Derey dere bolla, kawoy kawo bolla dendana. 
LUK.21.11	Biittay wolqama qaath qaaxana; koshaynne boshay dumma dummason hanana; daro babissizazinne saloppe gita malatay beettanna.
LUK.21.12	“Hessi wuri hananappe kasetidi asay intena oykkananne gooddana; Ayhuda Woosa Keeththinne qasho keeththe gelthana; kawota sinthinne daannata sinth shiishana. Hessi wuri ta suntha gish inte bolla gakkana. 
LUK.21.13	Hessi wurikka markattanas lo7o qaada gidana. 
LUK.21.14	Hessa gish nuna oychizaytas nu ay zaarinoo? giidi kasetidi hirgonta mala hayssa woznan woththite. 
LUK.21.15	Inte morketappe oonikka intenara eqettanassinne baleththanas dandayonta qaalanne cincateth ta intes immana. 
LUK.21.16	Intena yelidaytinne inte ishati, inte dabbotinne inte laggeti wuri intena aaththi immana; intefe baggata wodhana. 
LUK.21.17	Ta suntha gish ubba asa achchan inte ixettana. 
LUK.21.18	Gido attin inte hu7e binanatappe issinaka dhayukku. 
LUK.21.19	Inte minni eqqikko inte shempo inte ashshana.
LUK.21.20	“Ola asay Yerusalame giddoththishin beykko izis dhayiza wodey matidayssa erite. 
LUK.21.21	He wode Yuhudan dizayti pude zuma bolla gangetto; kataman dizaytikka katamappe kezite; dere giddon dizaytikka he katamayo geloppetto. 
LUK.21.22	Xaafettidays wuri polettanas hanna halo kessiza wode. 
LUK.21.23	Biitta bolla gita metoy hanana; hayssa dereza bolla hanqoy yaana; hessa gish he wode qanthara diza macasatassinne dhanthiza aayetas aayye ana! 
LUK.21.24	Bagga asay mashshan hayqqana; ba dereppe hara dere di7ettana; Yerusalameykka Xoosse eronta dereta wodey polettana gakkanaas, Xoosse eronta asatan yedhetidaro gidana.
LUK.21.25	“Awa arshe bolla, agina bollanne xoolinte bolla malatay beettana; Abbafenne abba dambala giirissafe dendidayssan biitta bolla diza derey hirgananne metottettana. 
LUK.21.26	Salo wolqamati qaaxiza gish asay biitta bolla aaze hananesha guussaninne naagon xalla daaburana. 
LUK.21.27	He wode Asa Nay wolqara, gita bonchoranne shaarara yishin beyana. 
LUK.21.28	Inteka hayti ha ta gidayti poleteth oykkishin intes atetha wodey matida gish siti gi eqqite; inte ayfe pude dhoqu histite” gides.
LUK.21.29+LUK.21.30	Kaalethidi “Balase mithinne hara mithata wursi xeellite; he mithati haythe kessishin inte beyiza wode boney matidayssa inte ereeta. 
LUK.21.31	Hessathokka haytanti geetettidayti polettishin inte beyiza wode Xoossa Kawotethi inteko matidayssa erite.
LUK.21.32	“Ta intes tumu gays; hayssi wuri polettana gakkanaas ha yelettay aadhdhenna. 
LUK.21.33	Saloynne sa7ay aadhdhana shin ta qaalay aadhdhenna.
LUK.21.34	“Histikko wogay baynda duussan, daro ushshaninne duussas hirgan inte woznay daaburopo; hessa ooththonta ixikko he gallassay inte qopponta narxa mala inte bolla gakkonta mala naagettite. 
LUK.21.35	Hayssi biitta bollan diza asa ubba bolla gakkana. 
LUK.21.36	Hessa gish buro yaanayssafe inte kessi ekkana malanne Asa Naa sinthan eqqanas dandayana mala ubba gallas minnidi woossite” gides.
LUK.21.37	Yesusi gallas gallas Xoossa Keeththan tamarsi tamarsidi omars omars Dabrazayte geetettiza zuma bolla kezi kezi aqqees. 
LUK.21.38	Asay wurikka izappe siyanas maalado wontara Yesusakko Xoossa Keeththe yees.
LUK.22.1	He wode Paaziga geetettiza ukethara bonchettiza ba7aaley mati uttides. 
LUK.22.2	Qeeseta halaqatinne Xaafeti hanko dere asaas babbiza gish Yesusa dhayssana oge koyda.
LUK.22.3	Yesusa kaalliza tammanne nam7atappe Asqoroonto dere asa Yuhuda geetettizayssan Xala7ey gelides. 
LUK.22.4	Yuhudaykka Qeeseta halaqatakkonne Xoossa Keeththa alafetakko biidi istas Yesusa wost aaththi immanakkonne istara haasayettides. 
LUK.22.5	Istika hessan ufayettidi miishe immanas izara giigida. 
LUK.22.6+LUK.22.7	Yuhudaykka ista qofa dossides; Yesusa istas asi beyonta aaththi immanas inje wode naagishin Paaziga dorsa shukidi ukethara bonchiza ba7aale gallas gakkides.
LUK.22.8	Yesusikka bana kaallizayta “Paaziga kawo maanas biidi nuus giigissite” giidi Phexroosanne Yohannisa kiittides.
LUK.22.9	Istika “Nu awan giigissana mala koyay?” gida.
LUK.22.10	Izikka zaaridi “Inte gede Yerusalame katama gelishin haaththa oto tookkida asi intena demmenna; inteka izi biidi geliza keeththe gakkanaas iza kaallite. 
LUK.22.11	Keeththadezas ‘Astamarey tana kaallizaytara Paaziga kawo maanas imatha keeththi awan dizee?’ gees giite. 
LUK.22.12	Izikka imathas giigettida aahoso intena bessana; izi bessiza soon giigissite” gides. 
LUK.22.13	Istika biidi Yesusi gida mala keeththa demmidi Paaziga heen giigissida.
LUK.22.14+LUK.22.15	Wodey gakkida mala Yesusi Hawaaretara quma maaddan uttidi “Ta waaye beyanappe kasetada hayssa Paaziga intenara issife maanas keehi amottadis. 
LUK.22.16	Ta intes tumu gays; Xoossa Kawoteththan hayssa birsheththi polettana gakkanaas hayssa Paaziga nam7antho ta intenara miikke” gides.
LUK.22.17	Woyneppe oosettida ushsha xu7ara ekkidinne Xoossa galati simmidi “Heyte; wurikka izappe uyte” giidi istas immides. 
LUK.22.18	“Ta intes tumu gays; hayssafe guye Xoossa Kawotethi yaana gakkanaas nam7antho ha woyne ushshafe uyikke” gides.
LUK.22.19	Uketha ekkidi Xoossa galatides. Izappe istas menthi immidi “Hayssi inte gish imettana ta asho leemiso gidiza gish hayssa ubba wode tana qoppanas ooththite” gides. 
LUK.22.20	Izathoka kawoppe guye ushsha xu7a denthidi “Hayssi ushshay inte gish ta suuthan hanana oorath caaqo woga. 
LUK.22.21	“Gido attin tana aaththi immanade kushey ta kushera issife maaddan dees. 
LUK.22.22	Asa Nay kasetidi iza gish hananayssi wuri uttida mala izi baana; gido attin iza aaththi immizades aayye-ana” gides.
LUK.22.23	Istika hessa ooththanay oonee? giidi ba giddon issoy issa oysherethida.
LUK.22.24	Qasseka “Ooni oonappe aadhdhizakkonne” giidi ba giddon issoy issara palamettida. 
LUK.22.25	Yesusikka ista “Dere haariza kawoti ba dere asa wolqara haarettessinne istika lo7o kawota geetettidi xeygettetes. 
LUK.22.26	“Inte gidikko hessatho hanoppite; intefe gita gididadey woykko ta ooppekka aadhdhays giza asi ubbafe qeeri naa mala gido; haarizaddey haarettizade mala gido. 
LUK.22.27	Quma eqqidi mizidadefenne uttidi mizadefe ooni aadhdhizee? Uttidi mizade gidennee? Tani qasse inte giddon ashkara mala days. 
LUK.22.28	“Inten gidikko taappe shaaketonta ta waayishin ta matan eqqidayta. 
LUK.22.29	Ta Aaway tana kawothidayssa mala tanikka ta kawoteththan intena kawoththana. 
LUK.22.30	Hessika ta kawoteththan ta maaddafe inte maana malanne uyana mala. Qasseka ta kawoteththa algan uttidi tammanne nam7u Isra7eele nayta bolla pirdanassa” gides. 
LUK.22.31	Qasseka Yesusi Simoona xeygidi “Simoona! Xala7ey intena giste mala suraganas woossides. 
LUK.22.32	Gido attin tani neeppe ammanoy dhayonta mala ne gish Xoossa woossadis; nekka simmida wode ne ishata minthetha” gides.
LUK.22.33	Simoonikka zaaridi “Godo! Ta nenara qashettanassinne hayqqanas giiga uttadis” gides.
LUK.22.34	Yesusikka zaaridi “Phexroosa hach kuttoy issito waassanas ‘Ta iza erikke’ gaada heedzdzuto ne tana kaadana” gides.
LUK.22.35	Qasseka Yesusi ista “Ta intena kase caammay, korojoynne qaraxite baynda kiittida wode intes aazi paccidee?” giidi oychides. Istika “Aykkoykka paccibenna” gida. 
LUK.22.36	Izikka zaaridi “Ha7i gidikko korojokka qaraxiteyka dizadey oykko; giththa mashshay bayndadey ba may7o bayzidi shamo. 
LUK.22.37	Ta intes tuma gays ‘Makalatara izi issife taybettides’ geetetti kase xaafettida qaalay ta bolla polettana bessees; ta gish xaafettidayssas poloy tumappe gakkides” gides. 
LUK.22.38	Iza kaallizayti qasse “Godo! Hekko nam7u giththa mashshati hayssan deettes” gida. Izikka iza gish “Hayssi gidana” gides.
LUK.22.39	Kase izas lose gidida mala pude Dabrazayte geetettiza zuma bolla kezi bides. Iza kaallizaytikka iza kaalli bida. 
LUK.22.40	Hee gakkida mala “Inte paacen gelonta mala woossite” gides. 
LUK.22.41	Yesusi bana kaallizaytappe asi shuch olidi gaththanaso mala haakki biidi gulbati woossides. 
LUK.22.42	“Ta Aawawu! Ne shene gidikko hanno metoyo taappe digga; gido attin ne sheney hanoppe attin ta sheney hanoppo” giidi woossides. 
LUK.22.43	Saloppe Kiitanchay qoncidi Yesusa minthethides. 
LUK.22.44	Izikka keehi xuugettidi woossishin iza asatethafe caway suutha mala gukkides.
LUK.22.45	Woosappe dendidi bana kaallizaytakko bides. Istika izas mishetidi qoppishin dhiskoy efidashe Yesusi istako yiidi, 
LUK.22.46	“Ays dhisikeetii? Inte paacen gelonta mala ha7i dendidi woossite” gides.
LUK.22.47	Izi buro haasayan dishin Yesusa kaallizaytappe issoy Yuhuda geetettizayssi banara daro asa kaalethi ekki yiidi Yesusa yeeranas izakko shiiqides. 
LUK.22.48	Gido attin Yesusi iza “Yuhuda! Tana Asa Naa yeeron aaththa immay?” gides.
LUK.22.49	Yesusa yuuyi aadhdhi diza asay hanoza lo7ethi xeelidi “Godo! Haytanta mashshara buththinoo?” gida. 
LUK.22.50	Istafe issoy Qeeseta alafe ashkara ushacha haythe mashshara qanxides.
LUK.22.51	Yesusi ista “Inte ha7i taas aggite!” giidi ashkara haytha bochchidi pathides.
LUK.22.52	Qasseka iza oykkana yida Qeeseta halaqata Xoossa Keeththa alafetanne cimata “Panga oykkiza asa mala giththa mashshanne durqa ekkidi yidetii? 
LUK.22.53	Gallas gallas ta intenara Xoossa Keeththan dishin ta bolla kushe woththibeekketa; hayssi dhumay kawotida inte wode” gides.
LUK.22.54	Hessafe guye Yesusa oykki ekkidi Qeeseta halaqaso gelida; Phexroosikka Yesusa hahora kaallides. 
LUK.22.55	Asay Qeeseta halaqa gaathan tama eethidi ho7ishe issi bolla uttidashe Phexroosikka istara issife uttides. 
LUK.22.56	Issi garadeya Phexroosi tama ho7izaytara uttidayssa beyadanne tishshi ooththa xeellada “Hayssi addezikka Yesusara dees!” gadus.
LUK.22.57	Phexroosikka “Hanne macasaye! Ta iza erikke” giidi kadides.
LUK.22.58	Guuth gam7ishin hara issadey iza beyidi “Nekka izara dizaytappe issa gidikii?” gides. Phexroosikka “Haysso tani istara diikke!” gides.
LUK.22.59	Issi saate mala gam7ishin hara asi qasseka “Galila as gidiza gish sidhey baynda hayssi izara dees” gides.
LUK.22.60	Phexroosikka qasse “Haysso ne gizadde ta erikke!” gides. Hinno gi kessonta dishin kuttoy waassides. 
LUK.22.61	Godayka Phexroosakko yishe xeellin Phexroosi “Hach kuttoy waassanas ne tana heedzdzuto kaadana” giidi Goday kase yooto qaalay iza woznan karp gides. 
LUK.22.62	Phexroosikka kare kezidi hiqqimidi yeekkides.
LUK.22.63	Yesusa qachchidi naagiza asatikka iza bolla qidhi qidhi kaa7ishe shocerethida. 
LUK.22.64	Iza ayfe goozidi “Ne nabe gidikko nena shociday oonakkone ane era!” giidi oychida. 
LUK.22.65	Hara daro cashsha qaalara kawushshida.
LUK.22.66	Gadey wontin dere Cimati, Qeeseta halaqatinne Muse woga tamarsizayti duulata shiiqidi Yesusa duulatakko shiishida. 
LUK.22.67	Istika Yesusa “Ne Kirstoosee? Ane nuus yoota” gida. Yesusikka “Ta intes yootidakkokka tana ammanekketa. 
LUK.22.68	Ta intena oychidakko taas zaarekketa. 
LUK.22.69	Gido attin ha7ippe doommidi Asa Nay wolqama Xoossa ushachan uttana” gides.
LUK.22.70	He wode wurikka “Histin ne Xoossa Naa?” giidi oychida. Izikka “Ta Xoossa Naa gididayssa inteka geeta” gides. 
LUK.22.71	Istika “Hekko izi ba duunara markatishin nu haythara siydos; hayssafe hara marka aazas koshshizee?” gida.
LUK.23.1	Heen shiiqida asay wuri dendidi Yesusa Philaxoosakko ekki bides. 
LUK.23.2	“Ays nu asay Qeesares giira giironta mala baleththishenne bana ‘Tani Kirstoosi kawo’ giidi baleththishin hayssa addeza demmidos” giidi mootida.
LUK.23.3	Philaxoosikka Yesusa “Neni Ayhudata kawoo?” giidi oychides. Yesusikka zaaridi “Ne gida mala” gides.
LUK.23.4	Philaxoosikka Qeeseta halaqatassinne shiiqida asas “Hayssa addeza bolla iza mootisiza iita yo7o demmabekke” gides.
LUK.23.5	Isti zaaridi “Hayssi addezi Galilappe hayssa gakkanaas kumeththa Yuhuda waayiso bolla dees” giidi minthi yootida.
LUK.23.6	Philaxoosi asay gizayssa siydi “Yesusi Galila asakkone giidi lo7ethi eranas” oychides. 
LUK.23.7	Yesusi Herdoosa Kawoteththa giddon dizayssa shaakki eridi he wode Herdoossi Yerusalamen diza gish izakko Yesusa yeddides.
LUK.23.8	Herdoossika kase Yesusa beyanas daro koyishe diza gish Yesusa beyidi keehi ufaydes. Iza gish kase siydi izi ooththishin beyanas koydi ufayettides. 
LUK.23.9	Daro oyshataka iza oysherechides shin Yesusi iza oysha zaaribenna. 
LUK.23.10	Qeese halaqatinne Xaafeti heen iza matan eqqidi keehi wordo mooto mootida. 
LUK.23.11	Herdoosikka ba wotadaratara issife iza kadhida; kawo may7o mayzidi gede Philaxoosakko zaari yeddides. 
LUK.23.12	Herdoossinne Philaxoosi kase ba giddon issoy issara oosha shin he gallas giigida.
LUK.23.13	Philaxoosi Qeeseta halaqatara, dere daannataranne dere asa shiishshidi, 
LUK.23.14	“Hayssi addezi asay wuri makalana mala dentheththes giidi inte taakko ehin ta qorn iza oythiza issi iita miishikka demmabekke. 
LUK.23.15	Qasseka Herdoossi issi iita miishikka iza bolla demmonta aggida gish ha nuukko zaari yeddides. Ha7i inte beyiza mala iza hayqos gaththiza issi iita miishikka ooththibenna. 
LUK.23.16	Hessa gish qaxayada ta iza yeddana” gides. 
LUK.23.17	Izi hessa giday ista ba7aale gallas qashettida asappe issade birshiza wogay diza gishassa.
LUK.23.18	Derey wurikka issi bolla “Barbaane birshada hayssa addeza digga!” giidi waassides. 
LUK.23.19	Barbaaney katama giddon asa makala yo7on dentheththidi as wodhi qashettida asa.
LUK.23.20	Philaxoosikka Yesusa birshanas koyda gish qasseka zaaridi oychides. 
LUK.23.21	Asay zaaridi iza “Kaqqa! Kaqqa!” giidi waassides.
LUK.23.22	Philaxoosi heedzdzanthokka “Aazas kaqqoo? Hayssi addezi ay iita ooththidee? Tani iza hayqos gaththiza iita ooso iza bolla beyabeekke; hessa gish qaxayada ta iza birsha yeddana” gides.
LUK.23.23	Asaykka qaala dhoqu histidi Yesusi kaqqettana mala Philaxoosa keehi woossishe waassida. 
LUK.23.24	Hessa gish Philaxoosi ista oyshoy polettana mala azazides. 
LUK.23.25	Asa makalisidi shempo wodhdhida gish qashettidayssa birshana mala isti woossidade birshidi qasseka Yesusa isti dossida mala ooththeto giidi deraas aaththi immides.
LUK.23.26	Istika Yesusa oykkidi ekki bishin Qareena geetettiza katamappe issi Simoona geetettiza addey hahoppe yizayssa demmida Yesusi kaqqettana masqale koca izi tookkidi Yesusa kaallana mala wolqathida.
LUK.23.27	Daro derey ba tira icci icci yeekkiza macasati, 
LUK.23.28	Yesusappe guyera iza kaallida. Yesusi istako simmi xeelidi “Inte Yerusalame macasay intessinne inte naytas yeekkite attin taas yeekkofte. 
LUK.23.29	‘Sinthafe inte hekko makkara gidida macasati, yelonta ulotinne nay dhammonta dhanthati anjettidayta!’ gaana wodey sinthara yees. 
LUK.23.30	He wode asay ‘Zumato! Nu bolla woddite; qeeri zumatikka nuna qottite!’ gaana. 
LUK.23.31	Histin qaye mitha bolla hayssatho ooththidayti mela mitha bolla wostaneshaa?” gides.
LUK.23.32	Izara issife hayqqana mala hara nam7u iita ooththida asata izara efida. 
LUK.23.33	Qaaraaniyo geetettizaso gaththidi kaqqida. Iita ooththidaytappe issa ushacha baggara issa hadirsa baggara kaqqida. 
LUK.23.34	Yesusikka “Ta Aawawu! Hayti ba ooththizayssa eridi ooththonta gish istas atto ga!” gides. Istika iza may7oza saama yeggidi ba giddon gishetti ekkida. 
LUK.23.35	Hessi hanishin asay wuri eqqi xeellides; daannatikka “Izi hara asa ashshides shin Xoossafe doorettida Kirstoosi iza gidikko ane ha7i bana asho” giidi qidhida. 
LUK.23.36	Wotadaratikka shiiqidi woyneppe aggettida caala ushsha ushshidi iza qidhida. 
LUK.23.37	“Neni Ayhuda kawo gidikkii? Ane ha7i nena ashsha” gida.
LUK.23.38	Iza hu7eppe bolla baggara masqale koca bolla “Hayssi Ayhudata kawo” giza qaala xaafi qaaphida.
LUK.23.39	Iita ooththidi kaqqettida asatappe issoy cashsha qaala Yesusa bolla qoqofides. “Ne Kirstoosa gidikii? Ane nenakka nunakka ashsha” gides.
LUK.23.40	Iita oosidaytappe issoy “Neni nees bessiza pirda ekkashe Xoossas babbikkii? 
LUK.23.41	Nuni nu ooththida iita oosos bessizayssa ekkoos; hayssi addezi gidikko issi iitakka ooththibenna” gides.
LUK.23.42	Yesusa “Neni ne kawoteththara yiza wode tana qoppa!” gides.
LUK.23.43	Yesusikka zaaridi “Ta nees tumu gays; hach ne tanara Gannaten daana” gides.
LUK.23.44	Hessa wode gadey seeta gallas shin biidi uddufun saate gakkanaas kumeththa biitta bolla dhumay dhumides. 
LUK.23.45	Awa arshe poo7oy diggettides. Xoossa Keeththa magalashaykka dakkettidi nam7u kezides. 
LUK.23.46	Yesusikka keehi waassidi “Ta aawawu! Tani ta shempo ne kushen immays” gida mala shempo kezides. 
LUK.23.47	Mato halaqay hessa beyidi “Hayssi addezi tumappe xillo asakkoshin” giidi Xoossa galatides.
LUK.23.48	Hessa beyanas heen shiiqidi derey wuri he hanidayssa beyidi tira icci icidi simmides. 
LUK.23.49	Gido attin Yesusa kase lo7ethi erizayti wuri qasseka Galilappera iza kaalliza macasati hessa xeellishe haakki eqqida. 
LUK.23.50	Ayhudata duulata asappe issoy izikka Yoosefe geetettizayssi issi daro kiyanne xillo asa. 
LUK.23.51	Izikka kase asay Yesusa bolla duulatishin he duulatan deenna; izikka issi Armatiyasa geetettiza Ayhudata katama asa shin Xoossa Kawotethi yaanayssa naagishe gam7ides. 
LUK.23.52	Izikka Philaxoosakko biidi Yesusa aha baas immana mala Philaxoosa woossides. 
LUK.23.53	Philaxoosi izas ero gin Yoosefey aha masqale kocappe woththida mala xaaxidi shuchchafe woocettida kase hara asi moogettonta duufon efidi woththides.
LUK.23.54	He gallassay asay Sambatas giigettiza gallas gidida gish Sambatay gelana hanees.
LUK.23.55	Galilappe dendidi Yesusara yida macasatikka Yoosefe kaalli biidi duufoza beyida. Yesusa aha wost woththidakkone beyida. 
LUK.23.56	Heeppe simmidi shittonne tiyiza miish giigissida. Wogay giza mala Sambata gallas shempida. 
LUK.24.1	Wogga wonta maaladora macasati ba giigissida shittoza ekkidi Yesusa woththida duufozakko bida. 
LUK.24.2	Shuchchaykka duufoza duunappe genderidi dizayssa beyida. 
LUK.24.3	Gido attin giddo gelidi Yesusa aha demmonta aggida gish, 
LUK.24.4	istas hanzaazi dhayin isti tollu gidashe qopponta xoliqettiza may7o may7ida nam7u asati ista achchan eqqida. 
LUK.24.5	Macasatikka keehi babbidi duge biitta xeellishin “He asati paxidi dendidayssa hayqqethata giddon ays koyetii? 
LUK.24.6	Izi dendides! Haan baawa. Qasseka izi Galilan dishe intes kase ay gidakkonne ane qopite. 
LUK.24.7	Asa Nay nagaranchata kushen aadhdhi imettanassinne kaqettanas, hayqoppeka heedzdzantho gallas dendanas bessees” giidi yooti woththides. 
LUK.24.8	Macasatikka he wode kase izi gida qaala haasayida. 
LUK.24.9	Macasati duufosoppe simmidi hessa wursi Yesusa kaalliza tammanne issinetassinne haratas yootida. 
LUK.24.10	Hessaka Hawaaretas yootiday Magdale gizasoppe yida Maaramonne Yohaano geetettizarira Yaqoobe Maaramonne istara issife diza hara macasata. 
LUK.24.11	Gido attin istas macasati yootidayssi agumo misatin ammanibeetenna. 
LUK.24.12	Gido attin Phexroosi wothan Yesusa duufokko gakkidinne hokkidi duufo giddo xeellishin iza aha xaaxida may7oy xalla dizayssa beyidi keehi malalettishe baso simmides.
LUK.24.13	He gallas iza kaallizaytappe nam7ati Yerusalameppe tammanne issi kilometire haakkiza Emahoose geetettiza katama beettes. 
LUK.24.14	Bishe isti he wode hanida Yesusa hayqo gish ba giddon haasayetettes. 
LUK.24.15	Isti haasayettishin Yesusi istako shiiqidi istara issife bishin, 
LUK.24.16	isti iza eronta mala ista ayfey oykettides.
LUK.24.17	Yesusi ista “Hayssi oge hamuttishe inte inte giddon haasayettizayssi aazee?” gides. Istika dagamara modhettishe siti gi eqqagida. 
LUK.24.18	Ista giddofe issoy Qaliyoopha geetettizayssi zaaridi “Ha mata gallassatan Yerusalamen hanidayssa eronta imatha asi nena xallaa?” gides.
LUK.24.19	Izikka istas zaaridi “Aazi hanidee?” giin isti qasse zaaridi “Xoossa sinthaninne ubba asa sinthan oosoninne qaalan mino nabe gidida Naazirete Yesusa gish” gida. 
LUK.24.20	Izakka Qeeseta halaqatinne daannati hayqo pirdas aaththi immidanne kaqqida. 
LUK.24.21	Nuni gidikko “Isra7eele woznay iza giidi ufayettidosishin harappeka hessi hanin qasse hach heedzdzantho gallassa. 
LUK.24.22	Qasse nu giddofe issi issi macasati nuna keehi malalisida; istika maalado wontara gede iza duufokko biidi, 
LUK.24.23	iza ahay beettonta ixin yiidi izi paxa dizayssa istas yootin Kiitanchata beyidayssa nuus yootida. 
LUK.24.24	Nuupekka issi issi asi iza duufokko biidi macasati gida mala beyida attin Yesusa demmibeetenna” gida.
LUK.24.25	Izikka istas “Inte woznan wothontayto! Inte woznay kase nabeti yootidayssa ammananappe takkidayto! 
LUK.24.26	Xoossafe kiitettidayssi ha metoza ekkanassinne gede ba bonchoso gelanas bessennee?” gides. 
LUK.24.27	Museppenne nabetappe doommidi Geeshsha Maxaafatan iza gish xaafettidayssa istas lo7eth yootides.
LUK.24.28	Isti ba bizaso matida wode Yesusi aadhdhi biza misatides. 
LUK.24.29	Istika qasse “Gadey qammiza gish nunara aqa” giidi iza keehi woossin istara aqanas gelides. 
LUK.24.30	Istara issife maaddan uttidi uketh ba kushen oykkidi istas menthi menthi immides. 
LUK.24.31	Hessa wode ista ayfey doyettin iza gididayssa erida; izikka ista ayfeppe geemides. 
LUK.24.32	Istika “Nu yishe oge bolla dishin nuna haasayisidi Geeshsha Maxaafataka qoncisidi nuus gelanashe yootin nu woznay tama mala xuugettibenee?” giidi issoy issara haasayettida
LUK.24.33	Heerakka dendidi Yerusalame simmi bida. Tammanne issinetinne istara issife dizaytikka issi bolla shiiqi dizayta demmida. 
LUK.24.34	Istika ba giddon issoy issas “Goday tumu dendides! Simoonaska beettides” gida.
LUK.24.35	Iza kaallizaytappe nam7ati oge bolla hanidayssanne Yesusi uketha menthi menthi immida wode isti wost eridakko istas yootida.
LUK.24.36	Hessa gish isti ba giddon haasayettishin Yesusi ista giddon eqqidi “Saroy intes gido!” gides.
LUK.24.37	Gido attin isti moytile beyida misatin keehi daggamida. 
LUK.24.38	Izikka istas “Aazas daro qoppetii? Aazas inte woznara sidheetii? 
LUK.24.39	Ta kushetanne ta tohota haa xeellite tanakko; qasseka tana oykki beyite; tana inte beyizayssa mala moytiles ashoynne meqethi deenna” gides.
LUK.24.40	Hessa gi simmidi ba tohotanne ba kusheta ista bessides. 
LUK.24.41	Istika ufayssa daroppenne malaletethafe dendidayssan buro ammanonta dishin Yesusi “Hessan aykko mizazi dizee?” giidi ista oychides. 
LUK.24.42	Istika mole xiixa issi bars izas immida. 
LUK.24.43	Izikka ekkidi ista sinthan mides.
LUK.24.44	Izikka “Intenara ta diza wode ‘Muse wogan nabetaninne Mazamure Maxaafatan ta gish xaafettidayssi wurikka polettanas bessees’ gaada ta intes yootida ta qaalay hayssakko” gides.
LUK.24.45	He wode Geeshsha Maxaafata isti erana mala wozna istas doyides. 
LUK.24.46	Istaska “Kirstoosi waaye beyana; heedzdzantho gallas hayqoppe dendana geetettidi xaafettides. 
LUK.24.47	Yerusalameppe doommidi ubba deres nagarappe simoynne maarotethi iza sunthan yootettana. 
LUK.24.48	Inteka hayssas markata. 
LUK.24.49	Takka ta Aaway immida ufayssa intes yeddana; inte qasse wolqa bollafe may7ana gakkanaas Yerusalame kataman takkite” gides. 
LUK.24.50	Hessafe guye ista ekkidi Bitaaniya geetettizaso kezides. Ba kushetaka denthidi ista anjides. 
LUK.24.51	Ista anjishe istafe shaakattidi pude salo bides. 
LUK.24.52	Istika izas hokki goynnida; keehi ufayettishe Yerusalame simmida. 
LUK.24.53	Ubba wode Xoossa Keeththan Xoossa galatishe gam7ida.
JHN.1.1	Qaalay kase koyro dees. Qaalaykka Xoossa achchan dees. He qaalaykka Xoossa. 
JHN.1.2	Izi koyro Xoossa achchan dees. 
JHN.1.3	Medhetethi wuri izan medhettides. Medhettidazan izi baynda medhettiday issinaka duukku. 
JHN.1.4	De7oy izan dawus. Hanna de7oya asas poo7o. 
JHN.1.5	Poo7oy dhuman poo7ises. Dhumay poo7o mulekka xoonenna.
JHN.1.6	Xoossafe kiitettida Yohannisa geetettiza issadey dees. 
JHN.1.7	Iza markatethan asi wuri ammanana mala Poo7os marka gidi yides. 
JHN.1.8	Izi poo7o gish markattana yides attin izi ba hu7es poo7o gidenna. 
JHN.1.9	Asa ubbas poo7o immiza tumu poo7oy hayssa ha alamezan Yesusan dees.
JHN.1.10	Qaalaykka kase alamen dees. Alameyka medhettiday izanna. Gido attin alamey iza eribenna. 
JHN.1.11	Izi ba baggatakko yiin iza baggati iza ekkibeetenna. 
JHN.1.12	Gido attin iza ekkidayti iza sunthan ammanidayti isti Xoossa nayta gidana mala maata istas immides. 
JHN.1.13	Istika Xoossa nayta gididay Xoossafe yelettida gish attin asa zerethafe hessika asa wogan woykko asho shenen gidenna.
JHN.1.14	Qaalaykka as gidides. Xoossa kiyatethaninne tuman kumidi nunan aqides; issi naas aawa matan diza boncho misatiza iza boncho nu beydos.
JHN.1.15	Yohannisikka “Taappe guyera yizayssi taappe aadhdhees. Gaasoyka izi taappe kasekka dees gaada ta intes yootidayssi hekko hayssi izakko!” gi markattides.
JHN.1.16	Iza kumeththa kiyatethan nu wuri kiyatetha bolla kiyateth ekkidos. 
JHN.1.17	Wogay Muse baggara imettides; kiyatethinne tumay gidikko Yesus Kirstoosa baggara nuus yides. 
JHN.1.18	Xoosse beyiday oonikka baawa. Gido attin Xoossa Aawa matan diza Xoossa Naa issoy xalala iza qoncisides.
JHN.1.19	Ayhudata daannati Yerusalameppe Qeesetanne Lewe nayta Yohannisakko kiittidi “Ne oonee?” giidi oychishin,
JHN.1.20	Yohannisi “Tani Kirstoosa gidikke” giidi geeshshi markattides attin markattanas ixibenna.
JHN.1.21	Istika “Histin ne oonee? Ne Elaasaa?” giidi oychida. Izikka “Gidikke” giidi istas zaarides. Istika “Izi yaana geetettida nabey nenee?” gida. Izikka “Akay tana gidikke” gides. 
JHN.1.22	Isti qas “Histin ne oonee? Nuna kiittida asas nu yootana mala ne nena oona gay?” gida. 
JHN.1.23	Izikka “Nabe Isayaassi yootida mala tani ‘Xoossa oge suurisite’ gishe bazzo biittan waassizade qaala giirisa” gides 
JHN.1.24	Farsaaweetappe kiitettida issi issi asati 
JHN.1.25	Hessa gish “Ne Xoossi kiittidade woykko buro yaana geetettida nabey nena gidonta gidikko histin aazas nuna xammaqay?” giidi iza oychida.
JHN.1.26	Yohannisikka istas “Ta haaththan xammaqays; gido attin inte erontaddey inte giddon eqqides. 
JHN.1.27	Taappe guyera yaanayssi iza. Ta iza caamma qasho birshanas bessizade gidikke” gides.
JHN.1.28	Hayssi wuri haniday Yohannisi xammaqiza Yordanoose shaafappe he pinthan diza Bitaaniya geetettiza katamanna.
JHN.1.29	Wontetha gallas Yohannisi Yesusi baako yishin beyidi “Dere nagara biittafe diggana Xoossa dorsi hekko hayssich! 
JHN.1.30	‘Taappe guyera yaanayssi izi taappe kasekka diza gish taappe aadhdhees’ gaada ta intes yootizay hayssich! 
JHN.1.31	Takka ta baggara iza erabeekke shin gidikkokka izi Isra7eele deres qoncana mala ta haaththan xammaqashe yadis” gides.
JHN.1.32	Kaalethidikka Yohannisi hizgi markattides “Xillo Ayanay haraphe kafo misatdi saloppe wodhdhishininne iza bolla uttishin beyadis. 
JHN.1.33	Ta ta baggara iza erike shin ta haaththan xammaqana mala tana kiittidadey ‘Xillo Ayanay iza bolla wodhdhi shempishin ne beyanaddey Xillo Ayanan meecanay iza’ giidi taas yootides. 
JHN.1.34	Takka hessa beyadis. Hessa gish izi Xoossa naa gididayssa ta markatays” gides.
JHN.1.35	Wontetha gallas Yohannisi bana kaalliza nam7atara heen eqqides. 
JHN.1.36	Yesusi iza achchara aadhdhishin Yohannisi beyidi “Xoossa dorsi hekko hayssich!” gides.
JHN.1.37	Yohannisa kaalliza nam7ati hessa siydi Yesusa kaallida. 
JHN.1.38	Isti iza kaallishin Yesusi guye yuuy xeelidi “Ay kooyetii?” gides. Istika “Astamare! Ne duussasoy awaa?” gida.
JHN.1.39	Izikka ista “Ha yiidi beyte” gides. Hessa gish biidi izi awan dizaakko beyidanne he gallas izara issife pe7ida. Wodeykka gede tammu saateso bides.
JHN.1.40	Yohannisi yootida qaala siydi Yesusa kaallida nam7atappe issoy Simoona Phexroosa isha Indiraasa. 
JHN.1.41	Indiraassi koyro ba isha Simoonakko biidinne “Xoossi kiittida Kirstoosa nu demmidos!” gides. 
JHN.1.42	Hessafe guye Indiraassi Simoona Yesusakko ekki yides.
JHN.1.42	Yesusikka iza tishshi histi xeelidi “Haysso! Ne Yoona naa Simoona; hayssafe guye ne Keefa geetettana.” Keefa gussi Phexroosa guussa woykko zaalla shuch guussa.
JHN.1.43	Wontetha gallas Yesusi Galila baanas koydes. Piliphoosakka demmidi “Tana kaalla” gides. 
JHN.1.44	Piliphoosikka Indiraasa malanne Phexroosa mala Betesayda katama asa. 
JHN.1.45	Piliphoosi Natina7eele demmidi “Musey woga maxaafan qasse nabetikka buroppe hananayssa yootiza ba maxaafatan iza gish xaafida addeza nu demmidos. Izikka Yoosefe naa Naazirete Yesusakko!” gides.
JHN.1.46	Natina7eeley qas “Naazireteppe lo7o miishi beetti erizee?” gi oychin Piliphoosi iza “Haa yaada beya” gides. 
JHN.1.47	Natina7eeley Yesusa beyana yishin Yesusi beyidi iza “Hekko! Geney baynda tumu Isra7eele asa!” giidi iza gish yootides.
JHN.1.48	Natina7eeleykka zaaridi “Tana wosta eradii?” gi oychin Yesusikka “Piliphoosi nena xeeyganappe kase balase mitha garsan ne dishin ta nena beyadis” gi zaarides. 
JHN.1.49	Natina7eeley “Astamare! Ne Xoossa naa; Ne Isra7eele kawo” gides.
JHN.1.50	Yesusikka izas “Ne ammaniday; ta nena ‘Balase mitha garsan beyadis’ gida gishee? Ne buro hessafe aadhdhiza daro miish beyana. 
JHN.1.51	Gujidikka ta intes tumu gays; buro saloy doyettin Xoossa Kiitanchati Asa Naa bolla wodhdhishininne kezishin inte beyana” gides. 
JHN.2.1	Heedzdzantho gallas Galila giddon diza Qaana geetettiza Kataman sargey dees. Yesusa aayeyakka heen dawus. 
JHN.2.2	Yesusinne iza kaallizaytikka sargezaso xeeygettida. 
JHN.2.3	Sargezason woyneppe agettida ushshay wurin Yesusa aaya Yesusa “Woyne ushshay wurdes” gadus. 
JHN.2.4	Yesusikka izo “Aaye! Taas nenara aazi dizee? Ta wodey gakkibeenna” gides.
JHN.2.5	He wode Yesusa aayeya Maarama heen gadezan diza oosanchata “Izi intena gizayssa ooththite” gadus. 
JHN.2.6	Ayhudatas geesho wogay diza gish usuppun shuchchafe medhettida baathati heen gadan deettes. Istika issoy issoy nam7u oto woykko heedzdzu oto haaththe oykketes. 
JHN.2.7	Yesusi oosanchata “Baaththata haaththe kunthite” giin istika baaththata duuna gakkanaas silti histi kunthida. 
JHN.2.8	Hessafe qasseka oosanchata “Ane ha7i duuqqidi sargeza alafezas izappe immite” gides. Istika duuqqi duuqqi immida. 
JHN.2.9	Alafezikka woyne ushshan laamettida haaththa gaanxi xeelidi izi awappe yidakkonne eribeenna. Haaththa duuqqidayti gidikko ereetes. Hessa gish sargeza alafey mishiraza xeygidi, 
JHN.2.10	“Asi wuri sargeson koyro lo7o ushshi shiishshees; asay mathotidappe guye iita ehees; gido attin ne gidikko lo7o ushshi hanno gakkanaas wothagadassa” gides.
JHN.2.11	Yesusi hessa malalisiza malata ubbafe koyro Galila geetettiza deren Qaana kataman ooththides. Ba bonchoka hessa malan qoncisides. Iza kaallizaytikka izan ammanida. 
JHN.2.12	Hessafe guye Yesusi ba aayeyra ba ishataranne bana kaallizaytara duge Qifirnahoome wodhdhidi heen guutha wode takkida. 
JHN.2.13	Ayhudata Paaziga ba7aaley matida gish Yesusi Yarusalame bides. 
JHN.2.14	Xoossa Keeththa gibbe giddon boorata, dorsatanne harapheta bayzizayta qasseka miishe laammizayti miishe laammishin demmides. 
JHN.2.15	Hessa beyidi wodoro xurqafeppe dooqqi ekkidi asanne booratakka Xoossa Keeththa gibbefe kessides; miish laammizayta miishakka dharcidi ista xaraphezatakka shiri shiri yeggides.
JHN.2.16	Haraphe bayziza asaaka “Hayssa wursi gede diggite! Ta aawa keeththa zal7e keeththe histofte” gides. 
JHN.2.17	He wode iza kaallizayti “Ne keeththa miishay tana tama mala xuugees” geetetti xaafetida qaala haasayida. 
JHN.2.18	Hessafe guye Ayhuda asa halaqati Yesusa “Ne hayssa wursa ooththanas sheney nees dizayssa qoncisanas ne nuna ay malalisiza malata bessanee?” gi oychida.
JHN.2.19	Yesusikka istas “Ane hayssa Xoossa Keeththa laallite; ta iza heedzdzu gallassara zaara keexana” gi zaarides. 
JHN.2.20	Istika iza “Hayssa Xoossa Keeththa keexanas kase oyddu tammanne usuppun layth ekides; histin neni heedzdzu gallassara keexa kunthanee?” gi oychida.
JHN.2.21	Gido attin Yesusi “Xoossa Keeththa” giday ba asatetha gishassa. 
JHN.2.22	Hessa gish Yesusi hayqqi dendin iza kaallizayti he yo7oza yuushi qoppidi eridanne hayssa kase maxaafan xaafetidaysanne Yesusi istas kaseti yootida qaala ammanida.
JHN.2.23	Paaziga ba7aale gallas Yesusi Yerusalamen dishe ooththida malatata beyidi daro asay iza ammanides. 
JHN.2.24	Qasse Yesusi asa wursi eriza gish oonakka ammanibenna. 
JHN.2.25	Izi asa woznan diza wursi eriza gish oonikka izas asa gish yootanas koshshibenna.
JHN.3.1	Farsaaweeta bagga as gidida Ayhudata halaqatappe issi Niqodimoosa geetettiza asi dees. 
JHN.3.2	Izi qamara Yesusakko biidi “Astamare! Xoossi izara dizadde gidikkofe attin hayta ne ooththiza malalisiza malatata ooththanas dandayizaddey deenna. Hessa gish ne Xoossa achchafe yida astamare gididayssa nu eroos” gides.
JHN.3.3	Yesusikka izas zaaridi “Ta nees tumu gays; asi nam7antho yeletonta aggikko Xoossa kawoteth beyanas dandayenna” gides. 
JHN.3.4	Niqodimoosikka zaaridi “Histin asi cimmidappe guye waanidi nam7antho yelettana dandayizee? Qasseka gede ba aayi ulon simmi gelidi yelettanee?” giidi oychides.
JHN.3.5	Yesusikka izas “Ta nees tumu gays; asi haaththafenne Xillo Ayanappe yeletonta dishe Xoossa kawoteth gelanas dandayenna. 
JHN.3.6	Asappe yeletiday asa. Ayanappe yeletiday Ayana. 
JHN.3.7	Hessa gish ‘Inte nam7antho yelettanas koshshees’ ta nena gida gish malaletofa. 
JHN.3.8	Carkoy ba koyda bagga carkees. Ne carkos giiris siyasa attin izi awappe yizakkonne awa bizakko erakka. Ayanappe yeletidaykka hessa mala” gides.
JHN.3.9	Niqodimoossi “Hayssi waani hanana danda7izee?” giidi oychides. 
JHN.3.10	Yesusikka izas “Isra7eele astamare gida uttada hessa ne erikii? 
JHN.3.11	Ta nees tumu gays; nuni nu erzayssa yootoos. Nu beyidayssa markattos gido attin inte nu markateth ekekketa. 
JHN.3.12	Ta intes hayssa ha biitta yo7o yootin ammanonta ixikko salo miish yootikko wosti inte ammananee? 
JHN.3.13	Saloppe duge wodhdhida asa Naappe attin pude salo keziday haray oonikka deenna. 
JHN.3.14	“Bazzo biittan Musey shoosh dhoqu histi kaqqidayssatho hessathoka Asa Nay dhoqason kaqettanas bessees. 
JHN.3.15	Hessika izan ammanizadey wurikka merna de7o demmanassa. 
JHN.3.16	Xoossa Naa ammanizay wuri merna de7o demmanappe attin dhayonta mala Xoossi hayssa alameza daro siiqida gish ba mexi issi naaza immides. 
JHN.3.17	Xoossi ba naaza ha duge alame kiittiday alame asay izan ammanidi attana malasa attin izi alame asa bolla pirdanas gidenna.
JHN.3.18	“Iza ammanizade bolla pirdetenna. Iza ammanontadey gidikko Xoossa Naa issinezan ammanonta gish kasekka pirdeti uttides. 
JHN.3.19	Pirdayka hayssa mala, poo7oy ha alame yides shin asas oosoy iita gidida gish asay poo7oppe daro dhuma dosides. 
JHN.3.20	Iita ooththizadey wurikka poo7o dossenna. Izi ooththiza iita oosoy qonci kezonta mala izi ba hu7es poo7oy dizaso kezenna. 
JHN.3.21	Tumu ooththizadey gidikko poo7oy dizaso yees. Izi poo7oy dizaso yiza gaasoy Xoossa azazo mala izi ooththida oosoy qoncana malassa” gides.
JHN.3.22	Hessafe kaallidi Yesusi bana kaallizaytara Yuhuda dere bides; henka asa xammaqishe istara guutha wode gam7ides. 
JHN.3.23	He wode Saalime achchan Henoone geetettizason daro Haaththi diza gish Yohannisi asa xammaqishin asikka izakko biidi xammaqetides. 
JHN.3.24	Hessa wode Yohannisi buro qasho keeththe gelibenna. 
JHN.3.25	He wode Yohannisa kaallizayta giddoninne issi issi Ayhuda asata giddon Ayhudata geesho woga gish gita palamay dendides. 
JHN.3.26	Yohannisa kaallizayti izakko shiiqidi “Astamare! Nenara Yordanoose shaafa pinthan issife dishin ne iza gish markatto addezi hekko xammaqees; asikka izakko bees” gida. 
JHN.3.27	Yohannisikka istas “Oonaska Xoossafe imettonta dishin aykkoykka daana dandayenna.
JHN.3.28	“Tani izappe sinthata kiitetadis attin yaana gida Kirstoosi tana gdikke gaada ta intes yootoyssas inte inte hu7era ta markata. 
JHN.3.29	Sarge wode ekkana mishiray dizaddey izikka mishira. Mishira laggey gidikko mishiraza achchan eqqidi mishirazi gizaz siyees. Mishiraza xalla siydi ufayetes. Hessa gish ta ufayssi ha7i polettides. 
JHN.3.30	Izi dhoqu dhoqu gaana mala takka ziqqi ziqqi gaana koshshees.
JHN.3.31	“Pudeppe yizadey ubbafe bolla. Garsa Biittafe yidadey izi biittafenne biittazi yootees. Saloppe yizadey izi ubbafe bolla. 
JHN.3.32	Izi ba beyidazinne ba siyidaz markatees. Gido attin iza markateth ekkizadey deenna. 
JHN.3.33	Iza markateth ekkizadey gidikko Xoossa tumancha gididayssa qoncisees. 
JHN.3.34	Xoossi kiittidadey Xoossa qaala yootees. Xoossika izaades ba Ayana makki immenna.
JHN.3.35	“Aaway ba naa dosees. Haniza yo7o wursi iza kushen aaththi imees. 
JHN.3.36	Naazan ammanizades merna de7oy dees. Naazan ammanontay gidikko Xoossa hanqoy iza bolla daana attin de7o demmenna” gides.
JHN.4.1	He wode Yesusi Yohannisappe bollara daro asa bana kaallizadey ooththizayssanne xammaqizayssa Farsaaweeti siyida. 
JHN.4.2	Gido attin xammaqizayti iza kaallizaytappe attin izi xammaqibenna. 
JHN.4.3	Iza gish haasayettizayssa Farsaaweeti siyda Yesusi eridi Yuhuda dere aggidi Galila dere simmi bides. 
JHN.4.4	Izi hee bishin Samaariyara aadhdhi baanayssi izas attontaz gidides.
JHN.4.5	Hessa gish Sikaaro geetettizaso Samaariya katama bides. Sikaara Yaqoobey ba naa Yoosefes immida biitta achchan dawus. 
JHN.4.6	Henka Yaqoobe haaththa ollay dees. Yesusi oge hamutti daaburida gish he ollay achchan uttides. Wodeykka gallassafe usuppun saate mala.
JHN.4.7	Hessa wode issi Samaariya dere macas dizaara haaththe duuqqanas he haaththa ollakko yadus. Yesusikka izo “Tana haaththe ushsha” gides. 
JHN.4.8	Hessi hanishin Yesusa kaallizayti quma shammana katama bida. 
JHN.4.9	Hinna Samaariya macasaya Yesusa “Ne Ayhuda as gida uttada waanada tana Saamariya macas ‘Haaththe ushsha’ ga oychay?” gadus. Iza hessa giday Ayhuda asassinne Samaariya asas gaaggoteththi doonta gishassa. 
JHN.4.10	Yesusikka Izis “Xoossa immotaynne nena ‘Tana haaththe ushsha’ gizadey izi oonakkonne ne erizakko ne iza woossanas bessees. Izikka nees de7o haaththe immanakkoshin” gides. 
JHN.4.11	Izakka izas “Godo! Nees haaththe duuqqiza miishi deenna; haaththa ollayka daro ciimma; histin ne de7o haaththi awappe demmanee? 
JHN.4.12	Ne hayssa haaththa ollaza nuus immida nu aawa Yaqoobeppe aadhdhay? Izinne iza nayti iza mehetikka hayssa ha ollafe haaththe uyida” gadus.
JHN.4.13	Yesusi izis “Hayssa ha haaththafe uyizay wuri nam7antho saamotidi zaari hara uyanashin. 
JHN.4.14	Ta immiza haaththe uyizadey gidikko mernas mulekka saamotenna. Gaasoyka ta immiza haaththe uyizades merna de7os pultiza pulto haaththe gidana” gides.
JHN.4.15	Macasayakka “Godo! Hayssafe guye tana haaththe saamonta malanne qasseka ta haaththe duuqqana ha yoonta mala hessa ne giza haaththa mala haaththe taas immarkii?” gadus. 
JHN.4.16	Yesusikka izo “Baadanne ne azina xeeyga ekkada ya” gides. 
JHN.4.17	Macasayakka zaarada “Taas azinay deenna” gadus. Izi hizgin Yesusi “ ‘Ne taas azinay deenna’ guussay tumukko. 
JHN.4.18	Gaasoyka kase nees ichashu azinati deettes. Qasse ha7i nenara dizayssi ne azina gidenna. Hessa gish ne tumu gadasa” gides.
JHN.4.19	Macasaya izas “Godo! Neni nabe gididayssa ta ha7i eradis. 
JHN.4.20	Kase nu Aawati hayssa zuma bolla goynnida. Inte qasse ‘Asay goynnanas bessizasoy Yerusalamenko!’ geeta” gadus.
JHN.4.21	Yesusikka izis “Hanne macasaye, Xoossa aawas hayssa zuma bolla woykko Yerusalamen inte goynnonta wodey yaanayssa ammana; 
JHN.4.22	Inte inte eronta Xoossas goynneta. Nu gidikko asas atotethi Ayhudappe gidida gish nuni nu eriza Xoossas goynnoos. 
JHN.4.23	Gido attin tumu goynnizayti Xoossa Aawas Ayananinne tuman goynniza wodey buro yaana. Haray attoshin ha7ikka yides. Xoossa aawayka koyizay hessa mala goynnizayta. 
JHN.4.24	Xoossi ba hu7es Ayana; iza goynnizayti aynaninne tuman goynnanas bessees” gides.
JHN.4.25	Macasayakka “Kirstoosi yaanayssa ta erays; izi yiidi hanizaz wursi nuus yootana” gadus. 
JHN.4.26	Yesusikka izis “Ha7i nenara haasayizay ta iza” gides.
JHN.4.27	Hessi hanishin iza kaallizayti ba bidasoppe simmida. Yesusi Macasara haasayizayssa malaletida. Gido attin “Hanne ay koyay? Woykko hannira aazas haasayay?” giidi oonikka oychibenna. 
JHN.4.28	Hessafe guye macasaya otoza heen aggagada gede katama baada asas; 
JHN.4.29	“Ta ooththidaz wursi taas yootidade haa yiidi beyte. Oone erizay Xoossi tiyida Kirstoosi izakkone!” gadus.
JHN.4.30	Aska katamappe kezidi Yesusakko bides. 
JHN.4.31	He wode Yesusa kaallizayti Yesusa “Astamare! Quma ma” giidi woossida. 
JHN.4.32	Izi qas “Inte erontay ta miza qumay taas dees” gides.
JHN.4.33	Hessa gish iza kaallizayti “Aykko miza kath asi izas ehideshaa?” giidi ba giddon haasayettida 
JHN.4.34	Yesusikka istas zaaridi “Ta qumay tana kiittida ta Aawa shene oosonne iza ooso polo. 
JHN.4.35	Inte qas ‘Kaththa maxay gakkanaas buro oyddu aginay attides’ geeta gidekketii? Qas ta gidikko intena ‘Dhoqu giidi kaththay maxa gakkidayssa xeellite’ gays. 
JHN.4.36	Maxizadey ba damoza ekkana. Mernas gidiza ayfe shiishana. Hessa gish zerizadeynne maxizadey issife ufeyettana. 
JHN.4.37	Hessa gish issadey zerana; Hara asi maxana geetettiza leemisoy tuma. 
JHN.4.38	Ta intena inte daaburontayssa maxana mala yeddadis. Harati ooson daaburida. Gido attin inte ista daabursan go7ettideta” gides.
JHN.4.39	Macasaya “Ta ooththidazi wursi taas izi yootides” gaada asas markattida mala katamappe daro Samaariya asay izan ammanides. 
JHN.4.40	Hessa gish Samaariya asay Yesusakko yiidinne izi istakon gam7ana mala woossida. Izikka nam7u gallas heen gam7ides. 
JHN.4.41	Iza qaala siydi daro asay iza ammanides. 
JHN.4.42	Macasayokka “Ha7i nu iza ammanizay ne yootida qaala gish xalla gidonta nukka nu baggara izappe siyida gishshinne tumappe izi dere ashshizade gididayssa erida gishassa” gida.
JHN.4.43	Yesusi Samaariyan nam7u gallas gam7idappe guye Galila bides. 
JHN.4.44	Izi ba baggara “Nabey ba deren bonchettenna” gi yootides. 
JHN.4.45	Gido attin izi Galila biin Galila asay iza lo7ethi mokki ekkides. Gaasoyka Paaziga ba7aale bonchana Yerusalame bidason heen dishin izi ooththidaysa wursi beyida gishassa. 
JHN.4.46	Hessafe guye Yesusi haaththe woyne cajje ooththida Galila dere giddon diza Qaana geetettiza katama nam7antho bides. He wode Qifirnahoomen izas nay saketida issi kawo shuumey dees. 
JHN.4.47	Izikka Yesusi Yuhuda dereppe gede Galila yidayssa siydi Yesusakko bides. Yesusi duge Qifirnahoome wodhdhana malanne daro saketidi hayqqana giza naaza pathana mala Yesusa woossides. 
JHN.4.48	Yesusikka izas “Inte gita malatatanne malalisizaz beyonta aykkokka ammanekketa” gides.
JHN.4.49	Shuumezikka zaaridi “Godo, ta naazi hayqqonta elela wodhdharki!” gides. 
JHN.4.50	Yesusikka iza “Neni neso ba! Naazi paxides” gides. Addezikka Yesusi izas yootida qaala ammanidi so simmi bides. 
JHN.4.51	Izi so bishin iza ashkarati izara ogen gaaggidi “Ne naazi paxides” giidi izas yootida.
JHN.4.52	Shuumezikka naazi ay saaten paxidakkone ista zaari oychides. Istika izas “Qamma gallassafe laapun saaten iza michizayssi aggides” gida. 
JHN.4.53	Naaza aawayka Yesusi “Ne naazi paxides” giday he isti izas yootiza wode gididayssa erides. Hessa gish he gallassafe oykkidi izinne iza so asay wuri Yesusa ammanida.
JHN.4.54	Hayssi malatay Yesusi Yuhudappe Galila yiidi ooththida nam7antho malata.
JHN.5.1	Hessafe kaallidi Ayhudata ba7aaley diza gish Yesusi Yerusalame bides. 
JHN.5.2	Yerusalamen dorsi geliza penge achchan Ibraaweeta qaalara “Betesayda” geetettiza issi pultofe shiiqidi eellida haaththi dees. Izappe bollara kamay diza ichashu ogeti deettes. 
JHN.5.3	Daro harganchati, ayfe qooqeti, toho wobetinne toho silati oge bolla ichchidi haaththay qaaxettana gakkanaas naagetes. 
JHN.5.4	Issi issi wode Goda kiitanchay haaththan wodhdhidi haaththa qaathees. Haatha qaathafe kaallidi koyrottidi haaththan geliza harganchay bana sakiza ay hargefekka paxees. 
JHN.5.5	Heen gadaan heedzdzu tammanne osupun layth kumeth saketida issadey dees. 
JHN.5.6	Yesusi addeza heen ichchidayssa beyidinne izi daro layth saketidayssa eridi “Ne paxana koyay?” gides.
JHN.5.7	Harganchazikka zaaridi “Godo! Haaththay qaaxetiza wode tana haaththan gelthiza asi deenna; ta buro baana gishin haray taappe kaseti haaththan geeles” gides 
JHN.5.8	Yesusikka iza “Denda! ne ichchida alga tookkada ba!” gides.
JHN.5.9	Addezikka heerakka paxides. Ba alga tookki ekkidi bides. Hessi haniday Ayhudata Sambata gallassa. 
JHN.5.10	Hessa gish Ayhudata halaqati paxida addeza “Hach Sambatara ne alga tookkana mala Muse wogay azazenna” gida. 
JHN.5.11	Izikka istas “ ‘Ne ichchida alga tookkada ba’ gi yootides” gides. 
JHN.5.12	Istika “Nena alga tookkada ba giday oonee?” gi oychida. 
JHN.5.13	Derey darida gishshinne Yesusi heeppe haakki bida gish iza ooni pathidakkonne addezi eribenna.
JHN.5.14	Hessafe guye Yesusi addeza Xoossa Keeththan demmidi “Hekko ha7i ne paxadasa; kaseyssafe aadhdhiza iita miishi ne bolla gakkonta mala nam7antho nagara ooththofa” gides
JHN.5.15	Addezikka biidinne iza pathiday Yesusa gididayssa Ayhudata halaqatas yootides. 
JHN.5.16	Addeza Sambata gallas pathida gish Ayhudata daannati Yesusa oykkana yedethida. 
JHN.5.17	Yesusikka istas “Ta Aaway ubba wode ooththes, takka ooththana” gides; 
JHN.5.18	Hessa gaason Ayhudata daannati Yesusa wodhana mala kaseppe aaththi dentheththida. Qasse izi Sambata moorida gish xalla gidonta “Xoossi ta Aawa” gida gishshinne bana Xoossara ginisida gishassa.
JHN.5.19	Yesusi istas “Ta intes tumu gays; Aaway ooththishin beyidayssa oosoppe attin naazi ba shenen aynne ooththenna. Aaway ooththizayssa iza nay hessathoka ooththes. 
JHN.5.20	Gaasoyka Aaway naaza dossees. Ba ooththizayssakka wursi iza bessees; inte malalettana mala hayssafeka aadhdhiza ooso buro bessana. 
JHN.5.21	Aaway hayqqidayta denthizayssathonne de7o immizayssatho naazikka hessatho ba koyidades de7o immana. 
JHN.5.22	Aaway oona bollaka pirdenna. Gido attin pirda maata wursi ba naazas immides. 
JHN.5.23	Izi hessatho ooththiday asay wuri Aawa bonchana malanne qasseka naazakka bonchana malassa. Naaza bonchontay naaza kiittida Aawakka bonchenna.
JHN.5.24	“Ta intes tuma gays, ta qaala siyizadessinne tana kiittidaden ammanizades merna de7oy dees. Izaadey hayqoppe gede de7on pinnides attin iza bolla pirdetenna. 
JHN.5.25	Ta intes tuma gays, kase hayqqida asati Xoossa naa qaala siyiza wodey yaana; he wodeyakka hanno; siyizayti wuri de7on deana. 
JHN.5.26	Gaasoyka Aaway ba baggara de7oy diza mala naazikka ba baggara de7oy daana mala ooththides. 
JHN.5.27	Izi asa naa gidida gish pirdana mala godateth izas immides. 
JHN.5.28	Hayssan aykkokka malalettofte. Gaasoyka buro kase hayqqidi duufon dizayti wuri iza qaala giiris siyiza wodey yaana. 
JHN.5.29	Lo7o ooththidayti hayqoppe dendidi paxana. Gido attin iita ooththidayti hayqoppe dendidi pirdettana. 
JHN.5.30	“Ta ta shenen aykkokka ooththanas dandayikke; gido attin ta aawappe ta siyida mala pirdays. Tana kiittidayssa shene ooththays attin ta shenen ta ooththonta gish ta pirdan balay baawa. 
JHN.5.31	Tani ta gish tarka markattikko ta markay tumu gidenna. 
JHN.5.32	Gido attin ta gish markattizadey haray dees. Izikka ta gish markatizade markatethay tumu gididayssa ta erays. 
JHN.5.33	Inte Yohannisakko ase kiittideta shin izikka tumu markatides. 
JHN.5.34	Ta hayssa gizay inte attana mala attin taas hara markateth koshshida gish gidenna. 
JHN.5.35	Yohannisi eexidi poo7isiza poo7o mala. Inteka guutha wode iza poo7on ufayettana koyideta. 
JHN.5.36	Taas gidikko Yohannisa markatethafe aadhdhiza markay dees. Ta markaykka ta Aaway taas immida ooso. Hessika ta ooththiza oosoy ta Aaway tana kiittidayssa taas markatees. 
JHN.5.37	Tana kiittida ta Aawayka ba hu7era taas markatides. Inte gidikko iza qaala giiris mulekka siybeeykketa. Izas medhaaka mulera beybeekketa. 
JHN.5.38	Izi kiittidaden inte ammanonta gish iza qaalay inte achchan deenna. 
JHN.5.39	Intes Geeshsha Maxaafatappe merna de7o demmanas misatin maxaafata piligeeta; maxaafatikka ta gish markattettes. 
JHN.5.40	Gido attin inte de7o demmanas taakko ha yaana koyekketa.
JHN.5.41	“Ta asappe boncho koyikke. 
JHN.5.42	Ta intena erays; Xoossa siiqoy intenan bayndayssakka erays. 
JHN.5.43	Tani ta Aawa sunthan yadis shin inte tana mokki ekkibeekketa. Hara asi qasse ba sunthan yiikko inte iza mokki ekkeeta. 
JHN.5.44	Inte inte giddon issoy issafe boncho koyizayto! Issi Xoossafe beettiza boncho koyontayto inte waanidi tana ammanana dandayetii? 
JHN.5.45	Ta Aawa sinthan intena mootanay intes tana misatoppo. Intena mootanay inte iza hidota ooththiza Muse; 
JHN.5.46	Musey ta gish xaafidayssa ammanidakko inte tana ammanana. 
JHN.5.47	Izi xaafidayssa inte ammanonta aggikko qasse ta qaala inte waani ammananee?” gides.
JHN.6.1	Hessafe guye Yesusi Xibiraadoose geetettizaso Galila Abbafe he pinth pinnides. 
JHN.6.2	Yesusi harganchata pathida malata beyida gish daro asay iza kaallides. 
JHN.6.3	Yesusi bana kaallizaytara pude zuma bolla kezi uttides. 
JHN.6.4	He wode Ayhudata Paaziga ba7aaley mati uttides. 
JHN.6.5	He wode daro derey izakko yizayssa Yesusi dhoqu gi xeelidi Piliphoosa “Hayssa deraas gidana quma awappe shammana dandayizonii?” gides. 
JHN.6.6	Yesusi Piliphoosa hessatho oychiday iza paacanas giidippe attin izi ba ooththanayssa erees.
JHN.6.7	Piliphoosikka izas “Issi issades issi bars gidiza kath shamizakkokka nam7u xeetu dinaren shammida kaththikka hayssas gidenna” gides. 
JHN.6.8	Yesusa kaallizaytappe issoy Simoona Phexroosa isha Indiraassi, 
JHN.6.9	“Ichashu banga ukethinne nam7u mole oykkida issi nay hayssan dees. Gido attin hanna hayssa ha derezas ay gidanee?” gides.
JHN.6.10	Yesusikka zaaridi “Asa ubba uttissite” gides. Heen gadaan daro maatay diza gish asay uttides. Asa qoodaykka ichashu shi gidizaza. 
JHN.6.11	Hessafe guye Yesusi uketha ekkidi galata woossa woossidi uttida asas gishides. Molezakka hessathoka gishechchides. Asay wurikka baas gidizaz demmides. 
JHN.6.12	Asay wurikka kalli min Yesusi bana kaallizayta “Maaddan attida kaththa issinoka ashshonta shiishshite” gides. 
JHN.6.13	Istika asay mishin ichashu ukethafe attida tammanne nam7u leemate kumeth shiishida.
JHN.6.14	Asatikka Yesusi ooththida malata beyidi “Hayssadey tumappe ha alame yaana nabezakko!” gides. 
JHN.6.15	Asay qasse wolqara Yesusa kawoththana qoppidayssa eridi Yesusi qasseka istafe haakki biidi zuma bolla kezides.
JHN.6.16	Gadey qammishin Yesusa kaallizayti duge abbako wodhdhida. 
JHN.6.17	Wogolon gelidi Qifirnahoome baana kezida. Isti kezishin gadey dhumides. Yesusi hessa gakkanaasikka istako yibenna. 
JHN.6.18	Wolqama carkoy carkiza gish abbay keehi qaaxides. 
JHN.6.19	Iza kaallizayti bagga saate oge mala wogoloza laagidappe guye Yesusi abba bollara tohora hamutti wogolozakko matishin demmidi babbida. 
JHN.6.20	Izikka istas “Tanakko! Babbofte!” gides. 
JHN.6.21	Istika iza ufayssara gede wogoloza giddo ekkana koyda. Heerakka wogolozikka isti baanaso gakkides.
JHN.6.22	Abbafe he pinthan attida asay wontetha gallas abba bolla issi wogoloy xalla dizaaro beyides. Yesusa kaallizayti kase barka bidayssanne Yesusi istara wogolon gelontayssa erida. 
JHN.6.23	Gido attin hanko wogoloti Xibiraadooseppe dendidi Yesusi galata woossa woossin asay kaththa midaso yida. 
JHN.6.24	Asatika Yesusi woykko iza kaallizayti heen bayndayssa beyidi he wogolotan gelidi Yesusa kosh Qifirnahoome bides. 
JHN.6.25	Abbafe he pinthan iza demmidi “Astamare! Ne ayde hayssa yadii?” gida.
JHN.6.26	Yesusikka istas “Ta intes tuma gays inte tana koyizay kath mi kaallida gish attin malata beyida gish gidenna. 
JHN.6.27	Dhayana kaththas ooththofte. Gido attin hessafe aaththidi Xoossa aaway ammanthiza maatame iza bolla shocida gish Asa Nay intes immiza merna de7os gidiza kaththas ooththite” gides. 
JHN.6.28	Istika iza “Histin Xoossa ooso ooththanas nu ay ooththinoo?” gida. 
JHN.6.29	Yesusikka “Xoossa oosoy Xoossi kiittida iza naazan ammano” giidi istas zaarides.
JHN.6.30	Istika izas “Nu beyidi nena ammanana mala ne nuna ay malata bessanee? Qasseka ay ooththanee? 
JHN.6.31	‘Isti maana mala istas quma saloppe immides’ geetetti xaafetida mala kase nu aawati bazzo biittan manna geetettiza kath mida” gida. 
JHN.6.32	Yesusi istas “Ta intes tumu gays; saloppe wodhdhida quma intes immiday Muse gidenna. Tumu quma saloppe intes immizay ta Aawa. 
JHN.6.33	Gaasoyka Xoossa qumay saloppe wodhdhidi alames de7o immizayssa” gides. 
JHN.6.34	Hessa gish asay “Godo hessa mala quma nuus ubba wode immarki!” gides.
JHN.6.35	Yesusikka istas “De7o qumay tana; taakko yiza asi mulekka gafettenna; tana ammanizadey aydekka saametenna. 
JHN.6.36	Kase ta intes gida mala inte tana beydeta shin ammanibeeyketa. 
JHN.6.37	Ta Aaway taas immizay wurikka taakko yaana. Taakko yizade ta gede kare goodikke. 
JHN.6.38	Gaasoyka ta saloppe wodhdhiday tana kiittidayssa shene ooththanas attin ta shene ooththanas gidenna. 
JHN.6.39	Tana kiittidayssa sheney taas immidaytappe issadeka dhayssonta wursetha gallas ta denthana. 
JHN.6.40	Ee ta sheney naaza beyidi iza ammanizadey wuri merna de7o demmanassa. Tanikka wurseththa gallas iza hayqoppe denthana” gides. 
JHN.6.41	Hessa gish Yesusi “Saloppe wodhdhida qumay tana” gida gish Ayhudati iza bolla zuuzumettida. 
JHN.6.42	“Hayssi Yoosefe naa Yesusa gidenee? Iza aawanne iza aayo nu erokkonii? Histin ha7i izi ‘Saloppe wodhdhadis’ waani gizee?” gida.
JHN.6.43	Yesusikka istas “Inte inte giddon zuuzumeta. 
JHN.6.44	Tana kiittida ta Aaway xeygidadefe attin taakko yaana dandayizaddey oonikka deenna. Barka taakko yaana dandayizay oonikka deenna. Taakko yizadekka wursetha gallas ta iza hayqoppe denthana. 
JHN.6.45	Nabeta maxaafatan asay wuri Xoossafe tamaridade gidana geetetti xaafetides. Hessa gish Aawappe siydi tamarida asi wuri taakko yaana. 
JHN.6.46	Hessa gussi aawa beyida asi dees gussi gidenna. Aawa beyiday Xoossa achchafe yidayssa xalla. 
JHN.6.47	Ta intes tuma gays; tanan ammanida asas merna de7oy dees. 
JHN.6.48	Tani de7o quma. 
JHN.6.49	Kase inte aawati bazzo biittan manna mida. Gido attin wurikka hayqqida. 
JHN.6.50	Saloppe wodhdhida qumay hayssa. Hayssa mizadey mulekka hayqqenna. 
JHN.6.51	Saloppe wodhdhida de7o qumay tana. Hayssa ha qumappe mizadey wurikka mernas daana. Alames de7o gidana mala ta immiza qumay ta ashoza” gides.
JHN.6.52	Hessa wode Ayhudati “Hayssi addezi nu iza asho maana mala wosti immanee?” giidi ba giddon palametida. 
JHN.6.53	Hessa gish Yesusi ista “Ta intes tumu gays; Asa Naa asho inte moonta aggikko, iza suuthikka uyonta aggikko intes de7oy deenna. 
JHN.6.54	Ta asho mizadessinne ta suuth uyizades ubbas merna de7oy dees. Takka izaade wursetha gallas hayqoppe denthana. 
JHN.6.55	Gaasoyka ta ashoy tumu quma. Ta suuthaykka tumu ushsha. 
JHN.6.56	Ta asho mizaynne ta suuth uyizay wuri tanan daana. Takka izaaden daana. 
JHN.6.57	De7o Aaway tana kiittida malanne takka izan de7on diza mala hessathoka ta asho mizadey wuri tanan de7on daana. 
JHN.6.58	Hessa gish saloppe wodhdhida qumay hayssa. Izikka kase inte aawati midayssa mala gidenna. Gaasoyka he quma midayti hayqqida. Ha quma mizayti gidikko mernas daana” gides. 
JHN.6.59	Yesusi hayssa Qifirnahoomen Ayhudata Woosa Keeththan tamarsiza wode yootides.
JHN.6.60	Iza kaallizaytappe darizayti hessa siydi “Hayssi yo7ozi deexxo; hayssa ooni ekkana dandayizee?” gida. 
JHN.6.61	Yesusikka iza kaallizayti hessa yo7oza gish zuuzumetidayssa ba woznan eridi “Hayssi intena deexizee? 
JHN.6.62	Asa Nay Kirstoosi ba dizaso simmi kezishin beykko inte ay gaanee? 
JHN.6.63	Asas de7o immizay Xoossa Ayanakko! Asa wolqay qasse ayne go7enna; ta intes yootida qaalay de7o immiza ayana. 
JHN.6.64	Gido attin inte giddon issi issi ammanonta asati deettes” gides. Yesusi istas hessa giday koyroppe doommidi ista giddon ammanontayti oonantakkonne qasse iza aaththi immanaddeyka oonakkone eriza gishassa. 
JHN.6.65	Kaalethidikka Yesusi “Aawa sheney baynda taakko ha yaana dandayizaddey deenna gaada ta intes yootiday hessassa” gides.
JHN.6.66	Hessafe dendidayssan iza kaallizaytappe daroti guye simmida. He gallassafe doommidi Yesusa kaallo aggida. 
JHN.6.67	Hessa gish Yesusi bana kaalliza tammanne nam7ata “Inteka baana kooyetii?” gides. 
JHN.6.68	Hessa wode Simoona geetettiza Phexroosi “Godo nees merna de7oy qaalay dishin nu oonakko baanee? 
JHN.6.69	Ne geeshsha Xoossa naa gididayssa eridi nuni ammanidos” gides. 
JHN.6.70	Yesusikka ista “Ta intena tammanne nam7ata doorabeekkinaa? Histin intefe issoy Xala7e” gides. 
JHN.6.71	Izi hessa giday Simoona naa Asqoroonto Yuhuda gishassa. Ayssi giikko Yuhuday tammanne nam7atappe issa gididakkokka Yesusa aaththi immanay iza gidida gishassa.
JHN.7.1	Hessafe guye Yesusi Galila giddon yuuyetides. Gido attin Yuhudan yuuyanas koybenna. Gaasoyka Ayhudati iza wodhdhana koyiza gishassa. 
JHN.7.2	He wode Ayhudata daase ba7aaley mati uttides. 
JHN.7.3	Hessa gish Yesusa ishati izakko shiiqidi “Nena kaallizayti ne ooththiza oosoza beyana mala ne hayssafe dendada Yuhuda dere ba; 
JHN.7.4	gaasoyka qoncen erettana koyizadey ba ooso geeman ooththenna. Nekka haytanta wursa ooththashe nena alamen qoncisana koshshees” gida. 
JHN.7.5	Isti hessa gida gaasoy iza ishataka gidin izan ammanontayta gidida gishassa.
JHN.7.6	Yesusikka istas “Ta wodey buro gakkibeenna; inte wodey gidikko ubba wode intes giigakko. 
JHN.7.7	Derey intena ixana dandayenna. Tana gidikko ixees; gaasoyka ta alame oosoy iita gididayssa izas markattiza gishassa. 
JHN.7.8	Ha7i inte gede ba7aalezaso biite. Taas wodey gakkonta gish hayssa ha ba7aalezaso ta biikke” gides. 
JHN.7.9	Hessa giidi Yesusi Galilan attides.
JHN.7.10	Gido attin iza ishati ba7aalezaso bidappe guye Yesusi qoncera gidonta qotara ba7aalezaso bides. 
JHN.7.11	Ayhudati “Izi awan dizee?” gishe ba7aalezason koyda. 
JHN.7.12	Dereyka iza gish giddora sasuki haasayettides. Issi issi asati “Izi lo7o asa” gishin baggay qasse “Lo7o gidenna. Izi dere baleththees” gida. 
JHN.7.13	Gido attin Ayhudata daannatas babbiza gish oonikka iza gish qoncen haasaybenna.
JHN.7.14	Ba7aalezi wurana bagga gakkishin Yesusi Xoossa Keeththe biidi tamarso oykkides. 
JHN.7.15	Ayhudati “Hayssi addezi tamaronta dishe hayssa wursi wosti eridee?” giidi malaletida.
JHN.7.16	Hessa gish Yesusi “Ta tamarsiza timirtey tana kiittida ta Aawappe taas imettides attin taappe gidenna. 
JHN.7.17	Tana kiittidayssa shene ooththana koyizadey diikko hayssi ha timirtey Xoossafe beettidayssa woykko ta taappe hasaydayssa gidikkokka erana. 
JHN.7.18	Bappe haasayizaddey ba boncho koyees. Kiittidade boncho koyizadey gidikko izi tumancha. Wordoy iza bolla deenna. 
JHN.7.19	Musey intes woga immides gidennee? Gidikkoka inte giddon woga naagi polidadey oonikka deenna. Inte aazas tana wodhana koyetii?” gides.
JHN.7.20	Dereyka iza “Ne bolla daydanthi dees! Nena wodhana koyizay oonnee?” gides. 
JHN.7.21	Yesusikka istas “Ta issi ooso ooththadis; inte wurikka hanno ha oosoyn malaleteta. 
JHN.7.22	Musey intes qaxara woga immides; he wogaykka imettiday kase aawatappe beettides attin Museppe gidenna. Histin hekko inteka Sambata gallasikka as qaxxareta. 
JHN.7.23	Histikko Muse wogay shaaretonta mala asi Sambata gallas qaxxaretizaz gidikko histin ta Sambata gallas asas kumeththa asateth pathin aazas ta bolla hanqettetii? 
JHN.7.24	Suure pirda pirdite attin asa ayfeso xeelidi maado pirda pirdofte” gi zaarides.
JHN.7.25	Yerusalame asappe issi issi asati “Isti wodhana koyiza addezi hayssa gidenee? 
JHN.7.26	Hekko izi qoncen hasayes shin isti iza aykkokka gibeetenna. Hays Xoossi kiittidade gididayssa daannati tumu erizoshaa? 
JHN.7.27	Histin hayssi addezi awa asakkone nu eroos. Xoossi kiittidadey yishin qasse izi awappekkonne erizadey oonikka deenna” gida. 
JHN.7.28	Hessa gish Yesusi Xoossa Keeththan tamarsishe ba qaala dhoqu histidi “Inte tana tumu ereeta. Ta Aawappe yidakkonne inte ereeta. Qasse tani ta shenen yabeekke. Tana kiittidayssi izi tumancha. Gido attin inte qasse iza erekketa. 
JHN.7.29	Ta gidikko iza achchafe yida gishshinne izi tana kiittida gish ta iza erays” gides. 
JHN.7.30	Hessa wode iza oykkanas koyda; Gido attin buro wodey gakkibeenna gish oonikka oykkibeenna. 
JHN.7.31	Gidikokka derezappe daroy izan ammanides. Asay “Xoossi kiittidadey yiza wode hayssi addezi ooso malatappe bollara hara ooththanee?” gides.
JHN.7.32	Asay Yesusa gish garsara sasuketi haasayettishin Farsaaweeti siyida. Hessa gish Qeeseta halaqatinne Farsaaweeti Yesusa oykkanas Xoossa Keeththa penge naagizayta yeddida. 
JHN.7.33	He wode Yesusi “Ta intenara guuththa wode daashshana; Hessafe guye tana kiittidayssako ta simma baana. 
JHN.7.34	Inte tana koyana shin demmekketa. Inte ta dizaso yaanas dandayekketa” gides.
JHN.7.35	Hessa gish Ayhudata daannati ba giddon issoy issara “Hayssi addezi nu demmonta mala awa baaneshaa? Oone erizay Giriketa giddo laaletti diza Ayhudatakko biidi Giriketa tamarsaneshaa? 
JHN.7.36	Izi ‘Inte tana koyana shin demmekketa; Ta dizaso inte yaanas dandayekketa’ gishin hessi ay guussee?” gida.
JHN.7.37	Gita ba7aaleza wursetha gallas Yesusi dendi eqqidinne ba qaala dhoqu histidi “Haath saamettidadey diikko ha taakko yiidi uyo. 
JHN.7.38	Geeshsha Maxaafay gida mala tana ammanizadefe de7o haaththa pultoy pultana” gides. 
JHN.7.39	Izi hessa giday izan ammanizayti buroppe ekkana Xillo Ayana gishassa. Gaasoyka Yesusi bonchettiza wodey buro gakkonta gish Xillo Ayanay imettibenna.
JHN.7.40	Hessa gish derezappe issi issi asati he qaala siydi “Yaana giza nabey tumappe hayssa” gida. 
JHN.7.41	Harati “Hays Xoossi kiittidade” gida. Baggayti qasse “Xoossi kiittidadey Galilappe waani yaanee? 
JHN.7.42	Xoossi kiittidadey Dawute zerethafe yelettanayssanne Dawute katama Beetelemeppe yaanayssi kase Geeshsha Maxaafan xaafetibenee?” gida. 
JHN.7.43	Hessa gish iza gaason derey ba giddon shaaketi wodhdhides. 
JHN.7.44	Istafe issi issi asati iza oykkana koyda. Gido attin oonikka iza oykkibeenna.
JHN.7.45	Hessafe guye Xoossa Keeththe naagizayti Qeeseta halaqatakkonne Farsaaweetakko simmidi bida. Istika “Aazas iza ekkonta yidetii?” gida. 
JHN.7.46	Wotadaratikka zaaridi “Ha addezi haasayizayssa mala ay asikka haasayi erenna” gida.
JHN.7.47	Farsaaweeti ista “Inteka balettidetii? 
JHN.7.48	Daannatappe woykko Farsaaweetappe iza ammanidayti dizoshaa? 
JHN.7.49	Hayssi Muse woga eronta derey tumappe qangetidayssa” gida.
JHN.7.50	Hayssafe kase Yesusakko bida Farsaaweetappe issa gidida Niqodimoossi istas 
JHN.7.51	“Nu wogan issi mootetizadey ba mootos zaaro immin siyontanne izi ay ooththidakkone eretonta dishin pirday pirdeti erizee?” gides.
JHN.7.52	Istika “Nekka Galila asee? Galilappe nabey dendontayssa pilgada gakka era” gida. 
JHN.7.53	Hessafe guye issoy issoy baso bides. 
JHN.8.1	Hessafe guye Yesusi Dabrazayte bides. 
JHN.8.2	Wontetha gallas maalado wontara Xoossa Keeththe simmi yides. Dereyka wuri izakko yiin izi uttidi ista tamarso oykkides. 
JHN.8.3	Muse woga tamarsizaytinne Farsaaweeti issi laymatashe oykkettida macas dizaaro ekki yiidi dere sinthan essida. 
JHN.8.4	Yesusakka “Astamare! Hekko hanna macasaya laymatashe oyketadus. 
JHN.8.5	Hanni mala macassi shuchchan cadeta hayqqana mala Musey nu wogan nuna azazides; Nenich hanni gish ay gay?” gida. 
JHN.8.6	Isti iza hessa giday iza bolla mootos gidiza gaaso demmanassinne iza paacana koyda gishassa. Gido attin Yesusi hokkdi biitta bolla ba biradhdhera xaafo oykkides.
JHN.8.7	Isti iza zaari zaari oychin dhoqu giidi “Inte giddofe nagaray baynda asi koyro shuchchi izi bolla olo” gides. 
JHN.8.8	Hessafe qasseka hokkidi biitta bolla xaafides. 
JHN.8.9+JHN.8.10	Istika hessa siydi cimatappe oykkidi wurikka issoy issoy bides. Hessa gish Yesusi heen eqqida macasayra xalla attides. “Mootizayti awan dizoo? Ne bolla pirdiday oonikka dennee?” gides.
JHN.8.11	Izakka “Godo oonikka baawa” gadus. Yesusikka “Takka ne bolla pirdikke; ba! Nam7antho nagara ooththofa” gides. 
JHN.8.12	Qasse Yesusi “Tani alames poo7o. Tana kaallizadey wuri de7o poo7o demmana. Dhuman simeretenna” giidi istas yootides. 
JHN.8.13	Farsaaweeti “Neni ne gish markattasa; Ne markay tumu gidenna” gida. 
JHN.8.14	Yesusikka istas “Tani ta gish ay markattikkokka ta awappe yidakkonne qasse ta awa baanakkonne ta eriza gish ta markateth tuma. Inte gidikko ta awappe yidakkonne qasse awa baanakkonne erekketa. 
JHN.8.15	Inte asho qofa mala pirdeeta. Ta gidikko oona bollaka pirdikke. 
JHN.8.16	Ta pirdikkokka ta pirday tumu pirda. Gaasoyka ta tarka pirdikke; Tana kiittida ta Aawayka tanara dees. 
JHN.8.17	Nam7u asata markay tumu gididayssi inte wogan xaafetides. 
JHN.8.18	Hessa gish tani ta gish markatays; tana kiittida ta Aawayka taas markattes” gi zaarides. 
JHN.8.19	Istika “Ne Aaway awan dizee?” giidi iza oychida. Yesusikka istas “Tana gidin ta aawakka gidin inte erekketa; inte tana erizako ta Aawakka eranakoshin” giidi istas zaarides.
JHN.8.20	Yesusi hessa istas yootiday Xoossa Keeththa gibben miishe woththiza saaxine achchan tamarsishe yootides shin izas oyketiza wodey gakkonta gish oonikka iza oykkibeenna. 
JHN.8.21	Yesusi qasseka “Ta baana shin inte tana koyananne inte inte nagarara hayqqana attin ta bizaso baana dandayekketa” gides.
JHN.8.22	Ayhudatikka ba giddon issoy issara izi “ ‘Ta bizaso inte baana dandayekketa’ gizay barka bana wodhanaseshaa?” geetettida.
JHN.8.23	Izi qasse ista “Inte garsa asa; tani bolla asa; inte hayssa alame asa; tani ha alameppe gidikke. 
JHN.8.24	Inte ta oonakkonne eridi ammanonta aggikko inte inte nagarara hayqqana gish ta inte inte nagarara hayqqana giday hessa gishassa” gides.
JHN.8.25	Istika iza “Ne oonnee?” gida. Yesusikka istas “Ha7i gakkanaas ta intes iza gish yootizadey tana. 
JHN.8.26	Ta inte bolla haasayanayssinne pirdaza yo7oy daroy dees. Gido attin tana kiittidadey ammanettidade; takka izappe siyidayssa ha alamezas yootays” gides.
JHN.8.27	Izi istas Aawa gish yootizayssa akeekibettena. 
JHN.8.28	Hessa gish Yesusi “Inte Asa Naa dhoqu histidi kaqqida wode tani iza gidadey tana gididayssa inte erana. Aaway tana tamarsidayssa yootadis attin tani ta shene mala aykkokka ooththontayssa inte akeekana. 
JHN.8.29	Tana kiittidayssi izi tanara dees. Ay wodekka ta ufayssizaz ooththiza gish izi tana xalala yeggi aggibenna” gides. 
JHN.8.30	Izi hessa yootida mala daro asay izan ammanides.
JHN.8.31	Yesusi bana ammanida Ayhudata “Inte tumu ta qaalan diikko inte tumappe tana kaallizayta gidana. 
JHN.8.32	Tumay aazakkone inte erananne tumaykka intena wozana” gides.
JHN.8.33	Istika izas zaaridi “Nuni Abrahaame naytakko! Nu oonaska aylleti erokko. Histin ne nuna waanada inte wozettana gay?” gida. 
JHN.8.34	Yesusikka istas “Ta intes tumu gays; nagara ooththizadey wuri nagaras aylle; 
JHN.8.35	Ay wodekka aylley soon luxi dee7enna. Yeloy gidikko aydekka soon dees. 
JHN.8.36	Histikko naazi intena wozikko inte wozetidayta gidana. 
JHN.8.37	Inte Abrahaame nayta gididayssa ta erays. Gido attin ta qaala inte ero gi ekkonta gish tana wodhanas koyeeta. 
JHN.8.38	Tani ta Aawa achchan beyidayssa intes yootays. Inte qasse inte aawappe siyidayssa ooththeta” gides.
JHN.8.39	Istika izas “Nu aaway Abrahaame” giidi zaari yootin, Yesusi istas “Inte Abrahaame naa gididakko Abrahaametho ooththana. 
JHN.8.40	Inte gidikko ta Xoossafe siyida tuma intes yootin tana wodhanas gixxi dendideta. Gido attin Abrahaamey hessatho ooththibeenna. 
JHN.8.41	Inte inte aawatho ooththeta” gides. Istika zaaridi “Nu layman yeletida naa gidokko. Nu aaway issi Xoossa xalala” giidi izas zaarida.
JHN.8.42	Yesusi istas “Inte Aaway Xoossa gididakko takka Xoossafe keza yida gish inte tana dosanakkoshin; tana izi kiittides attin ta tarka ta shenen yabeekke. 
JHN.8.43	Ta yootizayssa ays yuushi qoppeketii? Gaasoyka inte ta qaala siyana koyonta gishassa. 
JHN.8.44	Inte inte aawa Xala7e nayta; Inte aawa amo polana koyeeta; izi kasekka shempo wodhidade. Iza achchan tumay doonta gish izi tuman eqqibenna. Izi ba hu7es wordanchanne wordo aawa gidida gish izi wordo haasaya bappe medhi ekkidi haasayees. 
JHN.8.45	Ta qasse tumu haasayiza gish inte tana ammanekketa. 
JHN.8.46	Inte giddofe tana ne hanno nagara ooththadasa giidi markara laththanas mootana dandayizadey dizee? Ta tumu haasayizade gidikko histin aazas tana ammanekketii? 
JHN.8.47	Xoossafe gidida asi Xoossi giza siyees. Inte gidikko Xoossafe gidonta gish Xoossa qaala siyekketa” gides.
JHN.8.48	Ayhudatikka zaaridi “Nu nena ne ‘Samaariya asa; ne bolla daydanthi dees’ gidays tumu dennee?” gida.
JHN.8.49	Yesusi istas “Tani ta Aawa bonchays attin daydanthi ta bolla baawa. Inte gidikko tana kawushsheeta. 
JHN.8.50	Tani taas boncho koykke. Ta bonchettana mala koyizadey qasse dees. Izikka pirda pirdanade. 
JHN.8.51	Ta intes tumu gays; oonikka ta qaala naagikko hayqo mulekka hayqqenna” gi zaarides.
JHN.8.52	Ayhudati iza “Ne bolla daydanthi dizayssa ha7i nuni eridos. Abrahaamey hayqqides; nabetikka izatho hayqqida. Ne qasse ‘Oonikka mule hayqo beyenna’ ga yootasa. 
JHN.8.53	Ne nu aawa Abrahaameppe aadhdhay? Izi hayqqides; nabetikka hayqida histin ne nena oona gaana koyadii?” gida. 
JHN.8.54	Yesusikka istas “Ta tarka tana bonchikko ta bonchoy hada. Tana bonchizaddey gidikko inte ‘Izi nu Xoossa’ gizay ta Aawa. 
JHN.8.55	Inte iza eronta aggikkokka ta qasse erays. Ta iza erike giikko, takka inte mala wordancha gidays. Ta qasse iza erays, iza qaalakka naagays. 
JHN.8.56	Inte aawa Abrahaamey ta gallas beyanas amottidi beydessinne ufayetides” gides.
JHN.8.57	Ayhudati qasse “Nees buro ichashu tammu layth kumonta neni Abrahaame beyadii?” gida. 
JHN.8.58	Yesusikka “Ta intes tumu gays; Abrahaamey yelettanappe kasekka tani days” gides.
JHN.8.59	Ayhudati heerakka iza caddanas wuri shuch denthida. Gido attin Yesusi ista matappe qotettidi Xoossa Keeththafe kezi bides.
JHN.9.1	Yesusi ogera aadhdhi bishe ba aayey uloppe yeletosafe ayfe qooqidade beyides. 
JHN.9.2	Iza kaallizayti iza “Astamaare! Hayssi addezi qooqe gidi yellettana mala nagara ooththiday oonnee? Iza yelidayti ooththidoyee? Izi ooththidee?” giidi Yesusa oychida. 
JHN.9.3	Yesusikka istas “Iza gidinka iza yelidaytikka nagara ooththibetenna. Izi hessatho haniday Xoossa oosoy iza bolla qoncanassa. 
JHN.9.4	Gallassara tana kiittidade ooso ooththanas taas bessees. Buro oonikka ooththanas dandayonta qammay yaana. 
JHN.9.5	Ha biitta bolla diza wode ha Biittas poo7oy tana” gides. 
JHN.9.6	Hessa gi simmidi biitta bolla cuch cuttidi ba cuchchan urqa shugisidi addeza ayfeza he urqa tiyidi, 
JHN.9.7	“Baada Selihoomen asay xammaqettizason meeceta” gides. Selihoome guussi kiitettidayssa guussa. Addezikka biidi meecettidinne xeellishe simmi yides. 
JHN.9.8	Iza dooththatinne kase izi heen woossishin beyida asay “Hayssadey kase uttidi woossiza addeza dennee?” gida.
JHN.9.9	Istafe issi issi asati “Ee izakko” gida. Baggayti “Iza deenna” gida. Izi qasse “Ta izakko” gides. 
JHN.9.10	Istika “Histin ne ayfey waani xeellidee?” giidi oychida. 
JHN.9.11	Izikka zaaridi “Yesusa geetettiza asi biitta bolla urqa munuqidi ta ayfeza he urqa tiyidinne tana ‘Baada Selihoomen meeceta’ gi yootin ta baada meecetada xeellanas dandayadis” gides. 
JHN.9.12	Istika “Histin hessadey ha7i awan dizee?” gida. Izikka “Ta erike” gides.
JHN.9.13	Istika he kase ayfe qooqe addeza Farsaaweetakko efida. 
JHN.9.14	Yesusi urqa munuqidi addeza ayfe pathida gallassay Ayhudata Sambata gallasa. 
JHN.9.15	Hessa gish Farsaaweeti addeza izi wosti xeellidakkonne iza oychida. Addezikka zaaridi “Izi ta ayfen urqa tiyides; takka meecetadis; hekko ha7i xeelladis” gides. 
JHN.9.16	Farsaaweetappe issi issi asati “Hayssi addezi Sambata bonchontadde gidida gish izi Xoossafe gidenna” gida. Baggay qasse “Nagaranchay hayssa mala malata waani ooththana dandayzee?” gida. Hessa gish ista giddon palamay medhettides. 
JHN.9.17	Histin kase ayfe qooqe addezako simmidi “Ha ne ayfe pathida addeza gish ne ay gay?” gida. Addezi zaaridi “Izi nabekko!” gides. 
JHN.9.18	Ayhudati addeza yelida aayeyranne aawara xeygisi ehisana gakkanaas addezi kase qooqe gididayssa ammanibetenna.
JHN.9.19	Istika yelidayta “Inte ‘nuus qooqe nay yeletides’ giza naazi hayssee? Histin ha7i waanidi xeellana dandayidee?” gida. 
JHN.9.20	Yelidaytikka hizgi zaarida “Izi nu naa gididayssanne qooqe gididi yeletidayssa eroos. 
JHN.9.21	Ha7i qasse izi waani xeellana dandayidakkonne iza ayfe ooni pogidakkonne nu erokko. Izi bana dandayiddade gidida gish izi ba gish yootanas Dandayees; iza oychite” gida. 
JHN.9.22	Iza yelidayti hessatho giday oonikka Yesusa izi Kirstoosa giidi markattiday wuri Ayhudata woossa keeththafe goodettana mala Ayhudati kase seera ooththida gish Ayhudatas babbidi gida. 
JHN.9.23	Hessa gish “Iza yelidayti izi bana dandayiddade gidida gish iza oychite” gida.
JHN.9.24	Kase qooqe addeza qasseka xeygidi “Haysso ne tumayo yootada Xoossa boncha. Hayssi addezi nagarancha gididayssa nu eroos” gida. 
JHN.9.25	Izikka “Izi nagarancha gidin ta erike. Gido attin ta kase qooqe gididaronne qasse ha7i ta xeellizaro hanno xalla erays” gides. 
JHN.9.26	Isti qasse iza “Izi nees ay ooththidee? Ne ayfeza wosti pogidee?” giidi oychida 
JHN.9.27	Izikka “Ta intes kase yootin woznan woththi siybekketa shin ha7i qasse aazas zaarethi siyana koyetii? Inteka iza kaallizayta gidana koyetii?” gides. 
JHN.9.28	Hessafe guye iza “Nu Muse kaallizadenta; ne iza kaallizade gida. 
JHN.9.29	Kase Xoossi Musera haasayettidayssa nu eroos. Hayssi addezi awappe yidakkonne nu erokko” gida. 
JHN.9.30	Addezikka istas “Izi awappekkonne inte erontayssi malalises. Gido attin ta ayfe xeelisidadey iza. 
JHN.9.31	Xoossi baas yayyizadessinne iza shene ooththizades attin nagarancha as siyontayssa nu eroos. 
JHN.9.32	Ayfe qooqidi yeletidade ayfey xeellides gizayssa alamey medhetosappe oonikka siyi erenna. 
JHN.9.33	Hayssadey Xoossafe gidontakko hayssa ooththanas dandayenna” gi zaarides. 
JHN.9.34	Istika iza “Neni nees mule asatethay nagaran munuqetin yeletidayssi nuna tamarsana waana xaladii?” giidi iza goodida.
JHN.9.35	Addeza goodidayssa Yesusi siydes. Iza demmidinne “Ne Asa Nan ammanay?” gides. 
JHN.9.36	Addezikka “Godo! Ta izan ammanana mala izi oonnee?” giidi oychides. 
JHN.9.37	Yesusikka “Ne iza beyadasa; ha7i nenara haasayizay izakko!” gides. 
JHN.9.38	Addezikka “Godo! Iza ammanadis” giidi izas hokki goynnides. 
JHN.9.39	Yesusikka “Qooqeti xeellana malanne xeellizayti qooqana mala pirdanas ta hayssa ha alame yadis” gides. 
JHN.9.40	Izara diza Farsaaweetappe issi issi asati hessa siydi “Hessi ay guussee? Histin nukka qooqee?” gida. 
JHN.9.41	Yesusikka ista “Inte qooqeta gididakko intes nagara gidenna shin inte ha7i ‘Nu xeelloos’ giza gish inte nagarancha gidida mala daana” gides.
JHN.10.1	Yesusi, “Ta intes tumu gays; dorsata yire pengerappe attin hara baggara guppi gelizay kaysonne bonqizade. 
JHN.10.2	Pengera gelizadey izi dorsata heemmizade. 
JHN.10.3	Penge naagizadey izas pengeza doyees. Dorsatikka iza qaala siyeetes. Ba dorsata sunthara sunthara xeygi kessees. 
JHN.10.4	Bayta wursi kessidappe guye ista sinth aadhdhidi kaaleththees. Dorsatikka iza qaala eriza gish iza kaallettes. 
JHN.10.5	Imatha asa qaala eronta gish izappe baqattettes attin mulekka iza kaallettenna.” 
JHN.10.6	Yesusi hessa leemisoza istas yootides shin isti qasse izi istas yootidayssa aykkokka eribetenna. 
JHN.10.7	Hessa gish Yesusi qasseka istas “Ta intes tumu gays; dorsata pengey tana. 
JHN.10.8	Taappe kase yidayti wuri kaysonne bonqizayta. Dorsati gidikko isti giza siybetenna 
JHN.10.9	Pengey tana. Ta baggara gelizadey wuri attana; gelananne kezana; heemmetizasoka demmana. 
JHN.10.10	Kaysoy kaysotana, wodhanassinne dhayssanas xalla yees. Ta gidikko intes de7oy daana malanne intes keehi darana mala yadis.
JHN.10.11	“Ta lo7o heemmizade; lo7o heemmizadey ba shempo ba dorsata gish aaththi imees. 
JHN.10.12	Miishera qaxarettidi heemmizadey gidikko dorsati izas gidonta gish kana suytey yiza wode dorsata yeggidi baas baqatees. Kana suyteykka dorsata dafi dafi meessinne laalles. 
JHN.10.13	Baqatizaddey miishan qaxarettidade gidida gishshinne dorsatas mishetonta gishassa.
JHN.10.14	“Lo7o henthanchay tana. Tani ta dorsata erays; Istika tana erettes. 
JHN.10.15	Hessika Aaway tana erizayssa mala tani ta shempo dorsata gish aaththa immana. 
JHN.10.16	Hayssa ha dorsa yiren gelontayti taas hara dorsati deettes; ta istaka haa ehanas taas bessees. Istika ta qaala siyananne issi mehe gidana. Heemmizayssika issade gidana. 
JHN.10.17	Ta zaarada denthanas ta shempo ta aaththa immiza gish ta Aaway tana dosees. 
JHN.10.18	Tani ta shempo ta dosara aaththa immadis attin oonikka taappe woththi ekkenna; ta aaththa immanas gidin woykko zaara denthanas gidin sheney taassa; hessa he azazoza tani ta Aawappe ekkadis” gides.
JHN.10.19	Hessa he qaalappe dendidayssan Ayhudata giddon qasseka shaaketethi medhetides. 
JHN.10.20	Daro asay “Iza bolla daydanthi diza gishshinne goosh gidida gish inte izi gizayssa ays siyeetii?” gida.
JHN.10.21	Baggayti qasse “Daydanthi dizaddey hayssa mala deenna. Daydanthi qooqida ayfe pathi erizee?” gida.
JHN.10.22	Yerusalamen Xoossa Keeththa ooratho ba7aale boncho wodey gakkides; he wodeykka balgo. 
JHN.10.23	Yesusi Xoossa Keeththa gibbe giddon Solomoone simeretethasora aadhdhishin, 
JHN.10.24	Ayhudati iza giddo aaththidi “Ne ayde gakkanaas nu wozna hirgan gam7isanee? Ne Xoossi kiittidade gidikko nuus qoncisa yoota” gida.
JHN.10.25	Yesusikka istas “Ta intes yootadisko shin inte qasse ammanibeyketa. Ta Aawa sunthan ta ooththiza malatati ta gish yootetes. 
JHN.10.26	Inte qasse ta dorsata gidonta gish tana ammanekketa. 
JHN.10.27	Ta dorsati ta qaala siyeetes. Takka ista erays; istika tana kaallettes. 
JHN.10.28	Ta istas merna de7o immana; mulekka ista dhayetenna; ista ta kusheppe woththi ekkanas dandayanaddey oonikka deenna. 
JHN.10.29	Taas ista immida ta Aaway ubbafe aadhdhees. Ta Aawa kusheppe ista oonikka bonqanas dandayenna. 
JHN.10.30	Taninne ta aaway nu issino” gides.
JHN.10.31	Ayhudati iza caddanas qasseka shuch denthida. 
JHN.10.32	Yesusikka “Aawappe gidida daro gita malatata ta intena bessadis. Histin ha ta bessidaytappe awaari gish tana shuchchara caddetii?” gides.
JHN.10.33	Ayuhudatikka “Nu nena shuchchara caddizay ne coo as gida uttada nena nerka Xoosse kessada cashsha qaala ne haasayida gishassafe attin ne lo7o ooththidaysa gish deenna” giidi izas zaarida. 
JHN.10.34	Yesusikka istas “Inte woga giddon ‘Ta intena Xoossata gadis’ geetetti xaafetibenee? 
JHN.10.35	Xoossa qaalay istas yida asata ‘Xoosse giikkone Maxaafay shaaretanas dandayonta gidikko’ 
JHN.10.36	histin ‘Ta Xoossa naa’ gida gish Aaway ba shaakki dummasidayssanne ha duge alame kiittidayssa inte ‘Ne cayadassa’ giidi tana wordora aazas mootetii? 
JHN.10.37	Ta Aaway ooththizayssa ta ooththonta aggikko tanan ammanoppite. 
JHN.10.38	Ta izatho ooththiza gidikko inte tana ammanonta aggikkokka ta Aaway tanan dizayssa takka izan dizayssa inte erana malanne yuushi qoppana mala izi ooththida malatan ammanite” gides.
JHN.10.39	Qasseka isti iza oykkanas koyda shin izi ista kusheppe kessi ekki bides. 
JHN.10.40	Hessafe guye Yesusi, Yohannisi kase xammaqizaso gede Yordanooseppe he pinth simmidi heen gam7ides. 
JHN.10.41	Daro asay izakko yides; Isti qasse “Yohannisi issi malataka ooththibenna; gido attin hayssa addeza gish izi yootidayssi wurikka tumuko” gida. 
JHN.10.42	Henka daro asay Yesusan ammanides.
JHN.11.1	Bitaaniya geetettizason Maaramanne Martay diza gutan Alazaare geetettizadey sakettides. 
JHN.11.2	Izi isha Alazaarey saketida Maarama kase Yesusa toho bolla shitto gussada Yesusa toho ba hu7e binanan quccidarokko. 
JHN.11.3	Michetikka “Godo! Ne dosizayssi saketides” giidi as Yesusakko kiittida.
JHN.11.4	Yesusi hessa siydi “Ha sakoy Xoossa nay izan bonchettana malanne Xoossi bonchettanassafe attin iza hayqos gaththizaz deenna” gides. 
JHN.11.5	Yesusi Marta izi micheyo Maaramonne Alazaare siiqees. 
JHN.11.6	Gido attin Alazaarey saketidayssa siyi woththidi heen ba dizason nam7u gallas gam7ides. 
JHN.11.7	Hessafe guye bana kaallizayta “Ane Yuhuda biitta simmi boos” gides. 
JHN.11.8	Istika “Astamare! Guutha wodeppe kase asay nena shuchchara caddana koyetteskoshin; ne qasse ha7i he simma baanee?” gida.
JHN.11.9	Yesusi istas “Issi gallassan tammanne nam7u saatey dees denee? Gallasara hamuttiza asi ha alameza poo7on simeretiza gish dhuphetenna. 
JHN.11.10	Dhuphetizadey gidikko izi qamara hamutizade. Gaasoyka poo7oy baynda gishassa” gides. 
JHN.11.11	Hessa istas yootidappe guye “Nu lagge Alazaarey dhiskides; takka iza dhiskofe denthana bays” gides. 
JHN.11.12	Iza kaallizayti iza “Godo! izi dhiskida gidikko dendana” gida. 
JHN.11.13	Yesusi istas hessa yootiday Alazaare hayqo gishassa shin iza kaallizaytas qasse dhisko gish yootida misatides. 
JHN.11.14	Hessa gish qoncera istas “Alazaarey hayqqides. 
JHN.11.15	Inte ammanana mala ta heen doonta aggidayssi inte gish tana ufaysses; ha7i gidikko ane gede izakko boos” gides.
JHN.11.16	Qasse Didimoosa geetettiza Toomaassi hanko Yesusa kaallizayta “Ane nukka biidi izara issife hayqos” gides. 
JHN.11.17	Yesusi bi gakkishin Alazaarey hayqqi moogetin oyddu gallas gidides. 
JHN.11.18	Bitaaniyay Yerusalameppe bagga saate oge haakkees. 
JHN.11.19	Ista ishay hayqida gish Maramonne Marta minthethanas daro Ayhuda asay istako shiiqides.
JHN.11.20	Yesusa yuussaa Martay siyada iza mokka ekkana badus; Maarama gidikko soon uttadus. 
JHN.11.21	Martay Yesusa “Godo! Ne haan dizaakko ta ishay hayqqenakkoshin. 
JHN.11.22	Ha7ikka gidikko ne woossida wursi Xoossi nees immanayssa ta erays” gadus.
JHN.11.23	Yesusikka izis “Ne ishay dendana” gides. 
JHN.11.24	Martay qasse “Wursethan dentha wode izi dendanayssa takka erays” gadus. 
JHN.11.25	Yesusikka izis “Dendoynne de7oy tana; tana ammanizadey hayqqikkoka paxa daana. 
JHN.11.26	Tanan dizaddeynne tana ammanizadey mulekka hayqqenna; hessa ne ammanay?” gides.
JHN.11.27	Izakka zaarada “Ee Godo! Neni duge ha alameza kiitettida Xoossa Naa gididayssa ta ammanays” gadus. 
JHN.11.28	Hessa gaadanne simmada ba micheyo Maaramo dumma xeeyga kessada “Astamarey nena koyees” gadus. 
JHN.11.29	Maaramakka hessa siyida mala elela dendada izakko badus. 
JHN.11.30	Hessa gakkanaas Yesusi Martara gaaggidason dees attin gede guta giddo gelbenna 
JHN.11.31	Maaramo minthethishe izira soon diza Ayhudatikka Maarama pusuku ga denda eqqada kezidayssa beyidi iza Alazaare duufo achchan yeekkana biza misatin izo kaallida.
JHN.11.32	Maarama Yesusi dizaso gakka iza demmida mala iza toho bolla gufannada “Godo! Ne haan dizaakko ta ishay hayqqenakkoshin” gadus.
JHN.11.33	Izanne izo kaalli yida Ayhudati yeekkizayssa Yesusi beyidi daro mishetidi 
JHN.11.34	“Iza awan moogidetii?” giidi oychides; Istika “Godo! Haa yaada beya” gida. 
JHN.11.35	Yesusikka afunxides. 
JHN.11.36	Ayhudatikka “Izi iza ay mala siiqizako beyte” gida. 
JHN.11.37	Ista giddofe issi issi asati “Hayssi qooqe addeza ayfe pogdayssi hayssadey hayqqonta mala ooththanas dandayenee?” gida.
JHN.11.38	Yesusi iza woznay mishetin gede duufokko bides; duufozikka shuchchara gordettida gongolo. 
JHN.11.39	Izikka ista “Shuchchaa denthite!” gides. Hayqqidayssa micheya Martay “Godo! Izi hayqqin hachchi oyddu gallas gidida gish xinqanakko!” gadus. 
JHN.11.40	Yesusikka “Ne ammaniza gidikko Xoossa boncho beyandasa gaada nees ta yootabeykkinaa?” gides. 
JHN.11.41	Hessa gish shuchcha denthida; Yesusikka pude salo xeelidi “Ta Aawawu! Ne ta gizaz siyida gish ta nena galatays. 
JHN.11.42	Ne ubba gallas ta gizaz siyizayssa ta erays; gido attin ta hessa giday hayssan eqqida asati ne tana kiittidayssa ammanana malassa.” 
JHN.11.43	Yesusi hessa gidappe kaalethidi qaala dhoqu histidi “Alazaare! Ha keza!” giidi xeygides. 
JHN.11.44	Hayqqida Alazaareyka kumeththa asatethay moogo may7on xaaxettida mala duufoppe kezides. Yesusikka “Birshi yeddite bo!” gides.
JHN.11.45	Hessa gish Maaramo minthethana yida Ayhudatappe daro asay Yesusi ooththidaysa beyidi izan ammanides. 
JHN.11.46	Istafe baggati biidi Yesusi ooththidaysa Farsaaweetas yootida. 
JHN.11.47	Hessa Qeeseta halaqatinne Farsaaweeti Ayhudata duulata shiiqana mala xeygidi “Ha addezi daro dumma dumma malatata ooththidade gidida gish nu ay ooththikko lo7oo? 
JHN.11.48	Nu co7u giikko asi wuri izan ammanananne Oroome asikka yiidi hayssa nu biittanne nu asa nuuppe ekkana” gida.
JHN.11.49	Ista giddofe issadey he layth Qeesetas waanna halaqa Qayaafay “Inte aykkokka erekketa. 
JHN.11.50	Derey wuri dhayanappe dere gish issi asi hayqqikko lo7o gidanayssa gish yuushi qoppeketii?” gides. 
JHN.11.51	Izi hessa bappe gidonta he layth izi Qeesetas halaqa gidida gish Yesusi Ayhuda dere gish sinthafe hayqqanayssa yootides. 
JHN.11.52	Izi hayqqanay he dere asas xalala gidonta kase laalettida Xoossa naytaka issi bolla shiishshanaassa.
JHN.11.53	He gallassafe haa simmin iza wodhanas maqettida. 
JHN.11.54	Hessa gish Yesusi he gallassafe haa simmin Ayhudata giddon qoncera simeretibenna. Gido attin duge bazzo biitta matan diza Efireeme geetettiza katamay dizaso biidi bana kaallizaytara heen takkides.
JHN.11.55	Ayhudati Paaziga ba7aaley matida mala ba7aaley gakkanappe kase geesho woga ooththanas daro asay dumma dumma dereppe Yerusalame yides. 
JHN.11.56	Asay Yesusa koyishe Xoossa Keeththan eqqidi ba giddon issoy issara “Intes ay misatizee? Ba7aalezas yeenneshaa?” gides. 
JHN.11.57	Qeeseta halaqatinne Farsaaweeti qasse Yesusa oykkanas izi awan dizaakkonne erizadey istas malatana mala kase azazi woththida.
JHN.12.1	Paaziga ba7aales buro usuppun gallassi attishin Yesusi hayqoppe denthida Alazaarey dizaso Bitaaniya bides. 
JHN.12.2	Heen Yesusas kawo kaththidi Martay iza kawo mizishin izara issife maaddan uttidaytappe issoy Alazaare. 
JHN.12.3	Maarama daro al7o waagara shametida bagga litro gidiza geeshsha nardoose shitto ekka yaada Yesusa toho bolla guussada tohoza ba hu7e binanara quccadus. Keeththakka shitto sawoy kumides. 
JHN.12.4	Yesusa kaallizaytappe issoy Yesusa aaththi immana Asqoroonto Yuhuday, 
JHN.12.5	“Hayssi shittozi heedzdzu xeetu dinares bayzettidi miishay aazas manqotas imettibenee?” gides. 
JHN.12.6	Izi hessa giday miisha shiishshiza karaxite oykkizadey iza gidida gish shiiqiza miishafe baas shiishshidi go7ettizade gidida gishassa attin manqotas mishetidi gidenna.
JHN.12.7	Yesusi qasse “Hayssi shittozi taas moogo gallassas qofetidaz gidida gish he wode gakkanaas iza ba achchan naagu, bochchofte. 
JHN.12.8	Manqoti ay wodekka intenara deettes. Gido attin inte tana ubba wode demmekketa” gides. 
JHN.12.9	He wode daro Ayhuda asati Yesusi heen dizayssa eridi izakko yida; yidaytikka Yesusa xalala kosh gidonta Yesusi hayqoppe denthida Alazaareka beyanassa. 
JHN.12.10	Hessa gish Qeeseta halaqati Yesusara Alazaareka gaththi wodhanas ba giddon zoretida. 
JHN.12.11	Hessika Alazaare geedon daro Ayhuda asay Yesusakko bi biidi iza ammaniza gishassa.
JHN.12.12	Wontetha gallas ba7aaleza bonchana yida derey Yesusi Yerusalame yizayssa siydes. 
JHN.12.13	Zamba hayth ekkidi Yesusa mokkana kezides; derey qaala dhoqu histidi “Hoosana! Goda sunthan yiza Isra7eele kawoy anjettidayssa!” gides. 
JHN.12.14+JHN.12.15	Beni “Hanne! Xiyoone naye, babbofa!
JHN.12.14+JHN.12.15	Hekko ne kawoy Hare gutte togidi yees”
JHN.12.14+JHN.12.15	geetetti xaafetida mala Yesusi Hare gutte demmidi togides. 
JHN.12.16	Iza kaallizayti hessa wursi koyro woznan woththibettena. Iza gish xaafetidaysanne izas oosettida hanokka wursi Yesusi hayqoppe dendidappe guye erida.
JHN.12.17	Alazaare duufoppe xeygidi hayqoppe denthida wode izara issife diza asay iza dentha gish markattida. 
JHN.12.18	Daro asikka izi hessa mala gita malata ooththidaysa siydi iza mokkana kezides. 
JHN.12.19	Hessa gish Farsaaweeti ba giddon issoy issa “Histin nuni ay ooththana dandayizonii? Beyte! Kumeththa derey attonta iza kaallees” gida.
JHN.12.20	Goynnanas ba7aalezas shiiqida asa giddon Girike dere asatikka deettes. 
JHN.12.21	Istika Galila giddon diza Betesayda geetettiza dere as Piliphoosa geetettizadeko biidi “Godo! Nu Yesusa beyana koyoos” gida.
JHN.12.22	Piliphoosikka Indiraasas yootides. Indiraassinne Piliphoosi biidi Yesusas yootida. 
JHN.12.23	Yesusikka istas “Hekko Asa Nay bonchettiza saatey gakkides. 
JHN.12.24	Ta intes tumu gays; giste ayfey biittan wodhdhada hayqqonta co7u ga uttikko barka attawus. Iza hayqqiza gidikko hara daro ayfawus. 
JHN.12.25	Ba shempo dosizaddey dhaysses. Hayssa Biitta bolla ba shempo ixizadey gidikko merna de7o demmees. 
JHN.12.26	Taas ooththana koyizadey tana kaallo; Taas ooththizadey ta dizason daana; Taas ooththizade ta Aaway iza bonchana” gides.
JHN.12.27	Qasseka Yesusi “Hekko ta shempoya metotadus ‘Ta Aawawu! Ha saateype tana ashsha gooshaa?’ Ta hizgonta mala ta yiday hanno ha meto saateyssa.
JHN.12.28	“Ta Aawawu! Ne ne suntha boncha” gides. Hessafe kaallidi “Tani ta suntha bonchadis; qasseka gujja bonchana” giza qaalay saloppe yides.
JHN.12.29	Heen gadaan eqqida asay hessa siydi “Daday dadates” gida. Baggayti qasse “Kiitanchakko haasayizay” gida.
JHN.12.30	Yesusi “Hayssi giirissay yiday inte gishassa attin ta gish gidenna. 
JHN.12.31	Hayssi alamey pirdettana wodey hayssa; hayssa dereza haariza Xala7ey ha7i gede kare yegettana. 
JHN.12.32	Tani dhoqu gaada kaqettiza wode asa wursa taakko zaarana” gides. 
JHN.12.33	Yesusi hessa yootiday izi ay mala hayqo hayqqanakko erissanassa.
JHN.12.34	Asay qasse “Nu wogan xaafetiday ‘Xoossi kiittidadey mernas daana’ gees; Histin ne qasse waanada ‘Asa Nay dhoqu gi kaqqettana bessees’ gay? Ne giza Asa Nay awayssee?” giidi oychida. 
JHN.12.35	Yesusi istas “Ha7i guutha wodes intenara poo7oy dees; gadey dhumonta poo7ora hammuttite; Qamara hamuttizaddey izi awa bizakkonne erenna. 
JHN.12.36	Inte poo7o nayta gidana mala poo7oy dishin poo7on ammanite” gides. Yesusi hessa gidappe guye biidi ista ayfeppe geemmides.
JHN.12.37	Yesusi istas hessa mala malata ista sinthan ooththinka Ayhudati izan ammanibeetenna. 
JHN.12.38	Hessi haniday nabe Isayaassi
JHN.12.38	“Godo! Nu markatetha ammaniday oonnee?
JHN.12.38	Xoossa qaalay oonas qoncidee?” gida mala. 
JHN.12.39	Hessa gish ammananas dandaybetenna;
JHN.12.39	gaasoyka nabe Isayaassi kase,
JHN.12.40	“Isti ba ayfen beyidi,
JHN.12.40	ba woznan yuushi qoppidi,
JHN.12.40	simmonta malanne izi ista pathonta mala
JHN.12.40	Xoossi ista ayfe qooqisides;
JHN.12.40	ista woznakka muumisides”
JHN.12.40	gi xaafida gishassa. 
JHN.12.41	Isayaassi hessa giday Xoossi kiittidade boncho beyida gishassa; Hessa gish Yesusi yootides.
JHN.12.42	Gidikkoka Ayhudata halaqatappe daro asay Yesusa ammanides. Gido attin ista Ayhudata Woosa Keeththafe goodonta mala Farsaaweetas babbidi ba ammano qoncen markatibeetenna. 
JHN.12.43	Isti hessatho haniday istas Xoossafe imettiza bonchofe aaththidi asappe imettiza boncho dosida gishassa.
JHN.12.44	Yesusi ba qaala dhoqu histidi “Tana ammanizadey tanan xalala gidonta tana kiittidayssanka ammanees. 
JHN.12.45	Tana beyidaddey tana kiittidayssakka beyana. 
JHN.12.46	Tana ammanizay wuri dhuman doonta mala ta poo7o gidada hayssa ha alameza yadis. 
JHN.12.47	Ta qaala siydi ooththontade bolla pirdanay tana gidikke. Gaasoyka ta yiday alame ashshanas attin alame bolla pirdanas gidenna. 
JHN.12.48	Tana koyontadenne ta qaala ekkontade bolla pirdanadey dees; ta izas yootida qaalay wurseththa gallas iza bolla pirdana. 
JHN.12.49	Gaasoyka tani coo ta shenen yootabeykke; ta gizayssanne ta yootiza azazo taas immiday tana kiittida ta Aawa 
JHN.12.50	Iza azazoy merna de7o gididayssa ta erays; Hessa gish ta yootizay wuri Aaway taas yootidayssa” gides.
JHN.13.1	He wodeykka Ayhudata Paaziga ba7aaleppe kase Yesusi hayssa alameza yeddidi Aawakko baana saatey gakkidayssa erides; hayssa alamezan diza ba baggata wursi siiqides. Wursethi gakkanaasikka dosides.
JHN.13.2	Yesusinne iza kaallizayti issife kawo miishin Simoona nay Asqoroonto Yuhuday Yesusa aaththi immana mala Xala7ey iza woznan iita qofa gelthides. 
JHN.13.3	Yesusi Aaway izas godateth wursi immidayssanne izi Xoossa achchafe kezidi yidayssa, qasse simmidi Xoossako baanayssa erees. 
JHN.13.4	Hessa gish maadda bollafe dendidinne may7o qaari woththidi pooxa ekkidi xeessan gixxides. 
JHN.13.5	Toho meeciza gongen haaththe gujjidi bana kaallizayta toho meeche oykkides; Ba gixxida pooxanka meecida tohoza quccides.
JHN.13.6	Yesusi Simoona geetettiza Phexroosakko shiiqin Simoona geetettiza Phexroosi iza “Godo! Ne ta toho meecanee?” gides. 
JHN.13.7	Yesusikka “Tani ooththizayssa ne ha7i eraka guyeppe qasse ne erandasa” gides.
JHN.13.8	Phexroosikka “Ne ta toho mulekka meecakka” gides. Yesusi qasse “Ta ne toho meeconta aggikko neessinne taas issifetethi deenna” gides. 
JHN.13.9	Simoona geetettiza Phexroosikka zaaridi “Godo hessa gidikko taas toho xalala gidonta kushera hu7era wursa meeca” gides. 
JHN.13.10	Yesusi qasse “Ba asatethi meecettidades kumeththa bollay geesh gidida gish izas toho meechafe attin hara koshshenna. Inte geeshsha shin ubbata deekketa” gides. 
JHN.13.11	Yesusi “Inte ubbatikka geesh deekketa” giday iza aaththi immanaddey oonakkonne eriza gishassa.
JHN.13.12	Ista toho meecidappe guye ba may7o ekki may7idi kase ba uttidason simmi uttides. Qasse istas “Ta intes ay ooththidakkonne woznan woththidetii? 
JHN.13.13	Inte tana Astamarenne Goda geeta; Ta qas Astamarenne Goda gidida gish inte guussay tumukko. 
JHN.13.14	Histikko ta intes Godanne astamare gidashe inte toho meeciza gidikko inteka inte giddon issoy issa toho meecana bessees. 
JHN.13.15	Ta intes ooththidaysa mala inteka ooththana mala ta intes leemiso bessadis. 
JHN.13.16	Ta intes tumu gays; ashkaray godappe aadhdhenna; kiitettidadey kiitidadefe aadhdhenna. 
JHN.13.17	Inte hayssa eridi ooson peyshshikko inte anjettidayta.
JHN.13.18	“Ta hayssa gizay inte ubbata gish deenna. Tani ta dooridayta wursa erays; gido attin ‘Ta kath midadey ta morke gididi ta bolla dendides’ giza maxaafa qaalay poletanas koshshees. 
JHN.13.19	Ta hayssa ha7ira intes yootizay izi poletiza wode ta oonakkonne inte ammanana mala. 
JHN.13.20	Ta intes tumu gays; ta kiittidade ekkizadey tana ekkees; tana ekkizadey tana kiittidade ekkees” gides. 
JHN.13.21	Yesusi hessa gi simmidi keehi qofan gelidinne “Ta intes tumu gays; inte giddofe issadey tana aaththi immana” giidi qoncen yootides.
JHN.13.22	Iza kaallizayti hessa izi oona gish gidakkonne eronta gish ba giddon issoy issara xeeletida. 
JHN.13.23	Iza kaallizayta giddofe Yesusi siiqiza issoy Yesusa achchan uttides. 
JHN.13.24	Simoona geetettiza Phexroosi Yohannisa som7i bessidi “Izi oona gish gizakkonne ane iza oycha” gides.
JHN.13.25	Hessa gish izi ba qoodhe gede Yesusa haythako shiishshidi “Godo! Izi oonnee?” giidi oychides.
JHN.13.26	Yesusikka zaaridi “Izaadey ta ha7i budena woxen dhim7ada barsizadde” gides. Hessa gi simmidi budena woxen dhim7i ekkidi Asqoroontofe yida Simoona naa Yuhuda barsides. 
JHN.13.27	Yuhuday iza baadhida mala heerakka Xala7ey izan gelides. Yesusikka Yuhuda “Ne ooththanas qoppidayssa elela ooththa” gides. 
JHN.13.28	Yesusi hessa aazas gidakkone maaddan uttida asappe yo7oy gelidadey oonikka deenna. 
JHN.13.29	Yuhuday miish oykkizade gidida gish Yesusa kaallizaytappe baggati Yesusi Yuhuda “Ba7aalezas koshshizayssa shama woykko manqotas muxuwata imma” gida misatides.
JHN.13.30	Yuhudaykka budena baadhida mala heerakka kezidi bides. Izi bishin gadey qamakko.
JHN.13.31	Yuhuday kezi bidappe guye Yesusi “Asa Nay ha7i bonchettides; Iza gaason Xoossika bonchettides. 
JHN.13.32	Xoossi iza gaason bonchettiza gidikko Xoossika iza bonchana; heerakka gam7onta bonchana. 
JHN.13.33	Ta nayto, ta intenara daro wode gam7ikke; inte tana koyana, ta kase Ayhudata halaqataska ‘Ta bizaso inte yaana dandayekketa’ gaada yootida mala ha7ikka inteska hessatho yootays. 
JHN.13.34	Inte inte giddon issoy issara siiqettana mala ta intes ooratha azazo immays. Ta intena siiqida mala inte inte giddon issoy issara siiqetite. 
JHN.13.35	Inte inte giddon siiqetikko inte tana kaallizayta gididayssa asi wuri erana” gides.
JHN.13.36	Hessafe guye Simoona geetettiza Phexroosi Yesusa “Godo! Ne awa baanee?” giidi oychides. Yesusi qasse “Ta bizaso ne ha7i tana kaallana dandayakka shin guyeppe ne tana kaallana” gides.
JHN.13.37	Phexroosi “Godo! Ta nena ha7i kaallanas ays dandayikkinaa? Haray attoshin tani ta shempoka ne gish aaththa immana” gides.
JHN.13.38	Yesusikka zaaridi “Neni ne shempo ta gish aaththa immanee? Ta nees tumu gays; hach kuttoy waassanappe kasetada ne tana heedzdzuto kadana” gides.
JHN.14.1	Kaaleththidka Yesusi “Inte woznay metotoppo; Xoosse ammanite; tanaka ammanite. 
JHN.14.2	Ta Aawa achchan daro duussasoy dees; hessa gidontakko ‘Intes daanaso giigissanas ta baana’ gaanashin. 
JHN.14.3	Baada ta intes so giigissidappe guye inte ta dizason daana mala ta simma yaada intena ekkana. 
JHN.14.4	Ta biza oge inte ereeta” gides.
JHN.14.5	Toomaassi “Godo! Ne awa bizakkonne nu erokkoshin, ogeza nu wosti eranas dandayizonii?” gides. 
JHN.14.6	Yesusikka izas “Ogeynne, tumay, de7oyka tana; ta baggara gidikkofe attin oonikka Awakko baana asi deenna. 
JHN.14.7	Inte tana erizako ta Aawakka eranakoshin; ha7i hayssafe guye inte iza erana; iza be7okka beydeta” gi zaarides. 
JHN.14.8	Piliphoosi “Godo! Ne nuna Aawa bessikko nuus gidana” gides.
JHN.14.9	Yesusikka izas “Piliphoosa! Hayssa gakkanaas ta intenara de7inka ne tana erikii? Tana beyidadey Aawakka beydes; histin neni waanada ‘Nuna Aawa bessa gay? 
JHN.14.10	Tani ta Aawan, ta Aawayka tanan dizayssa ammanikkii? Ta intes yootiza qaala yootizay ta shene mala deenna; gido attin oosoza wursi ooththizay tanan diza ta Aawa. 
JHN.14.11	Tani Aawan diza mala, Aawayka tanan dizayssa inte ammanite; akay giikko ta ooththiza oosota gishikka tana ammanite. 
JHN.14.12	Ta intes tumu gays; tana ammanizadey ta ooththiza ooso ooththana; hessafeka aaththi ooththana; gaasoyka tani Aawakko baana. 
JHN.14.13	Aaway naaza gaason bonchettana mala inte ta sunthan woossidayssa ta intes wursa ooththana. 
JHN.14.14	Inte ay miishika ta sunthan woossidayssa ta wursa ooththana.
JHN.14.15	“Inte tana dosiza gidikko ta azazoyo naagite. 
JHN.14.16	Tani Aawa woossana; Izikka intenara mernas daana mala hara intena minthethanade intes immana. 
JHN.14.17	Hayssi minthethiza Ayanay dere asay iza beyi eronta gish alamey ekkanas dandayonta Tumu Ayana; gido attin inte iza ereeta; gaasoyka izi intenara diza gishshinne izi inte gaaththan diza gishassa.
JHN.14.18	“Aawaynne aaya baynda nayta mala ta intena xalala aggikke; ta simmada ha inteko yaana. 
JHN.14.19	Guuththa wodeppe guye dere asay tana beyenna shin inte gidikko beyandeta; tani de7on diza gish inteka de7on daandeta. 
JHN.14.20	Tani ta Aawan diza mala inteka tanan dizayssanne takka intenan dizayssa inte he wode erandeta.
JHN.14.21	“Ta azazo ekkidi ooththizadey tana dosees; tana dosizaddekka ta Aaway doosees; Takka iza dosana; Tanaka izaades qoncisana” gides.
JHN.14.22	Asqoroonto Yuhuda gidonta hanko Yuhuday “Godo! Neni alame asas gidonta nuus wosta qoncisanee?” gides.
JHN.14.23	Yesusikka izas “Tana siiqizadey ta qaala naagana; ta Aawayka iza dosana; nuni izakko yaana; yiidikka izaadera issife daana. 
JHN.14.24	Tana dosontaddey ta qaala naagenna; hayssi inte siyiza qaalay tana kiittida ta Aawa qaalappe attin ta qaala gidenna.
JHN.14.25	“Tani ha7i intenara dashe hayssa intes yootadis. 
JHN.14.26	Aaway ta sunthan yeddana minthethiza Xillo Ayanay qas haniza wursi intena tamarsana; ta intes yootoyssaka wursi inte woznan wothana mala maaddana.
JHN.14.27	“Ta intes saroteth gido aggada bays; ta sarotethikka ta intes immana; ta intes immiza sarotethi alamey immiza sarotetha mala deenna. Inte woznay hirgofonne babbofo.
JHN.14.28	“ ‘Ta baana; Baadakka inteko simma yaana’ gaada ta intes kase yootidayssa siyideta; inte tana dossizakko tani ta Aawakko bizayssi intena ufayssanakkoshin. Gaasoyka Aaway taappe aadhdhees. 
JHN.14.29	Hayssi haniza wode inte ammanana mala hayssa intes kaseta yootadis. 
JHN.14.30	Hayssa alameza haariza Xala7ey yiza wodey gakkida gish ha7i ta intenara daro haasaykke; izi ta bolla aykkokka ooththanas izas wolqay deenna. 
JHN.14.31	Gido attin tani Aawa dosizayssa alamey erana mala Aaway tana azazidayssa ta wursa polana. Ane hayssafe boos; dendite” gides.
JHN.15.1	Qasseka Yesusi “Tumu woyne mitha anoy tana; atakilteza oosanchay ta Aawa. 
JHN.15.2	Ta bolla dishe ayfe immonta hagga wursi ta Aaway qanxi diggana; ayfiza hagga gujji ayfana mala qirxi geeshshana. 
JHN.15.3	Ta intes yootida qaala gaason inte ha7i geeshshata. 
JHN.15.4	Tanan diite; takka intenan daana; haggay woyne ano bolla doonta aggikko barka ayfe ayfana dandayontayssa mala inteka tanan doonta aggikko ayfe ayfanas dandayekketa.
JHN.15.5	“Tani woyne mithas ano; inte qas haggata; daro ayfe ayfizadey tanan dizaddenne takka izan dizadde; gaasoyka ta baynda inte aykkokka ooththanas dandayekketa. 
JHN.15.6	Tanan bayndadey qanxettidi wora yegetida hagga mala kare yegettidi heen melana; heyta mala haggati issi bolla shiiqidi taman yeggetananne eexana. 
JHN.15.7	Inte tanan diikko ta qaalayka intenan diikko inte koyidayssa oychikko demmana. 
JHN.15.8	Daro ayfe inte ayfishin ta Aaway bonchettes; inte tana kaallizayta gididayssi hessan erettana.
JHN.15.9	“Aaway tana dosidayssatho takka intena dosadis; hessa gish inte ta siiqon diite. 
JHN.15.10	Tani ta Aawa azazo polada iza siiqon dida mala inteka ta azazo polikko ta siiqon daana. 
JHN.15.11	Hayssa ta intes yootizay ta ufayssi intenan gidana malanne inte ufaysika kumeth gidanassa. 
JHN.15.12	Ta intes immiza azazoy ta intena siiqida mala inteka inte giddon issoy issara siiqetanassa. 
JHN.15.13	Asi ba lagges ba shempo aaththi immoppe aadhdhiza siiqoy deenna. 
JHN.15.14	Ta Intena azazizayssa ubba inte polikko inte ta laggeta. 
JHN.15.15	Ashkaray goday ooththizayssa eronta gish hayssafe guye ta intena ashkarata giikke. Gido attin tani ta Aawappe siyidayssa wursa intes qoncisida gish ta intena ta laggeta gadis. 
JHN.15.16	Ta intena dooradis attin inte tana dooribekketa; inte biidi daro ayfe ayfana mala inte ayfey eqqi daana mala ta intena wothadis; hessa gish inte ta sunthan woossidayssa wursi Aaway intes immana. 
JHN.15.17	Hessa gish inte inte giddon issoy issara siiqettana mala ta intena azazays.
JHN.15.18	“Kaalethidikka Yesusi intena alamey ixikko intefe kase tana ixidayssa erite. 
JHN.15.19	Inte ammanonta alame asa gidikko alame asay ba bagga gididadde dosees. Gido attin inte alame bagga gidonta gish ta intena alameppe shaakada doorida gish derey intena ixees. 
JHN.15.20	‘Ashkaray godappe aadhdhenna’ gaada ta kase intes yootoyssa yuushi qoppite; isti tana goodizayti intenaka gooddana; Isti ta qaala naagizakko inte qaala naagana. 
JHN.15.21	Isti tana kiittidade eronta gish ta gaason inte bolla hessa wursi ooththana. 
JHN.15.22	Ta yaada istas yootontakko istas nagara gidenna. Ha7i qas ista nagaras hanno giza gaasoy baawa. 
JHN.15.23	Tana ixizadey ta aawakka ixees. 
JHN.15.24	Hara asi ooththonta ooso ta ista giddon ooththontako istas nagara gidennashin; ha7i isti hessa wursi beyidappe guye tanaka ta Aawakka ixida. 
JHN.15.25	Hessika haniday kase ‘Tana gaasoy baynda dishin ixida’ geetettidi ista wogan xaafetida qaalay poletanassa.
JHN.15.26	“Gido attin Aawappe kezidi yaanays takka ta Aawa achchafe intes yeddanays Tuma Ayanay minthethizays yiidi izi ta gish markattana. 
JHN.15.27	Inte koyroppekka tanara diza gish taas inteka markatandeta” gides.
JHN.16.1	Qasseka Yesusi “Hekko hayssa wursa ta intes inte ammanoy yark yarkofo gaada yootadis. 
JHN.16.2	Isti intena ba keeththafe gooddana; haray attoshin intena wodhizadey wuri Xoossas ooththizade misatiza wodey yaana. 
JHN.16.3	Isti hessatho ooththizay tanaka ta Aawakka eronta gishassa. 
JHN.16.4	Ta hayssa intes hara yootiza wode inte ta intes gidayssa qoppanassa” gides. Kaaleththidika Yesusa “Hayssa wursa ta intes yootonta aggiday ta intenara issife diza gishassa.
JHN.16.5	“Ha7i qasse tana kiittidayssako baana gays; gido attin intefe oonikka ‘Ne awa baanee?’ giidi oychanay baawa. 
JHN.16.6	Gido attin hayssa wursa ta intes yootida gish inte woznay muuzotes. 
JHN.16.7	Ta qasse intes tumu gays; ta buussi intes go7a gidana; gaasoyka ta boonta aggikko minthethiza Ayanay inteko yeenna. Ta bidappe guye iza inteko yeddana. 
JHN.16.8	Izi yiidi asa nagara gishshinne xillotetha gish qasseka pirda gish erisana. 
JHN.16.9	Asa nagara gish izi erisanay asay tana ammanonta gishassa. 
JHN.16.10	Xillotetha gish izi asa erisanay tani ta Aawakko biza gishshinne qasse nam7antho inte tana beyonta gishassa. 
JHN.16.11	Pirda gish izi erisanay hayssa alameza haarizayssa bolla pirdetida gishassa.
JHN.16.12	“Ta intes buro yootana daro yo7oy dees; gido attin ha7i intena deexxana. 
JHN.16.13	Tuma Ayanay yiidi intena tumay dizaso kaaleththana; gaasoyka izi siyidayssa yootana attin bappe gidonta gish izi sinthafe hanana yo7ota intes yootana. 
JHN.16.14	Taas dizayssafe ekkidi izi intes yootiza gish tana bonchana. 
JHN.16.15	Aawas gididay wurikka tayssa, ‘Taas gididayssafe ekkidi izi intes yootana’ ta giday hessassa” gides.
JHN.16.16	Yesusi gujjidi “Guuththa wodeppe guye inte tana beyekketa; qasseka guuththa wodeppe guye inte tana beyana” gides.
JHN.16.17	Iza kaallizaytappe baggati ba giddon “ ‘Hayssi nuus guuththa wodeppe guye inte tana beyekketa; qasseka guuththa wodeppe guye inte tana beyana; Qasse ta Aawakko baana’ guussi ay guussee?” gida. 
JHN.16.18	“Histin hayssi ‘Guuththa wodeppe guye’ gizayssi izi aazee? izi yootizayssi nuus eretenna” giidi ba giddon zaari zaari oyshettida.
JHN.16.19	Isti iza oychanayssa Yesusi eridi istas hizgides “Inte inte giddon issoy issara oyshetizay ta intes ‘Guuththa wodeppe guye inte tana beyekketa; qasseka guuththa wodeppe guye inte tana beyana’ gida gishassee? 
JHN.16.20	Ta intes tuma gays, inte waassananne yeekkanashin alamey gidikko ufayettana. Inte muuzotishin inte muuzoy ufayssan laamettana. 
JHN.16.21	Macassi yelo wodey gakkishin miixas hirgawus shin naa yela yeggidappe guye biitta bolla nay yeletida gish ufayssafe dendidayssan kase ba waaydayssa zaara qopuku. 
JHN.16.22	Hessatho inteka ha7i muuzoteta; qasse ta intena beyana inte woznaykka ufayettana; inte ufaysa zaari ekanadey deenna.
JHN.16.23	“Inte he wode taappe aykkoka woosseketa; Ta intes tumu gays; ta sunthan ta aawa woossikko izi intes wursikka immana. 
JHN.16.24	Hanno gakkanaas inte ta sunthan aykkokka woossi erekketa; woossite inte ekkana; inte ufayssaykka kumeth gidana.
JHN.16.25	“Ha7i gakkanaas ta intes leemisora yootadis shin hayssafe guye ta leemisora yootonta wodey yaana. Gido attin Aawa gish intes wursa qoncisa yootana. 
JHN.16.26	He wode inte ta sunthan woossana; Takka ‘Aawa inte gish woossana’ giikke. 
JHN.16.27	Gaasoyka Aaway ba baggara intena dosiza gishassa. Aaway intena dosizay inte tana dosiza gishassinne ta Xoossa achchafe yida inte ammanida gishassa. 
JHN.16.28	Tani Aawa achchafe kezada hayssa ha alame yadissinne qasseka ha alameza aggada Aawakko ta simma baana” gides
JHN.16.29	Iza kaallizayti “Hekko ne ha7i leemiso gidonta nuus qoncera yootadasa. 
JHN.16.30	Ne wursa eriza malanne oonikka nena oychanas koshshontayssa ha7i nu eridos. Hessa gish ne Xoossa achchafe kezidayssa nu ammanoos” gida.
JHN.16.31	Yesusi istas “Inte ha7i ammanideta; 
JHN.16.32	gido attin inte inte baggara baggara laalettidi tana xalla aggana wodey gakkides; he saateyakka ha7i gakkadus. Gido attin Aaway tanara gidida gish ta tarka diikke. 
JHN.16.33	Ta hayssa intes yootizay inte tanan de7in intes sarotethi daana mala gaada yootays. Inte ha alamen dishin intes waayey dees; gido attin aykkoy ba ta alame xoonadis” gides.
JHN.17.1	Yesusi hessa gidappe guye pude salo dhoqu gi xeelidi “Ta Aawawu! Hekko ha7i saatey gakkides; ne nay nena bonchana mala neni ne naaza boncha. 
JHN.17.2	Ne bonchanaykka ne izas immidaytas izi merna de7o immana mala ne izas asa ubba bolla godateth immida gishassa. 
JHN.17.3	Merna de7oyka ne xalala tumu Xoossanne Ne kiittida Yesus Kirstoosa ero guussa. 
JHN.17.4	Ne taas immida ooso tani wursada ha biitta bolla nena bonchadis. 
JHN.17.5	Ta Aawawu! Alamey medhetanappe kase taas nenara diza bonchon ha7ikka tana ne achchan boncharki.
JHN.17.6	“Hayssa alame asappe ne taas doorada immida asatas ne oonakkonne ta istas nena qoncisadis; isti kasekka neyta shin ne taas immadasa; istika ne qaala naagida. 
JHN.17.7	Ne taas immidayssi wurikka neeppe gididayssa isti ha7i erida. 
JHN.17.8	Ne taas immida qaalataka istas immadis; istika ekkida; ta ne achchafe yidayssa isti tumappe erida; ne tana kiittidayssakka isti ammanida.
JHN.17.9	“Ta istas woossays; heyti ne taas immidayti isti neyta gidida gish ta istas woossays; gido attin hanko alame asas woossikke. 
JHN.17.10	Taas gididay wurikka neyssa; neyssi wurikka tayssa; takka istan bonchettana. 
JHN.17.11	Hayssafe guye tani hayssa alame bolla diikke; isti gidikko ha alame bolla deettes. Ha7i ta neekko bays; Geeshsha ta Aawawu! Hayta ne taas immidayta isti nu mala ba giddon issino gidana mala ne taas immida ne sunthan ista naaga. 
JHN.17.12	Ta istara issife dashe ne taas immida ne sunthan ta ista naagadis; hessa gish kase xaafetida Geeeshsha Maxaafa qaalay polettana mala izi kasekka dhayoos diza naazappe attin istafe oonikka dhaybenna. 
JHN.17.13	Ta qasse ha7i neekko bays; ta ha alameza bolla dashe hayssa yootizay ta ufayssi istan polettana mala gaada yootays. 
JHN.17.14	Tani ne qaala istas immadis; tani ha alame as gidontayssa mala istika ha alame as gidettenna. Hessa gish ha alame asay ista ixxides. 
JHN.17.15	Ne ista iitappe naagana mala ta nena woossays attin ne ista ha alameppe dentha efana mala ta nena woossikke. 
JHN.17.16	Tani alame as gidontayssa mala istika ha alame as gidettenna. 
JHN.17.17	Ne ista ne tuman nees shaaka; ne qaalayka tumu qaala. 
JHN.17.18	Ne tana ha alame kiittoyssatho takka ista alameza bolla kiittadis. 
JHN.17.19	Isti tumappe nees dumma as gidida mala tanikka tana ista gish dummassays.
JHN.17.20	“Ista qaala markatethan tana ammananayta gishara ta nena woossays attin ta nena ista gish xalala woossikke. 
JHN.17.21	Ta woossizay isti wurikka issino gidana malassa. Ta Aawawu! Qasseka ne tanan diza mala istika nunan gidana malanne ne tana kiittidayssa ha alamey ammanana mala ta nena woossays. 
JHN.17.22	Nuni nu giddon issino gidida mala istika ba giddon issino gidana mala ne taas immida bonchoza takka istas immadis. 
JHN.17.23	Ta nena woossizay ta istan; nekka tanan gidida mala istika kumeth issino gidana malassa. Qasseka neni tana kiittida malanne tana ne siiqida mala istaka ne siiqidaysa alame asay eranaassa.
JHN.17.24	“Ta Aawawu! Ne tana hayssi alamey medhetanappe kase dossida gish ne taas immida ta bonchoza isti beyana mala hayta ne taas immidaytikka ta dizason tanara daana mala dosays. 
JHN.17.25	Xillo gidida ta Aawawu! Nena alamey eribenna; Ta gidikko nena erays; haytikka ne tana kiittidayssa erida. 
JHN.17.26	Ne tana siiqida siiqoy istan gidana malanne takka istan gidana mala istikka nena erana mala ooththadis. Qasseka isti erana mala ooththana” gides.
JHN.18.1	Hessa wursi yootidappe guye Yesusi bana kaallizaytara Qediroone geetettiza shoobba pinnidi atakilte giddo gelides. 
JHN.18.2	Yesusinne iza kaallizayti kasekka he gadeyin daro wode issife shiiqiza gish Yesusa aaththi immida Yuhuday he gadeyo kasekka erees. 
JHN.18.3	Hessa gish Yuhuday wotadarata, Qeeseta halaqatanne Farsaaweetappe kiitetti yida ashkarata wursi kaalethi ekkidi he isti shiiqizaso yides. Izara yida asay paanose, xompe, mashshanne toora oykkidi yides. 
JHN.18.4	Yesusi ba bolla gakkanayssa wursi eridi yida asaakko biidi “Oona koyetii?” gides.
JHN.18.5	Isti qasse “Naazirete Yesusa koyoos” gida. Izikka istas “Tani iza” gides. Istas aaththi immida Yuhuday istara issife eqqides. 
JHN.18.6	Yesusi “Ta iza” gida mala asati guye gandigaridi biitta bolla kundida. 
JHN.18.7	Yesusi ha7ikka “Oona koyetii?” giidi oychin isti zaaridi “Naazirete Yesusa koyoos” gida. 
JHN.18.8	Izikka zaaridi “Tani izakko! Histin inte koyizay tana gidikko hayti betto bochchofte” gides. 
JHN.18.9	Hessi haniday “Ta Aawawu! Ne taas immidaytappe issadekka ta dhayssabeykke” gida qaalay polettana malassa.
JHN.18.10	Simoona geetettiza Phexroosi giththa mashsha oykkida gish mashsha koohoppe shoddidi issi Qeeseta halaqa ashkara dizayssa haythe mashshara qanxi yeggides. He ashkaraza sunthi “Malkoosa” geetettes.
JHN.18.11	Yesusi qasse Phexroosa “Ne mashsha gede koohon zaara geltha. Aaway taas immida waaye ushsha ta uyonta aggana misatizee?” gides. 
JHN.18.12	Hessafe guye wotadarati, ista azazizayssinne Ayhudata ashkarati Yesusa oykkidi qachida. 
JHN.18.13	Koyro he laythan Qeesetas halaqa Qayaafa bollo Haannakko efida. 
JHN.18.14	Qayaafay “Dere gish issadey hayqqikko lo7o” giidi Ayhudata daannata kase zoridade. 
JHN.18.15	Simoona geetettiza Phexroosinne Yesusa kaallizaytappe issadey Yesusa kaallida. Hessadey Qeeseta halaqa achchan keehi eretidade. Hessa gish Yesusara issife Qeeseta halaqaza gibbe gelides. 
JHN.18.16	Phexroosi gidikko pengefe kare baggara eqqides. Qeeseta halaqa achchan keehi eretidi Yesusa kaallizayssi yiidinne pengen diza garadeya Phexroosa gibbe giddo gelthana mala yootidi Phexroosa ekki gelides. 
JHN.18.17	Penge naagiza garadeya Phexroosa “Nekka hessa addeza kaalliza asatappe issa diikkii?” gadus. Izi qasse “Tani iza kaallizade gidikke” gides.
JHN.18.18	Wodey meeggiza wode gidida gish oosanchatinne ashkarati tama eththidi eqqon ho7ettes. Phexroosikka istara eqqidi ho7ees.
JHN.18.19	He wode Qeeseta halaqay Yesusa iza kaallizayta gishshinne izi tamarsida timirte gish oychides. 
JHN.18.20	Yesusikka izas “Ta asa ubbas qoncen yootadis; Ayhudati shiiqiza ista Woosa Keeththan gidinka Xoossa Keeththan tamarsadis; ta qotan haasayidazi aykkoykka deenna. 
JHN.18.21	Histin ne tana oychizay aazee? Ta yootishin siyidayta oycha; ta yootidayssa isti ereetes” gides.
JHN.18.22	Yesusi hessa gida mala heen eqqida ashkaratappe issoy “Qeeseta halaqas hayssatho wosta zaaray” gishe Yesusa shagalan baqa shaayides.
JHN.18.23	Yesusikka zaaridi “Ta iita haasayida gidikko ane ta gooyssa ne markata; Ta yootiday likke gidikko tana aazas baqqay?” gides. 
JHN.18.24	Hessafe guye Haannay Yesusa qachida mala Qeeseta halaqa Qayaafakko yeddides.
JHN.18.25	He wode Simoona geetettiza Phexroosi eqqidi tama ho7ishin hanko asay iza haysso! Ne Yesusa kaallizaytappe issa diikkii?” gida. Izikka zaaridi “Ta iza kaallizade diikke” giidi kadides.
JHN.18.26	Kase Phexroosi iza hayth qanxidayssa dabboy Qeeseta halaqa ashkaratappe issoy “Wona ta nena atakilteson istara dishin beyabekkinaa?” gides.
JHN.18.27	Phexroosi qasseka kadides; heerakka kuttoy waassides.
JHN.18.28	Hessafe guye Yesusa Qayaafa keeththafe dere ayssiza kawoza gibbe malado wontara ekki bida. Ayhuda asas Paaziga ba7aale dorsa asho miza wode gidida gish bana tunisonta mala giidi maladora dere ayssizayssa gibbe giddo gelibetenna.
JHN.18.29	Hessa gish Philaxoosi gede istako kezidi “Hayssa addeza inte aazas mootetii?” giidi oychides.
JHN.18.30	Isti qasse “Hayssi addezi iita ooththontade gididakko nu iza nees aaththi immokkoshin” gida
JHN.18.31	Philaxoosika “Inte iza ekki biidi inte woga mala pirdite” gides. Ayhudata ayssizayti qasse zaaridi “Nu asi wodhana mala nuus piqadey imettibenna” gides.
JHN.18.32	Hessika haniday Yesusi kase istas izi waani hayqqanakkonne yootida qaalay polettana gishassa. 
JHN.18.33	Philaxoosi qasseka guye gibbe giddo gelidi Yesusa xeygisidi “Ne Ayhudata kawoo?” giidi oychides.
JHN.18.34	Yesusikka zaaridi “Ne hessa gizay neeppeyee? woykko hara asati ta gish nees yootidoo?” gides. 
JHN.18.35	Philaxoosikka “Ta Ayhuda asee? Nena taas aaththi immidayti ne baggatanne Qeeseta halaqatakko; ne ay ooththadii?” gides.
JHN.18.36	Yesusikka “Ta kawotethi hayssa ha alame bolla gidenna. Ta kawotethi hayssa ha alame bolla gididakko Ayhudata daannata kushen ta kundonta mala ta ashkarati ta gish olettanakkoshin ta kawotethi gidikko ha alame bolla gidenna” gides. 
JHN.18.37	Philaxoosika “Histin ne kawoo?” gides; Yesusi qasse “Tani ne gidayssa mala ee kawo; ta yeletidaynne ha biitta yiday tuma gish markattanassa. Tumappe gididay wuri ta qaala siyees” gides.
JHN.18.38	Philaxoosikka “Tumay aazee?” gides. Hessafe guye Philaxoosi nam7antho Ayhudatakko kezidi “Ta iza bolla aykko bala beyabekke. 
JHN.18.39	Gido attin kasekka ta intes Paaziga ba7aale gallas issi qasho asi birshiza mala hayssa Ayhudata kawo intes birshana mala koyeetii?” gides.
JHN.18.40	Isti gidikko “Nuus Barbaane birsha attin hayssa deenna!” giidi waassida. Barbaaney ba hu7es panga.
JHN.19.1	Hessafe guye Philaxoosi Yesusa efidi garafissides. 
JHN.19.2	Wotadaratikka aguntha zawude xaaxidi Yesusa hu7en woththida; zo7o kaabaka mayzida. 
JHN.19.3	Izakko shiiqi shiiqidi “Ayhuda kawo saro! saro!” gi giidi iza shagalan baqqida.
JHN.19.4	Philaxoosi qasseka kare kessidi “Hekko ta iza bolla aykko mooroka demmontayssa inte erana mala ta iza intes haa kare kessana” gides. 
JHN.19.5	Hessa gish Yesusi aguntha zawude hu7en woththi ekkidinne zo7o kaaba may7idi kare kezides. Philaxoosika istas “Hekko addezi hayssich!” gides.
JHN.19.6	Qeeseta halaqatinne ista ashkarati Yesusa beyidi “Ne iza kaqqa! Kaqqa!” gishe waassida.
JHN.19.6	Philaxoosi qasse “Ta ta baggara iza bolla issi mooroka demmabekke; koykko inte efidi kaqqite” gides.
JHN.19.7	Ayhuda asati qasse “Nuus wogay dees; hayssi addezi bana Xoossa naa giza gish nu woga mala izas hayqoy bessees” gida. 
JHN.19.8	Philaxoosi hessa isti gizayssa siydi daro babbides. 
JHN.19.9	Gede gibbe gelidi Yesusa “Ne awappe yadii?” giidi oychides. Yesusi qasse izas ay zaaroka immibenna.
JHN.19.10	Hessa gish Philaxoosi “Ne taas yootikii? Ta nena kaqqanas woykko birsha yeddanas godateththi taas dizayssa erikii?” gides.
JHN.19.11	Yesusikka izas zaaridi “Sheney nees Xoossafe imettontako nees ta bolla ay godateththika deennashin; gido attin tana nees aaththi immidade bolla gita nagaray dees” gides.
JHN.19.12	Philaxoosi hessa Yesusa haasaya siyidappe guye iza birshi yeddana koyides shin Ayhudatas babbida gish isti “Ne hayssa addeza birshikko Oroome Kawo Qeesare bagga gidakka; gaasoykka bana barka kawothizadey wuri Qeesares morke” gishe wurikka waassida.
JHN.19.13	Philaxoosi hessa siyida mala Yesusa gede kare kessidi “Lochcha shuch” geetettiza soon pirda womboran uttides. He pirdasoy Ayhudata qaalara “Gabata” geetettes. 
JHN.19.14	He wode gadey asi Paaziga ba7aales giigettiza gallassa. Wodeykka gallassafe usuppun saate mala gidides. He wode Philaxoosi Ayhudata “Hekko inte kawoy hayssich!” gides.
JHN.19.15	Gido attin isti qas “Gede digga! Gede digga! Kaqqa!” gishe waassida. Philaxoosika “Ta inte kawo kaqqoo?” gides. Qeeseta halaqati zaaridi “Nuus Qeesareppe hara kawoy deenna” gida.
JHN.19.16	Hessafe simmidi Philaxoosi Yesusa kaqqana mala istas aaththi immides. Istika Yesusa oykki ekki efida.
JHN.19.17	Hessafe guye Yesusi ba kaqqettana masqaleza tookkidi “Asa hu7e guuge” geetettizaso kezides. Hesoy Ayhudata qaalara “Golgota” geettettes. 
JHN.19.18	Iza heen kaqqida. Yesusa giddo gelthidi hara nam7u asata izatho hadirisaranne ushachara kaqqida.
JHN.19.19	Philaxoosi “Naazirete Yesusi Ayhudata kawo” giza qaala xaafidi iza masqale bolla izas hu7esora qaaphides. 
JHN.19.20	Yesusi kaqqettidasoy katamas mata gidida gish daro Ayhuda asay Philaxoosi xaafidayssa nabebides. Xaafetidaysikka Ayhudata qaalara, Laatine geetettiza qaalaranne Girike qaalara. 
JHN.19.21	Ayhudata Qeeseta halaqati Philaxoosa “Ne iza Ayhudata kawo” gaada xaafoppa. Gido attin “ ‘Hayssi addezi bana ta Ayhudata kawo gides’ gaada xaafa” gida.
JHN.19.22	Philaxoosi qas “Ta xaafidayssa xaafadis” gides. 
JHN.19.23	Wotadarati Yesusa kaqqidappe guye iza may7oza ekkidi wotadarata issa issa gakkana mala oyddu kessi shaakerethida. Garsara may7iza may7ozakka hessatho shaakerethida. Gido attin giddora may7iza may7ozi siketonta pudeppe duge gakkanaas coo yeda dees. 
JHN.19.24	Hessa gish wotadarati ba giddon “Gishan oona gakkanakkonne erana mala iza bolla saama yeggana attin daakkokko” gida. Hessika haniday kase
JHN.19.24	“Ta may7o isti gishetti ekkida,
JHN.19.24	ta bollara may7iza may7oza bolla saama yeggida”
JHN.19.24	geetettida Geeshsha maxaafa qaalay polettana malassa. Wotadaratikka hessa ooththida.
JHN.19.25	Yesusa masqale achchan iza aayeyanne aayeyi micheya Qaliyoopha macha Maaramanne Meg dale geetettizasoppe yida Maarama heen eqqida. 
JHN.19.26	Yesusi ba aayeyonne izi siiqiza iza kaallizayssi ba achchan eqqidayta beyidi, ba aayeyo “Aayee! Ne naaza hessa beya” gides.
JHN.19.27	Hessafe kaaleththidi bana kaallizayssa “Ne aayo hinno beya” gides. Hinno he saateyppe simmin he iza kaallizayssi aayeyo baso efides.
JHN.19.28	Hessafe guye Yesusi ha7i wurikka poletidayssa eridi Geeshsha Maxaafan xaafetidayssi polettana mala “Tana saamees” gides. 
JHN.19.29	Heen gadaan caala phanqida ushshi kumi uttida issi xaaro malay dees. Hessa gish heen gadaan dizayti he caala ushsha zandza misatiza safnage geetettizayssara hisophe geetettiza mitha xeeran qaaphidi iza duunakko shiishida. 
JHN.19.30	Yesusi he caala ushsha xunxi xeelidi “Polettides!” gides. Ba hu7e duge ziqqisidi shempo kezides.
JHN.19.31	Hessafe guye Ayhudata daannati kaqettida asata meqeth wodirappe menthidi isti iza masqale bollafe wothana mala Philaxoosa woossida. Isti hessa ooththiday Ayhudati sambatas giigettiza gallas gidida gishshinne he sambataykka daro gita ba7aale gidida gish Sambata gallas ahay masqale bolla gam7onta mala koyda gishassa. 
JHN.19.32	Hessa gish wotadarati biidi Yesusara kaqettida asata meqeth wodirappe wodirappe menthida. 
JHN.19.33	Isti Yesusakko biin izi kasetidinne hayqqidayssa beyidi iza wodira meqeth menthibeetenna. 
JHN.19.34	Gido attin wotadarata giddofe issadey toorara iza millen caddin heerakka suuthinne haaththi gukkides. 
JHN.19.35	Hessa beyidaddey inte izan ammanana mala markattides. Iza markaykka tuma. Izi yootizaykka tumu gididayssa izi erees. 
JHN.19.36	Hessika haniday “Iza meqethafe issinaka meqquku” geetettida Geeshsha maxaafa qaalay poletanassa. 
JHN.19.37	Qasseka Geeshsha Maxaafan harason “Isti ba cadidade beyana” gees.
JHN.19.38	Ayhudata daannata babbidi qotan Yesusa kaalliza Armatiyasa geetettizasoppe yida Yoosefey Yesusa aha ekkanas Philaxoosa woossin Philaxoosikka izas ero gides. Hessa gish Yoosefey biidi Yesusa aha ekkides. 
JHN.19.39	Kase Yesusakko qamara yida Niqodimoosikka bagga kilo gidiza karbenne godare uuthara walaketida shitto ekki yides. 
JHN.19.40	He nam7u asati Yesusa aha ekkidi Ayhudati aha xaaxiza mala shiito puukkidi lee7e may7ora xaaxida. 
JHN.19.41	Yesusi kaqqettidason issi atakiltesoy dees. He atakiltezason oonikka moogetonta ooratha duufoy dees. 
JHN.19.42	Ayhudata sambatas giigetiza gallas gidida gishshinne duufoykka matan diza gish Yesusa aha heen moogida.
JHN.20.1	Wogga gallas wonta malado buro bazzoy zo7ishin Magdale Maarama Yesusa duufokko badus. Iza he gakkishin kase Yesusa duufo izara gordida shuchchay duufoza duunappe dendidi genderidayssa beyadus. 
JHN.20.2	Hessa gish iza Yesusa kaallizaytappe Simoona geetettiza Phexroosakko Yesusi dosiza hanko iza kaallizayssako woxxa baada “Goda duufoppe kessi ekkidi awan woththidakkone nu erokko” gadus.
JHN.20.3	Heerakka Phexroosinne Yesusa kaalliza hinko issoy kezidi gede duufoy dizaso bida. 
JHN.20.4	Nam7aykka issife woxxida. Gido attin Yesusa kaalliza hinkoyssi Phexroosappe pilati woxxidi kaseti duufoy dizaso gakkides. 
JHN.20.5	Duufoza hokki xeelidi ahay izan xaaxettida may7oy xalla dizayssa beyides; gido attin gede duufoza giddo gellibeenna. 
JHN.20.6	Simoona geetettiza Phexroosikka iza kaalli gakkidi duufoza giddo gelides; ahay izan xaaxettida carqay heen dizayssa beyides. 
JHN.20.7	Yesusa hu7ey xaaxettida carqay hanko xaaththa carqatara gidonta dumma harason xaaxetti dizayssa beyides. 
JHN.20.8	Koyrotti gakkida Yesusa kaallizayssika duufoza giddo geli beyidi ammanides. 
JHN.20.9	Gaasoyka “Izi hayqoppe dendana bessees” giza maxaafa qaala isti buro haasayibeetenna. 
JHN.20.10	Hessafe guye nam7atikka simmidi baso baso bida.
JHN.20.11	Magdale Maarama yeekkashe Yesusa duufoppe karera eqqada hokka duufoza giddo xeelladus. 
JHN.20.12	Yesusa ahay dizason bootha may7o may7ida nam7u kiitanchatappe issoy hu7eson issoy tohoson uttidayta beyadus. 
JHN.20.13	Istika Maaramo “Hanne macasaye! Aazas yeekkay?” gida. Izakka “Isti ta Goda efidi awan woththidakkone ta erike” gadus.
JHN.20.14	Iza hinno gaada guye yuuyishin Yesusi eqqidayssa demmadus shin izi Yesusa gididayssa erabeyku. 
JHN.20.15	Yesusi izo “Hanne macasayee! Aazas yeekkay? Qasse oona kooyay?” gides; izikka izis atakilte naagizade misatin “Godo! Ne ekkida gidikko ne woththidaso taas yootarki; Ta iza taas ekkana” gadus.
JHN.20.16	Yesusi izo “Maarame!” gides; izakka gede izakko simmada Ayhudata qaalara “Rebuune!” gadus; Hessa birsheththi “Astamaree!” guussa.
JHN.20.17	Yesusi qas “Ta buro pude ta Aawakko kezabeekke; tana bochofa; gido attin ne ha7i ta ishataako baada ‘Tani ta Aawakkone inte Aawakko, ta Xoossakkonne inte Xoossako kezana gides’ gaada istas yoota” gides. 
JHN.20.18	Hessa gish Magdale Maarama Yesusa kaallizaytakko baada iza Yesusa beyidayssanne izi izis yootidayssa istas yootadus.
JHN.20.19	He gallas wogga omars Yesusa kaallizayti Ayhudata daannatas babbidi kare ba bolla goordidi keeththa giddon shiiqon dishin karey doyettonta Yesusi iza kaallizayti shiiqi diza keeththa gelides; ista giddon eqqidi “Saroy intes gido!” gides. 
JHN.20.20	Hessa gi simmidi ba kushetanne ba mille ista bessides; iza kaallizaytikka Goda beyidi keehi ufayetida.
JHN.20.21	Hessafe guye qasseka Yesusi ista “Intes saroy gido! Ta Aaway tana kiittida mala takka intena kiittays” gides. 
JHN.20.22	Hessa gi simmidi ista bolla ufu giidi “Inte Xillo Ayana ekkite. 
JHN.20.23	Inte asa nagara atto giikko istas atto geetettana; inte asa nagara atto goonta ixikko qas intes atto geetettenna” gides. 
JHN.20.24	Yesusi bana kaallizaytakko yida wode tammanne nam7atappe issoy Didimoosa geetettiza Toomaassi istara deenna. 
JHN.20.25	Hessa gish hanko Yesusa kaallizayti Toomaasa “Nu Goda beydos” gida. Toomaassi qas “Misimaaren cadettida iza kusheta tani ta ayfera beyonta dashe, qasseka ta biradhdhe misimaarey gelidason geltha xeellonta dashenne ta kushe iza mille madunthan geltha xeellonta dashe ammanikke” gides.
JHN.20.26	Hessafe kaallin osupun gallassafe guye iza kaallizayti qasseka keeththa giddon dishin; Toomaaska istara issife dishin; kareykka gordan dishin Yesusi yiidi ista giddon eqqidi “Saroy intes gido!” gides. 
JHN.20.27	Hessafe guye Toomaasa “Ne biradhdhe ha ehada ta kusheta beya. Ne kushe ha ehada ta millen geltha ammana attin ammanontade gidoppa” gides.
JHN.20.28	Toomaassi “Ta Godo! Ta Xoosso!” gides.
JHN.20.29	Yesusikka Toomaasa “Neni tana beyida gish ammanadasa; tana beyonta ammanizayti gidikko isti anjettidayta” gides.
JHN.20.30	Hayssa maxaafan xaafetonta daro malatata bana kaallizayta sinthan Yesusi ooththides. 
JHN.20.31	Gido attin Yesusi izi Masihe, Xoossa naa gididayssa inte erana malanne inte iza sunthan ammanidi de7o demmana mala hayssi xaafetides.
JHN.21.1	Hessafe guye Yesusi Xibiraadoose Abba achchan bana kaallizaytas qasseka beettides. 
JHN.21.2	Simoona geetettiza Phexroosi, Didimoosa geetettiza Toomaassi, Galila Qaana as gidida Natina7eeley, Zabidoosa naytikka Yesusa kaallizaytappe hara nam7atikka wuri issife dishin 
JHN.21.3	Simoona geetettiza Phexroosi istas “Ta mole oykkana bays” gides; istika izas “Nukka nenara baana” gida. Izara kezi biidi wogolon gelida shin he gallas omars issi molekka oykkibetenna. 
JHN.21.4	Gadey wontishin Yesusi abba achchan eqqides; iza kaallizayti qas izi Yesusa gididayssa eribeetenna. 
JHN.21.5	Yesusi ista “Nayto moley dizee?” gides; istika “Aykkoyka baawa” gida.
JHN.21.6	Izikka “Giteza wogolozappe ushacha baggara abban yeggite; inte demmana” gida gish giteza abba giddo yeggidanne daro moley oyketida gish giteza molezara goochana dandaybeetenna. 
JHN.21.7	Hessa wode Yesusa kaallizaytappe izi siiqiza issoy Phexroosas “Hessi Godakko!” gides. Simoona geetettiza Phexroosi “Hessi Godakko!” giza qaala siyida mala kase ooso diggofo giidi may7o qaari woththidi kallo diza gish heerakka may7o ekki may7idi abba giddo guppi gelides. 
JHN.21.8	Yesusa kaalliza hankoyti qas biittafe xeetu metre mala haakki diza gish moley kumi diza giteza goochchi ekkidi wogolora gakkida. 
JHN.21.9	Isti wogolozappe wodhdhishin moley iza bolla diza bonqo tammanne ukethi beyida.
JHN.21.10	Yesusi ista “Ha7i inte oykkida molezappe ane ha ekki yiite” gides.
JHN.21.11	Hessa gish Simoona geetettiza Phexroosi wogoloza giddo gelidi xeetanne ichashu tammanne heedzdzu wogga gita moleti kumida giteza abbafe gede gade bolla goochchides. Hessa mala daro molera diinka gitezi daakkettibenna. 
JHN.21.12	Hessafe guye Yesusi ista “Ha yiidi miite” gides. Izi Goda Yesusa gididayssa wuri erida gish iza kaallizaytappe issadeykka “Ne oonnee?” gi oychanas xalidadey baawa. 
JHN.21.13	Yesusi yiidi ukethanne moleza ekkidi istas immides.
JHN.21.14	Yesusi hayqoppe dendin iza kaallizayti iza beyishin hayssi heedzdzantho.
JHN.21.15	Isti mi giigishin Yesusi Simoona Phexroosa “Yoona naa Simoona! Haytantafe ne tana aaththa tana dosay?” gides. Izikka “Ee ta Godo! Ta nena dosizayssa nekka eraasa” gides. 
JHN.21.16	Yesusi iza “Ta dhammizayta heemma” gides; nam7anthokka “Yoona naa Simoona! Ne tana dosay?” gides; Izikka zaaridi “Ee Godo! Ta nena dosizayssa nekka eraasa” gides; Yesusi qasseka “Laaqqata naaga” gides.
JHN.21.17	Heedzdzantho “Yoona naa Simoona! Ne tana dosay?” gides. Izi heedzdzantho “Ne tana dosay?” gida gish Phexroosi michetidinne “Godo! Ne wursa eraasa ta nena dosizayssakka ne eraasa” gides; Yesusikka qasseka “Ta dorsata heemma. 
JHN.21.18	Ta nees tumu gays; ne naatethan dashe ne giththe nerka gixxada ne koyidaso baasashin; ne cimmiza wode gidikko neni ne kusheta piddisin hara asi nena gixxisananne ne dosontaso nena efana” gides. 
JHN.21.19	Yesusi iza hessatho giday Phexroosi ay mala hayqon Xoosse bonchanakkone izas erisanassa; hessafe guye Phexroosa “Ne tana kaalla” gides.
JHN.21.20	Phexroosi yuushi xeelidi Yesusi dosizayssi iza kaallishin beyides; hessadey kase isti kawo miishin Yesusa haythako shiiqidi “Godo! Nena aaththi immanadey izi oonnee?” gi oychides. 
JHN.21.21	Phexroosi iza beyidi “Godo! Hayssadey waanandee?” giidi Yesusa oychides.
JHN.21.22	Yesusikka izas “Ta ha simma yaana gakkanawu ta iza paxa woththikko nena aazi gaththidee? Ne tana kaalla” gides.
JHN.21.23	Hessa gaason ishata giddon “Izi hayqo hayqqenna” giza worey laalettides. Gido attin Yesusi “Ta yaana gakkanaas paxa daana mala ta koykko nena aaze gaththiday?” gides attin “Hayqqaka” gibenna. 
JHN.21.24	He yo7ota gish markattidaynne xaafiday ha Yesusa kaallizayssa; iza markatethikka tumu gididayssa nuni eroos.
JHN.21.25	Yesusi ooththida hara daroti deettes. Taas misatiza mala izi ooththida miishata wursi issi bolla xaafizakko xaafetiza maxaafata hayssi alamey tookkana dandayenna.
ACT.1.1	Tofiloosa, Yesusi ooththanassinne tamarsanas oykkidayssa wursa ta nees koyro maxaafan xaafadis. 
ACT.1.2	Hessika izi pude dentha gallas gakkanaas ba doori kiittidaytas Xillo Ayana baggara izi istas immida azazokko. 
ACT.1.3	Izi daro waaye beyidappe guye Istako shiiqidi hayqoppe dendanayssa istas daro markara qoncisishe oyddu tammu gallas gakkanaas istas gallas gallas beettishe Xoossa Kawoteththa gish yootides. 
ACT.1.4	Istara issife maaddan utti dishe ista “Yerusalameppe kezoppite; gido attin ta intes yootishin inte siyidayssa ta Aaway immida ufayssa naagite. 
ACT.1.5	Yohannisi haaththan xammaqides shin inte qas guuththa wodeppe guye Xillo Ayanan xammaqettana” giidi azazides. 
ACT.1.6	Istika issi bolla shiiqeti dishe “Godo! Ne Isra7eeleta kawoteth zaarada ha7i essanee?” gi oychida.
ACT.1.7	Izikka istas “Aaway ba shenen woththida wode eroy intes imettibenna. 
ACT.1.8	Gido attin Xillo Ayanay inte bolla wodhdhida wode inte wolqa ekkana. Yerusalamenka, Yuhudanikka, Samaariyanka ubbason biitta gaxa gakkanaas inte taas markata gidana” gides. 
ACT.1.9	Hessa gi yootidappe guye isti xeellishin pude salo dendides. Salo shaaraykka ista ayfeppe iza geenthides. 
ACT.1.10	Izi bishin isti iza tishshi histi pude salo xeellishin booththa may7o may7ida nam7u asati qopponta ista achchan eqqidi; 
ACT.1.11	“Inteno Galila asato! Inte pude salo xeellishe hayssan aazas eqqidetii? Hayssi inte matappe pude salo dendishin inte beyiza Yesusi salo kezishin inte beyida mala hessathoka izi ha simmi yaana” gida.
ACT.1.12	Hessafe guye Dabrazayte geetettiza zuma bollafe wodhdhidi Yerusalame simmida. He zumaykka Yerusalameppe issi kilo metre mala haakkees. 
ACT.1.13	Gede katamayo gelida wode kase ba diza keeththa Pooqe bolla kezida; heytikka Phexroosa, Yohannisa, Yaqoobe, Indiraasa, Piliphoosa, Toomaasa, Bartelemoosa, Matoosa, Ilfiyoosa naa Yaqoobe, ba bagga maaddizade geetettiza Simoonanne Yaqoobe naa Yuhuda. 
ACT.1.14	Heyti wurikka macasatappe Yesusa aayo Maaramira hessathoka iza ishatara issi woznan issi bolla qanxonta minni woossida.
ACT.1.15	He gallasatan Phexroosi xeetanne nam7u tammu ammaniza asa giddon eqqidi, 
ACT.1.16	“Ta ishato! Yesusa oykkida asata kaalethi ehida. Yuhuda gish Xillo Ayanay kasetidi Dawute duunan haasayida Geeshsha maxaafa qaalay polettana koshshees. 
ACT.1.17	Izikka nuuppe issade mala taybettidi hayssa ha oosozan gellanas qaada demmides” gides.
ACT.1.18	Gidikkoka hayssadey ba iita ooson demmida miishan gade shamides; henka ba liiphen gufanni kundin iza asatethay giddofe phalqeti wodhdhides; iza maracey biitta bolla zaazetides. 
ACT.1.19	Hessika Yerusalamen diza asas ubbas siyettides. Biittaykka ista qaalara “Akeldama” geetettides; hessas birsheththayka suutha biitta guussa.
ACT.1.20	Gujjidikka Phexroosi “Mazamure maxaafan
ACT.1.20	‘Iza gadey mela atto, izan ay asikka dooppo;
ACT.1.20	qasseka iza daannateth hara asi ekko’
ACT.1.20	geetetti xaafettides. 
ACT.1.21	“Hessa gish Goda Yesusi nunara diza wode ubban nunara issife dizayta giddofe nu issade dooranas koshshees. 
ACT.1.22	Hessika Yohannisa xinqateppe haa simmin Yesusi nuuppe shaaketi dendi baana gakkanaas nunara dizadde gidanas bessees. Gaasoyka ha asatappe issadey nunara Yesusa denthas marka gidana koshshees” gides. 
ACT.1.23	Hessa gish Barsabaasa woykko Yosxoosa geetettiza Yoosefenne Maatiyaasa nam7ata shiishshidi, 
ACT.1.24	“Godo! Ne asa ubba wozna eraasa; hayta nam7ata giddofe ne oona dooridakko issade nuna bessa. 
ACT.1.25	Yuhuday yeggi bidason ha oosa ooththanadenne Hawaare gidanadde ne doora” gi woossida. 
ACT.1.26	Hessafe saama yeggin saamay Maatiyaasas kezides. Izikka tammanne issi Hawaaretara issife tayibettides.
ACT.2.1	Phenxaqoste geetettiza ba7aale gallassi gakkida wode asay wurikka issi soon shiiqi dishin; 
ACT.2.2	qofay baynda daro mino gote carko mala giirissi yides; asay diza keeththakka kumides. 
ACT.2.3	Tama laco inxarsa malay asas beettidi shaaketi shaaketi issi issi asa bolla uttides. 
ACT.2.4	Ammanizayti wuri Xillo Ayanan kumidi Ayanay istas haasayanas immidayssa keena hara qaalara haasaya oykkida.
ACT.2.5	He wode salo gufanthon diza dereppe yida Xoossas babbiza Ayhudati Yerusalamen deettes. 
ACT.2.6	He giirissa siydi derey shiiqides. Issi issi asay ba qaalara haasayizayssa siydi malalettida. 
ACT.2.7	Malaletidinne gaanazi dhayin “Hayti haasayizayti wurikka Galila as deettenee? 
ACT.2.8	Histin nuni nu yeletida nu dere qaalara isti haasayishin wosti siyizonii? 
ACT.2.9	Nuni Pharteena asay, Meede asay, Eelaame asay, Mesopotoomiyan, Yuhudan, Qophodooqiyan, Phanxoosan, Iisiyan, 
ACT.2.10	Firgiyan, Phinfiliyan, Gibxen, Qareena achchan diza Liibiyappenne Oroomeppe yidayti 
ACT.2.11	Ayhudatinne gede Ayhudatethan gelida Qarxeese asanne Araabe asata gidishin Xoossa wolqama oosoza hayti nu qaalara haasayishin nu siyoos” gida.
ACT.2.12	Wurikka keehi malalettidinne gaanazi dhayin ba giddon “Hayssi aazeshaa?” geetettida. 
ACT.2.13	Bagga asay “Hayti daro woyne cajje uyida” giidi ista qidhida.
ACT.2.14	He wode Phexroosi tammanne issinetara eqqidinne ba qaala dhoqu histidi deraas hizgides “Inteno Yuhuda asato! Yerusalamen dizayto! Inte wurikka hayssa issi miish eritenne ta gizayssa siyite. 
ACT.2.15	Ha7i gadey wontin buro heedzdzu saate gidida gish inte qoppiza mala hayti asati mathotibeetenna. 
ACT.2.16	Gido attin hayssi kase nabe Iyu7eelen hizgi yootetida qaalay poletanassa,
ACT.2.17	‘Xoossi Wursetha gallas
ACT.2.17	ta Ayana asho may7ida ubba bolla ta gussana;
ACT.2.17	inte maca naytinne inte attuma nayti tinbite haasayana;
ACT.2.17	yelaga nayti ajjuta beyana;
ACT.2.17	Cimati agumo agumettana. 
ACT.2.18	He wode ta maca ashkarata bollanne ta attuma ashkarata bolla
ACT.2.18	ta Ayanappe ta gussana.
ACT.2.18	Istika tinbite haasayana.
ACT.2.19	Bolla Salon malalisiza hanota ta bessana,
ACT.2.19	garsa sa7an malatata ta bessana;
ACT.2.19	suuthi, tamaynne tulalay hanana.
ACT.2.20	Gitanne boncho gidida
ACT.2.20	Goda gallassi yaanappe kasetidi
ACT.2.20	awa arshey dhumana;
ACT.2.20	Aginaykka suuth misatana.
ACT.2.21	Goda sunth xeygizay wuri attana’ gides.
ACT.2.22	“Isra7eele nayto! Hayssa qaala siyite; inte inte baggara erizayssa mala inte giddon malatanne asi siyi eronta miishata iza kushen ooththidi Xoossi Naazirete Yesusas markatides. 
ACT.2.23	Xoossi kase ba qachidayssa izas beni eratetha mala hayssade inte kushen aaththi immides. Inteka iita asata kushen kaqeti hayqqana mala ooththideta. 
ACT.2.24	Gido attin Xoossi iza bollafe hayqo wolqa diggidi hayqoppe denthides. Hayqoyka iza oykki ashshanas dandaybenna. 
ACT.2.25	Dawuteykka iza gish
ACT.2.25	‘Tani Goda ubba wode ta sinthan beyays;
ACT.2.25	izi ta ushachan dees; mulekka hirgike.
ACT.2.26	Hessa gish ta woznay ufayetees;
ACT.2.26	ta duunaykka galatees;
ACT.2.26	ta ashoy ufayssan daana.
ACT.2.27	Ne ta shempoyo Duufon aggaka;
ACT.2.27	ne naa geeshshaza wooqana mala aggaggakka.
ACT.2.28	Ne de7o oge ta erana mala ooththadasa.
ACT.2.28	Ne tanara diza gish ta ufayssay kumeththa’
ACT.2.29	“Ta ishato! Beni aawatappe Dawutey hayqqi moogetiddayssanne iza duufoy hach gakkanaas nu achchan dizayssa babbonta ta intes yootana danda7ays. 
ACT.2.30	Izi nabe gidida gish Xoossi iza zerethafe issade iza kawoteththa alga bolla wothanayssa kase caaqo qaalan yootidayssa erides. 
ACT.2.31	Hessa kasetidi erida gishshinne iza ashoy wooqi Duufon attonta doorettida Kirstoosa dentha gish haasayides. 
ACT.2.32	He Yesusa Xoossi hayqoppe denthides. Nukka wuri hayssas markata. 
ACT.2.33	Hessa gish izi Xoossa ushachchan dhoqu dhoqu gidappe guye Xillo Ayana ufaysa ba aawappe ekkidi ha7i inte beyizayssanne siyizayssa duge gussides. 
ACT.2.34+ACT.2.35	Dawutey pude salo kezibenna; izi ba duunan
ACT.2.34+ACT.2.35	‘Goday ta Godas “Ta ne morketa
ACT.2.34+ACT.2.35	ne toho garsan yedhissana gakkanaas
ACT.2.34+ACT.2.35	ta ushachchan utta” gides.’ 
ACT.2.36	“Hessa gish Xoossi inte kaqqida Yesusa Godanne Kirstoosa histidayssa Isra7eele asay wuri lo7ethi ero” gides.
ACT.2.37	Derey hessa siyida mala woznay boshettides. Phexroosanne hanko Yesusi kiittidayta “Nu ishato! Histin nu ay ooththinoo?” gida.
ACT.2.38	Phexroosikka “Maarotethan gelite; inte nagaray maarettana mala intefe issi issi asi Yesus Kirstoosa sunthan xammaqettite; izi immiza Xillo Ayana inte ekkana. 
ACT.2.39	Ufayssa qaalay intessinne inte naytassa; qasseka Goda Xoossi baako xeygiza haahon dizaytassara ubbassa” gides.
ACT.2.40	Hara daro qaalara istas markatishe “Hayssa geella yeletethafe intena ashshite” giidi ista qofisides. 
ACT.2.41	He gallas qaala ekkidaytinne xammaqetidayti heedzdzu shi mala asay kaseyta bolla gujettides. 
ACT.2.42	Istika Hawaareta timirten, issife quma muussaninne woossan minnida.
ACT.2.43	Hawaareta kushen daro malatati oosettida gish asi ubbay istas babbides. 
ACT.2.44	Ammanidayti wurikka issife de7ida; baas dizazikka ubba issi bolla go7ettida. 
ACT.2.45	Baas diza miishenne mehe bayzi bayzi ba giddon koshshida mala gishechchida. 
ACT.2.46	Gallas gallas Xoossa Keeththan issife shiiqetes. Ba keeththanka quma issife ufayssaninne suure woznara meetes. 
ACT.2.47	Isti Xoossa galatishe dere sinthan bonchettida. Godayka ista bolla gallas gallas oorath ammanizayta gujjides.
ACT.3.1	Issi wode gallassafe uddufun saate bolla Phexroosinne Yohannisi woossa saaten Xoossa Keeththe baana kezida. 
ACT.3.2	Issi yeletosappe doommidi tohoy silidade Xoossa Keeththe geliza asappe miishe woossana mala asay gallas gallas tookki efidi woththin issi “Lo7o” geetettiza Xoossa Keeththa pengen woossizadey dees.
ACT.3.3	Izikka Phexroosinne Yohannisi Xoossa Keeththe gelishin beyida istafe miishe woossides. 
ACT.3.4	Phexroosinne Yohannisi iza tishshi histi xeellida. Phexroosikka iza “Ane haa nuna xeella” gides. 
ACT.3.5	Addezikka istafe aykko demmana giidi ista tishshi histi xeellides. 
ACT.3.6	Gido attin Phexroosi izas zaaridi “Taas biraynne worqay deenna; gidikkokka taas dizaz ta nees immays; Naazirete Yesus Kirstoosa sunthan dendada ne tohora hamuta” gides. 
ACT.3.7	Izas ushachcha kushe oykkidi denthides. Heerakka addeza tohoynne toho qirphey minnides. 
ACT.3.8	Guppi dendi eqqidi hamuth oykkides. Yaanne haanne hamutishenne guppishe Xoossaka galatishe istara issife Xoossa Keeththa gibbe gelides. 
ACT.3.9	Izi Xoossa galatishe yaanne haane simerettishin asay beyides. 
ACT.3.10	Hayssadey hannife kase “Lo7o” geetettiza Xoossa Keeththa pengen uttidi miishe woossizay iza gididayssa erides. Iza bolla hanidayssafe dendidayssan asay keehi malaletides.
ACT.3.11	Ha paxida woossanchay Phexroosakonne Yohannisakko shiph giidi istara oykketi dishin derey wuri malaletidi istako “Solomoone simeretethaso” geetettizaso wothan yides. 
ACT.3.12	Phexroosi he asa beyidi “Inteno Isra7eele dereto! Hayssan aazas malaletetii? Qasseka hayssa addeza nuni nu wolqan woykko nuni nu xillotethan pathidi hamutissida mala qoodidi nuna aazas tishshi histi xeelletii? 
ACT.3.13	Nu aawanta Abrahaamenta, Yisaaqanta, Yaqoobenta Xoossi ba naaza Yesusa bonchides. Inte qas iza hayqos aaththi immideta; Philaxoosi izi birshana koynka inte ‘Koyokko’ gideta. 
ACT.3.14	Geeshshanne xilloza inte kadidi shempo wodhizayssi birshettana mala woossideta. 
ACT.3.15	De7o immizade inte wodhideta; gido attin Xoossi iza hayqoppe denthides; hessas nuni marka. 
ACT.3.16	Hayssi inte beyizayssinne inte erizayssi minni eqqiday Yesusa sunthan ammanida gishassa. Inte wurikka beyiza mala izi kumeththa paxa demmiday Yesusa sunthaninne iza sunthan beettiza ammanona.
ACT.3.17	“Ha7ikka ta ishato! Inte hessa ooththiday inte halaqata mala eronta gididayssa ta erays. 
ACT.3.18	Gidikkoka Kirstoosi waaye ekkanayssa Xoossi kase nabeta duunan haasayidayssa polides. 
ACT.3.19	Hessa gish inte nagaray qucceti dhayana mala maarotethan gelite. Inte biza ogeppe simmite; Goda matappe inte ooraxana wodey intes yaana. 
ACT.3.20	Qasseka Xoossi kase intes doori woththida Yesus Kirstoosa izi intes yeddana. 
ACT.3.21	Xoossi kase geeshsha nabeta duunan haasayidayssa mala hanizayssa wursi ooraxissana wodey gakkanaas izi salon gam7anas koshshees. 
ACT.3.22	Museykka ‘Inte Goda Xoossay inte giddofe ta mala nabe intes denthana. Izi intes yootizayssa siyite. 
ACT.3.23	He nabeza siyonta ixida shempoy wuri dere giddofe shaaketi dhayo’
ACT.3.24	“Tumappe Sameelappe ha simmin dendida nabeti wuri hayta wodeta gish haasayida. 
ACT.3.25	Inteka nabeta nayta. Qasseka Xoossi Abrahaames ‘Ne zerethan biitta asi wuri anjettana’ giidi izi caaqida caaqoza inte laattana. 
ACT.3.26	Xoossi naaza denthida wode intena issa issa inte iitatethafe zaaridi anjana mala kasetidi inteko kiittides” gides.
ACT.4.1	Phexroosinne Yohannisi asas haasayan dishin Qeeseta Halaqatinne Xoossa Keeththa naagizayta halaqay qasseka Saduqaaweti akekonta istako yida. 
ACT.4.2	Yiidinne Hawaareti asa tamarsizayssassinne Yesusa baggara bettida hayqqidayta dentha gish sabakizayssas keehi hanqettida. 
ACT.4.3	Phexroosanne Yohannisa gadey qammishin oykidi wontana gakkanaas qasho keeththan ayssida. 
ACT.4.4	Gido attin qaala siyida asappe dariza baggay ammanides. Ammaniza attuma asata qooday gede ichashu shi gakkanaas dhoqu gides.
ACT.4.5	Wontetha gallas ista halaqatinne cimati qasseka Muse woga tamarsizayti Yerusalamen shiiqida. 
ACT.4.6	Ista Qeeseta halaqa Haanaynne Qayaafay, Yohannisi, Iskindirosinne Qeeseta halaqaso asay wuri he gadaan bettida. 
ACT.4.7	Istika Phexroosanne Yohannisa ba giddon aaththi essidi “Hayssa inte ooththizay aaza wolqanee? Woykko oona sunthanee?” giidi oychida.
ACT.4.8	He wode Phexroosi Xillo Ayanan kumidi “Inteno dere halaqato! Dere cimato! 
ACT.4.9	Inte hach ha toho sila addezas oosettida lo7o oosoy waani izi paxidakko inte nuna oychiza gidikko, 
ACT.4.10	inte kaqqin Xoossi hayqoppe denthida Naazirete Yesus Kirstoosa sunthan izi paxidayssanne inte sinthan izi eqidayssa inteka Isra7eele dere asay wuri hayssa erite. 
ACT.4.11	Izikka inte keeththa hiillati leqqi aggida shuchchay ginbe keeththas gula bolla bollara woththiza shuch gidides.
ACT.4.12	Atotethi hara oonanka ba; saloppe garsa baggara nu asa nayti attana mala nuus imettiday hayssafe hara sunthi deenna” gides.
ACT.4.13	Ayhudata duulata asaykka Phexroosinne Yohannisi hessatho xali haasayizayssa beyidi isti tamaronta as gididayssa eridi malaletidanne isti kase Yesusara dizayta gididayssa akeekida. 
ACT.4.14	He paxida addezi istara eqqidishin beyida gish istas hara ooththanas gaasoy dhayides. 
ACT.4.15	Hessa gish ista duulatappe kessana mala azazida. Hessafe qasseka shiiqetidi ba giddon zoretida. 
ACT.4.16	Ba giddon “Hayta asata wostinoo? Yerusalamen diza asay wuri ista kushen hanida gita malata erides. Hessa gish nu ha yo7oza asa baleththanas dandayokko. 
ACT.4.17	Gido attin hayssi yo7ozi dere giddon keehi aakkonta malanne hayti asati nam7antho hayssa ha sunthan hara oonaska yootonta mala istas lo7ethi yootana” gida.
ACT.4.18	Ista xeygidinne mulekka Yesusa sunthan haasayonta malanne tamarsonta mala azazida. 
ACT.4.19	Phexroosinne Yohannisi qasse zaaridi “Nuni Xoossafe bollara intes azazettanas bessizakonne ane inte Xoossa sinthan pirdite. 
ACT.4.20	Nuni nu beyidayssanne nu siyidayssa haasayanappe guye gookko” gida.
ACT.4.21	Qasseka ista bolla mandidi yeddida. Gaasoyka hanko derey wuri hanida yo7oza gaason wurikka Xoosse galatiza gish ista qaxayanas dandaybetenna. 
ACT.4.22	He gita malatan paxida addezas laythi oyddu tammafe bolla.
ACT.4.23	Phexroosinne Yohannisi qashoppe birshettidi gede ba asatakko simmidi Qeeseta Halaqatinne Dere cimati ista gidayssa wursika yootida. 
ACT.4.24	Istika hessa siyida mala ba qaala dhoqu histidi issife Xoossakko “Wogga Godawu! Neni salonne sa7a, abbanne abba giddon dizayta wursa medhadassa. 
ACT.4.25	Ne ashkara nuus aawa Dawute duunara Xillo Ayanan
ACT.4.25	‘Dere asay aazas hanqetti dendidee?
ACT.4.25	Derey aazas mela maqetizee?
ACT.4.26	Biitta kawoti issife gaaggidi
ACT.4.26	biitta haarizayti issi bolla shiiqettidi
ACT.4.26	Goda bollan ne dooretti tiyettidayssa bolla duulatida’
ACT.4.26	giidi waassida.
ACT.4.27	“Tumappe Herdoossinne Phanxoosa Philaxoosi Isra7eelataranne hara dere asara hanno katamayn ne doora tiyida geeshsha naaza Yesusa bolla yo7o qachanas shiiqetida. 
ACT.4.28	Hayssanka ne wolqaninne ne shenen kase ne qoppidayssa isti polida. 
ACT.4.29	Godo! Ha7ikka ista mandeza ne beya; nuni ne aylleti ne qaala babbonta kumeththa xalatethara yootana mala dandayissa. 
ACT.4.30	Pathanas ne kushe micca. Ne naa geeshshaza sunthan gita malata ooththa” gida.
ACT.4.31	Isti woossidappe guye isti dizasoy qaaxides. Wurikka Xillo Ayanan kumidi Xoossa qaala xalatethan yootida.
ACT.4.32	Ammanizayti wurikka issi woznaninne issi qofan gaaggi deettes. Istas dizay wuri issi bolla dees attin baas dizaz “Hayssi taas buzo miisha” gizaddey deenna. 
ACT.4.33	Hawaaretikka Goda Yesusa dentha gita wolqan markateth oykkida. Ubba bolla gita Xoossa kiyatethi dees. 
ACT.4.34	Ista giddon metotanchay issadeykka baawa. Gaasoyka gade gidin keeththe gidin baas diza wursi bayzi bayzi shiishida miish 
ACT.4.35	Hawaareta kushen woththidi issi issades izas koshshiza mala gisheettes.
ACT.4.36	Qophiroose geetettizason diza Yoosefe geetettizadey issi Lewe bagga asi dees. Izikka Hawaaretan “Barnabaasa” geetetti summides. Hessas birsheththay “Minthetho naa” guussa. 
ACT.4.37	Izikka ba gade bayzida miisha ehidi Hawaareta kushen woththides.
ACT.5.1	Issi Hananiya geetettiza asi Saphphira geetettiza ba macheyra ba gade bayzides. 
ACT.5.2	Macheya Saphphiray lo7etha erishin gadeza bayzida miishafe bagga shaakki ashshidi bagga ehidi Hawaareta kushen immides. 
ACT.5.3+ACT.5.4	Qasse Phexroosi “Haysso Hananiya! Neni Xillo Ayana bolla wordotanassinne gade miishafe ashshana mala Xala7ey ays ne woznan gelidee? Bayzanappe kase gadezi neyssa gidenee? Ne bayzidappe guye qasse miishay ne kushen deenee? Histin ne hayssa mala wosta ne woznan qoppadii? Ne Xoossa bolla wordotadassa attin asa bolla gidenna” gides.
ACT.5.5	Hessa siyida mala Hananiyay kundi hayqqides. Hessa siyida asay wuri daro babbides.
ACT.5.6	Attumasay dendidi aha xaaxidinne heerakka efidi moogides.
ACT.5.7	Heedzdzu saateppe guye macheya izi waanidakkonne eronta dashe yadus. 
ACT.5.8	Phexroosikka “Ane taas yoota; inte gadeza bayzida waagay hanno xallaa?” gides. Izakka “Ee hanno ha waagayn bayzidos” gadus.
ACT.5.9	Phexroosikka “Inte Xoossa Ayana paacanas aysi issi duuna gididetii? Hekko ne azina moogida asati moogi simmidi karen penge bolla deettes. Isti nenakka kessi ekki efana” gides. 
ACT.5.10	Iza siyida mala heerakka iza toho bolla kundada hayqqadus. Attumasaykka soo gelida mala hayqqidaro beyidi kessi efidi izi azina achchan moogida. 
ACT.5.11	Kumeththa Woosa Keeththa asaynne hessa siyida asay wuri daro babbides.
ACT.5.12	Hawaaretikka dere giddon daro malatanne malalisiza miish ooththida. Ammanizayti wuri “Solomoone simeretethaso” geetettiza pengen shiiqeetes. 
ACT.5.13	Istas babbida gish oonnikka istara walakketanas koyibenna. Gido attin derey ista keehi bonches. 
ACT.5.14	Daro macasattinne addeti wodeppe woden Godan ammani ammani ista bolla gujettida. 
ACT.5.15	Hessa gaason Phexroosi aadhdhishin haray attin iza eeshoy harganchatappe bagga harganchata bolla wodhdhana mala hargizayti ichchiza alga bollanne hala bolla karen ishiseetes. 
ACT.5.16	Yerusalame yuushon diza katamatappe hargizaytanne tuna ayanay waayssizayta ehin wuri paxida.
ACT.5.17	Hessa wode Qeeseta Halaqaynne izara diza Saduqaaweta baggati wurikka qanate qanatizayta xalla gidida. 
ACT.5.18	Hawaareta oykkidi qasho keeththe gelthida. 
ACT.5.19	Gido attin Goda kiitanchay qamara qasho keeththa kare doyidi ista kessidi, 
ACT.5.20	“Biidi Xoossa Keeththa gibbe giddon eqqidi hayssa de7o qaala ubba deres yootite” gides.
ACT.5.21	Gadey wontida mala istas yootidayssa Xoossa Keeththa gibbe gelidi dereza tamarso oykkida; Qeeseta halaqaynne izara dizayti yiidi Ayhudata duulatanne Isra7eele dere cimata kumeth issi bolla shiishida. Hawaareta qasho keeththafe ekki yaana mala as yeddida. 
ACT.5.22	Kiiteti bida asati biidi ista qasho keeththan demmibeetenna; simmidinne 
ACT.5.23	“Qasho keeththay lo7ethi qulfeti dees; naagizaytikka penge bolla eqqi dishin beyidos; gido attin nu doy gelishin qas keeththan oonikka ba” gida. 
ACT.5.24	Xoossa Keeththi naagizayta halaqaynne Qeeseta Halaqatika hessa siyida mala hanozan daro malaletidanne istas hanoy wuri tikki gides. 
ACT.5.25	Heerakka issi asi yiidi “Hekko inte qasho keeththe gelthida asati Xoossa Keeththa gibbe giddon eqqidi dere tamarson deettes” gides. 
ACT.5.26	Xoossa Keeththe naagizayta halaqay ba oosanchatara biidi ista oykki ekki yides. Oykki ehidaytti asay bana shuchchara caddonta mala babbidi wolqathonta loddara ehida.
ACT.5.27+ACT.5.28	Hawaareta ehidi Ayhuda duulata sinthan essida. Qeeseta halaqaykka ista “Hayssa ha sunthan inte tamarsonta mala intes lo7ethi yootidoskoshin inte inte timirteza Yerusalame ubban kuntheta. Qasse nunakka ha addeza suuthas oyshetizayta histanas gixxi dendideta” gides. 
ACT.5.29	Phexroosinne hanko Hawaaretikka zaaridi “Nuni asappe aaththidi Xoossas azazettanas bessees.
ACT.5.30	“Inte iza mitha bolla kaqqi wodhida Yesusa nu aawanta Xoossay iza hayqoppe denthides. 
ACT.5.31	Izikka Isra7eele naytas nagarappe simmidi maarettana mala Xoossi iza ubbafe bollanne ashshizade histidi ba ushachchan dhoqu dhoqu histides. 
ACT.5.32	Nunikka hayssas markata. Qasseka Xoossi baas azazettiza oonaska immida Xillo Ayanaykka marka” gida.
ACT.5.33	Asati hessa siydi iita hanqo hanqettida. Wodhanakka koyda. 
ACT.5.34	Gido attin dere achchan keehi bonchettida issi woga astamare, izikka Gamalyaale geetettiza Farsaaweeta baggay dere cimata giddon dendi eqqidi Hawaareti guuththa wode karen gam7ana mala azazides. 
ACT.5.35	Dere cimatas hizgides “Isra7eele asato! Inte hayta asata bolla ooththanayssa daro akeekkara ooththanas bessees. 
ACT.5.36	Hayssafe kase issi Tewoodaasa geetettizadey bana gita as histi qoodi dendin oyddu xeetu derey iza kaallides. Gido attin izi asa kushen hayqqides. Iza kaallizaytikka coo laalettin iza hanoy coo mela attides. 
ACT.5.37	Izappe guyekka derey taybetiza wode Galila Yuhuday dendidi daro dere banara kaalethides. Bana kaallizaytaka demmides shin izikka dhayides. Iza kaallizaytikka wuri dhayida.
ACT.5.38	“Hessa gish ta ha7i intena gizay hayta asata aggite, bochchofte. Ista qofay woykko ista oosoy asappe gidikko dhayana. 
ACT.5.39	Xoossafe gidikko qas inte ista teqanas dandayekketa. Oone erizay inte Xoossara oyeetishe beettanakkonne” gides.
ACT.5.40	Istika iza zoreza ekkidi Hawaareta xeygidi garafissida. Nam7antho Yesusa sunthan haasayonta mala azazidi yeddida. 
ACT.5.41	Hawaaretikka iza suntha gish kawuyanas bessiza gish daro ufayetishe dere cimata achchafe kezi bida. 
ACT.5.42	Gallas gallas Xoossa Keeththaninne issa issa keeththan Yesusi izi Xoossi dooridade gididayssa tamarsofenne sabakoppe mulekka guye gibeetenna.
ACT.6.1	Ammanizayta qooday dari dari biza wode Girike biittafe yida Ayhuda asati Yuhudan diza Ayhuda asa guyera zigirettida. Gaasoyka ubba wode miza kath gishishe am7eta wudetonta aggida gishassa. 
ACT.6.2	Hessa gish nu tammanne nam7u Hawaareti ammaniza harata issi bolla shiishshidi “Nuni kaththa gishon gelidi Xoossa qaala tamarso agganas bessenna. 
ACT.6.3	Hessa gish nu ishato! Inte giddofe eranchata, Xillo Ayanan kumidaytanne lo7o markateth diza laapun asata doorite; hayssa alafeteth nu istas immana. 
ACT.6.4	Nuni gidikko woossaninne qaala yooton minnana” gida.
ACT.6.5	Isti gida yo7oy siyidayta ufaysides; Ammanoninne Xillo Ayanan kumidayti Istifanoose, Piliphoosa, Phirosqoroosa, Niqaroona, Ximoona, Pharmenanne Yuhudatethan gelida Anxokiya dere as Niqoloosa doorida. 
ACT.6.6	Heyta ehidi Hawaareta sinth shiishida. Istika ba kushe ista bolla woththidi istas woossida.
ACT.6.7	Xoossa qaalay akki akki bides. Ammanizayta qooday Yerusalamen dari dari bides. Qeesetappe daroti ammanida.
ACT.6.8	He wode Istifanoossi Xoossa immotethaninne wolqan kumidi dereza giddon gita malalisiza malatata ooththides. 
ACT.6.9	Wozeti kezida geetetti xeeygetizasoppe Ayhudata Woosa Keeththafe yida as gidida Qareenappenne Iskindiriyappe; qasseka Kilqiyappenne Iisiya awurajjatappe yida asatikka wuri Istifanoosera marshetida. 
ACT.6.10	Gido attin eratethan izi haasayiza haasayanne izan diza Ayana eqqetanas dandayibeetenna. 
ACT.6.11	Hessa gish “Istifanoossi Musenne Xoosse cayishin nu siyidos” giza asata guyera giigissida.
ACT.6.12	He wode dereza, dere cimatanne woga tamarsizayta dentheththidine Istifanoose oythidi dere duulatakko shiishida. 
ACT.6.13	Iza bolla “Hayssi addezi hayssa Xoossa Keeththa bollanne woga bolla cashsha qaala haasaya mulekka aggibenna. 
ACT.6.14	Gaasoyka hayssi addezi ‘Naazirete Yesusi hayssa Xoossa Keeththa dhayssana’ gishininne ‘Nu Museppe ekkida woga laammana’ gi haasayishin nu siyidos” gi wordora markattiza asata shiishshidi markasida.
ACT.6.15	Duulata uttida asay wuri Istifanoose tishshi histi xeellishin iza ayfesoy istas kiitancha ayfeso misati beettides.
ACT.7.1	Qeeseta halaqay Istifanoose “Hayssi ne bolla shiiqida yo7ozi tumee?” gi oychides.
ACT.7.2	Istifanoossika hizgides “Ta ishato! Ta aawato! Ta gizayssa siyite! Nu aawa Abrahaamey Kaarane geetettizaso yaanappe kase buro Mesopotoomiyan dishin boncho Goday izas qoncidi, 
ACT.7.3	‘Ne dereppenne ne dabbofe shaaketada ta nena bessizaso ba’ gides. 
ACT.7.4	Izikka Kaldaweta biittafe kezidi Kaarane geetettiza biittan uttides. Iza aaway hayqqidappe guye inte ha7i dizaso ha dere iza ehides. 
ACT.7.5	Haray attoshin issi tohoy eqqiza gadey izas hayssafe immetibenna. Gido attin he wode izas issi naykka baynda dishin izinne izappe guyen iza zerethi Biittayo laattana mala Xoossi izas caqqides. 
ACT.7.6	Qasseka Xoossi izas hizgi yootides ‘Ne zerethi allaga biittan bete as gidana. Oyddu xeetu layth aylletetha qambara giddon waayettana. 
ACT.7.7	Gido attin ista aylle mala haariza dere ta qaxayana. Hessafe guye isti he biittafe kezidi hanno ha soyn taas goynnana’ gides. 
ACT.7.8	Hessafe guye qaxxara woga caaqo izas immides. Abrahaameyka Yisaaqa yelidi iza ospuntha gallas qaxxarides. Yisaaqaykka Yaqoobe yelides. Yaqoobeykka tammanne nam7u qommota yelides. 
ACT.7.9	“He qommota aawati Yoosefe bolla qanatidi iza aylletethas duge Gibxe bayzida. Gido attin Xoossi izara dees; 
ACT.7.10	meto ubbafe iza ashshides. Gibxe kawo Paaroone sinthan boncho immides. Paarooney iza Gibxe biittaninne ba keeththa asa ubba bolla alafetethan shuumides. 
ACT.7.11	“He wode Kanaaneninne Gibxen daro meto ehida gita koshay dendides. Nu aawataska miza kaththi dhayides. 
ACT.7.12	Yaqoobey Gibxe deren kaththi dizayssa siydi nu aawata koyro Gibxe yeddides. 
ACT.7.13	Isti nam7antho biza wode Yoosefey izi oonakkonne bana ba ishatas qoncisides. Paarooneykka Yoosefe ishata erides. 
ACT.7.14	Hessafe guye Yoosefey kiittidi ba aawa Yaqoobenne laapun tammanne ichashu gidiza ba dabbota kumeth ehisides. 
ACT.7.15	Yaqoobey duge Gibxe wodhdhides. Izikka nu aawatikka wuri heen hayqqida. 
ACT.7.16	Ista ahaykka Seekeme geetettizaso efin Abrahaamey Eemoore naytappe ba miishan shammida duufon moogetides. 
ACT.7.17	“Xoossi Abrahaames caaqida qaalay poletiza wodey matishin Gibxen diza nu asa qooday dari dari bides. 
ACT.7.18	Hessafe guye Gibxe biittan Yoosefe eronta hara kawoy kawotides. 
ACT.7.19	Izikka nu asa ba gene ooson metothides. Buro yelettida guutha nayti hayqqana malanne yelida nayta kare kessi wora yeggana mala wolqathides. 
ACT.7.20	He wode Musey yeletides. Izikka Xoossa achchan dosettida mala lo7o naa gidides. Ba aawa keeththan heedzdzu agina al7isson diccides. 
ACT.7.21	Izi gede wora yegetida wode kawo Paaroone maca naya demmada baas ekkadus. Ba naa mala ooththada dichchadus. 
ACT.7.22	Museykka Gibxeta aadhdho eratetha wursi tamarides. Yo7on era; oosonka mino gidides.
ACT.7.23	“Muse laythi oyddu tammu gidida wode Musey ba ishata Isra7eele nayta beyanas ba woznan qoppides. 
ACT.7.24	Izikka issi Gibxe asi Muse bagga asappe issade bolla qoho gaththishin beyidi ba bagga addeza maadides; he Gibxe addeza wodhidi he qohetidayssa halo kessides. 
ACT.7.25	Muses Xoossi iza kushen ista wozanayssa iza asay akeekkiza misatides. Gido attin isti hessa yuushi qoppibetenna. 
ACT.7.26	Wontetha gallas qasseka Isra7eele naytappe nam7ati ba giddon oyeetishin gakkidi oyeetizayta giigissanas koydi ‘Hayto! Asato inte inte giddon ishantakko; inte waanidi issoy issa qoheetii?’ gides.
ACT.7.27+ACT.7.28	“Ba laggeza bolla qoho gaththidayssi Muse sugi yeggidi ‘Nena nu bolla nuna haarizadenne nu bolla pirdizade ooththi shuumiday oonee? Woykko qamma Gibxe addeza wodhoyssatho tanakka wodhana koyay?’ gides. 
ACT.7.29	Musey hessa siyida mala Midiyaame biitta beettidi heen bete as gidi de7ides; Yaanka nam7u attuma naa yelides. 
ACT.7.30	“Hessafe oyddu tammu laythafe guye Siina zuma achchan diza bazzo biittan qeeri wora giddon eexiza tama lacon kiitanchay izas beettides. 
ACT.7.31+ACT.7.32	Museykka iza beyida mala malaletides. Azakkonne shaakki eranas izi heen izakko shiiqishin Goda qaalay ‘Tani ne aawanta Xoossa Abrahaame, Yisaaqanne Yaqoobe Xoossa’ gishin siydes. Museykka daro daggamides; xeellanaska xalibenna.
ACT.7.33+ACT.7.34	“Godayka izas ‘Hayssi ne eqqidasoy geeshshaso gidida gish ne tohoppe caamma shodda. Gibxen diza ta dereta waaye ta tumappe beyadis; isti waassiza waaye waasoza ta siyada ista ashshanas wodhdhadis. Ne ha7ikka haaya; ta nena duge Gibxe zaarada kiitana’ gides.
ACT.7.35	“Histin heyti ‘Nu bolla nena haarizadenne pirdizade histi ooni shuumidee?’ giidi asay kase kadhida Muse Xoossi qeeri wora giddon izas bettida kiitancha baggara ista haarizadenne ashshizade histidi istako zaari yeddides. 
ACT.7.36	Izikka ista kaalethidi Gibxeppe kessides. Gibxen, Zo7o Abbaninne bazzo biittan oyddu tammu laythi daro malalisiza miishatanne gita malatata istas ooththides. 
ACT.7.37	“Isra7eele naytas ‘Ta mala nabe Xoossi inte giddofe denthana’ gidayssi hayssa Musekko! 
ACT.7.38	Izikka Siina zuma bolla haasayida kiitancharanne bazzo biittan nu aawatara dere duulata giddon dees. De7o qaalakka ha nuus aaththanas ekkides. 
ACT.7.39	“Nu Aawati gidikko izara eqqetida attin izas azazettanas koyonta gish ba woznara guye Gibxe simmida. 
ACT.7.40	Aaroneska ‘Nu sinthara biza eeqa nuus giigissa! Nuna Gibxeppe kaalethi kessida Musey waanidakko nu erokko’ gida. 
ACT.7.41	He wode mara misile medhidi eeqas yarsho shiishida. Barka medhdhida ba kushe ooson ufayetidi guppida. 
ACT.7.42	“Gido attin Xoossi istas zokko zaarides. Isti salo xoolintetas goynnana mala aaththi immides. Hessika nabeta maxaafan
ACT.7.42	‘Inteno Isra7eele nayto!
ACT.7.42	Inte bazzo biittan oyddu tammu layth diza wode intefe yarshonne muxuwata taas shiishshi eretii?
ACT.7.43	Harappeka inte goynnanaso ooththida eeqa Molooke dunkananne
ACT.7.43	inte eeqa Rafaanne xoolinte misileza dhoqu dhoqu histi oykkideta.
ACT.7.43	Hessa gish ta intena inte dizasoppe denthada Babiloonera aaththa yeddana’
ACT.7.43	geetettidi xaafettides.
ACT.7.44	“Xoossi Muse bessida leemisoza malanne azazidayssa mala oosettida Xoossi asara gaaggiza dunkaneya nu aawatara bazzo biittan de7adus. 
ACT.7.45	Nu Aawati dunkaneyo ekkidayssafe guye Xoossi Iyaaso kaaleththin kase ista gooddida dereta laattida wode dunkaneyo ekki geellida. Dawute wode gakkanaas dunkaneya he biittan de7adus. 
ACT.7.46	Dawuteykka Xoossa sinthan boncho demmidi Yaqoobe Godas aqoso giigissanas woossides. 
ACT.7.47	Gido attin Solomooney izas aqqoso keexxides.
ACT.7.48+ACT.7.49+ACT.7.50	“Gido attin wogga Goday asa kushey keexida keeththan deenna. Hessika nabey
ACT.7.48+ACT.7.49+ACT.7.50	kase Geeshsha maxaafan xaafetida mala
ACT.7.48+ACT.7.49+ACT.7.50	‘Saloy ta uttiza alga;
ACT.7.48+ACT.7.49+ACT.7.50	biittaykka ta tohon yedhdhizaso;
ACT.7.48+ACT.7.49+ACT.7.50	histin inte taas ay mala keeththe keexxetii?
ACT.7.48+ACT.7.49+ACT.7.50	woykko ta shempanasoy awayssee? 
ACT.7.48+ACT.7.49+ACT.7.50	Hayssa wursi ta kushey ooththibenee?’
ACT.7.48+ACT.7.49+ACT.7.50	gees Goday Xoossay.
ACT.7.51	“Inteno wozna muumeto! Haytha tulleto! Inteka inte aawata mala ubba wode Xillo Ayanara eqetteta. 
ACT.7.52	Nabetappe inte Aawati gooddonta nabey oonee? Xilloza Yohannisa kaseti yootida nabetaka wodhida; inteka ha7i iza aaththi immidetanne wodhideta. 
ACT.7.53	Kiitancha baggara intes imettida woga ekkideta attin naagibeekketa” gides.
ACT.7.54	Duulatan diza asay hessa siyida mala daro hanqettidi, iza bolla ba achchi garcides. 
ACT.7.55+ACT.7.56	Gidinka Istifanoosi Xillo Ayanan kumidinne pude salo tishshi histi xeellishin Xoossa bonchon Yesusi Xoossa ushachchan eqqidayssa beyidi “Hekko ta saloy doyettidayssanne Asa Nay Xoossa ushachchan eqqidayssa beyays” gides.
ACT.7.57	Hessa wode asay qaala dhoqu histi waassishe ba haythe tucci oykidi izakko issife woxxides. 
ACT.7.58	Istifanoose oykkidi katamappe gede kare olida. Shuchchan cach oykkida. Hessi wuri hanishin markatikka ba may7o Sawule geetettiza paantha achchan woththida. 
ACT.7.59	Isti shuchchara iza caddishin Istifanoossi “Ta Goda Yesusaa ta shempoyo neekko ekka” giidi woossides. 
ACT.7.60	Qasseka gulbatidi dhoqa qaalan “Godo! Haytanta nagara qoodoppa” giidi waassides. Hessa gidappe guye hayqqides.
ACT.8.1	Sawuleykka Istifanoose hayqon istara qofan gaaggides. He wode Yerusalamen diza ammanizayta bolla gita goodeteththi dendides. Hawaareti attaafe ammanizayti wuri Yuhuda awurajjaninne Samaariya awurajjan ubban laalettida. 
ACT.8.2	Ayana ooson minni eqqida asati Istifanoose moogidi, izas daro yeekkida. 
ACT.8.3	Sawuley qasse Woosa Keeththa dhayssanas gixxi dendides. Ammaniza asa issa issa keeththe gelidi macatanne addeta goochchi goochchi kessidi qasho keeththan gelthides. 
ACT.8.4	Laalettidayti wuri ba bidason bidason Xoossa qaala yootida. 
ACT.8.5	Piliphoosikka Samaariya geetettiza katama wodhdhidi asas Kirstoosa sabakides. 
ACT.8.6	Daro derey Piliphoosi ooththiza malata beyidi izi yootiza qaala woznappe lo7ethi siydes. 
ACT.8.7	Tuna ayanatikka daro asappe waassi waassi kezida. Daro toho silatinne wobetikka paxida. 
ACT.8.8	Hessa gish he katama asay daro ufayetides.
ACT.8.9	Gido attin hessafe kase he katamayin maro marotidi Samaariya asa daro malalisizaz ooththiza issi Simoona geetettiza maroy dees. Izikka bana gita asa mala qoodizade. 
ACT.8.10	Asay wuri guuthatappe gitata gakkanaas wurikka “Hayssi addezi gita wolqama geetettiza Xoossa wolqa” gishe izi gizayssa wursi woznappe siyees. 
ACT.8.11	Daro wode ba marotetha ooson asa malalisida gish asay iza woznappe kaallishe gam7ides. 
ACT.8.12	Gido attin Piliphoosi Xoossa Kawoteththa gishshinne Yesus Kirstoosa gish sabakidayssa siydi ammanida macasaynne attumasay xammaqetides. 
ACT.8.13	Simoonikka ammanidi xammaqetides. Piliphoosakka kaalli biidi haniza gita malata beyidi malalettides.
ACT.8.14	Yerusalamen diza Hawaareti Samaariya asay Xoossa qaala ekkidi ammanidayssa siydi Phexroosanne Yohannisa Istako kiittida. 
ACT.8.15	Istika Samaariya gakkidi ammanida asay Xillo Ayana ekkana mala asas woossida. 
ACT.8.16	Gaasoyka he wode isti coo Yesusa sunthan xammaqetida attin buro Xillo Ayanay istafe issade bollakka wodhdhibenna. 
ACT.8.17	Hessa gish Phexroosinne Yohannisi ba kushe asa bolla woththin asay Xillo Ayana ekkides.
ACT.8.18	Simoonikka Hawaareti kushe woththi woossin Xillo Ayanay imettizayssa beyidi Phexroosasinne Yohannisas miishe ekki yiidi, 
ACT.8.19	“Ta iza bolla ta kushe woththizadey wuri Xillo Ayana ekkana mala hayssa mala godateth taaska immite” giin,
ACT.8.20	Phexroosi izas zaaridi “Xoossa imota ne miishan shammana qoppida gish neni ne miishara issife dhaya. 
ACT.8.21	Ne woznay Xoossa sinthan suure gidonta gish nees hayssa ha oosozan gishay woykko qaaday deenna. 
ACT.8.22	Hayssa ne iitatetha gish ha7i elle maarotethan gela; ne wozna qofa nees atto gaanakkonne nees Goda woossa. 
ACT.8.23	Gaasoyka neni iitatethan kumidayssinne makalan qasheta uttidayssi taas beettees” gides.
ACT.8.24	Simoonikka zaaridi “Inte gida yo7otappe aykkoykka ta bolla gakkonta mala taas Goda woossite” gides.
ACT.8.25	Phexroosinne Yohannisi Goda qaala markattidayssafenne qoncisi yootidayssafe guye daro Samaariya gutatan mishiraachcho qaala sabakishe Yerusalame simmida.
ACT.8.26	Goda kiitanchay Piliphoosa “Denda! Yerusalameppe duge baggara gede Gaaza efiza bazzo ogara ba” gides. 
ACT.8.27	Izikka dendi bides. Hindeko geetettiza Tophiyappe gidida kawoya ba keeththaninne ba kawoteththan diza ubba miisha bolla alafetethan woththida issi Tophiya gundula asi izara gaaggides. He addezi Xoossas goynnana Yerusalame bides. 
ACT.8.28	Izi heeppe simmishe para-gaaren uttidi nabe Isayaasa maxaafa nababes. 
ACT.8.29	Ayanay Piliphoosa “Ba! Gede para-gaarezakko shiiqa” gides.
ACT.8.30	Piliphoosikka eesotidi para-gaarezakko biidi addezi nabe Isayaasa maxaafa nababishin siydi “Hessi ne nababizayssi nees gelizee?” gides.
ACT.8.31	Gundula addezikka “Tana erisiza asi baynda ta wosta eroo?” gides. Izikka gede iza gaarezan geldi iza achchan uttana mala woossides. 
ACT.8.32	Izi nababiza maxaafay
ACT.8.32	“Izi dorsa mala shukettana laagettides;
ACT.8.32	dorsa laaqay isike qanxizayssa sinthan co7u giza mala
ACT.8.32	hessathoka izi ba duuna pogibenna.
ACT.8.33	Bana kawushshidi pirday bayndade gidides.
ACT.8.33	Iza shempoy biitta bollafe diggettides.
ACT.8.33	Iza yeletetha gish haasayana dandayizay oonee?” gees.
ACT.8.34	Gundula addezikka zaaridi Piliphoosa “Nabezi hayssa oona gish gizee? Ba gish gizeyee? Woykko hara asa gish gizee? Hayana, taas yootarki!” gides. 
ACT.8.35	Piliphoosikka ba duuna doydi he maxaafappe doommidi Yesusa Mishiraachcho qaala gish markattides.
ACT.8.36	Isti issife bishe haaththi dizaso gakkida. Addezikka “Hekko haaththi hayssan dees; histin ta xammaqetonta mala diggizay aazee?” gides.
ACT.8.37	Piliphoosikka “Ne kumeththa woznappe ammanikko xammaqettana dandayassa” gides. Addezikka “Yesus Kirstoosi Xoossa Naa gididayssa ammanays” gides. 
ACT.8.38	Addezi para gaarezi eqqana mala azazin nam7ay issife haaththan wodhdhin Piliphoosi addeza xammaqides. 
ACT.8.39	Isti haaththafe kezishin Xoossa Ayanay Piliphoosa denthi efides. Addezi hessafe guye iza beybenna. Gido attin ufayssan ba oge bides. 
ACT.8.40	Hessafe guye Piliphoosi Azaxoone geetettizason beettides. Qisaariya geetettizaso gakkanaas izi biza oge bolla kataman ubban mishiraachcho qaala sabakides.
ACT.9.1	Sawuley Goda ammaniza asa wodhanas ceeqqettishe Qeeseta halaqakko bides. 
ACT.9.2	Goda oge kaallizayta macasatanne addeta demmi qachidi Yerusalame ekki yaanas Damasqo geetettizason diza Ayhudata Woosa Keeththas babdaabe xaafana mala Qeeseta halaqa woossides.
ACT.9.3	Damasqo gakkana matishin qopponta saloppe poo7oy iza yuushon pol7u gides. 
ACT.9.4	Izikka heerakka biitta bolla kundidi saloppe “Sawule, Sawule, tana aazas goodday?” giza qaala siydes.
ACT.9.5	Sawuleyka “Godo! Ne oonee?” gides. Izikka izas “Tani ne goodeththiza Yesusakko!” 
ACT.9.6	“Ne ha7i dendada gede katama gela; ne ooththanas bessizaz nees ta yootana” gides.
ACT.9.7	Sawulera issife biza asati qaala giiris sissafe attin oonakka beyonta gish ba duuna oykki eqqida. 
ACT.9.8	Sawuley ba kundidasoppe dendidi ayfe doyi xeelliza wode aykkokka demmanas dandaybenna. Hessa gish izara diza asati iza kushe oykkidi kaalethi ekkidi Damasqo efida. 
ACT.9.9	Heedzdzu gallas gakkanaas qooqidinne kath haaththe beybenna.
ACT.9.10	Damasqon issi Hananiya geetettiza ammanizadey dees. Izas Goday ajjutan “Hananiya” giidi xeygides; izikka “Yee Godo!” gides.
ACT.9.11	Godayka iza “Denda! Suure geetettiza ogeyra Yuhuda geetettizaso ba. Heen Sawule geetettiza issi Xarseese asi woossishe dees; ne iza koya demma. 
ACT.9.12	Gaasoyka Hananiya geetettizayssi Sawuley dizaso yiidi izi xeellana mala iza bolla ba kushe woththishin ajjutan beyides.”
ACT.9.13	Hananiyaykka zaaridi “Godo! Hayssadey Yerusalamen diza geeshshata bolla ay mala iita meto gaththidakkonne ta daro asappe siyadis. 
ACT.9.14	Izi haa yiday ne suntha xeygizayta wursi qachanas Qeeseta halaqatappe godateth ekkidikko” gides.
ACT.9.15	Godayka izas “Ne ba! Hayssi addezi Ayzaabeta sinthaninne kawota sinthan hessathoka Isra7eele dere sinthan ta sunth tookkana mala izi taas doorettidayssa. 
ACT.9.16	Izi ta suntha gish ay mala waaye beyanakko ta iza bessana” gides.
ACT.9.17	Hananiyay biidi izas yootetidaso gelides. Sawule bolla ba kushe woththidi “Ta isha Sawule ne ha yishin nees oge bolla qoncida Goda Yesusi ne ayfey xeellana malanne neni Xillo Ayanan kumana mala tana neekko kiittides” gides. 
ACT.9.18	Heerakka Sawule ayfeppe poqo malay poqeti wodhdhin izi xeellana dandayidessinne dendidi xammaqetides. 
ACT.9.19	Kaththikka miidi minnides. Undena wode ammanizaytara Damasqon gam7ides.
ACT.9.20	Heerakka Yesusi Xoossa Naa gididayssa Ayhudata Woosa Keeththatan tamarso oykkides.
ACT.9.21	Siyida asay wuri “Hayssi Yerusalamen ha suntha xeygizayta dhayissiza addeza gidenee? Qasse izi ha yiday he asata qachi ekki Qeeseta Halaqatakko efanas deenee?” gishe malaletida.
ACT.9.22	Sawuley kaseppe minni minni bides. Damasqon diza Ayhudatas Yesusi izi Xoossi kiittidade gididayssa ammanthishe asa duuna oythides.
ACT.9.23	Daro gallassatappe guye Ayhudati Sawule wodhanas duulatida. 
ACT.9.24	Izikka ista qofa erides. Istika iza wodhanas katama gelthiza ogen gallassinne qamma naagida. 
ACT.9.25	Ammanizayti gidikko iza gidoth katama yuushon diza maskotezara keeshen duge woththida.
ACT.9.26	Sawuley Yerusalame yiidi ammanizaytara walakkettana koyin izi tumu ammanizade gididayssa isti ammanetonta gish izas babbida. 
ACT.9.27	Gido attin Barnabaassi iza Hawaaretakko efin Sawuley izi Damasqo oge bolla Goda wosti beyidakko, Godayka izas ay yootidakkonne qasseka Damasqon dishe izi ay mala xalateththara Yesusa sunthan sabakidakko istas yootides.
ACT.9.28	Hessa gish Sawuley istara dides. Yerusalamen yuuyi yuuyi as babbonta Goda sunthan tamarsides. 
ACT.9.29	Girike dereppe yida Ayhudatara haasayshe palametides; gido attin asaykka iza wodhanas koyides. 
ACT.9.30	Ammanizayti hessa eridi duge Qisaariya geetettizaso woththidi Xarseese yeddida.
ACT.9.31	Hessa wode Yuhudaninne Galilan, Samaariyanka diza ammanizayti saron diidi kaseppe minnida. Qasseka Xoossa yashshatethan simeretishe Xillo Ayanan minetidanne kaseppe qoodan dari dari bida.
ACT.9.32	Phexroosi dereppe deren yuuyishe Liida kataman diza ammanizayta beyanas duge wodhdhides. 
ACT.9.33	Heen Eniya geetettizayssa osupun layth hiixan qasheti uttida issi gunda as demmides. 
ACT.9.34	Phexroosikka “Haysso Eniya! Yesus Kirstoosi nena pathana; denda ne hiixa dentha!” gides. Eniyay heerakka pusuku gi dendides. 
ACT.9.35	Liidaninne Saroonan diza asay wuri iza beyidi Godan ammanides.
ACT.9.36	Iyophphe geetettizason Xaabita geetettiza issi ammanizara dawus. Izi suntha birsheththi Girike qaalara “Dorqa” geetettes. Iza ubba wode lo7o ooso minna ooththashenne manqota maaddashe dawus. 
ACT.9.37	He wode iza hargada hayqqin asay aha meeci pude pooqen kessi woththides. 
ACT.9.38	Liiday Iyophphes mata gidida gish ammanizayti Phexroosi Liidan dizayssa siydi nam7u asata kiittidi “Elle ha yarki!” gi woossida.
ACT.9.39	Phexroosikka dendidi kiitettida asatara gakkida wode iza pude he pooqe bolla kessida. Am7etikka wuri iza yuuyi aadhdhi eqqidi Dorqay paxa dashe istara ooththida qamisetanne may7ota bessishe yeekkida.
ACT.9.40	Phexroosikka asa wursi kiflezappe kessidi gulbati woossides. Ahakko simmidi “Hanne Xaabita denda!” gides. Izakka ba ayfe doyada xeelladus. Phexroosakka beyada denda uttadus. 
ACT.9.41	Izikka izi kushe oykki denthides. Ammanizaytanne am7eta xeygidi izo istas pathidi immides. 
ACT.9.42	He hanoy kumeththa Iyophphen eretidesinne daro asayka Goda ammanides. 
ACT.9.43	Phexroosikka issi Simoona geetettiza galba qaacizadera Iyophphen daro wode de7ides.
ACT.10.1	Qisaariya geetettiza deren “Xaalane wotadarata” issi butte giddon mato halaqa gidida issi Qornoloosa geetettizayssi dees. 
ACT.10.2	Izikka ba keeththa asa kumeththara Ayana hanon minonne Xoosse babbizadde; manqotaska daro muxuwata immizadenne daro wode Xoosse woossiza asa. 
ACT.10.3	Issi gallas gallassafe uddufun saate bolla Xoossa kiitanchay izas ajjutan beettidi izakko yiidi “Qornoloosa” gi xeygishin qoncen beyides.
ACT.10.4	Qornoloosikka dagamara tishshi histi xeellishe “Godo hayssi aazee?” gides. Kiitanchaykka zaaridi “Ne woossaynne ne muxuwatay qofetanas pude Xoossa sinth gakkides. 
ACT.10.5	Ne ha7i as Iyophphe yedada Phexroosa geetettiza Simoona xeygisa. 
ACT.10.6	Izikka abba matan diza galba qaaciza Simoona soon imathateth dees” gides.
ACT.10.7	Qornoloosa haasayssida kiitanchay izappe shaaketidi bidappe guye ba ashkaratappe nam7ata qasse Ayana yo7os minone izas daro ammanettiza wotadaratappe issa xeygisidi, 
ACT.10.8	izi beyidayssa wursi istas yootidi Iyophphe kiittides.
ACT.10.9	Kiitettida asati wontetha gallas gede katamaykko matishin Phexroosi usuppun saate bolla woossana pude Pooqe bolla kezides. 
ACT.10.10+ACT.10.11	Hessa wode izi gafida gish qumay buro kaxxishin dhisko mala liphiphi histin ajjutara saloy doyettin issi gita xaaxettida may7o malay oyddu baggara oyketidi duge biittan wodhdhishin beyides. 
ACT.10.12	He may7oza bolla oyddu tohoy diza dumma dumma do7ati biittara gooshettiza medhetethatinne salo bolla piradhiza kafoti deettes. 
ACT.10.13	Hessa wode “Phexroosa denda hayta shukada ma” giza qaalay izas siyetides.
ACT.10.14	Phexroosi qasse “Godo hayssi hanenna! Geesh gidontayssa woykko tuna miisha ta mulerakka ma erikke” gides.
ACT.10.15	He kase qaalay qasseka nam7antho izakko yiidi “Xoossi geeshshidayssa ne tuna mala qoodoppa” gides. 
ACT.10.16	Hessika heedzdzuto shireti shireti izakko yidappe guye may7o misatizayssi heerakka pude salo bides.
ACT.10.17	Phexroosikka ba beyida ajjutaza birsheththa eranas daro metotidi keehi qofo bolla dishin Qornoloosi kiittida asati Simoona keeththe koyishe demmidi pengen eqqida. 
ACT.10.18	Qaala dhoqu histidi “Phexroosa geetettiza Simooni dizasoy hayssan awanee?” gi oychida.
ACT.10.19+ACT.10.20	Phexroosi ba beyidayssa keehi qoppishin Xillo Ayanay iza “Hekko heedzdzu asati nena koyeetes. Denda! Duge wodhdhada ista yeddiday tana gidida gish sidhey baynda istara ba” gides.
ACT.10.21	Phexroosikka duge wodhdhidi “Hekko inte koyizadey tanakko! Inte yiday aazasee?” gides. 
ACT.10.22	Istika izas “Nuni mato halaqa Qornoloosa matappe yidos. Izikka Xoossas babbiza xillo asanne Ayhuda asa ubba matan daro bonchettida asa. Nekka iza keeththe baana malanne ne gizayssa izi siyana mala geeshsha kiitanchay izas yootides” gida.
ACT.10.23	Phexroosikka asata ba dizason mokki ekkidi ayssides.
ACT.10.23	Phexroosikka wontetha gallas dendidi istara bides. Iyophphefe yida issi issi ammaniza asati izara issife bida. 
ACT.10.24	Qornoloosikka ba dabbotanne mata laggeta ba soon shiishshidi naago bolla dishin izi nam7antho gallas Qisaariya gakkides. 
ACT.10.25	Phexroosikka gede Qornoloosa keeththe gelin Qornoloossi iza mokki ekkidi iza toho bolla hokki goynnides. 
ACT.10.26	Gido attin Phexroosi “Takka ne mala asakko! Denda” giidi denthides.
ACT.10.27	Phexroosikka iza haasayssishe izara so gelishin daro derey shiiqi uttidayssa beyides. 
ACT.10.28	Izikka istas “Ayhuda asi hara dere asara gaaggonta mala woykko hara dere as gididayta mata shiiqonta mala nu wogay diggizayssa inte ereeta. Gido attin ta oonakka tuna woykko izi geesh deenna goonta mala Xoossi taas qoncisides. 
ACT.10.29	Hessa gish ta xeeygetida wode hekko sidhonta yadis. Histin inte tana aazas xeygidakkone erana koyays” gides.
ACT.10.30	Qornoloosikka “Oyddu gallassafe kase likke hanni wode gallassafe uddufun saaten tani ta soon woossishin qopponta booththa may7o may7ida asi yiidi ta sinthan eqqidi 
ACT.10.31	tana ‘Qornoloosa! Ne woossay siyetides; ne manqotas immiza muxuwatay Xoossa sinthi gakkides. 
ACT.10.32	Hessa gish Iyophphe katama as kiittada Phexroosa geetettiza Simoona ehissa. Izi abba achchan galba qaaciza Simoona keeththan imathateth dees’ gides. 
ACT.10.33	Takka heerakka neekko as kiittadis. Ne yuussaykka lo7o. Histikko Goday nena azazidayssa ne nuus yootikko Xoossi yootidayssa neeppe siyanas nu wurikka hayssan Xoossa sinthan doos” gides.
ACT.10.34	Phexroosikka “Xoossi oonaka shaakki maadontayssa ta tumappe eradis. 
ACT.10.35	Gido attin Xoossas babbizaytanne xillo ooththizayta wursi oona baggafe gidinka izi ekkees. 
ACT.10.36	Xoossi ubbas Goda gidida Yesus Kirstoosa baggara Isra7eele asas kiittida sarotetha Mishiraachcho kiitay hayssa. 
ACT.10.37	Yohannisi xinqata gish sabakidappe guyen Galilappe doommidi kumeththa Yuhudan hanidayssa inte ereeta. 
ACT.10.38	Xoossi Naazirete Yesusa Xillo Ayananinne wolqan tiyides. Izikka Xoossi izara diza gish ba gakkidason ubban lo7o ooththishe Xala7e godateththa giddon dizayta wursi pathides.
ACT.10.39	“Izi Ayhudata dereninne Yerusalame kataman ooththidayssa ubbas nu marka. Qasseka asay iza mitha bolla kaqqi wodhides. 
ACT.10.40	Gido attin Xoossi iza heedzdzantho gallas heyqoppe denthidessinne asi iza beyana mala ooththides. 
ACT.10.41	Izi qonciday asa ubbas gidonta hayqoppe dendin izara midaytassinne izara uyidaytas Xoossi koyro doorida nuus iza markatassa. 
ACT.10.42	Izi nu derezas sabakana malanne hayqqidayta bollanne paxa dizayta bolla pirdanas Xoossi shuumiday iza gididayssa nu markattana mala nuna azazides. 
ACT.10.43	Iza ammanidadey wuri iza sunthan nagara maaretidi geeyanayssa nabeti izas markatettes” gi yooto doommides.
ACT.10.44	Phexroosi hessa haasayishin qaala siyizayta ubba bolla Xillo Ayanay wodhdhides. 
ACT.10.45	Qaxxaretidayta baggafe Phexroosara yida ammanizayti Xillo Ayana imotethi Ayzaabeta bolla wodhdhishin beyidi malaletida. 
ACT.10.46	Hessika isti dumma qaalan haasayishininne Xoossa galatishin siyida gishassa. He wode Phexroosi,
ACT.10.47	“Hayti asati nu mala Xillo Ayana ekkida gish isti haaththan xammaqetonta mala ista digganay oonnee?” gides. 
ACT.10.48	Hessa gish Yesus Kirstoosa sunthan xammaqettana mala azazides. Hessafe guye Phexroosi guuththa wode istara daana mala woossida.
ACT.11.1	Hawaaretinne Yuhudan diza ammanizayti Ayzaabeti Xoossa qaala ekkidayssa siyida. 
ACT.11.2	Hessa gish Phexroosi pude Yerusalame kezin qaxxaretida Ayhudappe ammanizayti Phexroosa, 
ACT.11.3	“Ne qaxxaretonta asata keeth gelada istara kath madasa” giidi walassida.
ACT.11.4	Phexroosi qasse istas gelana mala maarara hizgi yootides. 
ACT.11.5	“Tani Iyophphe kataman woossishin dhisikko mala tana liphiphi histidi ajjutan gita may7o misatiza miishi oyddu baggara oyketidi saloppe ta dizaso wodhdhishin beyadis. 
ACT.11.6	Ta tishshi hista xeellishin oyddu tohora diza meheta, wora do7ata, biitta bolla gooshettiza medhetethatanne salo bolla piradhiza kafota beyadis. 
ACT.11.7	Heerakka tana ‘Phexroosa denda! Hayssa shukada ma’ giza qaala siyadis.
ACT.11.8	“Takka ‘Godo hessi hanenna; tani tuna woykko geesh gidontayssa mulekka ta duunakko shiisha erikke’ gadis.
ACT.11.9	“He kase qaalay qasseka ‘Xoossi geeshidayssa ne tunisoppa’ giidi saloppe taas yootides. 
ACT.11.10	Hessika heedzdzuto shireti shireti yootetidappe guye wurikka simmidi pude salo bides.
ACT.11.11	“Qisaariyappe taakko kiitettida heedzdzu asati heerakka he saateyn yi gakkidi ta diza keeththa karen eqqida. 
ACT.11.12	Ta aynne sidhonta istara baana mala Xillo Ayanay taas yootides. He usuppun ishati tanara issife biidi addeza keeththe geldos. 
ACT.11.13	Izikka Xoossa kiitanchay iza keeththan eqqidi izas beettidayssanne ‘Iyophphe geetettizaso as yeddada Phexroosa geetettiza Simoona xeygisa. 
ACT.11.14	Izi yiidi nenanne neso asa wursi ashshana qaala yootana’ gidayssa nuus yootides.
ACT.11.15	“Takka baada buro yooto oykkishin koyro Xillo Ayanay kase nu bolla wodhdhoyssatho ista bollaka wodhdhides. 
ACT.11.16	Kase Goday nuus yootishe ‘Yohannisi haaththan xammaqides shin inte Xillo Ayanan xammaqettana’ gida qaalay heerakka taas qofetides. 
ACT.11.17	Hessa gish nuni Goda Yesus Kirstoosa ammanishin nuus immida Xillo Ayana Xoossi istas immikko histin Xoossara eqqetanas tani oonee?” gides.
ACT.11.18	Isti hessa siyida wode istas gizazi dhayin co7u gi simmidi “Hayssa mala gidikko Ayzaabetikka ha ooratha de7okko yaana mala Xoossi asas maaroteth immides guussa” giidi Xoossa galatida.
ACT.11.19	Istifanoose bolla dendida goodeteththa gaason laalettida ammaniza asay qaala Ayhudatas xalala yootishe Pinqe, Qophiroosenne Anxokiya geetettizaso gakkanaas kanthi bida. 
ACT.11.20	Qophirooseppenne Qareenappe yida issi issi asati Anxokiya biidi Giriketasikka Goda Yesusa Mishiraachcho qaala yootida. 
ACT.11.21	Goda maadoykka istara dees; Qoodan keehi daro asay ammanidi Godakko simmides.
ACT.11.22	Hessa woreykka Yerusalamen diza Woosa Keeththa asa haythan wodhdhin Woosa Keeththaya Barnabaasa Anxokiya yeddadus. 
ACT.11.23	Izikka he bi gakkidi Xoossi ba aadho kiyateth deraas immidayssa beyidi ufayetidessinne asay wurikka kumeththa woznappe Goda ammanon minnana mala zorides. 
ACT.11.24	Izikka Xillo Ayananinne ammanon kumida lo7o asa. Daro derey Goda ammanon gujettides.
ACT.11.25	Hessafe kaallidi Barnabaassi Sawule koyana Xarseese bides. 
ACT.11.26	Iza demmidi Anxokiya ekki yides. Nam7aykka heen diza Woosa Keeththa asara gididi layth kumeth daro dere tamarsida. Heen Anxokiyan ammanizayti koyro “Kirsaane” geetetti xeeygetida.
ACT.11.27	He wode issi issi nabeti Yerusalameppe duge Anxokiya wodhdhida. 
ACT.11.28	Ista giddofe issoy Agaboossa geetettizayssi dendi eqqidi Xillo Ayanay iza bessin alame ubban gita koshay dendanayssa yootides. Hessika Oroome kawo Qalawodosa Qeesare geetettizayssa kawoteththa wode poletides. 
ACT.11.29	Ammanizayti wuri issoy issoy ba wolqa keena miishe kesettidi Yuhudan diza ammaniza ishata maaddanas qachida. 
ACT.11.30	Maado miisha kesettidi Barnabaasanne Sawule kushen cimatas gaththana mala yeddida.
ACT.12.1	He wode kawo Herdoossi issi issi ammaniza asa gooddi gooddi metothides. 
ACT.12.2	Yohannisa isha Yaqoobe mashshan wodhisides. 
ACT.12.3	Izikka hessa ooththiday Ayhudata ufaysidayssa beyidi Phexroosakka oythides. Hessika haniday Ayhudatas uketha ba7aale geetettiza ba7aale gallassa. 
ACT.12.4	Phexroosakka qasho keeththe gelsidappe guye oyddu oyddu wotadarati taran taran naagana mala giigettida wotadaratas immides. Izi hessatho ooththiday Paaziga ba7aaley aadhdhida mala kessidi derey pirdana mala shiishanaasa. 
ACT.12.5	Hessa gish Phexroosa qasho keeththe gelsidi naagetes. Gido attin Woosa Keeththa asay izas keehi mino woossa woossides.
ACT.12.6	Herdoossi Phexroosa dereza sinth shiishana qoppi utti dishin he qamma gidoth nam7u sansalatan qashetidi nam7u wotadarata giddon ichchides. Qasho keeththa naagizayti keeththa penge bolla eqqi naagishin, 
ACT.12.7	Goda kiitanchay ezigonta istas beettides. Isti diza kifilen poo7oy poo7ides. Kiitanchazikka Phexroosa mille bochchi beeggoththidi “Elle denda!” gides. Heerakka sansalatay iza kusheppe gaden wodhdhides.
ACT.12.8	Kiitanchazi iza “Ne may7o may7a! Caammakka aaththa!” giin Phexroosikka azazettida mala ooththides; qasseka kiitanchay “Ne gaabe may7ada tana kaalla” gides. 
ACT.12.9	Phexroosikka qasho keeththafe iza kaalli kezides. Gido attin izas agumo beyiza misatides attin kiitanchazi ooththizayssi tumu gididayssa eribenna. 
ACT.12.10	Koyro zabetappenne nam7antho zabetappe aadhdhidi gede katama kessiza oge bolla diza birata pengako gakkida. Pengeykka barka doyetti wodhdhides. Isti kezi bida. Isti qeeri oge dizaaro aadhdhida mala kiitanchazi izappe shaaketides.
ACT.12.11	Phexroosas kahay simmishin “Goday ba kiitancha kiittidi iza Herdoosa kusheppenne Ayhudati ta bolla qoppida ubbafe tana kessidayssa ta ha7i tumappe eradis” gides.
ACT.12.12	Hessa akeekki eridappe guye daro asay issi bolla shiiqetidi woossiza Marqoosa geetettiza Yohannisa aayo Maaramiso bides. 
ACT.12.13	Izi he biidi kare penge qooxin issi Roodo geetettiza garadeya kare ooni qoxxizakkonne eranas kare mata badus. 
ACT.12.14	Qaalay Phexroosayssa gididayssa erada keeha ufayetida gish kare doyonta wothan guye simmada “Phexroosi Karen penge bolla eqqides” gadus.
ACT.12.15	Asaykka izo “Hanne gooyay!” gida. Iza qas zaara zaara istas yootin “Histikko hessi iza naagiza kiitancha gidonta aggenna” gida.
ACT.12.16	Phexroosi qas penge qoth gujjides. Istika penga doydi iza beyida mala malalettida. 
ACT.12.17	Izikka isti co7u gaana mala ba kushen malati bessidi Goday iza qashosoppe wosti kessidakkonne lo7ethi yootides. “Hayssa wursi Yaqoobesinne hanko ammanizaytas yootite” gides. Hessafekka gede haraso bides.
ACT.12.18	Wontetha gallas wontara wotadarati “Phexroosi waanidee?” gishe ba giddon bul7akettida. 
ACT.12.19	Herdoossi Phexroosa as yeddi koysidi izi dhayida gish naagizayta lo7ethi oychidappe guye ista wodhana mala azazides. Hessafe guye Herdoossi Yuhudappe duge Qisaariya wodhdhidi heen uttides.
ACT.12.20	Herdoosikka Xiroose asaranne Sidoona asara oosha. He dere asay kath demmizay Herodossa dereppe gidida gish he dere kawo xeellizade Bilasxoosappe maado qaala demmida mala issi bolla gididi Herdoosara maqaynthanas oychida.
ACT.12.21	Giigana barettida gallas Herdoossi kawoteththa may7o may7idi kawoteththa algan uttidi deraas haasayides. 
ACT.12.22	Derezikka “Hayssi Xoossa qaalappe attin asa qaala deenna!” gi waassides. 
ACT.12.23	Herdoosikka Xoossas boncho immoonta aggida gish Goda kiitanchay heerakka Herdoosa shoci yeggin guxuni hayqqides.
ACT.12.24	Xoossa qaalay gidikko diccidi akki akki bides. 
ACT.12.25	Barnabaassinne Sawuley ba ekki bida kiita polidi Yerusalame simmidi Marqoosa geetettiza Yohannisaka banara ekki simmida.
ACT.13.1	Anxokiyan diza Woosa Keeththan nabetinne astamareti deettes. Heytikka Barnabaassinne Negeere geetettiza Simoonara, Qareena dere as Luqiyoosara, Herdoosara issife dicida Minaheranne Sawulera wuri issife deettes. 
ACT.13.2	Heyti wuri Godas goynnishenne xoomishe dishin Xillo Ayanay “Barnabaasanne Sawule ta ista xeygida oosos taas shaakki kessite” gides. 
ACT.13.3	Istika xoomi woossidi ba kushe ista bolla woththidappe guye moyzida.
ACT.13.4	Barnabassinne Sawuley Xillo Ayana kiitan duge Selawuqiya wodhdhida; heeppeka markaben geellidi Qophiroose bida. 
ACT.13.5	Salmeena geetettizaso gakkidi Ayhudata Woosa Keeththatan Xoossa qaala sabakida; Marqoosa geetettiza Yohannisikka istara biidi ista maaddides.
ACT.13.6	Abba giddon diza biitta Qophiroose geetettiza dereyo ha gaxappe he gaxa gakkanaas kanthi kezidi Phaafa geetettizaso gakkishin issi Ayhuda asa shin maronne wordo nabe Bar-Yesusa geetettiza as demmida. 
ACT.13.7	Izikka issi Sargoosa Phawuloosa geetettiza woznama dere ayssizayssara issife dees. Ha dere ayssiza addezi Xoossa qaala siyana koydi Barnabaasanne Sawule xeygisides. 
ACT.13.8	Marozi Ellimaassi ba suntha birsheththa mala dere ayssizayssi ammanonta mala dhuphanas koydi istara eqqetides. 
ACT.13.9	Phawuloosa geetettida Sawuley Xillo Ayanay izan kumin maroza tishshi histi xeelidi, 
ACT.13.10	“Neno xillotetha ubbas morkezo! Geneynne iitatethi nenan kumidaysso haysso dabuloosa nawu! Goda suure oge geellaseththafe shempikii? 
ACT.13.11	Hekko ha7i Goda kushey ne bolla dees. Ne qooqana; hannife guye awa arshe poo7o Issinokka beyakka” gides.
ACT.13.11	Heerakka shaarumaynne dhumay iza bolla wodhdhides. Kushe oykki bana kaalethanade koshshi yaanne haanne gides. 
ACT.13.12	Dere ayssizayssi ha hanida yo7oza beyidi goda gish siyida timirten malaletidi ammanides.
ACT.13.13	Phawuloosinne izara dizayti Phaafappe dendidi Phinfiliya geetettizason diza Phergene geetettizaso markaben geli bida; Yohannisi istafe shaaketidi guye Yerusalame simmides. 
ACT.13.14	Isti gidikko Phergeneppe dendidi Phissidiya giddon diza gede Anxokiya bida; Sambata gallas Ayhudata woossa keeth geli uttida. 
ACT.13.15	Muse woga maxaafatinne nabeta maxaafati nababetidappe guye Ayhudata Woosa Keeththa halaqati “Nu ishato! Intes hayssa asa zorana qaalay diikko haasayte” giidi istako ase yeddida.
ACT.13.16	Phawuloosika dendi eqqidi ba kushera malatidi “Inteno Isra7eele asato! Qasseka inteno Xoossas yayyiza Ayzaabeto! siyite. 
ACT.13.17	Ha Isra7eele dere Xoossay kase nu aawata doorides; isti Gibxe deren dishin ista dhoqu dhoqu histides. Ba wolqama qesera heeppe ista kessides. 
ACT.13.18	Oyddu tammu layth kumeth ista bazzo biittan dandayides. 
ACT.13.19	Kanaane biittan dizayta laapun kawota dhayssidi ista biitta ba deretas gade histi laattissides. 
ACT.13.20	Hessi wuri poletiday oyddu xeetanne ichashu tammu laythata giddonna. Hessafe guye nabe Sameela wode gakkanaas ista pirdiza daannata immides. 
ACT.13.21	“Hessafe guye derey ba bolla kawo kawoththana mala Sameela woossides; Xoossayka Biniyaame baggafe Qiise naa Sa7oole istas immides. Izikka ista oyddu tammu layth haarides. 
ACT.13.22	Sa7oole shaaridappe guye Dawute kawothides; iza gish ‘Ta wozna mala hanizayssanne ta koyidayssa wursi ooththiza Iseeye naa Dawute ta demmadis’ giidi Dawute gish Xoossi markattides. 
ACT.13.23	Xoossika ba caaqo qaalatho ha addeza zerethafe as ashshizayssa Yesusa Isra7eeles ehides. 
ACT.13.24	Yesusi yaanappe kase Yohannisi Isra7eele derey wuri maarotethan gelidi xammaqettana mala sabakides. 
ACT.13.25	Yohannisi ba kiitettidayssa polo bolla dishe ‘Ta intes oona misatazinaa? Ta kiitettidayssa gidikke haray attoshin ta izas toho caamma kire birshanas bessontayssi taappe guyera yaana’ gides. 
ACT.13.26	“Inteno Abrahaame zerethafe yeletida nu ishato! Qasseka inte giddonka Xoossas yayyizayti wuri hayssi atotetha kiitay kiitettiday nuus ubbatassa! 
ACT.13.27	Yerusalame asatinne ista halaqati Yesusa eribetenna; gido attin isti iza bolla pirdida; hessanka sambatan sambatan nababetiza kase nabeta qaalay iza bolla polettides. 
ACT.13.28	Iza hayqos gaththiza issi gaasokka isti demmoonta aggikkokka Philaxoosi iza bolla hayqo pirda pirdana mala woossida. 
ACT.13.29	Iza gish xaafetidayssa isti wursi polidappe guye iza kaqqettida mitha bollafe gaden woththidi duufon moogida. 
ACT.13.30	Gido attin Xoossi iza hayqoppe denthides. 
ACT.13.31	Galilappe Yerusalame gakkanaas banara dizaytas daro wode beettides; heytikka ha7i iza gish deretas markata. 
ACT.13.32	“Nukka kase Xoossi nu Aawatas caaqida Mishiraachcho qaala intes sabakoos. 
ACT.13.33	Yesusa kiittidi istas caaqida qaala nuus ista naytas polides; hessika mazamure maxaafan nam7antho shempon ‘Ne ta naaza; ta nena hach yeladis’ geetetti xaafetides. 
ACT.13.34	Qasseka izi wooqontayssanne Xoossi iza hayqoppe denthidayssa shaakki erana mala
ACT.13.34	‘Anjettidayssanne ammanettida
ACT.13.34	Dawute anjo ta intes immana’ gides. 
ACT.13.35	Hessa gish harasonka
ACT.13.35	‘Ne geeshshay hayqqi wooqana mala ne koyakka’ gees. 
ACT.13.36	“Dawutey ba woden Xoossa shene mala ooththidappe guye hayqides; kase ba aawatara moogetin iza ashoy wooqides. 
ACT.13.37	Xoossi iza hayqoppe denthidayssi izi gidikko wooqibenna. 
ACT.13.38	Hessa gish ta ishato! Nagaras maarotethi beettizay Yesusa baggara gididayssi intes sabaketidayssa erite. 
ACT.13.39	Iza ammanizadey wuri kase Muse woga baggara demmoonta xilloteth demmana. 
ACT.13.40+ACT.13.41	Hessa gish kase nabeti
ACT.13.40+ACT.13.41	‘Inteno qidhizayto xeellite, malaletitenne, dhayite,
ACT.13.40+ACT.13.41	intes oonikka yootin ammananas intena metiza miish
ACT.13.40+ACT.13.41	ta inte woden ooththana’ gida qaalay inte bolla gakkonta mala naagetite” gides.
ACT.13.42	Phawuloosinne Barnabaassi Ayhudata Woosa Keeththafe kezishin asay ista hessa isti yootida qaala kaalliza Sambata gallas zaari yootana mala woossides. 
ACT.13.43	Shiiqoy laalettidappe guye daro Ayhudatinne Ayhudata ammanon gelidi Xoosse goynniza asati Phawuloosanne Barnabaasa kaallida. Phawuloosantika ista qofsishe isti Xoossa kiyatethan minni daana mala zorida.
ACT.13.44	Kaalliza Sambata gallas katama asappe guuththati xalala attin dariza baggay wuri Goda qaala siyana shiiqides. 
ACT.13.45	Ayhudatikka daro dere beyidi qanatetethan kumida. Phawuloosa haasaya eqqetishe iza cayida.
ACT.13.46+ACT.13.47	Phawuloosinne Barnabaassi babbonta xalateththan “Xoossa qaalay koyro intes yootetanas bessees. Gido attin inte qaala leqqideta. Intes merna de7oy bessontayssa interka inte bolla pirdida gish ha7i nuni gede Ayzaabetakko baana koyoos. Qasseka Goday nuna ‘Asas atotetha qaala biitta gaxa gaththana mala ta nena Ayzaabetas poo7o hista kiittadis’ gi azazides” gida.
ACT.13.48	Ayzaabeti hessa siydi daro ufayetida. Goda qaalasikka boncho immida. Merna de7os giigettida derey wuri ammanides. 
ACT.13.49	Goda qaalay heeran diza dere ubbaso gakkides. 
ACT.13.50	Ayhudati qas Ayana hanon kaseppe minnizaytanne duussan bonchettida macasata hessathoka kataman diza gita asata dentheththidi Phawuloosa bollanne Barnabaasa bolla goodeteththi denthidi ba dereppe kessi gooddida. 
ACT.13.51	Phawuloosinne Barnabaasi asay ista ixidayssa bessanas ba toho bolla diza gudulla pittidi Iqoniyoone geetettizaso bida. 
ACT.13.52	Ammaniizayti ufayssaninne Xillo Ayanan kumida.
ACT.14.1	Iqoniyoonen Phawuloosinne Barnabaassi issife Ayhudata Woosa Keeththe gelida. Henka isti asa lo7eth tamarsida gish Girike asappenne Ayhuda asappe daroy ammanides. 
ACT.14.2	Hinko ammanonta Ayhuda asay Ayzaabeta ista bolla dentheththidi asay ammanizayta ixana mala ooththides. 
ACT.14.3	Phawuloosinne barnabaassi Goda gish xalatethara asas yootishe heen daro wode gam7ida. Godayka isti yootiza iza qaala gita malataranne wolqama ooson qoncisi markattides. 
ACT.14.4	Katama asay ba giddon nam7u kezi shaaketidi baggay Ayhudata bagga baggay Phawuloosanta bagga gidides.
ACT.14.5	He wode Ayhudatinne Ayzaabeti bana kaaleththizaytara issife gididi ista waayssanassinne shuchchan caddanas koyda. 
ACT.14.6	Istika hessa erida mala Listiranne Derbeene geetettizaso gede Liqa7ooniya katamatanne he heeran diza dere baqatida. 
ACT.14.7	Henka mishiraachcho qaala sabako doommida.
ACT.14.8	Listiran yeeletosappe ba tohora hamuti eronta issi toho sila addey dees. 
ACT.14.9+ACT.14.10	Hessadey Phawuloosi sabakishin utti siyees; Phawuloosikka izakko tishshi histi xeelidi addeza pathana ammanoy iza bolla dizayssa beyidinne qaala dhoqu histidi “Sitti gaada ne tohon eqqa!” gides. Addezi heerakka guppi dendidi hamuth oykkides.
ACT.14.11	Asay Phawuloosi ooththidayssa beyidi Liqa7ooniya qaalara “Eeqa Xoossati as misatidi ha nuukko wodhdhida” giidi waassides. 
ACT.14.12	Barnabaasa “Diya” gida Phawuloosakka haasayiza waannay iza gidida gish “Hermeene” gida. 
ACT.14.13	Katamappe asi bayndason diza Diya geetettiza eeqa keeththa Qeesey kormatanne xaaxeti giigida ciish gede katama geliza oge bolla efidi derezara issife gididi Phawuloosasinne Barnabaasas yarshana koyides.
ACT.14.14	Hawaareti Barnabaassinne Phawuloosi hessa siyida mala ba may7o daakkidi gede dereza giddo woxxida; ba qaala dhoqu histidi hizgida; 
ACT.14.15	“Hayto asato! Hayssa aazas ooththetii? Nukka inte mala assako! Inteka qasse hayssa mela hada yo7oppe haakkidi salonne sa7a, abbaka, abbata giddon dizayta wursi medhdhida de7o Xoossakko inte simmana mala intes mishiraachcho qaala sabakoos. 
ACT.14.16	Izi kase aadhdhida yeletethaynne derey wurikka ba koyda mala hananas yeddi bessides. 
ACT.14.17	Gido attin Xoossi saloppe iranne hessaththokka kaththi kaxxiza wodeta immidi inte wozna kaththaninne ufayssa kunthides; ufayssaka intena kalthidi lo7o ooson bana markay baynda aggibenna” gida. 
ACT.14.18	Hessa wursi haasayidi asay istas yarshonta mala waaydi diggida.
ACT.14.19	Ayhudati qas Anxokiyappenne Iqoniyooneppe yida asay asa zoridi Phawuloosa shuchchan caddana mala ammanthida. Phawuloosakka shuchchan caddidinne hayqqides gi goochchidi katamappe gede kare kessida. 
ACT.14.20	Gido attin ammanizayti iza yuuyi aadhdhi naagishin Phawuloosi dendidi gede katama gelides. Wontetha gallas Barnabaasara issife Derbeene geetettizaso bida.
ACT.14.21	Phawuloosinne Barnabaasi Darbeen mishiraachcho qaala sabakida daro asa ammanthidappe guye gede Listira, Iqoniyoonenne Anxokiya simmida. 
ACT.14.22	Ammanzayta wozna minthethishe isti ammanon minni daana mala zorishe “Nu Xoossa kawoteth gelanas daro meto giddora aadhdhanaas koshshees” gida. 
ACT.14.23	Hessafe guye dumma dumma Woosa Keeththatan cimata dooridappe guye xoomaninne woossan ammanettida Godas hadara aaththi immida.
ACT.14.24	Phissidiyara aadhdhidi Phinfiliya simmida. 
ACT.14.25	Phergenen qaala sabakidi duge Axaaliya geetettizaso wodhdhida. 
ACT.14.26	Axaaliyappekka ha7i gakkanaas isti ooththida oosoza hadara istas imettida katama Sooriyan diza Anxokiya markaben gelidi simmida.
ACT.14.27	He gakkida mala Woosa Keeththa asa wursi shiishshidi Xoossi istara ooththidayssa qasseka Ayzaabetas ammano pengey waani doyettidakkonne wursi yootida. 
ACT.14.28	Heen ammanizaytara daro wode gam7ida.
ACT.15.1	Issi issi asati Yuhudappe duge Anxokiya wodhdhidi “Inte Muse woga mala qaxxaretonta aggikko oonikka attanas dandayekketa” giidi ammanizayta tamarso doommida. 
ACT.15.2	Hessika Phawuloosanne Barnabaasa gita palamaninne oosha giddo gelthides; hessa gish Phawuloosinne Barnabaassi hara issi issi ammaniza asatara Yerusalame kezidi ha yo7oza gish cimatanne Hawaareta oychana mala geetettides.
ACT.15.3	Hessa gish Woosa Keeththaya ista Yerusalame baana mala kiittin isti Pinqeranne Samaariyara aadhdhi bishe heen diza asa Ayzaabeti ammanon simmidayssa yootida; he wode ammanizayti hessa siydi keehi ufayettida. 
ACT.15.4	Isti Yerusalame gakkin Woosa Keeththa asay Hawaaretinne cimati ista mokki ekkida; kiitetti bidaytikka Xoossi istara gididi ooththidayssa wursi istas yootida. 
ACT.15.5	Farsaaweeta bagga asatappe ammanida issi issi asati dendidi “Ayzaabeti qaxxaretanassinne Muse woga naagana mala istas yootanas bessees” gida.
ACT.15.6	Hawaaretinne cimati he yo7oza giddo lo7eth xeellanas shiiqida. 
ACT.15.7	Daro palamappe guye Phexroosi dendi eqqidi, “Ta ishato! Guuththa wodeppe kase Xoossi tana inte giddofe dooridi Ayzaabeti ta duunappe mishiraachcho qaala siydi ammanana mala ooththidayssa inte ereeta. 
ACT.15.8	Asa wozna eriza Xoossi nuus immidayssa mala istaska Xillo Ayana immidi ista baas ekkidayssa markatides. 
ACT.15.9	Ista woznakka ammanon geeshshidi nu giddoninne ista giddon aykko shaakkokka ooththibenna. 
ACT.15.10	Hessa gish nu aawatinne nukka tookkanaas dandayonta qambara ammanizayta toossanas inte aazas Xoosse paacetii? 
ACT.15.11	Nu attiday likke istaththokka Goda Yesusa aadho kiyatethan gididayssa ammanoos” gides.
ACT.15.12	Shiiqida asay wurikka co7u giin Barnabaassinne Phawuloosi Xoossi ista baggara Ayzaabeta giddon ooththida gita malatata gish yootishin malaletidi lo7ethi siyides. 
ACT.15.13	Isti yooti wursishin Yaqoobey dendi eqqidi hizgides “Ta ishato! Ta gizayssa siyite; 
ACT.15.14	Xoossi Ayzaabetappe baas gidana dere kasetidi izi wosti xeygi woththidako Simooni nuus lo7ethi yootides. 
ACT.15.15	Kase nabetan hizgi xaafetida qaalay hayssara gaggees.
ACT.15.16	‘Hayssafe guye ta simmada
ACT.15.16	laaletida Dawute keeththe keexana;
ACT.15.16	laalettidayssa zaara essana; zaaradakka keexana.
ACT.15.17	Hessika attida asay Goda koyana malanne
ACT.15.17	ta sunthan xeeygettida Ayzaabeti tana koyana
ACT.15.17	mala gees wursi ooththida Xoossi; 
ACT.15.18	Hayssa koyroppekka ersida Xoossi tana’ gides.
ACT.15.19	“Hessa gish ha Xoossako simmida Ayzaabeta nu metothonta mala hayssi ta baggara taas qasho. 
ACT.15.20	Gido attin eeqas yarshettidi tunida kath mooppite; laymappe haakkite; bawuti hayqqida mehe asho mooppite; suuth uyoppite giidi nu istas xaafana bessees. 
ACT.15.21	Muse wogay gidikko benisofe Sambata Sambata gallas Ayhudata Woosa Keeththan nabebetishenne katamay dizason sabaketishe dees” gides.
ACT.15.22	He wode Hawaaretinne cimati kumeththa Woosa Keeththa asara gididi ba giddofe issi issi asata dooridi Phawuloosaranne Barnabaasara gaththi Anxokiya yeddanas qachida. Ammaniza asa giddofe waannatizayta Barsabaasa geetettiza Yuhudanne Sillase doorida. 
ACT.15.23	Ista kushen immi yeddida dabdaabezi “Inte ishatappe, Hawaaretappe, cimatappe, Ayzaabetappe ammanida Anxokiyaninne Sooriyan, Kilqiyanka diza ammanizaytas nu sarokay intena gakko.
ACT.15.24	“Issi issi asati nuuppe gidonta ba baggara nu achchafe biidi ba haasayan inte wozna yaanne haanne qaathidayssanne intena bul7akkidayssa nu siyidos. 
ACT.15.25	Hessa gish guutha asata dooridi dosettida Barnabaasaranne Phawuloosara inteko yeddanas nu wurikka qaala gaaggidos. 
ACT.15.26	Isti Goda Yesus Kirstoosa gish ba shempo aaththi immidayta. 
ACT.15.27	Hessa gish nu intes xaafidayssa isti intes ba duunara lo7ethi yootana mala Yuhudanne Sillase inteko yeddidos. 
ACT.15.28	Hayta intes koshshiza yo7otappe hara deexo tooho nu inte bolla wothonta mala nussinne Xillo Ayanas lo7o misati beettides. 
ACT.15.29	Hessika inte eeqas shukettida ashoppe, suuthafe, bawuti hayqqida mehe ashoppenne laymappe inte hakkana mala; inte hayta misatizaytappe haakkikko intes lo7o; saron diite” gees.
ACT.15.30	Kiitettida asati moyzetidi duge Anxokiya wodhdhida; heen ammanizayta wursi shiishshidi ehida dabdaabeza istas immida. 
ACT.15.31	Dereyka nababidi minthethiza qaalan ufayetides. 
ACT.15.32	Yuhudaynne Sillassi nabeta gidida gish daro zoridi ammanizayta minthethida. 
ACT.15.33	Heen guutha wode gam7idi ammaniza asay moyzin guye bana kiittidaytakko simmida. 
ACT.15.34	Sillassi qas heen attanas koyides. 
ACT.15.35	Phawuloosinne Barnabaassi hara daro asatara gididi Goda qaala tamarsishenne sabakishe Anxokiyan gam7ida.
ACT.15.36	Phawuloosi guutha wode gam7idi Barnabaasa “Nu kase Goda qaala yootida ubba katamata biidi ammanzayti ay mala dizaakkonne ane yuuyi beyoos, denda” gides. 
ACT.15.37	Barnabaasikka Marqoosa geetettiza Yohannisi istara baana mala koyides. 
ACT.15.38	Phawuloosi qas iza ekki baanas koybenna; gaasoyka kase Marqoossi istafe shaaketidi Phinfiliya gizason guye attidi istara oosos sinth kezonta aggida gishassa. 
ACT.15.39	Histin daro palamay ista giddon medhetida gish ba giddon shaaketi wodhdhida; hessa gish Barnabaassi Marqoosa ekkidi markaben gelidi Qophiroose bides. 
ACT.15.40	Phawuloosi qas Sillase doorides. Ammanzaytikka Phawuloosa Goda aadho kiyatethas hadara immidappe guye izi istafe shaaketidi bides. 
ACT.15.41	Ammanizayta minthethishe Sooriyaranne Kilqiyara aadhdhi bides.
ACT.16.1	Phawuloosi Derbeene geetettizasone Listira gakkidi iza aaway Girike as, aayiya qas Ayhuda as gidida Ximtoosa geetettiza issi ammanizade heen demmides. 
ACT.16.2	Izikka Listiraninne Iqoniyoon ammaniza asa achchan lo7o markateth dizadde. 
ACT.16.3	Phawuloosikka Ximtoosa banara ekki baanas koyides. Hessa gish he heeran Ayhudata gish giidi Ximtoosa qaxxarides. Gaasoyka Ayhudati Ximtoosa aaway Girike as gididayssa eriza gishassa.
ACT.16.4	Isti issi katamappe hara katama aadhdhi aadhdhi bishe Hawaaretinne Yerusalame Woosa Keeththa cimati yeddida kiita asay ekkidi naagana mala ammaniza asas immi immi aadhdhida. 
ACT.16.5	Woosa keeththa asay ammanon minni minni bides; qasse asaykka qoodan gallas gallas gujetti gujetti bides.
ACT.16.6	Phawuloosinne izara diza zatati qaala Iisiyan sabakonta mala Xillo Ayanay diggida gish Pirgiyaranne Galatiya derera aadhdhi bida. 
ACT.16.7	Isti Miisiya geetettizaso gakkana matishe Bitiniya geetettizaso gelana qoppin Yesusa Ayanay ista diggides. 
ACT.16.8	Hessa gish Miisiyara aadhdhidi Xiro7aada geetettizaso wodhdhida. 
ACT.16.9	Issi Maqidooniya asi eqqidi Phawuloosa ha Maqidooniya pinnada nuna maadda gishin Phawuloosi omars ajjutan beyides. 
ACT.16.10	Izikka he ajjuta beyidi Xoossi nu istas Mishiraachcho qaala yootana mala xeygides gi qachidi nu heerakka gede Maqidooniya baana koyidos.
ACT.16.11	Markabera Xiro7aada geetettizasoppe dendidi siti giidi Samotiraaqe geetettizaso bidos. Wontetha gallas Naaphule gizaso sinth hamuth gujjidos. 
ACT.16.12	Heeppeka Oroome asay tooran haarida dere gidida Maqidooniya dere waanna katama gidida Piliphisiyoose geetettizaso gelidos. Heenka undena wode uttidos.
ACT.16.13	Sambata gallas woossa woossizaso koyishe katama gelizaso penge kezidi duge shaafa wodhdhos; nu heen uttidi shiiqi diza macasas qaala yootidos. 
ACT.16.14	Qaala lo7ethi siyiza macasatappe issi Lidiya geetettizara izakka Xoosse goynzaronne Tiyaxiroone katamappe yaada zo7o Hare may7o zal7izaro Phawuloosi yootiza qaala iza woznan wotha siyana mala Goday izi wozna doyides. 
ACT.16.15	Izanne iziso asaykka xammaqettidappe guye iza ista ta Xoosse ammanidi inte tumu erida gidikko ha taso yiidi guutha wode diishshite gaada ista mintha woossadus.
ACT.16.16	Issi gallas nu woossaso bishin kayo kayotta marotza issi garade naa dizaara nuna demmadus. Izakka ba maroteththan bana ayssizaytas daro miish gelthawus. 
ACT.16.17	Hanna garade naya Phawuloosanne nuna kaalla kaalla “Hayti asati intes inte attana oge yootizayti wogga Xoossa oosanchata” ga ga waassadus. 
ACT.16.18	Hessaka daro gallas shira shira gadus. Gido attin Phawuloosi ha Izi qaalan daro metotida gish izikko simmidi izi duunara haasayiza tuna ayanaza “Ne izippe kezana mala ta nena Goda Yesus Kirstoosa sunthan azazays” gides. He ayanay heerakka yeggi izippe kezides.
ACT.16.19	Izo ayssiza asati istas miishe demmiza ogey duuxxin ista ufayssi qanxettidayssi istas gelin Phawuloosanne Silase oykkidi biittara goochchidi waannati dizaso giya giddo efida. 
ACT.16.20	Dere ayssiza waannatakko shiishshidi “Hayti asati baas Ayhuda as gidi uttidi nu katama bulakketes; 
ACT.16.21	qasse nu Oroome asati ekkanas woykko ooththanas nuus bessonta woga nu asa giddon laalettes” gida.
ACT.16.22	Dereyka issi bolla gididi Phawuloosa bollanne Sillase bolla dendides. Deraa ayssizayti Phawuloosanta may7o qaari ekkidi durqara qoxana mala azazida. 
ACT.16.23	Iita buka bukkidi gede qasho keeththan yeggida. Qasho keeththa naagizayssika ista lo7ethi naagana mala azazida. 
ACT.16.24	Izikka hessa mala mino azazo ekkidi qasho keeththas waanna giddo kifile gelthidi ista toho gita durumara shiishshi qachides.
ACT.16.25	Giddi gidoth gidishin Phawuloosinne Sillassi woossaninne mazamuren Xoossa galatishin qasho asay ista yethanne galata ezgi siyides. 
ACT.16.26	Hassa7ay baynda dingate qasho keeththa xaphoppe qaathiza mino biitta qaathi hanides; heerakka qasho keeththa pengeti doyettida. Qashetida ubba asa qashoy birshettides. 
ACT.16.27	Qasho keeththa naagizayssi dhiskofe beeggidi qasho keeththa pengeti doya dizayssa beyidi qasho asay wuri kessi ekkida misatin bana wodhana mashsha shoddides. 
ACT.16.28	Phawuloosi qas ba qaala dhoqu histidi “Nu wuri haan doos! Ne bolla ayne iita ooththofa” gi waassides.
ACT.16.29	Qasho keeththa nagizayssi xompe woossi ekkidi gede giddo guppi gelides; kokkorshe Phawuloosa toho bollanne Sillase toho bolla kundides. 
ACT.16.30	Ista ekki kare kezidi “Ha asato! Ta attana mala ay ooththoo?” gides.
ACT.16.31	Istika izas “Goda Yesusa ammana; nekka neso asaykka inte wuri attana” gida. 
ACT.16.32	Hessafe guye izassinne izason diza asas ubbas Goda qaala yootida. 
ACT.16.33	Qasho keeththa naagizayssi heerakka he gallas qamara efidi ista maduntha meecides. Heerakka izinne izaso asay wuri xaamaqetida. 
ACT.16.34	Qasho keeththa naagizayssika ista ba keeththe efidi istas kath aaththides. Baso asa ubbara Xoossa ammanida gish addezi daro ufayides.
ACT.16.35	Gadey wontishin dere ayssizayti “Heyta asata birsha yedda” giidi ba shuumeta qasho keeththa naagizayssako yeddida. 
ACT.16.36	Qasho keeththa naagizayssika istas “Dere ayssizayti inte birshettana mala azazida; hessa gish ha7i saron kezi biite” giidi Phawuloosas yootides. 
ACT.16.37	Phawuloosi qas “Nu Oroome yeleteth gidishin pirday baynda dere sinthan durqara bukkidinne qasho keeththan yeggida. Histin ha7i qas nuna qotara asi eronta kessana koyizoo? Hessi hanenna; isti yiidi barka birshetto!” gides.
ACT.16.38	Shuumeti he izi gida qaala dere ayssizaytas yootida istika Phawuloosinne Sillassi Oroome yeletta gididayssa siydi daggammida. 
ACT.16.39	Yiidi istafe maareteth oychidi woyneppe kessida. Isti he katamayo aggidi haraso baana mala ista woossida.
ACT.16.40	Phawuloosinne Sillassi qasho keeththafe kezidi Lidiyaso bida. Henka diza ammanizayti ista daro minthethidi heeppe kezi bida.
ACT.17.1	Phawuloosinne Sillassi Anfiphoolanne Apholooniya geetettiza derera aadhdhidi Tasolonqe geetettiza dere bida. Henka Ayhudata Woosa Keeththi dees. 
ACT.17.2	Phawuloosikka izas dose gidida mala Ayhudata Woosa Keeththe gelides. Heedzdzu saaminta kumeth qaalappe ekki ekki istara haasayettides. 
ACT.17.3	Kirstoosi waaye ekkanassinne hayqqi dendanas bessizayssa qoncisi ammanthon “Hayssi ta sabakiza Yesusi izi kiitetti yaana geetettidayssakko!” gides. 
ACT.17.4	Ayhudatappe issi issi asay ba siyidayssa ammanidi Phawuloosaranne Sillasera issife gidides. Qasseka daro derey Xoosse babbiza Giriketappe daro eretida macasati ba siyida qaalan ammanidi istara issino gidida.
ACT.17.5	Ayhudati qasse ista qanatidi giyan diza wordo asata shiishshidi kumetha dereza ista bolla dentheththidi kataman shiro medhdhida. Phawuloosanne Sillase shiishshidi deraa sinthan essanas issi Iyaasoone geetettizayssaso koyanas elleli bida. 
ACT.17.6	Gido attin ista Iyasoone keeththan demmoonta aggida gish Iyaasoonenne hara ammaniza asata katama daannata sinthara goochchishe “Hayti asati dere wursi bul7akki ka7iishe gam7idi qasse ha7i ha yida. 
ACT.17.7	Iyaasooneyka ista ba keeththan woththides. Hayti asati wuri ‘Yesusa geetettiza hara kawoy dees’ giidi Qeesare woga ekketenna” gishe waassida. 
ACT.17.8	Dereynne he katama daannati hessa siydi ba giddon buqqettida. 
ACT.17.9	Iyaasoonenne harataka waase xeygisidi yeddida.
ACT.17.10	Ammanizayti heerakka Phawuloosanne Sillase qammara Beeriya yeddida. Istika he gakkida mala Ayhudata Woosa Keeththe gelida. 
ACT.17.11	Beeriya asay Tasolonqe asaappe aadhdhidi akeekara diza asa. Gaasoyka hayssi yo7ozi tumeshaa? gi giidi Geeeshsha Maxaafata qaala wontin wontin pilgi xeelidi ufayssan ekkides. 
ACT.17.12	Hessa gish istafe daro asay ammanides. Qasseka istara qoodan daroti bonchettida Girike dere macasatinne addetikka ammanida.
ACT.17.13	Tasolonqen diza Ayhuda asati Phawuloosi Xoossa qaala Beeriyanka sabakizayssa erida mala dereza dentheththanas qasseka gede istako bida. 
ACT.17.14	He wode ammanzayti Phawuloosa ellesidi gede abba achchi yeddida. Sillasinne Ximtoossi heen attida. 
ACT.17.15	Phawuloosa moyizida asati iza Atena gaththida. Qasseka Sillassiinne Ximtoossi izakko elleeli gakkana mala giza kiita Phawuloosappe ekkidi simmida.
ACT.17.16	Phawuloosi Atenan ista naagishin Atena kataman eeqati kumidayssa beyidi daro shenetides. 
ACT.17.17	Hessa gish Ayhudata Woosa Keeththan Ayhudataranne Xoossas yayyiza Girike asara qasseka giyay dizason gallas gallas banara gaggiza asara haasayettides. 
ACT.17.18	Efiqoroosenne Istoykko geetettiza eranchata bagga gididayti Phawuloosakko shiiqidi izara haasayettida Istafe issi issi asati “Hayssi lom7u lom7ay ay gaana koyizee?” gida. Baggati qasse Yesusa gishshinne hayqoppe iza dentha mishiraachcho izi sabakishin siydi “Heyssi hara ooratha eeqata gish yootiza misatees” gida.
ACT.17.19	Iza oykkidi Ariosfaagoose geetettiza dere duulata sinth efidi “Ha ne tamarsiza ooratha timirtey azzakkonne nu erana mala ne koyay?” gida. 
ACT.17.20	Qasse ne nuna nu haythan sisiza yo7oy nu eronta oorath gidida gish izi azzakkonne nu erana koyoos. 
ACT.17.21	Atena asay kumeth qasseka haan diza hara dere asaykka baas wode aaththanas ooratha yo7o haasayaninne sissan attin hara miishan aaththettenna.
ACT.17.22	Hessa gish Phawuloosi Ariyosfaagoose geetettiza duulatan shiiqida dereza sinthan eqqidi “Hayto Atena asato! Inte beetto miish wursi ammanizayta gididayssa ta beyays. 
ACT.17.23	Ta yaane ha yuuyishin inte istas gooynniza miishata ta xeellishin ‘Eretonta Xoosse’ geetetti xaafetidayssa issi yarshoso demmadis; hessa gish hessa inte eronta gooyinnizayssa ta intena erissana. 
ACT.17.24	Hayssa alamezanne iza giddonka dizayssa wursi medhdhida Xoossi izi salonne sa7a Goda. Hessa gish izi asa kushen keexxettida keeththan deenna. 
ACT.17.25	Izi asa ubbas de7onne shempo; qasseka hara wursi immizayssa gidida gish izas paccizazi doonta gish izi asa kusheppe maado ekkenna. 
ACT.17.26	Asa zeereth wursi issadefe medhidi asi biitta bolla daana mala ooththides; asay daana wodenne wursetha dhas woththides. 
ACT.17.27	Hessika asi Xoosse koydinne pilgidi demmanakkonne giidi woththides; hessi hessa gidikkokka izi nuuppe issi issadefe haakki diza gish gidenna. 
ACT.17.28	Nu de7o demmiday, dizaynne qaaxetizay izanna; inte deren yeth kessiza issi issi asati ‘Nukka iza nayta’ gida mala.
ACT.17.29	“Histikko nu Xoossa nayta gidikko Xoossi asa erateththan medhi kessida worqa woykko bira woykko shuch misatees giidi nu qoppanas bessenna. 
ACT.17.30	Kasetidi Xoossi hayssa mala hanota asay eronta ooththidayssa dandayan aadhdhides; ha7i gidikko asi wuri ba dizason dizason maarotethan gelana mala azazees” gides. 
ACT.17.31	Izi ba doosiddadde baggara biitta bolla xillotethan pirdana gallas bare woththides. Izakka hayqoppe denthidi asa ubbas hayssa tumatetha erissides.
ACT.17.32	Istika hayqqidayta dentha gish siyida mala issi issi asati iza qidhida; baggati qas “Hayssa qasseka neeppe hara gallas siyana koyoos” gida. 
ACT.17.33	Heerakka Phawuloosi ista giddofe kezi bides. 
ACT.17.34	Issi issi asati qasse Phawuloosa kaallidanne ammanida; heytappeka Diyonassiyoosa geetettiza Ariyosfaagoose duulata keeththa Abaale gidida Demarisso geetettiza macasayanne haratikka issife deettes.
ACT.18.1	Hessafe guye Phawuloosi Atenappe dendidi Qorontoose katama bides. 
ACT.18.2	Henka Phanxoosan yeeletida Aqqila geetettiza Ayhuda as demmides; izikka Ayhudati wuri Oroomeppe kezana mala Qalawodoosa geetettiza Oroome kawoy azazida mala ba macheyo Phirsiqillara mata wode Ixaaliya dereppe yidayssa beyanas Phawuloosi he istako bides. 
ACT.18.3	Izikka istaththo dunkane sikkizade gidida gish ista achchan uttidi dunkane sikkon gelides. 
ACT.18.4	Sambata Sambata gallas Ayhudata Woosa Keeththan ayuhudetaranne Girike asatara hasayetishe ista ammanthanas baaxetides.
ACT.18.5	Sillassinne Ximtoossi Maqidooniyappe duge izakko wodhdhin Phawuloosi sabakon minnidi Yesusi izi Kirstoosa gididayssa Ayhudatas markattides. 
ACT.18.6	Gido attin isti izara eqqetidi iza cayida gish Phawuloosi ba may7o qoqofidi “Ta intefe xillo; inte pirdettanay inte mooron gidida gish ta inte suutha gomen oyshetikke; hessa gish ta gede Ayzaabetakko bays” gides.
ACT.18.7	Heeppe kezidi Titoosa Iyosxoosa geetettiza Xoosse woossizayssaso bides; he addeza keeththay Ayhudata Woosa Keeththa achchan dees. 
ACT.18.8	Ayhudata Woosa Keeththa halaqay Qerisphoossi baso asa ubbara Goda ammanides; Phawuloosi yootishin siyida daro Qorontoose katama asay ammanidi xaammaqeetides.
ACT.18.9	Goday qaman ajjutan Phawuloosa “Babbofa; Yoota; co7u gooppa; 
ACT.18.10	ta nenara days; oonikka ne bolla dendi nena qohanas dandayenna; hanno ha katamayn taas daro asi dees” gides.
ACT.18.11	Hessa gish Phawuloosi Xoossa qaala asa tamarsishe issi laythinne bagga istara uttides.
ACT.18.12	Galyoosa geetettiza dere ayssizayssi Akaayan diza wode Ayhudati issife gididi Phawuloosa bolla dendida; pirda wombora sinth shiishshidi, 
ACT.18.13	“Hayssi addezi wogappe karera asay Xoossas goynnana mala asa baleththees” gida.
ACT.18.14	Phawuloosi haasayana buro duuna doyishin Galyoossi Ayhudata “Inteno Ayhuda asato! Inte shiishida yo7oy dere dentheththo woykko dere gita meton yeggiza yo7o gididakko ta woznappe siyanashin. 
ACT.18.15	Gido attin inte palamay issi issi qaalata gishshinne issi issi sunthata gish qasseka inte woga gishas gidida gish inte heen inte baggara wursite; ta hessa mala yo7o pirdanas koyikke” gides. 
ACT.18.16	Hessa gish pirda wombora sinthafe ista kessides. 
ACT.18.17	He wode wurikka Ayhuda Woosa Keeththa halaqa Sostineese geetettizayssa oykkidi pirda keeththa sinthan bukkida; Galyoossi gidikko hessa wudanka yeggibenna.
ACT.18.18	Hessafe guye Phawuloosi Qorontoose kataman daro wode gam7ides. Heeppeka ammaniza asay moyzin Phirsiqillaranne Aqilara issife markaben gelidi Sooriya geetettizaso bides; adina dizayssa gaththanas Kinkira7oose geetettizason ba hu7e meedettides. 
ACT.18.19	Efesoone gakkida mala Phirsiqillanne Aqila heen aggagidi Phawuloosi Ayhudata Woosa Keeththe gelidi Ayhudatara haasayettides. 
ACT.18.20	Banara gam7ana mala isti oychin izi “Akay” giidi ixxides. 
ACT.18.21	Gido attin izi istafe shaaketishe “Xoossa shene gidikko ta simmada yaana” gides; Efesooneppe dendidi markaben gelidi bides.
ACT.18.22	Qisaariya geetettizaso gakkidappe guye kezidi ammanizayta saro giidi heeppe Anxokiya wodhdhides. 
ACT.18.23	Anxokkiyan guuththa wode takkidappe guye heeppe dendidi Galatiya baggaranne Firgiya geetettiza deretara yuuy aadhdhidi ammanzayta minthethides.
ACT.18.24	He wode issi Iskindiriya kataman yeletida Aphilosa geetettiza issi Ayhuda asi Efesoone yides; izikka tamaridadenne Geeshsha Maxaafata lo7ethi erizade. 
ACT.18.25	Izi Goda oge tamaridadenne Yesusa gish balay baynda haasayizadenne Xillo Ayanan xuugetishe tamarsizade; gido attin izi lo7ethi erizay Yohannisa xinqate xalala. 
ACT.18.26	Izikka Ayhuda Woosa Keeththan babbonta yooto oykkides; Phirsiqillaynne Aqqilay izi gizayssa siydinne iza gede baso efidi Xoossa oge iza kaseppe lo7ethi erissida.
ACT.18.27	Aphilossi gede Akaaya baanas koyin ammanizayti iza minthethida; heen diza ammaniza asaykka iza mokki ekkana mala izas dabdaabe xaafida; izi he gakkida mala izas diza immotappe dendidayssan ammanizayta daro maaddizade gidides. 
ACT.18.28	Geeshsha Maxaafata yayssa hayssara gaththi markasi markasi Yesusi izi Kirstoosa gididayssa Ayhudatara daro palametidi dere sinthan ista laththides.
ACT.19.1	Aphilossi Qorontoosen diza wode Phawuloosi pudeha bagga derera kanthidi Efesoone yiidi heen diza issi issi ammaniza asata demmidi 
ACT.19.2	“Inte ammanida wode Xillo Ayana ekkideti?” gides; Istika “Ekkibeykko haray attoshin Xillo Ayanay dizaakkonne nu sibeykko” gida.
ACT.19.3	Phawuloosikka ista “Histin inte aazan xammaqetidetii?” gides; Istika izas “Yohannisa xinqatan xammaqetidos” gida.
ACT.19.4	Phawuloosikka istas “Yohannisa xinqatay gidikko asay maarotethan simmidayssa bessiza xinqatakko! Yohannisi ba baggara asay izappe guyera yiza Yesusa ammanana mala yootides” gides. 
ACT.19.5	Istika hessa siyidappe guye Goda Yesusa sunthan xammaqetida. 
ACT.19.6	Phawuloosikka ista bolla ba kushe woththida mala Xillo Ayanay ista bolla wodhdhin isti dumma dereta qaalara haasayida; tinbitekka yootida. 
ACT.19.7	He asati wurikka tammanne nam7u gidizayta.
ACT.19.8	Phawuloosi Ayhudata Woosa Keeththe gelidi Xoossa Kawoteththa gish hasayettishenne ista ammanthishe heedzdzu agina kumeth oonaska babbonta asaas qoncisi yootides. 
ACT.19.9	Issi issi asay palama xin7i giidi ammananas koybenna; Goda oge qonccen ixida; hessa gish Phawuloosi ista aggidi haraso bides; ammanizaytaka dumma shaakki kessidi Xiranoose timirte keeththan gallas gallas istara haasayettides. 
ACT.19.10	Hessa mala ooson nam7u layth gam7ida gish Iisiya awurajjan diza Ayhudatinne Girike asay wuri Goda qaala siyana dandayides.
ACT.19.11	Xoossi Phawuloosa baggara daro malalisiza malata ooththides. 
ACT.19.12	Maarabe woykko iza asateth bochchida carqa efidi harganchata bochchikko hargey yeddees; tuna ayanatikka ba oykkida asappe kezeettes. 
ACT.19.13	Yuuyi yuuyi asappe daydanthi kessiza issi issi Ayhuda asati “Phawuloosi sabakiza Yesusa sunthan inte kezana mala azazays” giidi Goda suntha tuna ayanati oykkida asata bolla xeeygana paacida. 
ACT.19.14	Issi Ayhudatappe gidida Qeeseta halaqa Asqewes attuma naa laapunati hessatho ooththida.
ACT.19.15	Tuna ayanaykka “Ta Yesusakka erays; Phawuloosakka erays shin inte qas oonantee?” gides.
ACT.19.16	Qasseka tuna ayanay iza oykkidadey guppidi asata oykkides; ista bolla wolqatidi daro minnin madunxidi keeththafe mela kaallo baqatida. 
ACT.19.17	Hessika Efesoonen diza Ayhudata achchaninne Girike asa ubba achchan eretin wurikka babbida; hessanka Goda Yesusa sunthi bonchettides. 
ACT.19.18	Ammanida asappe daroy shiiqidi ba iita ooso qoncen paaxides. 
ACT.19.19	Maro marotizaytappe daroti ba marotiza maxaafa shiishshidi dere sinthan taman xuugida; maxaafa waagay shiishshi qoodin ichashu tammu shi bira mala gidides. 
ACT.19.20	Hayssa malan Goda qaalay keehi diccishenne xooni xooni bides.
ACT.19.21	Hayssi wuri hanidappe guye Phawuloosi Maqidooniyaranne Akaaya baggara aadhdhidi Yerusalame baanas qofa qachidi “Ta he gakkidappe guye ta Oroome qasseka beyana koshshees” gides. 
ACT.19.22	Bana maaddizaytappe nam7ata Ximtoosanne Erisxoosa gede Maqidooniya geetettizaso kiittidi baas Iisiya awurajjan guutha wode heen de7ides.
ACT.19.23	He wode Goda oge gish daro shiroy medhetides. 
ACT.19.24	Dimexiroosa geetettiza issi bira qoxizayssi Arxemise geetettiza eeqa misile birappe seeris medhi medhi hiillanchatas wodhe miishe demmises. 
ACT.19.25	Izikka he hiillanchatan hessa mala ooson aqizayta hara asata issi bolla shiishshidi “Aso! Hayssi oosozi nuus miish kessizayssa inte ereeta; 
ACT.19.26	hayssi Phawuloosa geetettizayssi Efesoonen xalla gidonta kumeththa Iisiya awurajjan diza daro dereza ammanthi ammanthi baleththizayssa inte wurikka beyizayssa malanne siyizayssa mala ‘Asa kushen oosettida eeqati mulekka Xoosse gidetenna’ gi yootees. 
ACT.19.27	Hayssa nu oosozas lo7o suntha hiraayssizayssafe bollara kumeththa Iisiyaynne kumeththa alamey gooynniza wogga Arxemisse eeqa keeththaykka go7ay bayndayssa gidana; qasseka keehi dhoqu gida izi bonchoykka kawuyana” gides.
ACT.19.28	Asay hessa siydi iita hanqo hanqettidi “Efesoone Arxemissa wogga gita!” giidi waasso doommides. 
ACT.19.29	Heerakka kumeththa katamay shirotides; dereyka wuri issi bolla gididi Maqidooniya asa gididaytanne Phawuloosara issife yuuyiza iza laggeta Gayiyoosanne Arisxirokoosa oykkidi derey kase ka7izaso wothan gelida. 
ACT.19.30	Phawuloosikka kare kezidi asa sinth shiiqana koyin ammanizayti diggida. 
ACT.19.31	He awurajja daannatappe issi issi Phawuloosa laggeti Phawuloosi asay kase ka7izaso xalidi gellonta mala as kiittidi woossida.
ACT.19.32	Shiiqida asay un7etidi issadey issi miish haasayishin haray qas hara hasayessinne asay wuri waassetes; dariza bagga asay aazas heen shiiqidakkonne erenna. 
ACT.19.33	Ayhuda asay Iskindirosa geetettizayssa deraa giddofe sugereth gede sinth kessida wode issi issi asati ba gish izi haasayana mala waassida; izikka ista gish palamettana koydi asay co7u gaana mala malati bessides. 
ACT.19.34	Gido attin izi Ayhuda as gididayssa erida wode wurikka issi bolla “Efesoone Arximissa wogga; gita!” gishe nam7u saate mala asay waassides.
ACT.19.35	He katamas waanna xaafey asa co7u histidi “Inteno Efesoone asato! Gita Arxemisi eeqa keeththaynne saloppe wodhdhida izi misile naagizay Efesoone katama asa gididayssa erontay oonee? 
ACT.19.36	Hessa gish hayssi ha tumay kadettana dandayettontayssa mala inte guuthi yuushi qoppanassinne loddu gaanas bessees. 
ACT.19.37	Hayta asata Xoossa Keeththa bonqonta woykko nu xoosse gididayssa bolla cashsha qaala denthonta dishin inte oykkidi ha gaththanas coo ehideta.
ACT.19.38	“Hessa gish Dimoxiroossinne izara diza bira seerisi ooththiza hiillanchati oona bollaka mootiza yo7oy diikko pirda keeththay istas doya dees; daannatikka deettes; koyidade mootanas dandayees. 
ACT.19.39	Hayssafe hara gaanas inte koykko wogay diza shiiqoson beyetto. 
ACT.19.40	Hessi attikko hach hanida shiroy nuna mootisonta mala hirgisees; mootos gathiza gaasoy baynda gish ha hanida shiroza gish nu oyshetikko gaanazi nuus deenna” gides. 
ACT.19.41	Izi hessa gidappe guye shiiqoy laalettides.
ACT.20.1	Asay co7u gidappe guye Phawuloosi ammanizayta issi bolla xeygidi ista minthethiza qaalara zoridappe guye ista sarokidi Maqidooniya baana kezides. 
ACT.20.2	Izi aadhdhi biza deren diza ammaniza asa lo7eth zoren minthethishe Girike dere bides. 
ACT.20.3	Giriken heedzdzu agina takkidappe guye markabera Sooriya geetettiza dere baanas qoppides shin Ayhuda asati iza bolla iita ooththana zoretidayssa eridi Maqidooniya baggara baana qofa qachides.
ACT.20.4	Beeriyappe Phariyoosa naa Sophaxiroosa, Tasolonqefe Arisxirokoosanne Sikondoosa, Derbeeneppe Gayiyoossinne Ximtoossi Iisiyappe Xirofimoossinne Tiqiqoossi Phawuloosara issife bida. 
ACT.20.5	Heyti wuri nuuppe kasetidi Xiro7aadan nuna naagida. 
ACT.20.6	Nu qas uketha ba7aaleppe guye Piliphisiyooseppe markaben isti dizaso Xiro7aada geetettizaso ichashantha gallas gakkidi heen laapun gallas gam7idos.
ACT.20.7	Saamintafe koyro wogga gallas issife kath maanas nu shiiqi dishin Phawuloosi wonto baanas koshshiza gish shiiqida asas qaala yootishin izi yo7oza leela gidoth gakkanaas adussides. 
ACT.20.8	Bolla fooqen daro poo7oy dizason nu shiiqidos. 
ACT.20.9	Awuxekise geetettiza issi natetha nay maskote bolla utti dishin Phawuloosi yo7oza adussidayssafe dendidayssan iza dhiskoy ekki bides; wolqama dhiskon xoonetidi bolla heedzdzantho fooqeppe duge kundin asay denthiza wode hayqqidi beettides. 
ACT.20.10	Gido attin Phawuloosi duge wodhdhidi naaza bolla hokki idimmidinne “Hayqibenna paxa dees, daggammofte!” gides. 
ACT.20.11	Phawuloosi hessafe pude fooqe kezidi uketha menthidi ammanizaytara mides; gadey wontana gakkanaas asatara hasayettishe gam7idi bides. 
ACT.20.12	Asaykka hayqoppe paxida naaza gede izaso efidi wurikka ufayetides.
ACT.20.13	Nu Phawuloosa Markaben gelthana koyda gish kasetidi markaben Asosa geetettizaso bidos; nu hessa ooththiday Phawuloosi Asosa gakkanaas tohora baana koyda gishassinne nu gede sinth baana mala izi azazida gishassa. 
ACT.20.14	Nu izara Asosan gaaggidi izi markaben gelin izara issife Mixiline bidos. 
ACT.20.15	Wontetha gallas heeppe dendidi sinthara diza Ki7oose geetettizaso gakkidos; qasse wontetha gallas Saamoose geetettizaso pinnidi heeppe wontetha gallas Miliixe gakkidos. 
ACT.20.16	Phenxaqoste geetettiza Ayhudata Paaziga ba7aale baas dandayettida mala bonchana Yerusalamen bettana koydi izi Iisiyan wodey aadhdhonta dishin Efesoone aadhdhi baanas koydes. Iisiyan izas wodey aadhdhonta mala Efesoone yeggi aadhdhana koyides. Izi hessatho ooththana koyiday Phenxaqoste ba7aales Yerusalamen bettanas koyda gishassa.
ACT.20.17	Phawuloosi Miliixeppe Efesoone Woosa Keeththa cimata ase kiittidi xeygisides. 
ACT.20.18	Istika yiin Phawuloosi ista “Ta Iisiya gelida gallassafe ha simmin ubba wode ta intenara waana waana de7idakkonne inte ereeta. 
ACT.20.19	Ayhudati ta bolla asa denthidi hilida geedon daro metoy ta bolla gakkikkoka ta kumeththa ashketetharanne afunthara Godas ooththadis. Coo denbanka inte inteson ta intena tamarsashe go7izayssa wursa intes yootadis attin intena go7iza miishafe aykkokka ashshabekke. 
ACT.20.20+ACT.20.21	Ayhuda asata gidinka Girike asa gidinka maarotethan gelidi Xoossako simmana malanne Goda Yesusan ammanana mala lo7etha yootadis.
ACT.20.22	“Ha7ikka ta he gakkishin ta bolla aazi gakkanakkonne erikeshin Xillo Ayanay tana azazida mala Yerusalame bays. 
ACT.20.23	Heen dumma dumma tana qashoynne metoy naagizayssa Xillo Ayanay taas yootides. 
ACT.20.24	Gido attin Goda Yesusi taas immida wotha woxxa wursana gakkanaassinne ooso ta polana gakkanaas tani ta shempos mishetikke; taas imettida oosoykka Xoossa mishiraachcho qaala yootokko. 
ACT.20.25	“Ha7i gakkanaas ta inte giddon simeretashe Xoossa kawoteth sabakadis; Sima hayssafe guye intefe oonnikka mule ta ayfeso beyontayssa ta erays. 
ACT.20.26	Hessa gish intefe issadeykka dhaykko ta oyshetontayssa hach ta intena erisays. 
ACT.20.27	Ayssi giikko ta Xoossa qofa wursa intes yootadis attin aykkokka ta yootonta ashshidayssi deenna. 
ACT.20.28	Xillo Ayanay intena Xoossa dorsata heemmanas shuumides; hessa gish inte hu7essinne Xoossa dorsatas naagetite; Goday ba suuthan wozida Woosa Keeththayo naagite. 
ACT.20.29	Ta bidappe guye Xoossa dorsatas michetonta iita asati inte gars gellanayssa ta erays. 
ACT.20.30	Hessathoka issi issi asati inte giddofe dendidi geella yo7o intena tamarsidi ammaniza asappe darota gede baako zaarana. 
ACT.20.31	Hessa gish intena issa issa heedzdzu layth qammanne gallas afunxa zoridayssa yuushi qoppitenne naagetite.
ACT.20.32	“Ha7ikka intena Xoossas minthi essanassinne ammanizayta giddon intes laataso immanas dandayiza iza aadho kiyatetha qaalas ta hadara immadis. 
ACT.20.33	Ta oona birakka worqa woykko may7o ammotabekke. 
ACT.20.34	Ta ta kushen ooththa ooththada taas maaddetada tanara dizayitaka maaddidayssa inteka ereeta. 
ACT.20.35	‘Ha ekkizadefe gede immizadey anjetidade’ giza Goda Yesusa qaala nu yuushi qoppidi nurka nu kushera nu ooththi demmidi hara daaburanchata gede maaddanas nuus bessizayssa ta intena daro dumma dumma ogera besadis” gides.
ACT.20.36	Hessafe guye Phawuloosi ubba asara gulbatidi woossides. 
ACT.20.37	Asay wuri yeekkidi Phawuloosa idimmi oykkidi yeerides. 
ACT.20.38	Harappeka isti daro mishetiday izi “Hayssafe guyen inte nam7antho tana beyekketa” gida gishassa; heeppeka iza markabekko gakkanaas moyzida.
ACT.21.1	Nu istafe shaaketidinne markaben gelidi siti giidi Qoose geetettiza abba giddon diza dere bidos; wontetha gallas hara Erodoose geetettiza abba giddon diza dere gakkidos. Heeppeka issi Phaxira geetettiza katama bidos. 
ACT.21.2	Heen gede Pinqe geetettizaso biza markabe dizaaro demmidinne izin gelidi bidos. 
ACT.21.3	Abba giddon diza Qophiroose geetettiza dereppe hadirsa baggan yeggidi Sooriya geetettiza dere biidi Xiroose geetettiza abba achchan diza dere bidos; hessas gaasoy markabeya ba caanettida caana heen wothanas koshshiza gishassa. 
ACT.21.4	Heen ammanzayta koyi demmidi istara laappun gallas gam7idos; istika Xillo Ayana kaalethon Phawuloosa “Yerusalame booppa” giidi yootida. 
ACT.21.5	Nu heen gam7ana wodey wurin istafe shaaketidi nu oge bidos. Isti wuri ba machetaranne ba naytara issife katamappe kare kezana gakkanaas nuna moyizida; abba achchan nu wuri gulbatidi woossidappe guye dendidi issoy issara saroketidi shaaketidos. 
ACT.21.6	Hessafe guye nu markaben gelin isti gede baso simmida.
ACT.21.7	Nu Xirooseppe dendidi gede Phixilamaysse geetettizaso gakkidos. Henka ammaniza asara gaggidi saroketidi heen ista achchan issi gallas gam7idos. 
ACT.21.8	Wontetha gallas heeppe kezidi Qisaariya geetettizaso bidos; Qisaariyan laapun daaqonetappe issa wongelaawe Philphoosaso gelidi iza achchan shempidos. 
ACT.21.9	Izas nabe gidida oyddu gelonta geella7o nayti deettes.
ACT.21.10	Daro gallas nu heen gam7in issi Agaboossa geetettiza nabey Yuhuda dereppe yides. 
ACT.21.11	He nabey nuukko shiiqidinne Phawuloosa danco ekkidi ba tohonne ba kushe qachidi “Xillo Ayanay hayssa dancaa goda Yerusalamen diza Ayhuda asati hayssatho qachidi Ayzaabetas aaththi immana gees” gides.
ACT.21.12	Hessa siydi nukka nunara diza asaykka Phawuloosi Yerusalame boonta mala woossidos. 
ACT.21.13	Qas Phawuloosi “Inte aysi yeekki yeekkidi ta wozna aazas menthetii? Tani Goda Yesusa suntha gish Yerusalamen qasho xalala gidonta hayqqanaska giigetadis” gides.
ACT.21.14	Izi nu zore ekkonta ixin “Histikko Goda sheney hano” giidi aggagidos.
ACT.21.15	Nu heen guuththa gallassata gam7idappe guye nu miishe wursi giigissidi ekki Yerusalame bidos. 
ACT.21.16	Qisaariyan diza issi issi ammanzayti nunara issife yida; istika nuni Minasoone keeththan daana mala nuna izaso kaalethida; Minasooni kasetidi ammanida Qophiroose dere asa.
ACT.21.17	Nu Yerusalame gakkida mala ammanzayti nuna ufayssan mokki ekkida. 
ACT.21.18	Wontetha gallas Phawuloosi nunara Yaqoobekko bides; he wode Woosa Keeththa cimati heen deettes. 
ACT.21.19	Phawuloosi asa wursi sarothidappe guye Xoossi iza baggara Ayzaabeta giddon ooththidayssa wursi issino ashshonta yootides.
ACT.21.20	Hessa siydi asay wuri Xoosse galatides; Phawuloosikka “Nu ishazo daro shiyan qoodetiza ammanizayti Ayhudata giddon dizayssanne wurikka Muse woga woznappe naagizayta gididayssa nekka eraasa. 
ACT.21.21	Neni Ayzaabeta giddon diza Ayhudata Inte nayta qaxxaroppite woykko wogata ooththofte gaada ne tamarsida asay Muse woga shaarana mala ooththes giza wore asay siydes. 
ACT.21.22	Histin ha7i aaze lo7oy? Ha7i ne yuussa asay siyonta aggenna. 
ACT.21.23	Hessa gish nu nena gizayssa ooththa; nu achchan tasala gaththana yida oyddu asati deettes. 
ACT.21.24	Ne ista nenara ekkada istara gidada nena geeshsha; asati ba hu7e meedettana malanne Xoossa Keeththan imettiza muxuwata miisha ne istas qanxa; ne hessatho ooththikko ne bolla woretidayssi wuri mela gididayssanne nekka Muse woga pola naagizade gididayssa asay wuri erana. 
ACT.21.25	Hinko Ayzaabetappe ammanidayta gish gidikko ‘Eeqqas shukettidi tunidayssa mooppite, suuthika uyoppite, bawuta hayqqida mehe asho mooppite, laymafe haakkite’ giidi cimati qachida qaala dabdaabe xaafidi nu istas yeddidos.” 
ACT.21.26	Hessafe guye Phawuloosi he oyddu asata banara ekkidi wontetha gallas istara bana geeshshides; isti geeyiza gallassati aapun gallassikkonne issade issade gish imettiza miish immiza wodey aydekkonne erisanas Xoossa Keeththe gelides.
ACT.21.27	Laapun gallas kumana maatishin Iisiya dereppe yida Ayhuda asay Phawuloosa Xoossa Keeththan beyidi deraa iza bolla dentheththidi iza oykkida. 
ACT.21.28	“Isra7eele asato! Nuna maaddite! Nu asanne nu woga hayssa nu dizasoza cayishenne derey dizason ubban asa tamarsizayssi hayssi izakko! Hessika gidenna giidi Ayzaabeta Xoossa Keeththe gelthidi hayssa geeshsha soza tunisides” gishe waassida. 
ACT.21.29	Isti hessa gida gaasoy hayssafe kase Efesoone yeletta gidida Xirofimosa izara issife katama giddon beyida gish iza Phawuloosi Xoossa Keeththe ekki gelida misatida gishassa. 
ACT.21.30	Kumeththa katamay ba giddon shirotides; derey wuri issife woxxi koydi Phawuloosa oykki ekkidi Xoossa Keeththa gibbefe gooshechi kessides; Xoossa Keeththa pengeti heerakka gordettida. 
ACT.21.31	Asay Phawuloosa wodhana koyishin “Yerusalame diza kumeththa derey ba giddon shirotides” giza kiitay Oroome wotadarata azazizayssakko gakkides. 
ACT.21.32	Hessa gish izi wotadaratanne mato halaqata kaaleththidi eeson woxxishe asay dizaso bides; asay olanchata azazizayssa beyidi Phawuloosa buka aggida.
ACT.21.33	Mato halaqazi izakko shiiqidi Phawuloosa oykkidi nam7u sansalatan qashettana mala azazidi izi oonakkonne ayy ooththidakone eranas iza oychides. 
ACT.21.34	Dereyka ba giddon baggay hessa, baggay hayssa gides; Mato halaqazi dereza waasoppe dendidayssan tumay awayssakonne eranas dandayettonta ixin Phawuloosa gede wotadarati dizaso efana mala azazides. 
ACT.21.35	Phawuloosi pude dhoqaso gakkishin derey daro hanqon iza bolla meto gaththanas koyda gish wotadarati iza hashen tookki efida. 
ACT.21.36	Dereyka “Izi hayqqo! Hayqqo” gi waassishe iza kaallides.
ACT.21.37	Wotadarati Phawuloosa ba dizaso gelthana maatishin Phawuloosi wotadarata azazizayssa “Ta nees issi miish yootana mala dosay?” gides. Mato halaqazikka “Ne Girike qaala eray?” 
ACT.21.38	“Histin ha7i mata dere giddon meto dentheththida shempo wodhdhida oyddu shi asa ekkada bazzo baqatida Gibxe addezi nena diikkii?” gides.
ACT.21.39	Phawuloosikka “Tani Kilqiya giddon daro eretida Xarseese kataman yeletida Ayhuda asa; hayssa asas tana yoocharki” gides.
ACT.21.40	Izi haasayana mala ero giin Phawuloosi dhoqason eqqidi asay co7u gaana mala ba kushera malatides; asay co7u giin Isra7eeleta qaalara,
ACT.22.1	“Ta ishato! Ta aawato! Ta bolla wordo woththidayssas ta intes immiza zaaro siyite!” 
ACT.22.2	Izi Ayhudata qaalara haasayishin siydi kaseppe asay co7u gides; Phawuloosikka haasaya gujjidi hizgides.
ACT.22.3	“Tani Kilqiya giddon diza Xarseese kataman yeeletida Ayhuda asa; tani dicciday gidikko hannin Yerusalamena; ta nu aawata woga wursa Gamalyaaleppe lo7etha tamaradissenne inte hach ooththizayssatho Xoossas suure woznappe ooththashe de7adis. 
ACT.22.4	Hayssa ha ogeza kaalliza asata ubba wodhana gakkanaas goodaththiza asakkoshin; macatanne addeta qacha qacha qasho keeththe yeddizadekkoshin. 
ACT.22.5	Hayssi wuri tumu gididayssa Qeeseta halaqatinne dere cimatikka wuri taas markattana; haray attoshin Damasqon diza ammaniza asa qacha Yerusalame ehada qaxayssanas Damasqon dizaytas xaafetida dabdaabe Qeeseta halaqataappenne dere cimatappe ekkadis.
ACT.22.6	“Tani Damasqo bishininne katama gelana matishin seeta gallas ta qopponta dishin saloppe wolqama poo7oy tana yuuy aadhdhi poo7ides. 
ACT.22.7	He wode tani biitta bolla kundada Sawule! Sawule! Ne tana aazas goodday? giza qaala siyadis. 
ACT.22.8	Takka ‘Godo ne oonee?’ gadis; izikka ‘Ta neni gooddiza Naazirete Yesusa’ gides. 
ACT.22.9	Tanara issife diza asati poo7oza beyida attin izi tanara haasayishin qaala siybetenna. 
ACT.22.10	Takka ‘Godo ta ayy ooththoo?’ gadis. Godayka ‘Dendada Damasqo ba, ne ooththanayssa isti nees heen yootana’ gides. 
ACT.22.11	Poo7oza xolqetetha daroppe dendidayssan ta xeellanas dandayabekke; tanara diza asati ta kushe oykki goochchidi tana Damasqo gaththida.
ACT.22.12	“Hananiya geetettiza issadey heen dees; Hananiyay Damasqon diza Ayhudata achchan daro galattettidayssanne woga bonchiza asa. 
ACT.22.13	Izi ta ach shiiqi eqqidi ‘Ta isha Sawule ne ayfey qasseka xeello’ gides; heerakka ta ayfey iza xeellides. 
ACT.22.14	Izikka tana ‘Nu aawanta Xoossi ne iza shene erana mala, iza xilloza ne beyana malanne izi gizayssa ne siyana mala nena kaseti doorides. 
ACT.22.15	Izi hessa ooththiday ne beyidayssanne siyidayssa asa ubba sinthan izas ne markattanassa. 
ACT.22.16	Histin ha7i aazas gam7ay? Dendada iza sunth xeeygada xammaqeta; ne nagarappekka meeceta’ gides. 
ACT.22.17	Hessafe guye ta Yerusalame simmada Xoossa keeththan woossishin ajjutay taas beettides. 
ACT.22.18	Godayka taas qoncidi ‘Ne ta gish immana markateth isti ekkonta gish ne gam7onta dashe Yerusalameppe ellela keza!’ gides. 
ACT.22.19	Takka izas ‘Godo ta Ayhudata Woosa Keeththati dizaso baada nena ammanizayta ubba qachada ista bukkidayssa ba baggara istika eretes. 
ACT.22.20	Ne gish markatiza Istifanoose asay wodhiza wode takka he wodhiza asata achchan eqqada isti wodhizayssa takka dosadissenne wodhizayta may7okka naagadis’ gides. 
ACT.22.21	Godayka ‘Hahon diza Ayzaabetakko ta nena kiittiza gish dendada ba!’ ” gides.
ACT.22.22	Asay hinno gakkanaas Phawuloosa haasaya woznappe lo7ethi siyishe aggidi ba qaala dhoqu histidi “Hayssa mala asi nu biittafe dhayo; hayssa mala asi nu biittan shempora daanas bessena” gishe waassides. 
ACT.22.23	Asay waassishe ba may7o qaari qaari wuxxishenne biitta pude salo dharcides. 
ACT.22.24	Mato halaqazi hessa beyidi Phawuloosa wotadarati dizaso gelthana mala azazides; dereyka iza bolla aazas hessa mala waassizakko erana mala iza garafidi paaxisana mala azazides. 
ACT.22.25	Gido attin dafon waaxi qachidi iza garafana giigetishin Phawuloosi ba achchan eqqida issi mato halaqas “Oroome as pirday baynda garafanas intes fiiqadey dizee?” gides. 
ACT.22.26	Mato halaqay hessa siyida mala gede halaqata azazizayssakko biidi “Ay ooththana gay? hayssi addezi Oroome asakko!” gides. 
ACT.22.27	Hessa gish halaqata azazizayssi Phawuloosakko shiiqidi “Ane taas yoota, ne Oroome asee?” gides; izikka “Ee ta Oroome asa” gides. 
ACT.22.28	Azazizaysikka “Ta Oroome asa gidanas daro miishe qanxada shaamadis” giin Phawuloosi “Tani gidikko Oroomen yelettadis” gides. 
ACT.22.29	Hessa gish iza maramaranas giigettida asati heerakka iza achchafe haakkida; azazizaysikka izi Oroome as sansalatan qachidayssa yuush qoppidi babbides.
ACT.22.30	Wontetha gallas azazizayssi Ayhudati Phawuloosa mootiza ayfe yo7oy azakkonne eranas koyides; Qeeseta halaqatinne Ayhudata shango duulata asay wuri issadeykka attonta kumeth shiiqana mala azazides; Phawuloosakka qashoppe birshidi shiiqida asa sinth shiishshi essides.
ACT.23.1	Phawuloosi duulata asa tishshi histi xeelidi “Ta ishato! Hach gakkanaas ta Xoossa sinthan lo7o qofara dayssi” gides. 
ACT.23.2	Qeeseta halaqa Hananiyay qasse Phawuloosa duunan shocana mala iza achchan eqqidayta azazides. 
ACT.23.3	Heerakka Phawuloosi Hananiya “Haysso aannora tiyettida keeththazo! Nenakka Xoossi shocana; wogara pirdana uttada wogay baynda tana shocana mala azazay?” gides. 
ACT.23.4	He wode heen diza asay Phawuloosa “Xoossa Qeeseta halaqa cayay?” gides. 
ACT.23.5	Phawuloosikka istas “Ta ishato! Izi Qeeseta halaqa gididayssa ta erabeykke. gaasoyka ‘Ne dere halaqa bolla iita qaala gooppa’ gizayssi xaafetides” gides. 
ACT.23.6	Phawuloosi heen diza asappe baggay Saduqaaweta, baggay Farsaaweeta gididayssa eridinne “Ta ishato! Ta Farsaaweeppe yelettadissinne; takka Farsaawe; hekko ha7i ta pirdettana shiiqiday hayqqidayti dendanayssa ta ufays ooththiza gishassa” giidi ba qaala dhoqu histidi duulata asa sinthan yootides. 
ACT.23.7	Phawuloosi hessa yootida mala Farsaaweeta giddoninne Saduqaaweta giddonka ooshi dendin duulatay nam7u shaaketi wodhdhides. 
ACT.23.8	Gaasoyka Saduqaaweti “Hayqqidaytas denthi deenna; kiitanchaykka baawa; Ayanaykka deenna gizayta; Farsaaweeti qasse heyti wurikka deettes” gi ammanizayta. 
ACT.23.9	Hessa wode daro shiroy asa giddon hanides; Farsaaweeta baggata gidida issi issi Muse woga tamarizayti dendidi “Nu hayssa addeza bolla aykkokka iita miish demmibekko; ayanay woykko kiitanchay izas yootida gidana; nu ay erizoni?” giidi palametida.
ACT.23.10	Palamay minni minni bida gish asay Phawuloosa tarsherethonta mala babbidi halaqata azazizayssi “Duge wodhdhidi Phawuloosa asa giddofe ha kessi ekki yiidi gede wotadarati dizaso efite!” giidi wotadarata halaqata azazides. 
ACT.23.11	Wontetha gallas leela gidoth Goday Phawuloosa achchan eqqidi “Aykkoy ba ne Yerusalamen taas markattidayssatho Oroomenka ne taas markattanas bessees” gides.
ACT.23.12	Gadey wontin Ayhuda asati shiiqetidi “Nu Phawuloosa wodhonta dishe kath mookko; haathika uyokko” gi caaqettida. 
ACT.23.13	Hessa he maqozan issife gidida asa qooday oyddu tammafe bollara dees. 
ACT.23.14	Istika Qeeseta halaqatakkonne dere cimatakko biidi istas “Nu Phawuloosa wodhonta dishe kath moonta mala minthi caaqidos. 
ACT.23.15	Hessa gidida gish inte dere cimatara zoretidi iza keehi marammariza misatidi isti intes Phawuloosa ehana mala azazizayssa oychite; nukka izi ha hanno gakkanappe kasetidi iza wodhana giigettidos” gida.
ACT.23.16	Gido attin issi Phawuloosas michi nay hessa ista maqoza siyida gish wotadarati dizaso bi geellidi yo7oza Phawuloosas yootides. 
ACT.23.17	Phawuloosikka Mato halaqatappe issa baako xeygidi “Hayssi naazi wotadarata azazizayssas yootiza yo7oy diza gish gede izakko efa” gides. 
ACT.23.18	Mato halaqay naaza waana azazizayssakko ekki geellidi “Qashetida Phawuloosi tana baako xeygidi hayssi naazi nees yootiza yo7oy diza gish ta iza neekko shiishana mala tana woossides” gides.
ACT.23.19	Azazizaysikka naaza kushe oykki ekkidi haraso pooqidi “Ne taas yootanayssi aazee?” giidi iza dumma oychides.
ACT.23.20	Naazikka “Ayhuda asati Phawuloosa yo7oza lo7ethi maaramarizade misatissidi wonto ne iza istas shiishana mala oychanas qachi woththida. 
ACT.23.21	Gido attin ne istas ero gooppa; gaasoyka ‘Nu iza wodhonta dishe kath mokko haathika uyokko’ giidi caaqqettidayti oyddu tammafe bolla gidiza asi iza wodhanas oge bolla zugges; ha7i isti naagizay ne zaaro xalala” gides.
ACT.23.22	Azazizaysikka “Ne hayssa taas yootidayssa hara oonakka erissofa” giidi naaza moyizides.
ACT.23.23	Hessafe guye wotadarata azazizayssi mato halaqatappe nam7ata xeygidi “Qammafe heedzdzu saate gidishin Qisaariya geetettizaso bana mala nam7u xeetu wotadarata, laapun tammu toganchatanne nam7u xeetu toora asa giigissite; 
ACT.23.24	Phawuloosasikka para giigissidi dere haariza Filkisekko lo7on gakkana mala ooththite” gides.
ACT.23.25	Dabdabe hizgi xaafides; 
ACT.23.26	“Dere haariza boncho Filkises, Qalawodosa Lusiyoosappe; saroy nees gido. 
ACT.23.27	Hayssa addeza Ayhuda asati oykki wodhana gishin izi Oroome asi gididayssa ta gakka erida gish wotadaratara gakkada ashshadis. 
ACT.23.28	Isti iza aazas mootizakkonne ta erana koyada dere duulatakko shiishadis. 
ACT.23.29	Isti iza bolla shiishida mootoy ba woga gish gididayssa eradis; gido attin iza hayqos woykko qashos gaththiza miishi deenna. 
ACT.23.30	Hayssa addeza wodhanas asay maqetidayssa ta siyada heerakka siyida mala nekko yeddadis; mootizaytikka heen ne sinthan ba mooto shishshana mala istas yootadis” gides.
ACT.23.31	Hessa gish wotadarati ba azazettida mala Phawuloosa qammara efidi Antiphaxxirose geetettizaso gaththida. 
ACT.23.32	Wontetha gallas toganchati Phawuloosara baana mala ooththidi isti qas guye so simmida. 
ACT.23.33	Toganchati gede Qisaariya gakkidi dabdaabeza dere haarizayssas immidi Phawuloosa iza sinth shiishida. 
ACT.23.34	Dere haarizayssi dabdaabeza nababidinne Phawuloosa “Ne awa dereppe yadii?” gi oychides. Izi Kilqiya dere as gididayssa eridi; 
ACT.23.35	“Nena mootizayti yishin ta ne yo7o siyana” gides; Herdoosa gibbe gaaththan izi naagettana mala azazides.
ACT.24.1	Ichashu gallassafe guye Qeeseta halaqa Hananiyay issi issi cimataranne Xarxuloosa geetettiza xabaqara Qisaariya bides; istika dere ayssiza Filkisekko shiiqidi Phawuloosa mootida. 
ACT.24.2	Phawuloosi xeeygeti shiiqin Xarxuloossi iza hizgi mootides “Boncho Filkise! Nu ne baggara daro saroteth demmidos; ne lo7o aysonka nu deres lo7etethi beettides.
ACT.24.3	“Hessa ne lo7o oosoza nu awan gidin aydekka dhoqu gida bonchoranne galatara ekkoos. 
ACT.24.4	Ta ha7i nena gam7isontanne daaburissonta qaanthara nees yootizayssa kiyatethan ne nu gizayssa siyana mala woossos.
ACT.24.5	“Hayssi addezi nuus iita harge gidides; alamen diza Ayhudata ubba bolla meto medhees, Naaziraawe geetettiza wordo asata waanna kaalethizadey izakko. 
ACT.24.6	Izi Xoossa Keeththe tunisana gishin nu iza oykkidos. [Nu woga mala nu iza bolla pirdana qoppidos. 
ACT.24.7	Gido attin wotadarata halaqata azazizayssi Lusiyoossi gakkidi nu kusheppe iza wolqara woththi ekkides. 
ACT.24.8	Iza mootiza asaykka neekko yaana mala azazides.] Hayssi nu iza bolla shiishida mootozi wuri tumu gididayssa ne ne baggara iza oycha gakkanaas dandayassa” gides.
ACT.24.9	Hinko Ayhuda asatikka “Ee hayssi yo7ozi wurikka tumukko” giidi ammanettida.
ACT.24.10	Dere ayssiza Filikkisey Phawuloosi haasayana mala ba kushera malati besides; Phawuloosikka “Ne daro wodesoppe hayssa dereza ayssizadde gididayssa ta eriza gish ta bolla shiiqida mootozas ta nees ufayssa zaaro shiishays. 
ACT.24.11	Ta Xoossas goynnanas Yerusalame biin hachchi tammanne nam7u gallassafe darontayssa ne ne baggara eranas dandayassa. 
ACT.24.12	Xoossa Keeththan gidin Ayhudata Woosa Keeththan woykko katama giddon ta oonarakka palametishin woykko dere giddon meto medhishin tana demmibetenna. 
ACT.24.13	Ha7i ta bolla isti shiishida mootozas ay markaka shishshanas dandayettenna.
ACT.24.14	“Gido attin ta nees qoncisana koyizay isti wordo giza Goda ogera nu aawanta Xoossas gooynayssinne Muse woganne nabeta maxaafan xaafetidayssaka ubba ammanays. 
ACT.24.15	Istika ufays ooththiza mala takka nagaranchatinne xilloti hayqoppe dendanayssa Xoossan ammanettays. 
ACT.24.16	Hessa gish Xoossa sinthaninne asa sinthan sidhey baynda hanoy taas daana mala ubba wode minnays.
ACT.24.17	“Ta Yerusalameppe kezin taas daro layth gididappe guye ta dere asas maado miishenne Xoossas imettiza miishe ekka yadis. 
ACT.24.18	Tana isti Xoossa Keeththan demmiday ta hessa gaththishinna; he wode ta geeyza woga polishin tanara daro asi deenna; ooshinne shiroykka deenna. 
ACT.24.19	Gido attin Iisiyappe yida issi issi Ayhuda asati deettes; istasika tana mootos gaththizazi diza gidikko ne sinthan tana mootetto. 
ACT.24.20	Hessafe guye ta duulata sinth shiiqikko ta ooththida qohoy diikko he asati yooteto. 
ACT.24.21	Tana hayssas gaththida gaasoy ta ista giddon eqqada ‘Hayqqidaytas denthi dees ga yootida gish hach pirdas inte sinth shiiqadis’ ta gaada qaala dhoqu hista yootadis attin hara ta ooththida miishi deenna” gides. 
ACT.24.22	Filkisey Goda oge lo7ethi eriza gish “Wotadereta halaqata azazizayssa Lusiyoossi yiza wode ta inte yo7oza gish qasho gidiza yo7o immana” giidi ista yeddides. 
ACT.24.23	Phawuloosa naagiza mato halaqay “Iza daro waayssonta lo7etha naaga; iza laggeti izas koshshiza miishi ekki yiikko diggofa” gides.
ACT.24.24	Guuththa wodeppe kaallidi Filkisey Ayhuda as gidida ba macheyo Durissillara yides; Phawuloosakka xeygidi Yesus Kirstoosan ammano gish izi yootishin siydes. 
ACT.24.25	Phawuloosi xillotetha gish, asi barka bana haaro gishshinne buroppe yaana pirda gish yootin Filkisey babbidi “Ha7i ne ba; hara wode taas giigishin ta nena xeeyga ekkana” gides. 
ACT.24.26	Filkisey Phawuloosappe gubbo ekkanas ufaysi ooththi naagida gish daro wode gakkanaas xeygi xeygi hasayssides.
ACT.24.27	Nam7u laythafe guye Phorqiyossa Fisxoossi Filkise ollan shuumettides; Filkisey Ayhudata ufayssanas koydi Phawuloosa qashoson aggagides.
ACT.25.1	Fisxoossi ba ayssiza dere Qisaariya gelidi heedzdzu gallas aqetidi heeppe Yerusalame bides. 
ACT.25.2+ACT.25.3	Heen diza Qeeseta halaqatinne issi issi Ayhudata giddofe gita gita asati Phawuloosa bolla ba mooto shiishida; “Phawuloosa ha Yerusalame ehidi nuus lo7o ooso ooththarki!” giidi woossida; isti hessa giday Phawuloosa naagidi oge bolla wodhanas koyda gishassa. 
ACT.25.4	Gido attin Fisxoossi “Phawuloosi Qisaariyan qasho keeththan naagetes; takka ha7i elle simmada he izakko baana. 
ACT.25.5	Inte giddofe daannateththi dizayti tanara Qisaariya betto; Phawuloosi ooththida qohoy diza gidikko heen mooteto” gides.
ACT.25.6	Fisxoossi osupun woykko tammu gallassafe daronta wode istara gam7idappe guye Qisaariya bides; he gakkida mala wontetha gallas pirda wombora bolla uttidi Phawuloosa izakko shiishana mala azazides. 
ACT.25.7	Phawuloosi iza sinth shiiqin Yerusalameppe yida Ayhudati Phawuloosa giddoththidi markay baynda daro deexo mooto iza bolla shiishida.
ACT.25.8	Phawuloosikka “Tani Ayhuda woga bolla gidin Xoossa Keeththa bolla woykko Oroome Kawo Qeesare bollaka gaththida qohoy deenna” giidi ista mootoza shaariza zaaro istas immides.
ACT.25.9	Gido attin Fisxoossi Ayhudata ufayssanas koydi Phawuloosa “Ne Yerusalame baada hayssa yo7oza heen ta sinthan pirdettana koyay?” gides. 
ACT.25.10	Phawuloosi qasse hizgidi izas zaarides “Hekko ta pirdettanas taas bessiza Qeesare pirda wombora sinthan eqqadis; nekka lo7etha eriza mala ta Ayhudata bolla ooththida aykko qohoykka deenna. 
ACT.25.11	Ta qohida gidikko woykko tana hayqos gaththiza qoho ta ooththida gidikko ta hayqoppe attana giikke; gido attin isti shiishshiza mootoy mela hada gidikko oonikka tana istas aaththi immanas dandayenna; takka ta yo7oy Qeesare sinth shiiqana mala ‘Yigibayne’ gadis.”
ACT.25.12	Hessa wode Fisxoossi bana zorizaytara hasayettidi “Ne Qeesarekko ‘Yigibayne’ giza gidikko Qeesarekko baandasa” gides.
ACT.25.13	Guuththa gallassatappe guye kawo Agirphaynne Barniqey Fisxoosa “Hashshu lo7on yadassa” gi mokkanas gede Qisaariya bida. 
ACT.25.14	Isti heen daro gallas uttida gish Fisxoossi Phawuloosa yo7oza Kawo Agirphas hizgi yootides “Filkisey qasho keeththan yeggi aggida issadey haan dees. 
ACT.25.15	Ta Yerusalamen diza wode Qeeseta halaqatinne Ayhudata ciimati ha addeza yo7o taakko ehidi ta iza bolla pirdana mala oychida. 
ACT.25.16	Ta qasse ‘Mootetidadey mootizayta sinthan eqqidi bana mootiza yo7ozas bessiza zaaro immoonta dishin mootetidade aaththi imoy Oroome kawoteththas woga gidenna’ gaada zaaradis.
ACT.25.17	“Hessa gish iza mootizayti shiiqetidi yida mala heerakka wontetha gallas pirda womboran uttada Phawuloosa ta sinth shiishana mala azazadis. 
ACT.25.18	Iza mootizayti iza achchan eqqida wode isti iza bolla shiishida mootoy ta baggara izi iita oosonta aggenna gaada qoppida mala gidibenna. 
ACT.25.19	Gido attin isti izara mootetizay ba ammano gishshinne Phawuloosi issi hayqqidayssa ‘Paxa dees’ giza Yesusa gish gidides. 
ACT.25.20	Takka hessa mala yo7o qora xeellanas tana metida gish Phawuloosa ‘Ne Yerusalame baada hessa yo7oza heen pirdettana koyay?’ gadis. 
ACT.25.21	Hizgin izi qasse yo7ozi Oroome kawo sinthan beyettana mala koydi ‘Ta yo7oy Qeessare sinth shiiqana mala oychays’ gida gish iza yo7o Qeesarekko ta yeddana gakkanaas izi qasho keeththan gam7ana mala azazadis” gides.
ACT.25.22	Agirphay Fisxoosa “Takka izi giza siyana koyays” gides. Fisxoosikka “Wonto siyandassa” gides.
ACT.25.23	Hessa gish wontetha gallas Agirphaynne Barniqey kawoti may7iza mayo may7idinne daro bonchora wotadarata halaqataranne he kataman diza gita asatan azhabetti yiidi pirda keeththe gelida. Hessafe guye Fisxoossi Phawuloosa xeygisides. 
ACT.25.24	Fisxoossi hizgides “Kawo Agirpha, qas nunara diza asato! Ayhuda asati wuri ‘Hayssi addezi hayssafe guye paxa daana bessenna’ giidi waassishe Yerusalamenka haanka iza bolla pirdettana mala isti tana oychizay hayssa inte beyiza addeza gishassa. 
ACT.25.25	Ta ta baggara iza hayqos gaththiza issi balakka iza bolla demmabekke. Izi ‘Ta yo7oy Oroome kawo sinth shiiqi beyetto’ gida gish ta iza he yeddanas qachadis.
ACT.25.26	“Gido attin iza gish tani ta godas xaafana giza erettida yo7oy deenna; hessa gish iza issi issi paace oyshota oychikko taas xaafanayssi daanakkonne gaada inteko, harappeka kawo Agirpha neekko shiishadis. 
ACT.25.27	Gaasoyka qasho asi pude bollatiza dhoqa daannakko bishin izi mootetiza yo7o qoncisonta aggoy asa eeya kessizayssi taas beettides” gides.
ACT.26.1	Agirphi Phawuloosa “Neni ne gish haasayanas dandayassa” gides. Phawuloosikka ba kushe denthidi zaaro hizgi immides. 
ACT.26.2	“Kawo Agirpha! Tana Ayhudati mootiza yo7o ubbas hach ta ne sinthan tana maaddana zaaro immiza gish tana daro ufaysses. 
ACT.26.3	Gaasoyka ne Ayhudata woganne ista palama ubba lo7etha eraasa; hessa gish ne ta giza ubba dandayada siyana mala ta nena woossays.
ACT.26.4	“Tani guuththa natetha wodeppe doommada waana de7idakko Ayhuda asati eretes. Koyroppe ha7i gakkanaas tani ta dere asa giddoninne Yerusalamen ta de7ida duussi asay erees. 
ACT.26.5	Qasseka isti markattana koykko nu ammano gish ta keeha mintha woga naagiza Farsaawe bagga gidada gam7iddadde gididayssa isti koyroppe denthidi eretes. 
ACT.26.6	Ha7i qasse pirdas tana hayssan essiday Xoossi kase nu aawatas immida caaqo qaala ufaysa gishassa. 
ACT.26.7	Ha ufayssakko gakkanaas nu zarketi tammanne nam7ati Xoossa gallassinne qamma goynnishe naagida. Kawo intes hoola! Ayhudati tana mootizay ha yo7oza gishassa. 
ACT.26.8	Xoossi hayqqidayta denthanayssi waanidi Ayhuda gidida inte achchan ammanetibenee?
ACT.26.9	“Takka ta baggara Naazirete Yesusa sunthas eqqetanas bessees gaada qoppadis shin; 
ACT.26.10	tani Yerusalamen ooththidaykka hessakoshin; Qeeseta halaqatappe ta ekkida godateththara ammanizaytappe darota qasho keeththan yeggiissadis; ista wodhishin wodhizaytara issife days. 
ACT.26.11	Daro wode Ayhudata Woosa Keeththati dizason awanka isti qaaxayettana malanne ba ammano kadana mala ooththadis; ista bolla daro hanqetadakka Isra7eeleppe karen diza hara katamataka baada ammanizayta gooddadis.
ACT.26.12	“Hayssa ha yo7ozas Qeeseta hallaqatappe kumeththa godateththinne azazo ekkada Damasqo geetettizaso ta bishin; 
ACT.26.13	Kawo intes hoola! Buro ta ogen dishin gadey seeta gallas gidishin awa arshe poo7oppe aadhdhiza poo7o beyadis; he poo7oy tananne tanara biza asata yuuy aadhdhidi saloppe poo7ides. 
ACT.26.14	Nu wurikka biitta bolla kundi dishin Ayhudata qaalara ‘Sawule! Sawule! Tana aazas goodday? Neni qara mashsha bolla eqqiikko nerka nena qohassa’ giza qaala siyadis.
ACT.26.15	“Takka ‘Godo! Ne oonee?’ gadis; Godayka ‘Tani ne, gooddiza Yesusakko! 
ACT.26.16	Ha7i dendada ne tohon eqqa; ta nees qonciday ne tana ha7i beyidayssaninne sinthafe ta nena bessanayssan ne taas markattizade gidana mala ta nena shuumana koyadis. 
ACT.26.17	Isra7eele asa kusheppenne ta nena istako kiittiza Ayzaabeta kusheppekka ashshana. 
ACT.26.18	Ne ista ayfe doyana malanne dhumappe poo7on kessana mala qasseka Xala7es haarettizasoppe Xoossakko ne zaarana mala ooththana; istika tana ammanida gish ba nagarappe maarettana qasse doorettidayta giddon isti laata gade demmana’ gides.
ACT.26.19	“Hessa gish kawo Agirpha! Saloppe taas imettida ajjutaas ta azazettadis. 
ACT.26.20	Gido attin ta kasetada Damasqon diza asa kaalethada Yerusalameninne Yuhuda deren ubban dizayta qasseka Ayzaabetikka nagara ogeppe Xoossakko simmidi maarettana mala erisadis; isti nagarappe simmidayssa bessizazi ooththana mala ta istas yootadis. 
ACT.26.21	Hessa gaason Ayhudati ta Xoossa Keeththan dishin tana oykkidi wodhana koyda. 
ACT.26.22	Hachchi gakkanaaska taas Xoossafe maadoy pacci erenna. Hessa gish guuththaska gitaska markatashe hayssan eqqadis. Nabetinne Musey kasetidi hayssa malay hanana gidayssa yootoppe attin ta hara aykkokka yootabeykke. 
ACT.26.23	Istika yootidayssi ‘Xoossi kiittidadey meto beyana. Hayqoppe dendon koyro gididi asi attana poo7o Isra7eele deressinne Ayzaabetas qoncana’ gizayssa” gides. 
ACT.26.24	Phawuloosi hessa yootishin Fisxoossi “Phawuloosa! Ha7i ne gooyonta aggaka; ne daro tamaridayssi nena gooshshides” gi waassides.
ACT.26.25	Phawuloosi gidikko izas “Boncho Fisxoosa! Ta nees tuma erada yootays attin gooyabeykke. 
ACT.26.26	Ta iza sinthan qoncera yootida kawoy hayssa yo7oza erees; hayssika qotara ooththetontayssa gidida gish kawoy eranayssa ta ammanettays. 
ACT.26.27	Kawo Agirpha! Nabeta ammanasa gidikkii? Ne ammanizayssa ta erays” gi zaarides.
ACT.26.28	Agirphayka Phawuloosa “Hekko ne tana hanno guuththa wode giddon ammanthana koyasa” gides. 
ACT.26.29	Phawuloosikka izas zaaridi “Guuththa woden gidinka woykko daro woden ne xalla gidonta dishin hach ta yootidayssa siyiday wuri hanno ta qashetethaya atta wurikka ta mala gidana mala ta Xoossa woossays” gides.
ACT.26.30	Hessafe guye kawoy, dere ayssizayssi, Barniqeynne istara uttida asaykka wuri dendides. 
ACT.26.31	Isti heeppe kezi bishe ba giddon “Hayssi addezi hayqos woykko qashos gaththiza miishe aykkokka ooththibenna” gida. 
ACT.26.32	Agirphayka Fisxoosa “Hayssi addezi yo7oza Qeesares shiiqo goontakko aykko wosoy baynda mela yedetanako shin” gides.
ACT.27.1	Nuni Xaalane dere markaben baana mala geetetti qashettida gish Phawuloosanne hara qasho asataka kawo Awugisxoosa wotadaratappe gidida Yuuliyoosa geetettiza mato halaqas aaththi immida. 
ACT.27.2	Iisiya abba achchan diza dereta biza markaben gelidi bidos. Tasolonqen diza issi Maqidooniya as Arisxirokoosa geetettizayssi nunara dees.
ACT.27.3	Wontetha gallas Sidoona gizaso gakkidos; Yuuliyoossi Phawuloosas lo7o gidida gish Phawuloosi ba laggetakko biidi asay izas koshshiza maado ooththana mala piqade immides. 
ACT.27.4	Heeppe dendi nu bishin sintha baggara carkoy nu bolla carkiza gish abba giddon diza Qophiroose deren gemmetidi gede sinthe bidos. 
ACT.27.5	Kilqiya gizasonne Phinfiliya geetettiza dere achchan diza abba pinnidi Looqiya deren diza Muura geetettiza katama gakkidos. 
ACT.27.6	Heen mato halaqay Ixaaliya dere biza Iskindiriya dere markabe demmidi nuna izan gelthides.
ACT.27.7	Daro gallas loddu gi gi biidi daro waayetidi Qandoose geetettiza katama achchi gakkidos; carkoykka nu sinth boonta mala diggin Salmoona achchara aadhdhidi Qarxeese geetettiza abba giddon diza deren gemettidi bidos. 
ACT.27.8	Daro waayetidi lanqe lanqe oykki nu aadhdhidappe guye Laasiya geetettiza katama achchan diza “Lo7o” geetettiza markabey eqqizaso gakkidos. 
ACT.27.9	Nu biza oge bolla daro daaburan xooma wodey aadhdhida gish ha7i abba bolla baanas daro meto gidida gish Phawuloosi banara diza asay naagettana mala hizgides; 
ACT.27.10	“Aso! Hayssafe nu kaallidi baana buussay daro metora dizayssi taas bettes; markabezan diza caanaaza bollanne markabeza bolla xalala gidonta asa shempo bollaka gita qohoy gakkana.” 
ACT.27.11	Mato halaqay qas Phawuloosa zoreppe bollara markabeza laaggiza waannazinne marakabeza goday gizayssa siydes. 
ACT.27.12	He markabey eqqizasoy balgoy aadhdhana gakkanaas markabes lo7o shemposo gidonta gish dariza bagga asay “Hammutha sinth gujjanas dandayettikko awa arshey wullizasoppe dugeha baggaranne pudeha baggara diza Finqe geetettizaso Qarxeese markabe shemposo nu gakkidi balgo heen aaththoos” giidi ba qofa shiishida.
ACT.27.13	Dugeha baggara guuththa carkoy carkishin beyidi isti qoppida mala hanana misatin baana kezida; markabey eqqizasoppe baana dendidi Qarxeese achchara lanqe lanqe oykkidi aadhdhi bida. 
ACT.27.14	Gido attin guuththa wodeppe guye “Awa arshey mokizasoppe pudehappe yiza gote carko” geetettiza iita wolqama carkoy abba giddon diza dereyippe dendidi istako abba giddo yides. 
ACT.27.15	Markabeza carkoy sugin carkara eqqeettanas dandayonta ixin nu co7u giidi carkoy efizaso bidos. 
ACT.27.16	Qeedda geetettiza abba giddonko diza dere dizaarin geemettidi nu bishin daro waayetidi markabeza qeeri wogoloyin oykkidi essanas dandayidos. 
ACT.27.17	Markabeza laagizayti qeeri wogoloyo markabezako goochchi kessidi markabeza wodorora xaaxida. Markabezikka Sirtise geetettiza abba accey dari dizason kundonta mala babbidi iza bolla diza shara woththidi carkon laageti bida. 
ACT.27.18	Gote carkoy minni bida gish wontetha gallas markabezan caanettida miishata issa issa abba giddo yegeth oykkida. 
ACT.27.19	Heedzdzantho gallas markabezas koshshiza miishataka ba kushera kessi kessi yeggida. 
ACT.27.20	Daro wode gakkanaas awa arsheka xoolinteka beyonta aggida gishshinne carkoyka kaseppe minni minni biza gish hayssafe guye nu attana dandayokko giza qofan ufays qanxidos.
ACT.27.21	Asay kath moonta daro gallas uttides. Hessa gish Phawuloosi asa giddon eqqidi “Ha asato! Inte ta gizayssa siydi Qarxeeseppe dendontakko ha qohoynne ha dhayoy inte bolla gakkenakkoshin. 
ACT.27.22	Ha7ikka markabezi xalla qohettana attin intefe issade shempoykka dhayenna. Hessa gish aykkoy baawa; babbofte gaada intena zorays. 
ACT.27.23	Qamma omars ta izas gidida ta goynniza Xoossay kiittida kiitanchay ta achchan eqqidi 
ACT.27.24	‘Phawuloosa! Babbofa! ne Qeesare sinthan eqqana bessees; hekko nenara issife bizayta wursi Xoossi ne gish hayqoppe ashshana’ giidi taas yootides. 
ACT.27.25	Hessa gish inteno ha asato aykkoy baawa; Xoossi taas hayssa yootidayssa polanayssa ta ammanays. 
ACT.27.26	Gidikkoka hayssi gote carkozi gede issi abba giddon diza dere achchi efidi nuna yeggana” gides.
ACT.27.27	Tammanne oydantho qamma Andiriya Abba giddon carkoy nuna waayssishin bishe leela giddoth markabeza laaggizaytas abbafe biitta bolla gakkida misatides. 
ACT.27.28	Hessa gish abba ciimmateththi eranas abban yeggi xeelliza wodoro isti yeggi xeellishin; abba ciimmateththi oyddu tammu metre keena gidi beettides; gam7ishe Ha7ikka yeggin heedzdzu tammu metre keena ciimma gididayssa demmida. 
ACT.27.29	Nu diza markabey abba gaxan diza zaalla shuchchara icetonta mala babbidi markabezappe guye baggara markabey qaaxonta mala naagiza dhishikke duge abba giddo yeggida. Hessafe guye istas qamay wontana mala woossa oykkida. 
ACT.27.30	Markabeza laagizayti markabezappe kezidi baqatana koyda gish markabezappe sintha baggara markabe naagiza dhishikke yeggiza misatidi markabeza bolla diza qeeri wogoloyo duge abba giddo yeggida. 
ACT.27.31	Hessa wode Phawuloosi mato halaqanne wotadarata “Hayti markabezan diza asati markabeza bolla shempidi uttonta aggikko inteka attana dandayekketa” gides. 
ACT.27.32	Hessa gish wotadarati wogoloyo oykkida wodoroza qanxi yeggin iza abba bolla tokkettana mala yeddi aggida.
ACT.27.33	Gadey wontana gishin wurikka kath maana mala Phawuloosi ista hizgi woossides “Inte aazi hananesha giidi hirgan kath moonta aggin hachchi tammanne oydantho gallasa. 
ACT.27.34	Hessa gish inte kath maana mala ta intena woossays. Inte miikko minnana; mulekka aykko qohoykka inte bolla gakkenna” gides. 
ACT.27.35	Izi hessa gidappe guye kath ekkidi Xoosse galatidi asa ubba sinthan kathi muus oykkides. 
ACT.27.36	Hessa wode wurikka minetidi kath mida. 
ACT.27.37	Markabeza giddon diza asay wuri nam7u xeetanne laapun tammanne usuppuna. 
ACT.27.38	Wurikka mi kaallidappe guye markaban caanettida gisteza duge abba giddo yeggidi markabeza deexo kawushshida.
ACT.27.39	Gadey wontin ba dizaso eribeetenna. Gido attin accey dizaso abba kurqunthu demmida. Istas dandayettizakko markabeza he sugi shishshana qoppida. 
ACT.27.40	Markabeza oykkiza dhishikke qanxidi abba giddo yeggida. He wode markabe laggiza miisha oykkida wodorota birshida. Ha baggara diza shaara carko bagga dhoqu histidi kezana abba gaxa bida. 
ACT.27.41	Gido attin markabezi daro accey koretti uttidayssara icetidi duge gufannides; sintha bolla duge gufanni dhishikketidi qaaxontayssa gidides. Qas abba dambalay daroppe dendidayssan guye baggara meqereteth oykkides.
ACT.27.42	Qasho asappe issadeyka abban wodhdhidi kessi ekkonta mala wotadarati wodhana qoppida. 
ACT.27.43	Mato halaqay qas Phawuloosa ashshanas koyda gish ista qofa ekkana koybenna. Gido attin haathe wodhdhi erizayti markabezappe duge abban guppi guppi wodhdhidi gede biitta bolla kezana mala azazides.
ACT.27.44	Hanko attidayti meqi wodhdhida sanqa bolla abba pinnana mala azazides; hessatho hanidi wurikka saron abba giddofe biitta bolla gakkida.
ACT.28.1	Nu Biittay dizaso sarotethan gakkidappe guye nu gakkida abba giddon diza derey Melaaxiya geetettiza dere gididaro eridos. 
ACT.28.2	He dereyin diza asay daro malalisiza kiyateth nuus ooththides. He wode iray bukkida gishshinne meeggo gidida gish tama eththidi nuna mokki ekkida. 
ACT.28.3	Phawuloosi afira giza mithi shiishshidi taman gujin tama seelappe dendidayssan shooshi kezidi iza kushe bolla xaaxxetides. 
ACT.28.4	Malta asay shooshi Phawuloosa kushe bolla xaaxxetidayssa beyidi “Hayssi addezi shempo wodhidade; gaasoyka abba dambalappekka izi attidi yikkokka pirdiza Xoossafe kessi ekkidi paxa daana dandaybenna” giidi ba giddon haasayettida 
ACT.28.5	Phawuloosi qas shoosha duge taman qoqof yeggidi aykkokka hanibenna. 
ACT.28.6	Asaykka “Aydeppe ayde iza asatethay kixxanesha; woykko qopponta kundidi hayqqana” giidi naagides; gido attin isti daro wode naagishin iza bolla aykkoynne hanontayssa beyidi ba qofa lammidi “Hayssi addezi xoossa!” gides.
ACT.28.7	He nu dizaso matan abba giddon diza dereyo ayssiza Puppulyoosa geetettizades gadey dees; he addezi nuna mokki ekkidi bason heedzdzu gallas gakkanaas lo7ethi imattides. 
ACT.28.8	Heen Puppulyoosa aawa miishaynne guso hargey sakkin ichchidi dees; Phawuloosi izakko gelidi izas woossidessinne iza bolla ba kushe woththidi pathides. 
ACT.28.9	Hessi hessatho hanidappe guye he dereyn diza hara harganchati yiidi paxida. 
ACT.28.10	Asaykka nuus daro miish ehidi nuna bonchizayssa nuna bessida; nu markaben baana dendin nuus koshshizayssa markaben wursi caanida.
ACT.28.11	Nu Milixinen heedzdzu agina gam7idappe guye balgoy aadhdhana gakkanaas abba giddon diza dereyin gam7idi Iskindiriyappe yiza markaben gelidi baana dendidos; he markabeza bolla Diyossiqoroosa geetettiza nam7u mente eeqata misiley dees. 
ACT.28.12	Gede Sirakuuse geetettiza katama gakkidi heen heedzdzu gallas gam7idos. 
ACT.28.13	Heeppe abba bollara biidi Regiyoome geetettiza katama gakkidos; heen issi gallas aqidi duge baggara yiza carkoy carkida gish nam7antho gallas Puttiyoloose geetettizaso bidos. 
ACT.28.14	Heen ammanizayta demmidi istara nu laapun gallas gakkanaas uttana mala nuna woossida. Heeppe qasse Oroome bidos. 
ACT.28.15	Oroomen diza ammaniza asay nu gish siydi Apiyoose geetettiza giyanne “Heedzdzu Aqosota” geetettizaso gakkanaas nuna mokkana yida; Phawuloosaykka ista beyidi Xoosse galatidessinne minetides.
ACT.28.16	Nuni Oroome gelida wode Phawuloosa naaganas issi wotadaray izas imettin Phawuloosi barka daana mala izas fiiqadey imettides.
ACT.28.17	Heedzdzu gallassafe guye Phawuloosi Oroomen diza Ayhudatappe gita asata baako xeygisides; istika izakko shiiqin “Ta ishato! Tani Isra7eele dere bollanne nu aawata woga bolla ooththida issi qohoykka deenna; gido attin Yerusalamen tana qachidi Oroome asatas aaththi immida. 
ACT.28.18	Oroome asati tana qori oychidappe guye tana hayqos gaththiza miish demmoonta aggida gish birshi yeddana koyda. 
ACT.28.19	Gido attin Ayhuda asay ta bolla issi wosoy baynda yeddetonta mala eqqettin ta yo7oy Qeesare sinth shiiqidi beetto gaanas taas gidde gidides. Gido attin tani ta dereta mootiza gaasoy taas deenna. 
ACT.28.20	Ta qas ha7i intena xeygisiday intena beyanassinne hanno intes yootanassa. Hayssa sansalatan tani qashetiday Isra7eele naytas imettida ufaysa gaasonna” gides.
ACT.28.21	Istika izas “Ne gish Yuhuda dereppe xaafetida debiddabbey nuna gakkibeenna. Ha yida asatappe oonikka ne gish iita haasayiday baawa. 
ACT.28.22	Hayssa ne kaalliza ammanoza gish awanka asay iita haasayizayssa nu eroos. Hessa gish ne qofay azakkonne nu siyana koyoos” gi zaarida.
ACT.28.23	Bare izas immidi hara gallas kushe kumidi izi diza keeththe yida. Izikka maladoppe omars gakkanaas Xoossa Kawoteththa gish markatethan ba qofa istas qoncisides. Muse wogappenne nabeta maxaafatappe xaqasi xaqasi Yesusa gish istas qoncisi yootides. 
ACT.28.24	Istafe issi issi asati izi yootida qaala ammanida; baggayti qas ammanibetenna. 
ACT.28.25	Istika ba giddon issoy issara qofan gaggonta shaaketida; Phawuloosi wursethan yootishe “Xillo Ayanay nabe Isayaasa baggara kase inte aawatas yootidayssi tumakko! 
ACT.28.26	Izi yootida qaalay,
ACT.28.26	‘Hayssa derakko baada inte sisi siyana shin yuushi qoppeketa,
ACT.28.26	ayfera beyana shin woznan wotheketa gaada yoota.
ACT.28.27	Gaasoyka he asata woznay muumides,
ACT.28.27	ista haythayka tullides;
ACT.28.27	ista ayfey qooqides.
ACT.28.27	Hessatho hanontakko
ACT.28.27	isti ba ayfera beyidi
ACT.28.27	ba haythara siydi ba woznan yuushi qoppidi
ACT.28.27	taakko ha simmananne
ACT.28.27	takka ista pathanashin’ gides.
ACT.28.28	“Histikko Xoossi as ashshiza kiitay Ayzaabetaska kiitettidayssa inte erite; istika ero giidi ekkettes” gides. 
ACT.28.29	Phawuloosi hessa yootidappe guye Ayhuda asati ba giddon daro palametishe kezi bida. 
ACT.28.30	Phawuloosi kiratida keeththan nam7u layth kumeth de7ides; baako yiza as wursi mokki ekkides. 
ACT.28.31	Xoossa kawoteth sabakon Goda Yesus Kirstoosa gish oonikka iza diggonta xalatethara asa tamarsides.
ROM.1.1	Yesus Kirstoosa ayllenne Hawaare gidanas xeeygetida Mishiraachcho qaala yootanas Phawuloosappe kiitettida kiita.
ROM.1.2	He mishiraachcho qaala gish kase nabeta baggara Geeshsha Maxaafatan ufaysi imettides. 
ROM.1.3	Mishiraachcho qaalaykka ba naaza gish izi asho baggara Dawute zerethafe gididayssa yootiza gishassa. 
ROM.1.4	Hessathoka nu Goda Yesus Kirstoosi ba geeshshatetha Ayanan hayqoppe dendidayssi izi Xoossa naa gididayssi gita wolqan qoncides. 
ROM.1.5	Kirstoosa suntha gish ammanonta derey ammanana malanne azazettana mala iza baggara nuni hawaratethas gaththiza kiyateth ekkidos. 
ROM.1.6	Inteka Yesus Kirstoosayta gidana mala xeeygetidaytara deeta.
ROM.1.7	Xoossan dosettidaytanne geeshshata gidanas xeeygetida Oroome biittan diza intes ubbas nu Aawa Xoossafenne nu Goda Yesus Kirstoosappe kiyatethinne sarotethi intes gido.
ROM.1.8	Inte ammanoy alame kumeththan siyetida gishshinne inte gish ta Goda Xoossa Yesus Kirstoosa baggara galatays. 
ROM.1.9	Ta inte gish ubba wode ay mala qoppizakkone Xoossa naa mishiraachcho sabakon ta kumeththa woznappe izas ooththiza Xoossay taas marka. 
ROM.1.10	Tani ta woossan ubba wode intena qoppays. Ha7i qasse wursethan Xoossa shene gidikko ta inteko baana mala Xoossi taas oge doyana mala woossays. 
ROM.1.11	Inte minnana mala maaddiza Ayana imotethi ta intes gishanassinne intena ayfera beyanas laamotays. 
ROM.1.12	Hessika intenne tani issoy issara ammanon minettanassa.
ROM.1.13	Ta ishato! Harason ammanontayta matan taas hanida mala inte matanka taas ooso ayfey bettana mala daro wode qoppadis shin hanno gakkanaas ta diggettada dizayssa inte erana mala koyays. 
ROM.1.14	Tamaridaytas gidin tamarontaytaska; eratasinne eeyatas ubbas ta bolla tamarsana accoy dees. 
ROM.1.15	Intes Oroomen dizaytassikka ta mishiraachcho qaala yootanas ta amottizay hessassa.
ROM.1.16	Ammanzayti wuri attana mala Xoossa wolqa gidida gish ta mishiraachcho qaalan yeelatikke; hessikka koyro Ayhudatas kaallidi Ayzaabetassa. 
ROM.1.17	“Xilloy Xoossa ammanon dees” geetettidi kase xaafettida mala Xoossa xilloteth mishiraachcho qaalan qoncinna; he xillotethi koyroppe wurseth gakkanaas ammanon hanana. 
ROM.1.18	Tuma ba iitatethaninne makalan tucci oykkizayta iitatetha bollanne ista makalatetha ubba bolla Xoossa hanqoy saloppe qoncana. 
ROM.1.19	Isti eranas bessizazi Xoossi wursi istas qoncisida gish isti Xoosse eranaas qonce. 
ROM.1.20	Alamey medhetosoppe haa simmin asa ayfen beetti eronta Xoossa hanotethi hessikka izas diza merna wolqaynne Xoossatethay izi medhdhida medhetethan qoncen beettees. Hessa gish asay shiishana gaasoy deenna. 
ROM.1.21	Isti Xoosse erikkoka iza Xoossatetha mala bonchibettenanne galatibettenna. Gido attin ista qofay mela go7ay bayndazi gididessinne yuushi qopponta mala ista woznay dhumides. 
ROM.1.22	Isti bana “Era” gizayta gidikkoka eeyata gidida. 
ROM.1.23	Merna Xoossa boncho hayqqiza asaninne kafotan; mehetaninne biitta bolla gooshettiza medhetethatan misatissidi laammida. 
ROM.1.24	Hessa gish Xoossi ista ba giddon issoy issara barka ba asatethan tuna ooso ooththana mala geeshshatethi baynda laymatethas aaththi immides. 
ROM.1.25	Isti Xoossa tumateth wordon laammida; medhdhida Xoossa aggidi medhetethas goynnidanne istas ooththida. Medhdhida Xoossi izi mernas galattettidayssa. Amiin.
ROM.1.26	Hessa geedon Xoossi ista yellachiza amotethas aaththi immides. Isti macasati banara zin7anas bessontaytara zin7ana mala bana aaththi immida. 
ROM.1.27	Hessathoka attuma asay baasi bessiza macasatara zin7anas bessishin addey addera zin7anas amon xuugetidi macasatara zin7iza mala addey addera zin7idi pala miishi ooththida. Heytanti barka ba ooththida iita oosozas bessiza qixaate ba bolla ehida.
ROM.1.28	Qasseka isti ba qofara Xoosse eroy nuna maaddenna gida gish isti ooththanas bessontayssa ooththana mala Xoossi ista go7onta qofas aaththi immides. 
ROM.1.29	Ubba baggara makalanne iitateth, yiiqenne iita ooson xalala kumida; qanatetethan, shempo wodhon, ooshan, baleththoninne genen kumidayta qasseka zigirzayta gidida. 
ROM.1.30	Asa sunth moorizayta, Xoossa ixizayta, as cayzayta, otoranchatanne ceeqqettizayta gidida, ubba wode iita ooththanas oge koyizayta, bana yelidaytas azazettontayta, 
ROM.1.31	yushi qoppontayta, gida qaala zaari laallizayta, asas mishetontayta; menxe iitata. 
ROM.1.32	Hessa “Ooththizayti wurikka hayqqanas bessees” giza Xoossa woga isti erishe heytanta baasi ooso xalala gidonta hessathoka ooththizaytaka minthethetes.
ROM.2.1	Hessa gish neno hara bolla pirdizaysso neni ta hanni geedon ooththadis giza gaasoy nees deenna. Ne hara asa bolla pirdizayssan nerka nees kunane ekkaasa. Gaasoyka hara asa bolla ne pirdizayssa nekka zaarada iza ooththiza gishassa. 
ROM.2.2	Hayta malata ooththiza asata bolla Xoossa pirday likke gididayssa nu eroos. 
ROM.2.3	Hessa gish ne asa bolla pirdashe he ne pirdizayssa zaara ooththizade gidikko ne Xoossa pirdafe kessa ekka attana nees misatizee? 
ROM.2.4	Woykko Xoossa kiyateth nena maarotethakko kaalethizayssa shaaka eronta dashe iza gita kiyatethanne iza dandaya duretetha ne leqqay?
ROM.2.5	Gido attin neni ne wozna muumetethaninne maaroteth koyonta ne wozna geedon tuma Xoossa pirday qonciza wode Xoossa hanqo gallassas ne bolla daro hanqo shiishasa. 
ROM.2.6	Xoossi issas issas iza ooso mala immana. 
ROM.2.7	Lo7o ooso aggonta ooththidi boncho sabanne merna de7o koyizaytas merna de7o immana. 
ROM.2.8	Gido attin barka bana dosizaytassinne tuma aggagidi iita kaallizayta bolla pirdaynne hanqoy gakkana. 
ROM.2.9	Iita ooththiza ay asa bolla koyro Ayhuda asa bolla kaallidi Ayzaabeta bolla waayeynne metoy gakkana. 
ROM.2.10	Gidikkoka lo7o ooththizades oonaska Ayhuda asas gidin Ayzaabetas sabay, sarotethinne bonchoy gidana. 
ROM.2.11	Xoossi oonakka shaakki maaddenna. 
ROM.2.12	Kase wogay eqonta wode nagara ooththida asay wurikka wogay baynda dhayana; wogay eqi simmin nagara ooththidayti wogan oyketidi pirdettana. 
ROM.2.13	Ayssi giikko Xoossa achchan xillo geetettizayti eqqida wogas azazetizaytappe attin woga sisi siyizayta xalla gidetenna. 
ROM.2.14	Wogay baynda Ayzaabeti wogay yootizayssa coo mela hanotethafe eridi ooththishin istas wogay baynda aggikkokka istas medhetetha wogay diza gish isti ba ooththanayssa ereetes. 
ROM.2.15	Ista woznay istas markattiza gishshinne ista qofay ista mootiza gish qasseka ista maaddiza gish wogay yootizay ista woznan xaafettidayssa ereetes. 
ROM.2.16	Hessika ta Mishiraachcho qaalan tamarsiza mala Xoossi asa woznan qotetidayssa Kirstoosa baggara pirdiza gallassan qoncisana.
ROM.2.17	Ne nena Ayhuda as giikko wogan ammanettasanne nees Xoossara diza issifetethan ceeqqettasa. 
ROM.2.18	Woga kaalliza gish Xoossa shene erada kumeth gidizaz shaaka erida gidikko, 
ROM.2.19	ne qooqeta kaaleththizade; dhuman dizaytas poo7o gididayssa ne ammanettidade gidikko 
ROM.2.20	wogappe ne demmida eratethaninne tumatethan hanko erontayta zorizade, guutha nayta tamarsizade gidikko 
ROM.2.21	histikko neni harata tamarso agada ne hu7es aazas tamarikii? Ne hara asi kaysotoppa ga sabakashe nees kaysotay? 
ROM.2.22	Ne hara asay laymatonta mala yootashe nees laymatay? Nees eeqa ixasashin Xoossa Keeththa miisha bonqay? 
ROM.2.23	Nees wogan ceeqqettasa shin woga ne baggara ooththonta aggada Xoossa kawushshay? 
ROM.2.24	Hessika “Inte geedon Xoossa sunthi Ayzaabeta achchan cayeettes” geetetti xaafettida mala hanides. 
ROM.2.25	Ne woga naaga polizade gidikko qaxxaras go7ay dees. Ne woga ooththontade gidikko qasse ne qaxxaray coo hada. 
ROM.2.26	Qaxxaretonta dishe wogay gizayssa polikko qaxxaretidadera gina qoodetenee? 
ROM.2.27	Nees xaafettida wogaynne qaxxaray nees diikko diza woga ne naagontade gidikko hanko qaxxaretonta dashe wogas azazettiday ne bolla pirdana.
ROM.2.28	Issadey coo mela sunthas asa ayfen ta Ayhuda as gidana giikko izi Ayhuda asi gidenna. Tumappe qaxxeretethi coo karera asho ayfen beettiza qaxxara gidenna. 
ROM.2.29	Gidikkoka issi asi Ayhuda as gidanas dandayizay izas gaaththa baggara Ayhuda as gidishinna. Qaxxaraykka qaxxara gidizay xaafettida woga xalala gidonta Ayanan woznappe gidida qaxxara gidikkokko! Hessa mala asi galata asappe gidonta Xoossafe demmees. 
ROM.3.1	Histikko Ayhuda as gideththas aaza go7ay dizee? Qaxxaray ay go7izee? 
ROM.3.2	Awarakka gidin go7ay daro. Harappe koyro Xoossa qaalay hadara Ayhudatas imettides. 
ROM.3.3	Istafe issi issades ammanoy baynda aggikko Xoossa ammanoteth diggizee? 
ROM.3.4	Mulekka diggenna! Asi wurikka wordancha
ROM.3.4	“Neni ne qaalappe dendidayssan tumancha;
ROM.3.4	pirdanka xoonizade gidaasa” hessatho geetetti xaafettida mala Xoossi qasse tumancha. 
ROM.3.5	Nu makala oosoy Xoossa xilloteth qoncen bessizayssa gidikko histin nu ay ganee? Coo asa woga mala palametanas Xoossi ba hanqo nu bolla ehizaysi nuus bessenna ganeyee? Hessaka ta gizay asatho qofanna. 
ROM.3.6	Tumappe hessatho hanenna. Hessatho haniza gidikko Xoossi alame bolla wosti pirdandee?
ROM.3.7	Ta wordoteth Xoossa tumateth qoncisizayssan iza boncho gede gujizayssa gidikko histin ha7i gakkanaas wosti ta bolla nagarancha mala pirdetizee? giidi palamettana asi daana dandayees. 
ROM.3.8	Hessa guussi “Lo7oy yaana mala ane iita ooththoos” geettes giidi issi issi asati nu bolla woresizayssa mala. Hayta asata bolla gakkiza pirday tumu pirda.
ROM.3.9	Histin nu ay giinoo? Nuni istafe aadhdhizonii? Mulekka aadhdhokko. Ayhudata gidikkoka Ayzaabeta gidikkoka wurikka nagarappe garsa baggara diza gish ta wursaka kasetada istas yootadis. 
ROM.3.10	“Xilloy oonikka deenna; issadeykka deenna. 
ROM.3.11	Yuushi qoppizadey baawa; Xoosse koyizay issadeyka baawa.
ROM.3.12	Wurikka balettidanne
ROM.3.12	issi bolla go7ontayta gidida.
ROM.3.12	Lo7o ooththizay oonikka baawa;
ROM.3.12	issadeykka deenna.
ROM.3.13	Ista duunay doya diza duufo mala;
ROM.3.13	ista duunay ubba wode baleththo haasayees;
ROM.3.13	ista metershay shoosha marzera dees. 
ROM.3.14	Ista duunan qangethinne camo miish kumides. 
ROM.3.15	Ista tohoy suuth gussanas eesotes.
ROM.3.16	Ista ogen dhayoynne laafateth dees.
ROM.3.17	Isti sarotetha oge erettenna.
ROM.3.18	Ista ayfeson Xoossas baboy baawa” geetetti xaafettida mala. 
ROM.3.19	Hessa gish duunay wurikka gordettana mala derey kumeth Xoossas zaaro immana mala wogay gizay wurikka wogappe giddora dizaytas gididayssa nu eroos. 
ROM.3.20	Hessa gish wogay nagaray aazakkone erisees attin woga naagon oonikka iza achchan xillo geetettanas dandayenna.
ROM.3.21	Ha7i qasse woga kase nabeti izas markattidays wogappe karera gidida Xoossa xillotethi qoncides. 
ROM.3.22	Hessi Xoossa xillotethi Yesus Kirstoosa ammanon dummatethi baynda beettiza xillotetha. 
ROM.3.23	Gaasoyka asi wurikka nagara ooththides. Xoossa bonchoyka asa naas paccides. 
ROM.3.24	Asay Yesus Kirstoosi asa naa gish ooththida kiyatethafe dendidayssan coo mela xillides. 
ROM.3.25	Iza suuthan gidida ammanon nagarappe maarettana yarsho histidi Xoossi Yesusa shiishshides. Izi hessa ooththiday kasetidi poletida nagara qaxayonta dandayan aadhdhida ba xilloteth bessanasa. 
ROM.3.26	Izi hessa ha wodezan ooththiday ba xillotetha hessikka ba baggara xillo gidida Yesus Kirstoosan ammanizade xillisizayssa bessanassa.
ROM.3.27	Histin nuni izan ceeqqettiza miishi aazi dizee? Aykko miishanka ceeqqettokko. Nu ceeqqettana gaasoy aazee? Woga naagiza gishee? Gidenna, ammanonna. 
ROM.3.28	Ay assikka ammanon attin woga naagon attontayssa nu geeshshi yootoos.
ROM.3.29	Xoossi Ayhudata Xoosse xalalaa? Ayzaabetaska Xoosse gidenee? Ee Ayzaabetaska izi Xoossa. 
ROM.3.30	Qaxxaretidayssa ammanon qasse qaxxaretontayssakka he ammanonka xillisizaykka izi issi Xoossa xalla. 
ROM.3.31	Histin hessi hessa gidikko ammano geedon woga go7ay baynda miish ooththinoo? Mulekka hessatho hanenna; Woga nu minthana attin.
ROM.4.1	Hessa gish qasse nu Abrahaamey hayssafe ay go7a demmide giinoo? 
ROM.4.2	Abrahaamey ba ooson xillidakko izi ceeqqettanazi izas deessko shin; izi Xoossa sinthan ceeqqettanas dandayenna. 
ROM.4.3	Geeshsha Maxaafay “Abrahaamey Xoosse ammanidesinne iza ammanoy izas xillotethan qoodettides” gees. 
ROM.4.4	Issadey ooso ooththikko izi ekiza miishay izas coo kiyateth imettizaz gidonta izaades ooso waaga gides. 
ROM.4.5	Gido attin ooso ooththonta nagarancha asi xillo kessiza Xoossan ammanizades iza ammanoy izas xillotethan taybetes. 
ROM.4.6	Dawuteykka xillotethi izades qoodetizay lo7o ooson gidonta asa gish,
ROM.4.7	“Istas ista bala oosoy atto geetettidaytinne
ROM.4.7	nagarappe maaretidayti
ROM.4.7	anjettidayta!
ROM.4.8	iza nagara Goday mulekka qoodontadey izi
ROM.4.8	anjettidayssa!” gides.
ROM.4.9	Ha anjozi qaxxaretidaytas xalalayee? Woykko qaxaretontaytassaraa? “Kase koyro nu aawa Abrahaame ammanoy izas xillotethan qoodettides” gidos.
ROM.4.10	Histin waani izas hessatho qoodettidee? Izi qaxxaretidappe guyee? Woykko qaxxaretanappe kasee? Izas xillotethan qoodettiday izi qaxxaretanappe sinthanna. 
ROM.4.11	Izi kase qaxxaretanappe kase demmida xillotethay qaxxaras malata gidana mala xillotethas maatame ekides. Hessa gish qaxxaretonta ammanizaytas xilloteth qoodettanna mala ubbatas izi aawa. 
ROM.4.12	Izi qaxxaretidaytaska aawa; qaxxaretidaytas xalala gidonta nu aawa Abrahaamey kase qaxxaretanappe sinthe izas diza ammano geedo kaallizaytas ubbassa.
ROM.4.13	Izi alame laattizade gidana mala Abrahaameynne iza zerethati ufaysa qaala ekiday woga baggara gidonta ammanon gidida xillotethana. 
ROM.4.14	Woga naagizayti laattizayta gidikko ammanos go7ay deenna; hidotayka coo hada gidanashin; 
ROM.4.15	wogay hanqo kaaleththes. Wogay bayndason wogappe aadhdheth deenna.
ROM.4.16	Hessa gish hidotay ammanon yides. Hessika iza hidotay iza kiyatethan gidana malanne Abrahaame zerethas ubbas ammanettizayssa gidana mala hanides. Hessika wogan izayta gididaytas xalala gidonta ammanon Abrahaame nayta gididaytas ubbatassa. Izikka nuus ubbaska aawa. 
ROM.4.17	Hessika “Ta nena daro dere aawa ooththadis” geetetti xaafettida mala hanides. Izikka hayqqidaytas de7o immizaden bayndayssa qasse diza mala ooththizaden ammanida Xoossa sinthan izi nuus aawa. 
ROM.4.18	Kase izas “Ne zerethi hessatho hanana” geetettida mala aykko hidotayka baynda dishin Abrahaamey Xoossi hanana gidayssa ammanidi daro dere aawa gidides. 
ROM.4.19	Abrahaames yeletin xeetu layth gidichin Abrahaamey ba asatethay hayqetha mala gididayssanne Saaras yelo wodey aadhdhi bidayssa erishekka ammanon lepibenna. 
ROM.4.20	Gede gujjidi ammanon minnidi Xoossas boncho immides attin Xoossi gida qaala sidhibenna. 
ROM.4.21	Xoossi izas immida hidotay poletanayssa kumeththa woznappe ammanides. 
ROM.4.22	Hessa gish izas xillotethan qoodetides. 
ROM.4.23	“Izas xillotethan qoodettides” giza qaalay xaafettiday izas xalala gidenna. 
ROM.4.24	Gido attin Xoossi nu xillotetha iza baggara tayibiza nu Goda Yesusa hayqoppe denthidayssan ammaniza nuussara. 
ROM.4.25	Izi nu nagara gish hayqqanas aadhi imettides. Izi nuna xillisanas hayqoppe dendides. 
ROM.5.1	Histikko nuni ammanon xillida gish nu Goda Yesus Kirstoosa baggara nuus Xoossara saroteth dees. 
ROM.5.2	Hayssa ha ammanozan minni diza kiyatethan nuni geliday iza baggara gidida gish ufayssan Xoossa boncho gishetti ekizayta gidida gish nu ufayoos.
ROM.5.3	Hayssan xalala gidonta nuna gakkiza waayenka ufayeettoos. Gaasoyka waayey dandayan gaththizayssa nu eroos. 
ROM.5.4	Dandayay paacen minoteth imees; paacen minoteth hidota imees. 
ROM.5.5	He hidotay qasse nuna yellachenna. Xoossi nuus immida Xillo Ayanan ba siiqo nu woznan gussida gish he hidotay nuna yellan gaththenna.
ROM.5.6	Nu daburanchata gidi dishin Xoossa wodey gakkida mala Kirstoosi nu nagara gish hayqqides. 
ROM.5.7	Xillo asa gish hayqqana asi betanayssi daro metees. Lo7o asa gish hayqqanas xalana asi oonee erizay bettana dandayees. 
ROM.5.8	Gido attin nu buro nagarancha gidi dishin Kirstoosi nu gish hayqqides. Hessika Xoossi nuna siiqiza ba siiqo hessan bessees.
ROM.5.9	Nuni iza suuthan geeyidayta gidikko harappeka iza baggara Xoossa hanqofe attana. 
ROM.5.10	Nu Xoossas morketa gidi dishin iza naaza hayqon izara giigidayta gidikko nu izara giigidappe guye iza naaza de7o baggara nuni paxidayssi waani keehi darene! 
ROM.5.11	Hessa xalala gidenna; qasseka nuni ha7i izara giiga demmida nu Goda Yesus Kirstoosa baggara Xoossanka ufays ooththoos.
ROM.5.12	Hessa gish nagaray issade gaason duge ha alameza yida mala hayqoyka nagara gaason yides. Hayqoyka hessa baggara asa ubbakko yides. Hessas gaasoy asi wurikka iza baggara nagara ooththida gishassa. 
ROM.5.13	Wogay imettanappe kase nagaray biitta bolla dees shin wogay bayndason nagaray nagara gidenna. 
ROM.5.14	Gido attin Addameppe ha simmin Muse wode gakkanaas diza woden Addame mala woga menthidi nagara ooththontayta bollaka hayqoy kawotides. Addamey buro yaana Kirstoosas leemiso.
ROM.5.15	Gidikkoka iza kiyatetha imotay asa qoho mala gidenna. Issadey mooridayssan daro asay hayqqikkoka Xoossa kiyatethaninne issi asi Yesus Kirstoosa kiyatethan yida imotay darotas keehi dari imettides. 
ROM.5.16+ROM.5.17	Qasseka Xoossa imotay issade baggara yida nagarappe beettida ayfe mala gidenna. Gaasoyka iza pirday issade nagara kaallidi pirda ekki yides. Iza imotay qasse daro qoho gaason xilloteth ehides. Hayqoy issade baggara kawotidayssa gidikko daro tirpa gidida Xoossa kiyatethinne xillotetha imota ekkidayti issade baggara hessikka Yesus Kirstoosa baggara xoondi de7on daana.
ROM.5.18	Histikko issade qoho geedon pirday asa ubba bolla gakkida mala hessathoka issade xillotetha ooson as ubbas de7o immiza xillotethi beettides. 
ROM.5.19	Issadey azazettonta ixida gish daro asay nagarancha gidida mala issade azazetethan qasse daroti xillana.
ROM.5.20	Wogay yiin mooroy darides. Gido attin nagaray daroyssafe bollara Xoossa kiyatethi keehi darides. 
ROM.5.21	Hessika haniday nagaray hayqo bolla kawotidayssa mala Yesus Kirstoosa baggara qasse merna de7oy bettana mala iza kiyatethi xillotethan kawotanassa.
ROM.6.1	Histin nu ay giinoo? Xoossa kiyatethi darana mala nagara gujji ooththinoo? 
ROM.6.2	Mulekka gidenna. Nuni nagaras hayqqidos. Histin hayssafe guye nu waani nagaran daanee? 
ROM.6.3	Nuni Yesus Kirstoosara issino gidana mala xammaqetidayti iza hayqon nu issife gidanas xammaqetidayssa hayssa inte ereketii? 
ROM.6.4	Hessa gish Kirstoosi ba Aawa bonchon hayqoppe dendida mala nunikka hessatho ooratha de7on daanas xinqaten hayqqidi izara moogetidos. 
ROM.6.5	Nuni hessa mala hayqon izara issino gidikko qasse denthanka izara issino gidoos. 
ROM.6.6	Hayssafe guye nu nagaras aylle gidonta mala nagara asatethay kichchana mala kase nu ceega asatethay izara issife kaqettidayssa nu eroos. 
ROM.6.7	Gaasoyka hayqqida asi nagarappe shempides.
ROM.6.8	Nuni Kirstoosara hayqqidayta gidikko nu izara issife daanayssa ammanos. 
ROM.6.9	Kirstoosi hayqoppe dendida gish nam7antho izi hayqqontayssanne iza bolla hayqos wolqay bayndayssa nu eroos. 
ROM.6.10	Izi hayqqida wode issito wursi nagara gish hayqqides. Gido attin Xoossas paxa duus dees. 
ROM.6.11	Hessathoka inte nagaras hayqqidi Xoossas Yesus Kirstoosa baggara paxa dizayssa erite.
ROM.6.12	Hessa gish iita ooththana koyiza iita asho qofa koydi hayqqida inte asatetha bolla nagaray kawotana mala ooththofte. 
ROM.6.13	Inte asateth iita ooso ooththiza miish ooththi nagaras haarisofte. Hessa mala ooththanappe hayqoppe gede de7on pinnida asata mala intena Xoossas haarisite. Inte asatetha xillotetha miisha mala Xoossas haarisite. 
ROM.6.14	Inte Xoossa kiyatetha garsan deeta attin woga garsan doonta gish intena nagaray haarenna.
ROM.6.15	Histin ay ooththinoo? Woga garsan gidonta nuni Xoossa kiyatetha garsan diza gish nagara ooththinoo? Mule ooththanas bessenna. 
ROM.6.16	Inte intena aylle mala shiishshiza wode inte azazettizades aylle gididayssa ereeta. Hessathoka gede hayqokko efiza nagaras woykko xillotethako gaththiza azazetethas inte aylle gididayssa ereketii? 
ROM.6.17	Inte kase nagaras aylleta gidikko intes imettida timirtezas inte woznappe azazetida gish Xoossi galatetto. 
ROM.6.18	Inte nagarappe wozetidi xillotethas aylle gidideta.
ROM.6.19	Hayssa ta asa qaalan intes qonccen yootizay inte yeletethan daburancha gidida gishassa. Inte kase wode inte asatetha aylletethasinne kaseppe aadhdhi iitana mala ooththi immeta shin ha7i qasse gede geeshshatethakko efiza xillotethas aylle histi haariste.
ROM.6.20	Inte kase nagaras aylletidi diza wode inte xillotethafe mela attideta shin; 
ROM.6.21	ha7i qasse inte yellatiza miishatappe he wode ay go7a demmidetii? Hessa he hanoza go7ay hayqo. 
ROM.6.22	Ha7i qasse inte nagarappe wozetidi Xoossa aylleta gidideta. Hessika intena gede geeshshatethakko kaalethees. Wursethaykka merna de7o. 
ROM.6.23	Nagara waagay hayqo; gido attin Xoossa imotay gidikko Goda Yesus Kirstoosa baggara merna de7o.
ROM.7.1	Ta ishato! Tani woga eriza asatas yootays. Wogay shempora paxa diza asa xalala haarizayssa inte ereketii? 
ROM.7.2	Issi macassi azina gelikko ba azinara iza wogan qashetizay azinay paxa diza wode gakkanaassa. Azinay hayqqikko iza macho gidiza wogappe anjettawus. 
ROM.7.3	Gido attin azinay paxa dishin iza hara azina gelikko layma geetettawus. Azinay hayqqikko qasse hara asi gelikko kase azina wogappe anjettadus attin “Layma” geetetuku.
ROM.7.4	Hessa gish ta ishato! Inteka Yesus Kirstoosa asatetha baggara wogas hayqqideta. Inte hayqoppe dendida Kirstoosa bagga gidin nuni Xoossas ayfe ayfanassa. 
ROM.7.5	Nagarancha medhetetha shenen nu diza wode hayqos gathiza ayfe nu ayfana mala wogay dentheththida nagara amoy nu bolla ooththides. 
ROM.7.6	Ha7i gidikko kase nuna waaxi qachida wogas hayqqida gish he wogappe wozetidos. Hessika kase ceega wogan xaafettidayssan gidonta dishe ooratha Ayana ogen nuni ooththanassa.
ROM.7.7	Histin nu ay giinoo? Ba hu7es wogay nagaraa? Mulekka gidenna. Woga baggara gidontakko nagaray azakkonne nu erokkokko shin; wogay “Amottofa!” goontakko amoy azakkonne tumappe ta erikke. 
ROM.7.8	Nagaray qasse wogappe kezida azazoy bessida ogen go7ettidi ta giddon dumma dumma iita amo dentheththides. Wogay yaanappe kase nagaray hayqqidaza.
ROM.7.9	Wogay baynda kase tani paxa dayssishin wogay yiin qasse nagaray paxa gidides. Ta gidikko hayqqadis. 
ROM.7.10	As ashshana qofetida azazoykka hayqo ekii yidayssa eradis. 
ROM.7.11	Nagaray woga baggara beettida gaason go7ettidi tana baleththidesinne azazon wodhides. 
ROM.7.12	Hessa gish wogay ba baggara geeshsha. Azazoykka geeshsha; xillonne lo7o. 
ROM.7.13	Gido attin lo7os hanidayssi taas hayqos gididee? Mulekka gidenna. Gido attin nagaray ba nagaratethan erettana mala lo7o gidida hano baggara ta bolla hayqo ehides. Hessika nagaray azazo baggara kaseppe aaththi nagara darsides.
ROM.7.14	Wogay Ayana yo7o gididayssa nu eroos. Ta qasse nagaras aylle mala bayzettida asa. 
ROM.7.15	Tani ta ooththizayssa erike. Ta ooththana koyizayssa ooththa erike shin ta ixiza miish ooththays. 
ROM.7.16	Ta ooththana koyonta miish ooththiza gidikko wogay lo7o gididayssa ta markatays. 
ROM.7.17	Hessa ooththizay tana gidonta ta gaaththan diza nagaray ooththes.
ROM.7.18	Tanan hessikka nagarancha gidida ta medhetetha giddon aykko lo7o miish bayndayssa ta erays. Lo7o ooththanas taas amoteth dees shin pola ooththa erikke. 
ROM.7.19	Ta ooththizay ooththana gaada koyiza lo7o ooso gidenna. Gido attin ta ooththana koyonta iita ooso ooththays. 
ROM.7.20	Tani ooththanas koyontayssa ooththiza gidikko hessa ooththizay tana gidonta ta giddon diza nagara.
ROM.7.21	Hessa gish hayssi wogay ooson dizayssi taas gelides. Hessika tani lo7o ooththana koyaysishin iita ooththays. 
ROM.7.22	Tani ta gaaththara Xoossa wogan ufayetays. 
ROM.7.23	Gido attin ta asatetha giddon ooththiza nagara wogay tana qachi oykidi ta qofa wogara olettiza hara wogay ta asatetha giddon ooththishin beyays. 
ROM.7.24	Ta ay mala laafa asee! Hayssa hayqos imettida asatethafe tana ashshanay oonee? 
ROM.7.25	Nu Goda Yesus Kirstoosa baggara galatay Xoossas gido.
ROM.7.25	Histikko tani ta baggara ta qofan Xoossa wogas aylle gidashe tani ta medhetetha wogan nagara wogas aylle.
ROM.8.1	Hessa gish Yesus Kirstoosa ammanizayta bolla pirday deenna. 
ROM.8.2	Gaasoyka de7o Ayana wogay Yesus Kirstoosa baggara nagarappe ista geeshida gishassa. 
ROM.8.3	Nagarancha ashoppe dendidayssan wogay polanas dandayontayssa Xoossi ba naaza nagarancha asa leemison nagaras yarshettana mala yeddidi polides. Histidi nagara iza ashon pirdides. 
ROM.8.4	Hessika nuni ashon gidonta Ayanan simeretiza nuuppe wogay koyiza xillotetha polanassa.
ROM.8.5	Asho shene mala daana koyiza asata woznay ashoy koyiza miishan shempees. Ayana shene mala dizayti qasse ba wozna Ayanay koyiza miisha bolla wothetes. 
ROM.8.6	Ashos xalala qofay hayqo gidishin Ayana yo7os qofay gidikko de7onne sarotetha. 
ROM.8.7	Nagaras haarettiza woznay Xoossara oosha. Gaasoyka izi Xoossa wogas haarettennanne haarettanas dandayenna. 
ROM.8.8	Asho shene mala diza asatikka Xoosse ufayssas dandayettenna.
ROM.8.9	Inte qasse Xoossa Ayanay intenan diza gidikko ashon gidonta Ayanan deeta. Kirstoosa Ayanay iza bolla bayndadey Kirstoosas gidenna. 
ROM.8.10	Kirstoosi inte giddon diikko qasse inte asatethay nagara geedon hayqeth gidikkoka inte Ayanay qasse xillotetha gaason de7on dees. 
ROM.8.11	Yesusa hayqoppe denthida iza Ayanay inte bolla diza gidikko Kirstoosa hayqoppe denthidayssi inte giddon diza iza ayanay hayqqanas diza inte asatethas de7o immana. 
ROM.8.12	Hessa gish ta ishato! Hessika hananay dosan gidenna shin nu asho shene mala daanas ashos gidokko. 
ROM.8.13	Asho shene mala diza gidikko inte hayqqana; asho ooso iitaza inte Ayanan wodhikko inte de7on daana. 
ROM.8.14	Xoossa Ayanan kaallizayti isti Xoossa nayta. 
ROM.8.15	Inte ekkida Ayanay zaaridi intena aylletethan haariza ayana gidonta “Nu Aawawu” gi xeygisiza natetha Ayana ekideta. 
ROM.8.16	Nuni Xoossa nayta gididayssa; he Ayanay ba baggara nu ayanara issife nuus markatees. 
ROM.8.17	Nuni Xoossa nayta gidikko iza laattizayta. Nu Kirstoosa bonchoza laattizayta gidana mala addafekka izara iza metoza gishettizayta gidikko nu Xoosse laattizayta; Kirstoosarakka issife laattizayta.
ROM.8.18	Ha7i nu ekiza waayey buro nuus sinthan giigi uttida bonchozara gaththi xeellishin aykkokka gidenna gays. 
ROM.8.19	Medhetethay wurikka Xoossa nayti qoncanayssa laamotethan naagon dees. 
ROM.8.20	Medhetethi wurikka mela hada gidana mala pirdetides. Hessika ba dooron gidonta sinthafes haarettana mala izi ba shene mala haarisida gishassa. 
ROM.8.21	Hessika medheteth wurikka dhayssa aylletethafe wozetidi Xoossa naytas gidida gede bonchettida shene mala dizaso gakkanaassa. 
ROM.8.22	Ha7i gakkanaas medhetethi wurikka daro waayen miixatishe dizayssa nu eroos. 
ROM.8.23	Iza xalala gidonta koyro Xillo Ayana imota demmida nunikka nu asatethay attana; nu iza naa gidanayssakka laamotishenne woznara miixattishe doos. 
ROM.8.24	Hayssa ha hidotan xalala attidos. Hidotay qasse ayfen beettiza miish gidikko buroppe naagiza miish gidenna; ha7i ba ayfen beyiza miishi buroppes naagiizay oonee? 
ROM.8.25	Gido attin nuni buro nu ayfen beyonta miish hidotan naagizaz gidikko saletay baynda naagoos.
ROM.8.26	Hessathoka qasse nu daaburishin Ayanay nuna maaddes. Nuni woossa wosti woossanakkone eronta gish Ayanay nuni qaalan qoncisanas dandayettonta qaalara nuus woosses. 
ROM.8.27	Nu wozna paaci eriza Ayanay izi Ayana qofa eres. Gaasoyka Ayanay Xoossa shene mala ammaniza asas nuus woosses.
ROM.8.28	Xoossi bana dosizaytassinne iza shene mala xeeygetidaytas ubbas ooththiza miish wursikka lo7os ooththizayssa nu eroos. 
ROM.8.29	Xoossi kaseppe ba erizayta isti iza naaza misatana mala kasekka doori woththides. Hessika daro ba ishata giddofe izi bayra gidanassa. 
ROM.8.30	Kase koyroppe ba dooridayta ista xeygides. Qasseka xeygidayta xillisides. Ba xillisidaytakka bonchides.
ROM.8.31	Histin hessa nu ay giinoo? Xoossi nunara gidikko nunara eqetanas dandayizay oonee? 
ROM.8.32	Ba naazas mishetonta nu gish aaththi immiday iza. Histin ubba miish nuus izara kiyatethan wursi aazas imenee? 
ROM.8.33	Xoossi dooridayta mootizay oonee? Xillisizay Xoossa. 
ROM.8.34	Histin pirdizay oonee? Hayqqidi hayqoppe dendidi Xoossa ushachchan uttida Yesus Kirstoosi nu gish gaannates.
ROM.8.35	Nuna Kirstoosa siiqoppe shaakanay oonee? Metoyee? Waayee? Woykko goodeteththee? Woykko gafaa? Woykko kallotethee? Woykko qopponta gakkiza metoyee? Mashshaa? 
ROM.8.36	Hessika kase “Ne gish nu shukettiza dorsa mala qoodetidos. Gallas kumeth ne gish nuni hayqora baaxettana” geetetti xaafettidayssa mala. 
ROM.8.37	Nuna aazika izappe shaakenna. Hayssa ubban nuna siiqidayssan xoonizaytappekka nu aadhdhos.
ROM.8.38	Hessa gish hayqo gidin, de7o gidin, kiitanchata gidin, woykko ha7i diza miish gidin, buro yaana miish gidin, woykko ay wolqama gidin, 
ROM.8.39	dhoqa gidin woykko ziqa gidin, woykko ay medheteth gidin Goda Yesus Kirstoosa baggara nuus diza Xoossa siiqoppe nuna shaakana dandayiza miishi bayndayssa ta shaaka eradis.
ROM.9.1	Ta Yesusa sunthan tumu gays; wordotikke; ta woznaykka Xillo Ayana baggara taas markatees. 
ROM.9.2	Taas woznappe kichchonta gita qofaynne miishay dees. 
ROM.9.3	Ta dabbota gish ta qangetadanne Kirstoosappe shaaketada wora wodhdhidakko dosays. 
ROM.9.4	Istika Isra7eele nayta; isti Xoossa naa gidana mala Xoossa bonchoynne caaqo qaalay, wogaynne Xoossa Keeththa woga hidotay istas imettides.
ROM.9.5	Kase Aawatikka ista bagga Kirstoosi ista zeretha zarken qoodetes. Izikka ubbafe bolla gidida mernas galattettida Xoossa. Amiin.
ROM.9.6	Gido attin hessa guussi Xoossa qaalay attides gussi gidenna. Isra7eeleppe yeletiday wuri Isra7eele as gidenna. 
ROM.9.7	Abrahaameppe yeletidayti izappe yeletida gish wurikka iza nayta gidettennashin “Ne zereth Yisaaqa baggara xeeygettana” geetettida mala hanides. 
ROM.9.8	Hessa guussikka Xoossa naa geetettidayti isti ashon yelidayta gidettenna; gido attin naa gidanayti hidota qaalan yooteti uttidayta. 
ROM.9.9	“Yiza layth hanni wode ta ha simmana; Saaraykka nees attuma naa yelana” geetetidi izas hidota qaalay imettides. 
ROM.9.10	Hessa xalalaka gidenna. Irbiqa nayti issade naakko! Izikka nu aawa Yisaaqa. 
ROM.9.11	Menteti yeletidi buro iita woykko lo7o ooththonta dishin Xoossa qofay minnana mala, 
ROM.9.12	ooson gidonta xeygidayssafe gidida gish “Bayray kaalozas haarettana” geetettidi Irbiqas yootetides. 
ROM.9.13	Hessika “Ta Yaqoobe dosadis; Eesawe ixadis” geetetti kase xaafettida mala hanides. 
ROM.9.14	Histin nu ha7i ay giinoo? Xoossi bessonta ogera maaddi erizee? Mulekka maaddi erenna. 
ROM.9.15	Xoossi Muses “Ta maarana koyidade maarana; ta mishettana koyizadeska mishettana” gees. 
ROM.9.16	Hessa gish asi koyda mala gidonta woykko asa daburan gidonta Xoossi maarida mala hanees.
ROM.9.17	Geeshsha Maxaafay Faaroone “Ta wolqay ne bolla bettana malanne ta sunthi biitta ubba bolla yootettana mala ta nena hayssas denthadis” gees. 
ROM.9.18	Hessa gish Xoossi maarana koyizade maarees. Iza wozna muumisana koyizade wozna muumises. 
ROM.9.19	Intefe issadey “Histin hanoy hessa mala gidikko nuna hanno gakkanaas aazas waayssizee? Gaasoyka iza shene diggana dandayizay oonee?” gaada ne oychonta aggaka.
ROM.9.20	Gido attin Xoossas zaaro zaara immizay ne oonee? “Oosetida miish zaaridi ooththidayssa ne tana aazas hayssatho ooththadii?” gi erizee? 
ROM.9.21	Urqa medhizadey he urqafe bagga bonchos bagga qasse coo hiraaysso oosos medhanas iza shene gidenee?
ROM.9.22	Xoossika ba hanqo besanasinne ba wolqa erisanas koydi iza hanqo qoncisizayta, dhayanas giigettidayta dhayssonta aggagikkochi! 
ROM.9.23	Koyro bonchos giigissida iza maaroteth bessizaytaas iza boncho duretethay erettana mala izi ooththanassa. 
ROM.9.24	Xeeygidadey Ayhudata baggafe xalala gidonta Ayzaabeta baggafe gidida nunakka ashshonta xeygides.
ROM.9.25	Hose7e maxaafan “Ta dere gidontayta tani
ROM.9.25	‘Ta dereta’ ga xeeygana; dosettontayta
ROM.9.25	ista ta ‘Dosettidayta’ gaada xeeygana. 
ROM.9.26	Qasseka ‘Inte ta dere deekketa’ geetetti yootetidason heenka
ROM.9.26	‘Isti de7o Xoossa nayta’ geetetti xeeygettana.” 
ROM.9.27	Isayaassikka Isra7eele nayta gish
ROM.9.27	“Isra7eele nayta qooday abba ace mala darikkoka
ROM.9.27	guuthati xalala attana.
ROM.9.28	Goday ba pirda biitta bolla elle pirdana” gi yootides. 
ROM.9.29	Hessika
ROM.9.29	“Wogga Goday nuus zereth ashshontakko
ROM.9.29	nukka soddome katama malanne
ROM.9.29	Gamoora katama mala dhayanashin” geetettidi kase Isayaasa duunan yootidayssa mala hanides. 
ROM.9.30	Histin nu ay giinoo? Ammanon beettida xilloteth demmanas Ayzaabey daaburonta demmides. 
ROM.9.31	Gido attin xillotetha woga kaalliza Isra7eele nayti demmibettenna. 
ROM.9.32	Hessi aazas hessatho hanidee? Isti ammanon gidonta ooson demmana kaallida gishassa. Istika dhuphe shuchchan dhuphetida. 
ROM.9.33	Hessika
ROM.9.33	“Hekko asa dhuphiza shuch ista kundisiza zaalla Xiyoone bolla ta wothana;
ROM.9.33	izan ammanizadey yeellatenna”
ROM.9.33	geetettidi kase Geeeshsha Maxaafan xaafettidayssa mala hanides.
ROM.10.1	Ta ishato! Isra7eele nayta gish ta amoynne ta Xoosse woossizay isti dhayonta attanassa. 
ROM.10.2	Isti Xoossa yo7os mishetizayta gididayssa ta ista gish markattana dandayays; ista mishetethi gidikko eratethan gidenna. 
ROM.10.3	Xoossi as xillisiza oge eronta aggidi ba xillotethas oge kaallida attin Xoossa xillotetha oge kaallibettenna. 
ROM.10.4	Ammaniza asa ubba xillisanas Kirstoosi woga ubba polides.
ROM.10.5	Musey woga baggara beettiza xillotetha gish erisishe “Hayta wogata poli ooththizadey ha wogatan daana” gizayssa. 
ROM.10.6	Ammanon beettiza xillotethi qasse hizgees “Ne woznara pude salo oonee kezanay? gooppa” hessatho guussi Kirstoosa saloppe duge ha wothana guussa. 
ROM.10.7	Woykko “ ‘Duge ciimman oonee wodhdhanay?’ Gooppa!” hessikka Kirstoosa hayqoppe buro denthana guussa.
ROM.10.8	Gido attin qaalay ay gizee? “Qaalay ne achchan dees.” Ne duunaninne ne woznan dees. Nuni ammano gish sabakiza qaalay hayssa.
ROM.10.9	Neni ne duunara “Yesusi Goda” gaada markattikko Xoossi iza hayqoppe denthidayssa ne woznan ne ammanikko attana. 
ROM.10.10	Neni xillanay woznan ammanikkonne attanay ne duunara markatiinna. 
ROM.10.11	Geeshsha Maxaafay giza mala “Izan ammanizay wurikka yeellatenna.” 
ROM.10.12	Ayhudata giddoninne Ayzaabeta giddon dummateththi deenna; issi Goday ubbaska Goda; iza woossizayta gujji anjees. 
ROM.10.13	“Goda sunth xeygizayti wurikka attana” geetetti Geeshsha Maxaafan xaafetides.
ROM.10.14	Histin iza ammanontayti iza wozgi xeeyganee? Qasse iza gish siyonta dishe wosti ammananee? Saabakey baynda dishin wosti siyanee? 
ROM.10.15	Kiitetonta wosti sabakandetoo? Hessika “Mishiraachcho qaala ekkii yizayta yuussi ay mala lo7o” geetetti Geeshsha Maxaafan xaafettida mala hanides. 
ROM.10.16	Gido attin siyidayti wurikka Mishiraachcho qaala ekibettenna; Isayaassi “Godo nu yootidayssa ooni ammanidee?” gida mala hanides. 
ROM.10.17	Hessa gish ammanoy beettizay yootiza qaala siyethanna. Yootetiza qaalaykka Kirstoosa gish yootiza qaalappe.
ROM.10.18	Gido attin asay siybeneshaa? gaada ta oychays; tumappe asay siydes; Geeshsha Maxaafan xaafettida mala
ROM.10.18	“Ista qaalay biitta ubbaninne
ROM.10.18	alame gaxa gakkanaas siyetides.” 
ROM.10.19	Ta qasseka oychays; Isra7eele nayti qaala eribeteneshaa? Koyro Musey istas
ROM.10.19	“Ta dere gidontaytan ta ista amosisana;
ROM.10.19	yuushi qopponta deretan ta ista yiillochana” gides. 
ROM.10.20	Isayaassikka xalatethan
ROM.10.20	“Tana koyontaytas ta bettadis;
ROM.10.20	tana oychontaytas tana qoncisadis” gides. 
ROM.10.21	Isra7eele gish qasse
ROM.10.21	“Taas azazetonta derekkonne
ROM.10.21	taas eeno goonta derekko kumeththa gallas ta kushe micadis” gees. 
ROM.11.1	Histin Xoossi ba dereta yeggi aggidee? Gaada ta oychays; mulekka aggibenna; takka ta baggara Biniyaame zarike, Abrahaame zereth gidida Isra7eele asa. 
ROM.11.2	Xoossi koyroppe ba erida dereza yeggibenna. Elaassi Isra7eele nayta bolla mooto Xoossakko wosti shiishshidakkonne Geeshsha Maxaafay iza gish ay gizakko inte ereketii? 
ROM.11.3	“Godo! Isti ne nabeta wodhida. Nees yarshizasotakka laallida. Qasse tani tarka attadis. Tanaka wodhana geetes” gides. 
ROM.11.4	Xoossi izas “Ba7aale geetettiza Eeqas goynontayta laapun shi as tani taas ashshadis” gi zaarides 
ROM.11.5	Hessa malaka ha7i ha wodezanka Xoossa kiyatethan Isra7eele asappe dooretti attida guuthati deettes. 
ROM.11.6	Histin hessi Xoossa kiyatethan gidikko asa ooson gidenna. Asa ooson gididakko Xoossa kiyatethi kiyateth gidenna.
ROM.11.7	Histin ay gaanee? Isra7eele nayti lo7ethi koyidayssa demmibettenna. Xoossan doorettidayti gidikko demmida. Hanko attidayta woznay muumides. 
ROM.11.8	Kase “Ista ayfey xeellonta mala, ista haythayka siyonta mala Xoossi hanno gakkanaas istas doccissiza Ayana immides” geetetti Geeshsha Maxaafan xaafettida mala. 
ROM.11.9	Dawuteykka
ROM.11.9	“Ista maadday ista oykiza narxanne yarde;
ROM.11.9	istas dhuphizazinne qixaate gido.
ROM.11.10	Ista ayfey xeellofo; goozzetto;
ROM.11.10	ista zokkoy mernas kuunno” gides.
ROM.11.11	Ane qasse ta zaara oychays; Isra7eele asay nam7antho kundethafe dendennee? Dendana. Harappeka Isra7eele nayta qanatissana gish ista mooro gaason atotethi Ayzaabetas gakkides. 
ROM.11.12	Gido attin qasse ista mooroy Ayzaabetas anjo gidides. Ista kundethikka qasse Ayzaabetas anjo gidikko isti simmi attidakko ay mala gita anjo gidandeshin!
ROM.11.13	Ayzaabeto! Ta intes yootays, ta Ayzaabetas kiitettidade gidida gish ta oosoza minnada polana. 
ROM.11.14	Hessika ta bagga asati amozana mala denthethada istafe guutha asata ashshanas ufayssa ooththays. 
ROM.11.15	Xoossi ista aggida Ayzaabeti Xoossara giigikko Xoossi Isra7eele nayta zaaridi ekkiza wode intes aazi hanana misatizee? Hessa guussi “Hayqoppe dendides” guussa mala.
ROM.11.16	Koyro bukeesoy lo7o gidikko hanko izappe oosettizays wurikka lo7o gides. Hessathoka issi mitha xaphoy lo7o gidikko hanko iza bolla diza haggatikka lo7o gidettes. 
ROM.11.17	Keeththa matan diza wogara mitha haggata malati inte meqqi wodhdhin hanko woran diza wogara mithata misatiza Ayzaabeti inte kichchosan gididi inte haaronne inte anjo shaakki ekkizadenta gidikko; 
ROM.11.18	heyta he meqqi wodhdhida haggata bolla otoretofa. Inte ista bolla otoretikko qasse hanno woznan woththite. He mitha tookkiday nena gidakka. Mithay nena tookkides attin.
ROM.11.19	Histikko “He haggati meqqi wodhdhiday nuni isti kichchosan gelana malassa” goonta aggeketa. 
ROM.11.20	Tumu gideta shin isti meqiday ammano paceppe dendidayssanna. Inte qas ammanon eqideta. Babbite attin otoretofte. 
ROM.11.21	Xoossi koyroppe diza haggatas mishetontade gidikko inteska mishetenna.
ROM.11.22	Hessa gish Xoossa kiyatethinne iza menxe iitatetha ane xeella. Iza menxe iitatethay kundidayta bolla. Iza kiyatethay qasse inte iza qadhetetha garsan diza wode gakkanaas xalala. Hessi baynda aggikko inteka qanxettana. 
ROM.11.23	Isti ammanonta minni eqidasoppe simmikko kase baso simmi gelana. Xoossika ista zarsi gelthana dandayes. 
ROM.11.24	Inte bazzo wogara mithafe qanxetidayti kase inte medhetethafe gidonta lo7o mithan inte gelana dandayikko koyroppe ba medhetetha haggata gididayti heyti kase iza bolla diza wogara mithan simmi geloy istas waani hannenee?
ROM.11.25	Ta ishato! Inte cinca as gididayssa intes misatonta mala hayssa gido xuura yo7oza inte eronta attana mala ta koyikke. Hessika Ayzaabetappe xeeygetidayti wuri ammanana gakkanaas Isra7eele nayta woznay muumides. 
ROM.11.26	Hessa gish Isra7eele nayti wurikka attana. “Ashshizaddey Xiyooneppe yaana; Yaqoobeppeka iitateth diggana. 
ROM.11.27	Tani ista nagara wursa dhayssidappe guye ta istara caaqon geliza qaalay hessa” geetettidi kase Geeshsha Maxaafan xaafettida mala hanides. 
ROM.11.28	Intes Ayzaabetas Mishiraachcho qaalay gakkana mala Isra7eele nayti Xoossan ixettida as gidida. Gidikkoka kase dooro mala gidikko ba aawata baggara isti dosettidayta. 
ROM.11.29	Xoossi dooridappenne ba kiyateth immidappe guye ba ooththida miishan simmidi modhetenna. 
ROM.11.30	Inteka kase azazettontaytakko! Isti azazettonta ixin ha7i intena maaridayssatho; 
ROM.11.31	Xoossi intena maarida geedon istika maarettana mala ha7i azazettontayta gidida. 
ROM.11.32	Xoossi wursikka maaranas asi wurikka azazettonta mala gordides.
ROM.11.33	Xoossa duretethay, aadho eratethaynne iza eratethay ay mala ciimma! Iza pirday ay malakkonne paacetenna. Izi aadhdhida geedoyka eretenna. 
ROM.11.34	“Goda wozna eriday oonee? Izas zore immiday oonee? 
ROM.11.35	Xoossi zaari immana mala izas tal7e immiday oonee?” geetetti xaafettida mala. 
ROM.11.36	Wurikka izappe, izan, izassa; izas bonchoy mernappe mernas gido! Amiin. 
ROM.12.1	Hessa gish ta ishato! Inte asatetha geeshshinne Xoosse ufayssiza de7o yarsho ooththidi inte shiishana mala ta intena Xoossa qadhetan woossays. Hessika woznama asa mala inte Xoossas ooththiza ooso. 
ROM.12.2	Lo7o, ufaysizazinne kumeth gidida Xoossa sheney aazakkonne inte paaci erana mala inte qofan oraxidi laametite attin hayssa alame asa misatoppite.
ROM.12.3	Intes Xoossi immida ammano mala interka intena paaci xeellite attin ha7i dizayssafe bollara intena dhoqisi xeellonta mala tani taas imettida Xoossa kiyatethan intena issa issa zorays. 
ROM.12.4	Nuuppe issi issi asas issi asatetha bolla daro billiteti diza mala heytikka he billiteti issi mala ooso ooththontayssatho; 
ROM.12.5	hessathoka nuni darota gidi uttidi Kirstoosan issi asho; nuni issoy issas asho. 
ROM.12.6	Nuus imettida imota mala dumma dumma imotethi dees. Issades buroppe hananaz yooto gidikko izaades imettida ammano mala yooto. 
ROM.12.7	Ooththi maaddizadey ooththi maaddo; tamarsizadeykka tamarso. 
ROM.12.8	Zorizadey gidikko zoro; bayndaytas immizadey gujji immo. Ayssizaddey minni aysso. Maarizadeykka ufayssan maaro.
ROM.12.9	Inte siiqotethi qoodheppe qommon gidoppo. Iita gididayssa wursikka ixite. Lo7o gididayssara issife oyketite. 
ROM.12.10	Inte inte garsan issoy issara ishata mala lo7ethi siiqetite. Issoy issa bappe aaththi bonchizayta gidite. 
ROM.12.11	Godas ooththana Ayanan xuugetizayta gidite attin hessa he minotethafe guye gooppite. 
ROM.12.12	Hidotan ufayetizayta gidite; meto dandayite; woossan minnite. 
ROM.12.13	Ammanishe waayetizaytas intes dizayssafe shaakki immite. Imath mokkite.
ROM.12.14	Intena qangizayta anjite attin qangofte. 
ROM.12.15	Ufayetizaytara ufayetite; muuzotizaytara muuzotite. 
ROM.12.16	Inte inte garsan doseteththan diite. Manqotara issifetethan daanas koyite attin otoretofitenne ceeqqettofte. 
ROM.12.17	Oonaska iita gish iita zaaroppite. Asa ubba achchan lo7o miish ooththanas minnite. 
ROM.12.18	Intes dandayettikko inte inte baggara asa ubbara saron diite. 
ROM.12.19	Ta siiqoto! Inte halo Xoossi kesso attin interka halo kessofte “Halo kessanay tana gees Goday” geetetti Geeshsha Maxaafan xaafettides. 
ROM.12.20	Halo kessanappe “Neni ne morkey gafikko miza; izi saamotikko ushsha; ne hessatho ooththikko tama bonqo iza bolla koraasa” geetettidi Geeeshsha Maxaafan xaafetides. 
ROM.12.21	Iita lo7o ooson xoona attin iitan xoonetofa.
ROM.13.1	Ay assikka bana ayssiza daannatas haarettanas bessees. Xoossafe imettonta dishin daannatethi deenna. Ha7i diza daannati Xoossafe daannattidayta. 
ROM.13.2	Hessa gish daanna bolla makaliday Xoossa woga bolla makalees. He makalizaytikka ba bolla pirda eheetes. 
ROM.13.3	Dere ayssizayti iita ooththizayta babisettes attin lo7o ooththizayta babisettenna. Ne dere aysizades babbonta aggana koyay? Histikko lo7o ooththa; izikka nena galatana. 
ROM.13.4	Izi nees lo7o ooththanas Xoossa oosancha. Gido attin ne iita ooththida gidikko izas babba. Gaasoyka izi mashsha coo mela gixxibenna; izi iita ooththizade qaxayanas Xoossa oosancha. 
ROM.13.5	Hessa gish iza qixaates babo xalala gidonta ne qofanka daannattizades azazettanas bessees.
ROM.13.6	Inte giira immizay hessassa. Ayssizayta hessa he oosoza bolla Xoossi ista woththides. 
ROM.13.7	Istafe issas issas bessizayssa immite. Giira immana bessizaytas giira immite; qaraxa qanxanas bessizaytas qaraxa qanxite; babbanas bessizaytas babbite; bonchanas bessizayta bonchite.
ROM.13.8	Inte garsan issoy issara siiqetethafe attin oona bollaka accoy dooppo. As siiqiza asi izi woga polides. 
ROM.13.9	“Laymatoppa, wodhoppa, amottofa” gizaytinne hara azazoti diikkokka “As ubbakka ne mala siiqa” giza hanno issi wogan wurikka kuuyettides. 
ROM.13.10	Siiqoy asa bolla iita ooththenna; hessa gish siiqoy woga ubbas kuushsha.
ROM.13.11	Hayssa wodeza caddi xeelidi hessa ooththite. Ha7i hanna inte dhiskofe dendiza wode. Nu kase ammanosappe haa simmin ha7i nuus attiza wodey matides. 
ROM.13.12	Qamay aadhdhin wontana gees. Hessa gish ane nu dhuma ooso wora yeggidi poo7o ola miishi may7os. 
ROM.13.13	Gallassara hammuttiza mala ane wogara hammuttos. Magulthaninne mathon gidoppo; layma amoninne layman gidoppo; qanatetethaninne palaman gidoppo. 
ROM.13.14	Hessa aggidi Yesus Kirstoosa may7ite. Asho amo polanas qoppofte.
ROM.14.1	Inte garsan ammanon buro minnontade shiishshi ekkite attin iza qofa bolla pirdofte. 
ROM.14.2	Issi issi asi beettidayssa wursi maanas ammanoy dees. Qasse ammanon minnontadey atakilte xalala mees. 
ROM.14.3	Bettidayssa wursi mizadey wursi moontade kadhoppa. Moontadey qasse mizade bolla pirdofo. Xoossi ubbakka ekides. 
ROM.14.4	Hanko ooththizade bolla pirdizadey ne oonee? Izaadey kundikko woykko eqikkoka Godassa. Goday iza essanas dandayiza gish izi eqandes.
ROM.14.5	Issadey “Gallassatappe issi gallas hara gallassafe aaththidi baasi dumma gallas” gi qoppees. Hara asi qasse “Gallassati wurikka issi gina” gi qoppees. Issi issi asi ba woznan ammanida mala ooththo. 
ROM.14.6	Issi gallassi hara gallassafe dummassi qoppizadey izi hessa ooththizay Goda bonchos gidikko mizadeyka Goda bonchos giidi mees. Miidi Xoosse galattees. Montadeyka Goda bonchos giidi muus aggessinne Xoossas galata imees. 
ROM.14.7	Nuuppe oonikka baasi dizaddeynne bappe baasi hayqqizaddey deenna. 
ROM.14.8	Nu diikkoka Godas doos. Hayqqikkoka Godas hayqos. Hessa gish diikkoka woykko hayqqikko nu Godassa.
ROM.14.9	Hessa gish hayqqidaytassinne paxa dizaytas Goda gidanas Kirstoosi hayqqidi hayqoppe paxi dendides. 
ROM.14.10	Histin ne aazas ne isha bolla pirday? Aazas ne isha leqqay? Nu wurikka Xoossa pirda wombora sinth shiiqos doos. 
ROM.14.11	“Ta paxa days.
ROM.14.11	Gulbatey wurikka taas gulbatana.
ROM.14.11	Inxarsi wuri Xoossas markattana”
ROM.14.11	geetetti kase Geeshsha Maxaafan xaafettides. 
ROM.14.12	Hessa gish nuni issi issi asi Xoossa sinth shiiqidi nu ooso gish izas zaaro immana.
ROM.14.13	Hessa gish nuni nu garsan issoy issa bolla pirdanappe ane naagetos. Hessa aggidi nu ishas dhuphe gidizayssa woykko iza oykiza narxa wothonta mala ane nu naagetos. 
ROM.14.14	Tani Goda Yesusan ammanada miza kaththan tunay bayndayssa eradis. Gido attin issadey issi miish tuna gi qoppikko he miishay izaadesi tuna. 
ROM.14.15	Neni ne isha miza kaththa geedon dhuphe gidikko siiqon simeretabakka. Kirstoosi iza gish hayqqida ne isha ne miza kaththa gaason wodhoppa. 
ROM.14.16	Inte lo7o giidi qoppiza miish iita getettana mala ooththofte. 
ROM.14.17	Xoossa kawotethi Xillo Ayanan beettida xilloteth, sarotethinne ufayssafe attin muussa yo7onne ushsha yo7o gidenna. 
ROM.14.18	Hayssatho Kirstoosas ooththizadey Xoosse ufayssessinne asa achchanka galattettes.
ROM.14.19	Hessa gish sarotethi beettiza ogenne nuni nu garsan lo7onas bessiza oge ane koyoos. 
ROM.14.20	Nuni miza kaththa gish giidi Xoossa ooso ane laallokko. Kaththi wurikka geeshsha. Gido attin hara asas dhuphe gidiza kath muussi bala ooso. 
ROM.14.21	Ne ishas dhuphe gidizazi gidikko ashokka maanappenne woyne cajje uyanappe woykko ay miishikka ne ooththonta aggikko lo7o.
ROM.14.22	Hessa gish, haytanta misatiza miishatas nees diza ammanoy ne giddoninne Xoossa giddon de7o. “Hayssi likkeko” giidi ammanon ekkida miishan barka ba bolla pirdontadey izaadey anjettidade. 
ROM.14.23	Gido attin woznara sidhishe miikko izi ammanon moonta gish iza bolla pirdetides. Ammanon ooththontazi wurikka nagara.
ROM.15.1	Nuni ammanon minnidayti hanko ammanon minnotayta meto tookkanas bessees attin nu xalla ufayetizayta gidanas bessenna. 
ROM.15.2	Nuni wurikka hara asi ba ammanon minnana mala iza go7izazinne ufaysiza miish ane ooththoos. 
ROM.15.3	Kirstoosi bana ufaysibenna; harappeka “Asay nena cayida cashshay tana gakkides” geetetti kase Geeshsha Maxaafan xafetidaysi poletides. 
ROM.15.4	Nuni Geeshsha Maxaafatappe demmiza dandayaynne minotethi nuus daana mala koyroppe xaafettidayssi wurikka nu izappe nuus timirte demmana mala xaafettides.
ROM.15.5	Minotethinne dandaya immiza Xoossi inte Yesus Kirstoosa kaallishin intes inte giddon Ayana issifeteth immo. 
ROM.15.6	Hessika inte issi woznaninne issi duuna gididi nu Goda Yesus Kirstoosa Aawa Xoossa bonchanassa.
ROM.15.7	Hessa gish Xoossi intena Xoossa bonchon mokki ekkida mala inteka issoy issa ufayssan mokki ekkite. 
ROM.15.8	Kase aawatas imettida hidota qaala polanas Xoossa tumatethi erettana mala Kirstoosi Ayhudatas ooththizade gididayssa ta intes yootays. 
ROM.15.9	Hessathoka Ayzaabeti iza maarotetha gish Xoosse galatana mala; hessikka
ROM.15.9	“Ta nena dere giddon galatana;
ROM.15.9	ne sunthaska galata yeth yexana”
ROM.15.9	geetetti Geeshsha Maxaafan xaafettida mala. 
ROM.15.10	Qasseka
ROM.15.10	“Ayzaabeto!
ROM.15.10	Inteka Xoossa deretara ufayetite”
ROM.15.10	geetetti Geeshsha Maxaafan xaafetides. 
ROM.15.11	Nam7anthokka
ROM.15.11	“Ayzaabeti inte wurikka Goda galattite;
ROM.15.11	derey wuri iza sabbite”
ROM.15.11	geetetti Geeshsha Maxaafan xaafettides. 
ROM.15.12	Hessatho Isayaasan
ROM.15.12	“Ba dere asa bolla kawotiza Iseeye nay yaana.
ROM.15.12	Alame asa ayssizaddey dendana;
ROM.15.12	istika izan ufayettana” gees. 
ROM.15.13	Inte izan ammaniza gish hidota Xoossi intenan ufaysinne saroteth kuntho. Hessika Xillo Ayana wolqa hidota intes daranassa.
ROM.15.14	Ta ishato! Inte lo7etethan; erateth ubban kumidaytanne harata zoranas eray dizayta gididayssa ta addafe shaaka eradis. 
ROM.15.15	Ta Xoossafe ekkida imotetha gina qasseka intena qofisanas issi issi yo7ota xalatethan intes xaafadis. 
ROM.15.16	Hessa he kiyatethay imettiday tani Xoossa Mishiraachcho qaala hanko deretas yootana mala; qasseka Qeese mala gidida Yesus Kirstoosas ooththanassa; hessa gish hanko dere asay Xillo Ayanan dummatidi Xoosse ufaysiza yarsho gididi shiiqana mala ooththays.
ROM.15.17	Hessa tani Xoossas ooththiza gish Yesus Kirstoosan ceeqqettays. 
ROM.15.18	Ta yootidayssaninne ta ooththidayssan hanko dere asay Xoossas azazettana mala Kirstoosi tanan gididi ooththidazappe attin hara haasayana xalikke. 
ROM.15.19	Hessika haniday Xillo Ayana wolqan malatata baggara hanides. Hessa malanka Yerusalameppe Ilwaqoore gakkanaas ta Kirstoosa Mishiraachcho qaala sabakadis.
ROM.15.20	Hara asi kase ooththidason ta gelonta mala gaada kase Kirstoosa sunthi xeeygeti erontason Mishiraachcho qaala sabakanayssi taas amo. 
ROM.15.21	Harappeka
ROM.15.21	“Iza gish istas yootetontayti iza beyana;
ROM.15.21	siyi erontayti haasa7ana”
ROM.15.21	geetetti kase Geeshsha Maxaafan xaafettida mala hanides. 
ROM.15.22	Hessa geedon ta inteko boonta mala daro wode diggettadis.
ROM.15.23	Ha7i qas taas haan oosoy baynda gish daro laythatappe haa simmin intena beyanas ta daro laamotadis. 
ROM.15.24	Hayssa ta qofa tani Ispene biza wode polanas qoppays. Heera aadhdhashe intena beyanassinne intenara guutha wode gam7ada laamota aaththida mala inte tana maaddana gaada hidota ooththays.
ROM.15.25	Ha7i qas ammanizaytas imettiza maado gish ekkada Yerusalame bays. 
ROM.15.26	Gaasoyka Maqidooniyaninne Akaayan diza manqota maaddana dendides. 
ROM.15.27	Hayssa ha maadoza isti ba dosan immiday isti ooththanas bessiza gishassa; Ayzaabeti Ayhudatara issife Ayana anjo ekkizayta gidikko istika baasi diza biitta anjon Ayhudata maaddanas bessees. 
ROM.15.28	Hessa gish hayssa shiiqida maado miisha Yerusalame immidappe guye inte achchan ta Ispene baana. 
ROM.15.29	Ta he inteko bashe intes Kirstoosa anjo kuntha eka baanayssa ta erays.
ROM.15.30	Ta ishato! Tani Xoossa woossan baaxetiza mala inteka tanara baaxettana mala ta intena Goda Yesus Kirstoosaninne Xillo Ayana siiqon woossays. 
ROM.15.31	Tani Yuhudan diza ammanonta asa kusheppe attana malanne Yerusalamen diza ta ooththoykka heen ammanizayta achchan ekettana mala taas woossite. 
ROM.15.32	Hessika Xoossa shene mala he inteko ta ufayssara baana malanne intenara issife shempana mala. 
ROM.15.33	Sarotetha Goday intenara ubbatara gido. Amiin.
ROM.16.1	Kinkira7oose Woosa Keeththan ooththiza ammanettida micheyo Pebeeno intes hadara gays. 
ROM.16.2	Ammaniza asas bessiza mokko inte izo Goda sunthan mokki ekkana malanne iza intefe koyiza ay miishanka inte izo maaddana mala ta intena qofisays.
ROM.16.3	Kase tanara Goda Yesus Kirstoosas issife ooththida Phirsiqillassinne Aqilas ta sarokka gaththite. 
ROM.16.4	Isti ta gish hayqqana gakkanaas bana aaththi immida; tana xalala gidonta Ayzaabetappe ammanidaytikka ista galatetes. 
ROM.16.5	Ista keeththan diza ammaniza asaaka saro giite. Iisiyappe koyro Kirstoosan ammanida ta siiqoza Ephenexoose saro giite. 
ROM.16.6	Intes daro daaburidaro Maaramo saro giite. 
ROM.16.7	Tanara issife qashetida Andiraqonenne Yuniyase saro giite. Heytanti Hawaareta garsan lo7o sunthara dizaytanne Kirstoosa taappe kase ammanidayta. 
ROM.16.8	Tani Goda baggara daro siiqiza Philyaxone saro giite. 
ROM.16.9	Kirstoosa ooso tanara issife ooththiza Irobanoonenne ta siiqiza Senxakekka saro giite. 
ROM.16.10	Kirstoosan iza ammanoy paacetidi galattettida Exessenesses ta sarokka gaththite. Arsixabaloso asaska ta sarokka gaththite. 
ROM.16.11	Ta dabbo Herodiyaana saro giite. Godan diza Niriqaasoso asa saro giite.
ROM.16.12	Godan gididi minotethan ooththiza macasata Tirofimoononne Xirofimoono saro giite. Godas ooson daro daaburidaris Kirstoosan tani izo siiqiza Xarsidis ta sarokka gaththite. 
ROM.16.13	Godan doorettida Ruufoones, taassinne izas aayo gididaris ta sarokka yootite. 
ROM.16.14	Asqeroonessi, Afilasoonessi, Heromeenessi, Phaxirobaanessi, Hermaanessinne istara diza ishata ubbatas ta sarokka gaththite. 
ROM.16.15	Filegoones, Yuuliyaas, Neeriyassinne iza micheys hessathoka Alxoones, istara diza ammanizaytaska ta sarokka gaththite.
ROM.16.16	Issoy issa yeeri yeer ekkidi saroketite. Kirstoosan ammaniza Woosa Keeththa asay wurikka intena saro gees.
ROM.16.17	Ta ishato! Asa garsan shaaketethi medhizaytappenne inte tamarida timirta ekkonta ixon intes dhuphe gidiza asatappe inte naagetite. 
ROM.16.18	Heytanta mala asati Yesus Kirstoosas ooththizayta gidonta ba qantha kaththa gish ooththizayta. Shugo qaalara haasayaninne wozna kiya asata baleththetes. 
ROM.16.19	Inte mishiraachcho qaalas azazettizayta gididayssa asi wuri siydes. Hessika tana daro ufaysides. Gidikkoka inte lo7o hanos cincata qasse iita oosos eeyata gidana mala ta koyays. 
ROM.16.20	Sarotetha Goday Xala7e eeson inte toho gars aaththi dincereththana.
ROM.16.20	Goda Yesus Kirstoosa kiyatethi intenara gido.
ROM.16.21	Tanara issife ooththiza Ximtoossi qasseka ta dabbo Luqiyoossi, Iyaasooneynne Susiphexiroossi intena saro saro geetes. 
ROM.16.22	Hayssa kiita xaafiday tani Xerixiyoossi intena Goda sunthan saro gays.
ROM.16.23	Taninne hayssan diza kumeththa Woosa Keeththa asay mokki ekkiza Gayiyoossikka intena saro gees; katama miishsha oykkiza Erisxoossinne nu isha Qo7axiroossi intena saro geettes. 
ROM.16.24	Goda Yesus Kirstoosa kiyateth intenara ubbatara gido. Amiin.
ROM.16.25	Tani yootiza Mishiraachcho qaalay Yesus Kirstoosa gish yootetiza kiitaynne beni wodeppe doommidi qotan gam7idi ha7i qasse qoncida tuma xuura baggara izi intena ammanon essanas dandayees. 
ROM.16.26	Ha7i qasse hayssi tumay qoncides. Merna Xoossa azazon wurikka ammanidi azazettana mala nabeta maxaafa baggara dereti wurikka iza erana mala hanides.
ROM.16.27	Izi xalala era gidida Godas Yesus Kirstoosa baggara merna bonchoy izas gido. Amiin.
1CO.1.1	Xoossa shenen Yesus Kirstoosas kiitetanas xeeygetida Phawuloosappenne nu isha Sostineeseppe;
1CO.1.2	Qorontoosen diza Xoossa Woosa Keeththas; Goda Yesus Kirstoosas dummatidaytasinne istassara nuussara Goda gidida Goda Yesus Kirstoosa suntha awan awanka xeygiza ammanizaytara gidanas xeeygetida asa ubbas. 
1CO.1.3	Nu Aawa Xoossafenne Goda Yesus Kirstoosappe kiyatethinne saroy intes gido.
1CO.1.4	Goda Yesus Kirstoosa baggara intes imettida Xoossa kiyatetha gish ubba wode inte gishikka tani Xoossa galatays. 
1CO.1.5	Gaasoy ay yo7onka; hessikka haasayan gidin eratetha inte ubban duretideta. 
1CO.1.6	Kirstoosa gish nu intes markattidayssi inte achchan minnides. 
1CO.1.7	Hessa gish inte Yesus Kirstoosi qoncana gallas naagishin Ayana imotethatappe aykkoykka intes paccenna. 
1CO.1.8	Goda Yesus Kirstoosi nam7antho yaana gallassan inte inte bolla boroy baynda bettana mala wurseth gakkanaas izi intena lo7eth naagana. 
1CO.1.9	Izi ba naaza nu Goda Yesus Kirstoosa issifetethako intena xeygida Xoossi izi ammanettida Xoossa.
1CO.1.10	Ta ishato! Inte garsan shaaketethi doonta mala intes issi woznaynne issi qofay daana mala inte inte garsan issino gidana mala Goda Yesus Kirstoosa sunthan ta intena woossays. 
1CO.1.11	Ta ishato! Inte garsan palamay dizayssa ta Qaalo7e so asappe siyadis. 
1CO.1.12	Yo7ozikka hayssa mala; inte garsan issi issi asay “Ta Phawuloosa bagga” gees; baggay qasse “Ta Aphilosa bagga” gees; baggay qasse “Ta Keefa bagga” gishin haray qasse “Ta Kirstoosa bagga” gees. 
1CO.1.13	Histikko Kirstoosi shaaketi wodhdhidee? Inte gish Phawuloosi kaqettidee? Woykko Phawuloosa sunthan xammaqetidetii? 
1CO.1.14	Inte giddofe Qerisphoosappenne Gayiyoosappe attin hara oonakka ta xammaqonta gish Xoossa galatays. 
1CO.1.15	Hessa gish oonikka “Ta Phawuloosa sunthan xammaqetadis” gaana asi deenna. 
1CO.1.16	Tumukka Istifanoose so asa xammaqadis. Heytappe hara ta xammaqidakkone ta erizadey deenna. 
1CO.1.17	Kirstoosi tana kiittiday Mishiraachcho qaala yootanas attin xammaqanas gidenna. Kirstoosa masqaley hada gidonta mala ta asappe gidida cincateththan sabakikke.
1CO.1.18	Masqaleza kiitay dhayana dizaytas eeyateththa. Gido attin attana diza nuus gidikko Xoossa wolqa. 
1CO.1.19	“Cincata cincatethi ta istafe dhayssana; eranchata eratetha ta hada ooththana” geetetti Geeshsha Maxaafan xaafettides. 
1CO.1.20	Cincay awan dizee? Tamarida eray awan dizee? Hayssa wodeza pilgi erizay awan dizee? Xoossi ha alameza erateth, eeyateth ooththibenee? 
1CO.1.21	Xoossa eratethafe dendidayssan alamey ba eratetha gaason Xoossa eroy xoonin sabako eeyateththan ammanizayta ashshanas Xoossa shene gidides. 
1CO.1.22	Ay wodekka Ayhudati dumma malata koyettes. Girike asati qasse erateth koyettes; 
1CO.1.23	Nuni gidikko kaqettida Kirstoosa sabakoos. Hessika Ayhudatas dhuphe; Ayzaabetas qasse eeyateththa. 
1CO.1.24	Xoossi xeygidaytas isti Ayhudata gidin woykko Girike dere asa gidikkoka Kirstoosi Xoossa wolqanne Xoossa eratetha. 
1CO.1.25	Gaasoyka asa erappe Xoossa eeyateththi aadhdhida eratetha; asa minotethafe Xoossa laafatethi aadhdhees;
1CO.1.26	Ta ishato! Kase inte xeeygetiza wode inte ay mala asakkonne ane qoppite. Asa qofa mala gidikko intefe darizayti erata gidekketa. Intefe daroti wolqay bayndayta; darotikka gita keeththa asappe yeletibekketa. 
1CO.1.27	Gido attin Xoossi erata yeelachanas deraappe eeyata doorides; Xoossi minota yeelachanas alamezappe daburanchata doorides. 
1CO.1.28	Xoossi hanko ammanonta asa achchan deettes geetetti erettiza miishata baynda miisha mala ooththana hayssa alamezan leqettidaytanne kawuyidayta laafata doorides. 
1CO.1.29	Hessakka izi ooththiday oonikka iza sinthan ceeqqettonta mala. 
1CO.1.30	Intena qasse Xoossi Yesus Kirstoosara issifetethi daana mala ooththides. Hessa gish Xoossi Yesus Kirstoosa nu erateth, nu xilloteth, nu geeshshatethinne nuna ashshizade gidana mala ooththides. 
1CO.1.31	Hessa gish kase “Ceeqqiza asi Godan ceeqo” geetetti Geeshsha Maxaafan xaafettida mala.
1CO.2.1	Ta ishato! Ta inteko Xoossa xuura qoncisana biday taas duuna qaratethi woykko era daroy diza gish gidenna. 
1CO.2.2	Ta inte giddon diza wode kaqettida Yesus Kirstoosappe attin hara eronta mala ta baggara murtadis. 
1CO.2.3	Ta inteko daro daaburan, yashshatethaninne daro kokkorashe badis. 
1CO.2.4	Ta qaalaynne sabakoykka Ayana wolqa qoncisethanppe attin cimoninne era daron gidenna. 
1CO.2.5	Hessika inte ammanoy Xoossa wolqanppe attin asa cincateththa bolla xaphonta mala hanides.
1CO.2.6	Nu kaha kunthida asata achchan era haasaya hasayos; gido attin hayssa ha alameza erateth gidenna; woykko dhayana diza ha alameza haarizayta erateth gidenna. 
1CO.2.7	Gido attin nu haasayizay kase qoteti diza Xoossa xuura eratetha; he eratethay Xoossi daro wodeppe kase nuna bonchos kasetidi wursi woththidayssa. 
1CO.2.8	Ha alameza haarizaytappe oonikka ha eratetha eribenna; eridako isti boncho Goda kaqettenna. 
1CO.2.9	Gido attin Geeshsha Maxaafan
1CO.2.9	“Asa ayfey beyontaz,
1CO.2.9	asa haythi siyontaz,
1CO.2.9	asa woznaykka qoppontaz
1CO.2.9	Xoossi ba dosizaytas giigissides” gees. 
1CO.2.10	Xoossi gidikko hessa ba Ayana baggara nuus qoncisides. Ayanaykka Xoossas diza ciimma yo7o ashshonta wursi pilgi xeelles. 
1CO.2.11	Asa garsan izaades diza ayanappe attin izaade wozna erizay oonee? Hessathoka Xoossa Ayanappe attin Xoossa qofa erizay oonikka deenna. 
1CO.2.12	Xoossafe nuus imettidayssa nuni erana mala Xoossa Ayanay nuus imettides attin nuni hayssa ha alameza ayana ekibeekko.
1CO.2.13	Nu yootizay hayssa; nu asappe tamarida qaala gidonta Ayanappe tamarida qaala hasayos. Ayana tumatethakka nu qoncisizay Ayana qaalanna. 
1CO.2.14	Xoossa Ayanay izan baynda asi Xoossa Ayanappe gididaz ekkanas dandayenna; Gaasoyka hessa mala yo7oy izas eeyateththa; izi baasi Ayanan paacetizade gidida gish izi eranas dandayenna. 
1CO.2.15	Xoossa Ayanay izan dizadey qas wursikka paaces attin baasi oonanka paacettenna. 
1CO.2.16	Hessika
1CO.2.16	“Goda qofa eranas dandayizay oonee?
1CO.2.16	Iza zoranas dandayizay oonee?”
1CO.2.16	geetetti kase Geeshsha Maxaafan xaafettida mala; nuus gidikko Kirstoosa woznay dees. 
1CO.3.1	Ta ishato! Ta intena inte Kirstoosan buro guutha nayta malanne buro ammanoy gelonta asa malappe attin Ayanan kumida asa mala gaada intes haasayanas dandayabekke. 
1CO.3.2	Inte buro minnonta gish ta intena maath paahadis attin buro mino kath mizabekke; ha7ikka gidikko inte burokko! 
1CO.3.3	Inte ha7ikka buro ammanon minnontayta gidida gish inte giddon qanatetethinne palamay dees; histin inte buro ammanon minnonta asa mala gidekketii? Inte oosoy coo mela asi ooththizayssa mala gidenee? 
1CO.3.4	Gaasoyka inte garsafe issoy “Ta Phawuloosassa” hankoys qas “Ta Aphiloosassa” giikko inte coo asho qofan xalala diza asa mala gidekketii? 
1CO.3.5	Ero! Gido attin Aphiloossi aazee? Phawuloosikka aazee? Isti Goday istas issas issas immida mala ooththiza ooththanchata; inteka ista baggara ammanideta. 
1CO.3.6	Ta tokkadis; Aphiloossi haaththe ushshides; dichchiday gidikko Xoossa. 
1CO.3.7	Hessa gish dichchizay Xoosse attin tokkizadeykka, haaththe ushshizadeykka aykkokka gidettenna. 
1CO.3.8	Tokkizade gidin woykko ushshizade gidin isti issino; istafe issadey issadey ba ooso mala woyto ekkana. 
1CO.3.9	Gaasoyka nu Xoossara issife ooththizayta. Inteka Xoossa goshsha gadenne Xoossa Keeththata.
1CO.3.10	Xoossafe taas imettida imotetha gina Keeththe keexxiza hiilla mala keeththay eqqanas lo7etha giigissadis; iza bolla hara asi keeththa keexana. Gido attin keeththa keexxizadey wosti keexanakone naagetanas bessees. 
1CO.3.11	Gaasoyka keeththay keexeteth oyketidappe guye hara woththi qasse keexana dandayizadey oonikka baawa; hessikka keeththas koyroy Yesus Kirstoosa. 
1CO.3.12	Oonikka keeththay koyro keexettidayssa bolla worqan woykko biran bonchettida shuchchan woykko mithaninne maatan woykko maqan keexxikko, 
1CO.3.13	izaade oosoy ay mala pirda gallas qoncana. Gaasoyka he gallassay iza ha poo7oy dizaso kessana. He oosoy taman paacettana gish issade issade oosoy ay mala buro taman paacettana. 
1CO.3.14	Oonikka keexxida keeththi minni eqqiza gidikko hessadey ba woyto ekkana. 
1CO.3.15	Iza oosoy xuugetidadey gidikko woytoy izas deenna shin izaadey ba hu7es attana. Gido attin izaade atethi tamappe asi waaydi attiza atetha mala gidana.
1CO.3.16	Inte inte hu7es Xoossa Keeththe gididayssanne Xoossa Ayanay inte giddon dizayssa ereketii? 
1CO.3.17	Oonikka Xoossa Keeththe laallikko Xoossi izaade laallana. Xoossa Keeththi geeshsha. Hessika intenakko!
1CO.3.18	Oonikka barka bana baleththofo; intefe oonikka hayssa ha alamezan bana erancha mala qoppikko izaadey erancha gidana mala bana barka eeya mala qoodo. 
1CO.3.19	Hayssa ha dereza eratethi Xoossa achchan eeyateththa. Kase Geeshsha Maxaafan “Izi eranchata ista gene ooso geedon zaaridi oykkana” geetetti xaafettides. 
1CO.3.20	Qasseka harason
1CO.3.20	“Eranchata qofay
1CO.3.20	mela hada gididayssa Goday erees”
1CO.3.20	geetetti xaafettides. 
1CO.3.21	Hessa gish wurikka intes gidida gish oonikka asan ceeqqettofo. 
1CO.3.22	Phawuloosa gidin, Aphlossa gidin, woykko Keefa gidin, alame gidin, de7o gidin, woykko hayqo gidin, ha7i dizaz gidin, woykko buro yaana miish gidin, wurikka intessa. 
1CO.3.23	Inteka Kirstoosayta; Kirstoosikka Xoossayssa.
1CO.4.1	Hessa gidida gish asi wurikka nuna Kirstoosa oosanchata malanne Xoossa xuura qoncisanas hadara ekkida asa mala qoodanas bessees. 
1CO.4.2	Hadara ekidaytika ammanettidayta gidanas bessees. 
1CO.4.3	Ta bolla inte pirdinka woykko duulata asay pirdinka ta baggara taas aykkoy baawa. Haray attoshin tarka ta bolla pirdikke. 
1CO.4.4	“Ta eriza mala tani ta woznara sidhiza miishi baawa; gido attin hessa guus ta bolla mooroy baawa” guus gidenna. Buro ta bolla pirdanay Goda. 
1CO.4.5	Hessa gish pirdana wodey gakkonta haara ay yo7okka pirdofte. Goday yaana gakkanaas naagite; izi dhuma giddon qotetidayssa buro qonce kessana. Asa wozna giddon diza qofakka qonce kessana. He wode issi issi asi baasi bessiza galata Xoossa achchafe ekkana.
1CO.4.6	Hessa gish ta ishato! Ta intena go7ana mala ha yo7ozan tananne Aphiloosa intes leemiso shiishadis; ta hayssa ooththiday “Xaafetidayssafe aadhdhofa” gizayssa inte nuuppe tamarana mala gaada. Hessa gish inte issade sabbidi hara as kadhanas bessenna. 
1CO.4.7	Neni aazan aadhdhay? Neni harappe ekkonta attida miishi aazee? Histin ne wursaka ekkiday hara asappe gidikko, hara asappe ekkonta asa mala aazas ceeqqetay?
1CO.4.8	Ha7i gidikko intes koshizaz inte wursi demmidetanne duretideta; nuupekka shaaketidi kawotideta. Inte tumukka kawotidakko nuka intenara kawotanakko shin. 
1CO.4.9	Gaasoyka Xoossi nuna Hawaareta nu bolla hayqo pirday pirdetida asata mala asa ubbafe wursethi ooththidaz taas misatees. Hessa gish alames kiitanchatassinne asa ubbas kaassa miish gididos. 
1CO.4.10	Nu Kirstoosa gish eeyata gididos. Inte qas Kirstoosan eranchata; nuni daburanchata; inte gidikko minota; inte bonchettidayta; nuni gidikko kawushshata. 
1CO.4.11	Hanno gakkanaas nu gafoos; saamettoos; kallottoos; bukettoos; aqizaasoy dhayin waayetoos. 
1CO.4.12	Nu kushera ooththi daaburi aqoos. Nuna qangishin nu qas anjos; nuna goodishin nu dandayoos. 
1CO.4.13	Nu sunth isti moorishin nu qas lo7o zaaros; hanno gakkanaas nu biittafe pitetida buura gididos.
1CO.4.14	Ta hayssa intes xaafizay intena ta dosiza ta nayta mala zoranas gaada attin intena yeelachanas gidenna. 
1CO.4.15	Intena Kirstoosan dichchiza daro asati diikkokka intes daro Aawati deettenna. Tani qas Yesus Kirstoosa Mishiraachcho qaalan intena yeladis. 
1CO.4.16	Hessa gish inte tana misatana mala ta intena woossays. 
1CO.4.17	Godan daro dosettidayssanne ammanettida ta naa Ximtoosa ta inteko kiittiday hessa gaasonna. Izikka dumma dumma soon diza Woosa Keeththa asa wursi ta tamarsida timirtezara gaggizayssa Yesus Kirstoosan diza de7o oge gish intena izi qofisana.
1CO.4.18	Intefe issi issi asati ta nam7antho intena beyanas boontaz istas misatin otoretida. 
1CO.4.19	Gido attin Goda shene gidikko matara ta inteko baana. Hee baada he otoranchati hasayizaz xalala gidonta istas aaza wolqay dizaakkonne beyana koyays. 
1CO.4.20	Gaasoyka Xoossa kawotethi coo duuna xalala gidonta duunappe bollara Xoossa wolqa. 
1CO.4.21	Ero! Inte koyizay awayssee? Durqa ekka boyee? Woykko siiqoranne ashketetha Ayanara boo?
1CO.5.1	Inte garsan yeellachiza laymay dizayssi woretees. Hessa mala tunatethi ammanonta dereta achchanka deenna. Ba aawa macho ekkida asi intekon dees. 
1CO.5.2	Histin hessa mala yeelachiza miishi inte giddon dishin aazas otoretetii? Hessafe he yo7ozan inte muuzotanas intena bessenee? Hessa mala ooththidade inte garsafe diggite.
1CO.5.3	Ta intenara ashon issife doonta aggikkokka ayanan qas intenara days; ta ha7i intenara diza mala hessa ooththidade bolla pirdadis. 
1CO.5.4+1CO.5.5	Inte shiiqizason ta intenara diza gish Goda Yesusa sunthaninne inte giddon diza nu Goda Yesusa wolqan he mooranchaza ashoy dhayin iza shempoy Goda gallassan attana mala hessa mala asi Xala7es aadhi imetto.
1CO.5.6	Inte ceeqqettizayssi lo7os gidenna. Guutha irshoy daro bukeeso dentheththiza erekketii? 
1CO.5.7	Inte ha7i irshoy baynda ooratha bukeeso gidana mala kase caala irshoza inte giddofe diggite. Nu Paaziga dors gidida Kirstoosi nuus yarshetides. 
1CO.5.8	Hessa gish ane nuni Paaziga ba7aaleza qohoynne iitatethi izan kumida kase caala irsho bolla gidonta irshoy baynda ukethan suuretethaninne tuman bonchos. 
1CO.5.9	Intes laymatiza asatara issifetethi doonta mala ta intes kase dabdaabe xaafadiskoshin. 
1CO.5.10+1CO.5.11	Inte mela ammanonta laymatiza asara gidonta woykko coo gaphigaphizaytara, kaysotizaytara, eeqas goynnizaytara gaaggofte guus gidonta dishin ha7i ta xaafiday ammanays gishe laymatizaytara woykko mathotizaytara, gaphigaphizaytara, eeqas goynnizaytara, asa sunth moorizaytara woykko cayzaytara, asa miish bonqizadentara intes issifeteth dooppo. Heytanta malara haray atto shin kaththika issife moopte.
1CO.5.12	Hanko ammanonta asa bolla pirdanas tana aazi gaththizee? Woosa keeththan dizayta bolla inte pirdeketii? 
1CO.5.13	Woosa keeththafe karera dizayta bolla gidikko Xoossi pirdana “Inte inte giddofe iita as diggite” geetetti Geeshsha Maxaafan xaafettides.
1CO.6.1	Inte garsafe issades hara ammanizadera yo7oy diikko he yo7oza ammanizayta ach shiishanayssa wosti ammanonta asa sinthan pirdettana shiishshizee? 
1CO.6.2	Ammaniza asay ammanonta asa bolla pirdanayssa inte ereketii? Inte buro alame bolla pirdandeta. Gidikkoka hessa guutha yo7o bolla pirdanas dandayekketii? 
1CO.6.3	Hayssa biitta bolla diza pirday attoshin inte buro kiitanchata bolla pirdanayssa ereketii? 
1CO.6.4	Inte inte garsan oyeetikko ammanizayta maabarappe karen dizaytaninne kadhettida asata sinthan wosti inte yo7o shiisheetii? 
1CO.6.5	Ta hessa intes gizay intena yeelachanassa. Inte garsan ammanizayta giigissanas dandayiza waznama asi dennee? 
1CO.6.6	Gido attin ammanizadey hara ammanizade mootanas alame pirda keeththe baanas bessizee?
1CO.6.7	Inte garsan issoy issa mootoy inte kundethas malata bessees. Inte qohanappe qohetikko lo7enee? Qasseka inte as baleththanappe intena asi baleththikko lo7enee? 
1CO.6.8	Inte haa qohetanappe gede qoheetanne baleththeta. Hessika inte ishata.
1CO.6.9	Makalanchati Xoossa kawoteth gelontayssa ereketii? Hessa mala yo7on balettofte. Laymatana qaqatizayti, eeqa eqqizaytinne addey addera laymatizayti, 
1CO.6.10	woykko kaysoti, gaphigaphizayti, mathotizayti, as cayzaytinne bonqizayti Xoossa kawoteth laatetenna. 
1CO.6.11	Intefe issi issi asati heytanta mala shin ha7i qas Goda Yesus Kirstoosa sunthaninne nu Xoossa Ayanan mecettideta; dummatidetanne xillideta.
1CO.6.12	Haray wurikka taas imettides; Gido attin wurikka go7izaz gidenna. Wurikka taas imettides gido attin ay miishikka tana haarenna. 
1CO.6.13	Qasse Kaththi ulossa; uloykka kathassa; gido attin Xoossi nam7aakka dhayssana; asatethi Godasfe attin laymas gidenna. Godayka asaatethassa. 
1CO.6.14	Xoossi Goda hayqoppe denthida mala nunakka qasse izi ba wolqan hayqoppe denthana.
1CO.6.15	Inte asatethay Kirstoosa asateth billite gididayssa inte ereketii? Histin ta Kirstoosa asatethafe issa layman aqqiza asatara issino histoo? Mulekka bessenna. 
1CO.6.16	Woykko laymatizaarira aqizadey izira issi asho gidizayssa inte ereketii? “Nam7ay issi asho gidettes” geetettides. 
1CO.6.17	Gido attin Godara issino gidizadey izara issi Ayana gides.
1CO.6.18	Laymappe haakkite; asi ooththiza hara nagaray wuri izaade ashoppe karera hanees. Layma laymatizadey gidikko barka ba asateth bolla nagara ooththes. 
1CO.6.19	Inte asatethay inte gaaththan diza Xillo Ayanas duussaso gididayssa inte erekketii? He Ayanaykka inte Xoossafe ekidayssa. Inteka intes gidekketa. 
1CO.6.20	Inte miishan shametideta. Hessa gish inte inte asatethan Xoosse bonchite.
1CO.7.1+1CO.7.2	Inte taas xaafida mala asi macasakko gakkonta aggizakko lo7okko! Gido attin laymappe naagetanas attumasas issas issas macha du. Macasaska issineys issineys azinay do. 
1CO.7.3	Azinay ba macheys koshshizaz wursi ooththo. Machaka ba azinas koshizaz wursa ooththu. 
1CO.7.4	Machi asatethi izis xalala gidonta azinassara koththa. Hessathoka azina asatethi izas xalala gidonta macheyssara koththa. 
1CO.7.5	Nam7ay dosan woossas giidi zoren gido giidi qachida gallassatappe attin hara gallas issoy issas akay gooppite. Hessa gaason intes intena haaroy xoonin Xala7ey intena paaconta mala nam7ay issife aqite.
1CO.7.6	Ta hessa gizay coo azazo mala gidonta zore zorays. 
1CO.7.7	Asi wuri ta mala macho ekkonta dizaakko ta dosays. Gido attin issi issi asas Xoossafe imettida dumma imotay dees. Issas dumma issi imotay dees. Hankoyssas qas hara imotay dees.
1CO.7.8	Buro ekontaytanne gelontayta gish qasseka azinay hayqqida macasata gish ta gizay isti gelontanne ekkonta ta mala dizaakko istas lo7o gays. 
1CO.7.9	Gido attin isti bana naaganas dandayontayta gidikko geletonne eketo; coo amon xuugetanappe ekoynne geloy lo7o.
1CO.7.10	Ekidaytasinne gelidaytas ta immiza azazoy hayssa. Hessika Goda azazoppe attin ta azazo gidenna. Azina gelida macasaya ba azinappe shaaketufu. 
1CO.7.11	Shaaketiza gidikko hara azina gelonta uttu. Akay giikko ba azinara giigu. Azinaykka ba macho anji yeddofo.
1CO.7.12	Hanko asas qas ta hizgays. Hessa gizayka tana attin Goda gidenna. Ammanonta macha diza ammanizadey macheya izara daana dosikko izi izo anjanas bessenna. 
1CO.7.13	Ammanonta azinay diza ammaniza macasiya he ammanonta azinay izira daanas koykko iza izappe anjeta baanas bessenna. 
1CO.7.14	Gaasoyka ammanonta azinay ammaniza ba macheyin anjetes. Ammanonta macasayaka ammaniza ba azinan anjetawus. Hessatho hanonta aggikko inte yelida nayti tunata gidana shin ha7i qas anjettidayta.
1CO.7.15	Gido attin nam7afe issoy ammanontadey shaakettana koykko shaaketo. Adde gidin maca gidin ammanizadey hessa mala wogan qashetenna. Xoossi nuna saron daana mala xeygides. 
1CO.7.16	Hanne neni ne azina ashshanakkonne ay eray? Woykko haysso ne ne macho ashshanakkonne ay eray?
1CO.7.17	Coo issi issi asi Xoossi xeygida malanne Goday woththida mala de7o. Woosa keeththatas ta woththiza wogay hessa. 
1CO.7.18	Issadey ammananappe kase qaxaretidaz gidikko qaxaretonta asa mala hanoppo. Qas qaxaretonta dishe ammanidadeyka qaxaretofo. 
1CO.7.19	Qaxxaretin qaxxaretonta aggin nam7aanka go7ay baawa. Waanna ayfe yo7oy Xoossa azazo polo. 
1CO.7.20	Issi issi asi ba xeeygetida xeeygetethan minni de7o. 
1CO.7.21+1CO.7.22	Ammaniza wode ne ayllee? Ne hessas daro metotoppa; wozettana dandayikko wozeta. Gaasoyka aylle gidi dishe Goda ammanidadey izi Goda goqa. Hessathoka ammaniza wode goqa gidontaddey izi Kirstoosas aylle. 
1CO.7.23	Inte miishan shametideta. Hessa gish asa aylle gidoppite. 
1CO.7.24	Ta ishato! Intefe issi issi asi ba xeeygetida mala Xoossara minni de7o.
1CO.7.25	Geela7otanne paanthata gish taas godappe imettida azazoy deenna. Gido attin Goda maarotethafe dendidayssan ta intes ammanettidade gidada intena zorays. 
1CO.7.26	Hayssa ha7i wode meto gaason inte ha7i diza mala dizaakko taas lo7o misatees. 
1CO.7.27	Ne machidade gidikko anjanas koyoppa. Machontade gidikko macho ekkanas koyoppa. 
1CO.7.28	Macho ekikkoka nagara gidenna. Geela7oyaka gelikko nagara gidenna. Gido attin ekkiza asatanne gelizayta bolla hayssa alamezan ista daro metoy gakkana. Ta qas hessi inte bolla gakkonta agganayssa dosays.
1CO.7.29	Ta ishato! Ta qofay hayssa mala; wodezi qaanth gidida gish macha dizaddey macha bayndade mala de7o. 
1CO.7.30	Yeekkizayti yeekkonta asa mala, ufayetizayti ufayetonta asa mala gidetto. Miishe shamidadenti shametida miisha baas gi qoppofeto. 
1CO.7.31	Hayssa alameza miishan go7ettizayti wursi go7etonta asa mala gidi deetto. Gaasoyka Hayssa alameza hanoy aadhdhanas dees.
1CO.7.32	Inte hirgay baynda daana mala ta koyays. Machontadey Goda ufayssanas Goda gish qoppees. 
1CO.7.33	Machidadey qas ba machiyo ufayssanas hayssa alameza miish qoppees. 
1CO.7.34	Hayssan iza qofay nam7u kezi shaaketes. Gelonta macasaya woykko gela7oya Godaz xalala qoppawus. Izis gita qofaykka ashonikka, ayananka Godas dummateththa. Gelidara gidikko ba azina ufayssanas hayssa alameza hano xalala qoppawus.
1CO.7.35	Ta hessa gizay intes lo7anaz qoppadappe attin intena daro qofan yegganas gidenna. Taas gita qofay inte woznay shaaketi nam7u kezonta inte Godan minnidi wogara de7yanassa.
1CO.7.36	Issadey ba oychida gela7oyo wogara oykkonta aggikko izi wodeykka cimmi cimmi biikko ekkana koykko ba koyda mala ekko. Ekikkone gelikko lo7o. Nagara gidenna. 
1CO.7.37	Gido attin hayssa ha yo7ozan iza woznay qaaxonta bana haaridi geela7oyo ekkike giidi murtida asi lo7o ooththides. 
1CO.7.38	Hessa gish geela7oyo ekidadey lo7o ooththides. Ekontadeyka aadhdhetha lo7o ooththides.
1CO.7.39	Issi macassi azinay paxa diza wode kumeththan ba azinara qashetadus. Azinay hayqqikko ba koyda as gelana dandayawus. Iza gelanadey ammanizade gido attin gelu. 
1CO.7.40	Ta qofa mala gidikko iza gelonta dizaakko daro ufayssan de7andus. Taaska tanan Xoossa Ayanay diza misatees.
1CO.8.1	Eeqas shukettida asho gish inte taas xaafidayssa mala gidikko tumukka nu wurikka eriza miishi dees. Eroy otorises; siiqoy qas go7ees. 
1CO.8.2	Ta erays giza asi eranas bessiza mala buro eribenna. 
1CO.8.3	Xoosse siiqizadey gidikko izi Xoossa achchan eretidade.
1CO.8.4	Hessa gish eeqas yarshetida asho muussa gish ta intes gizay hayssa alamezan eeqay hada gididayssanne issi Xoossafe attin hara Xoossi bayndayssa nu eroos. 
1CO.8.5+1CO.8.6	Aydekka gidikko daro eeqatinne daro godati deettes shin salon gidin sa7a bolla Xoosse geetettiza daro eeqati diikkokka nuus gidikko haniday wurikka izan hanides. Nukka izas gidida issi Xoossi Aaway dees. Qasseka hanidazi wurikka izan haniday nuka izan hanida issi Goday Yesus Kirstoosi xalala nuus dees.
1CO.8.7	Gido attin hessa asi wuri erenna. Issi issi asati hanno gakkanaas eeqa goynno dosida gish hessa mala asho miishe addaka Eeqas shukettidayssa qoppeetes. Istas qofay laafa gidida gish isti tuneetes. 
1CO.8.8	Gido attin kathi nuna Xoossa ach gaththenna. Nu moonta agikkoka nuus paccizay deenna. Nu mikkokka nuus wodhey deenna.
1CO.8.9	Gido attin inte metoy baawa guussan ooththizays ammanon minnonta asas dhuphe gidonta mala naagetite. 
1CO.8.10	Nees hessa misatiza erateth diza gish hinko ammanon minnontadey eeqa keeththan ne mizayssa beyidi eeqas shukettidayssa maanas xalenee? 
1CO.8.11	Hessa gish Kirstoosi iza gish hayqqida he ammanon minnonta ishay ne eratetha gaason dhayees guussa. 
1CO.8.12	Hessathoka inte inte ishata qohoninne ista laafa qofa madunthon Kirstoosa qoheeta. 
1CO.8.13	Hessa gish ta miza miishi ta isha dhuphizaz gidikko ta isha ta dhuphethonta mala mulekka asho miikke.
1CO.9.1	Tani goqa as gidikinaa? Ta Hawaare gidikinaa? Nu Goda Yesusa tani ta ayfera beyabekkinaa? Inteka Godan ta ooson bettida ayfe gidekketii? 
1CO.9.2	Haratas ta Hawaare gidonta agikkokka ta intes tumappe Hawaare. Gaasoyka Godan ta Hawaaretetha bessiza maatamey intena.
1CO.9.3	Tana paacizaytas ta immiza malthey hessa. 
1CO.9.4	Ero! Maanassinne uyanas nuus bessenee? 
1CO.9.5	Hara Hawaareta mala Goda ishata malanne keefanta mala nuka ammaniza nu macheta ekki yuuyana dandayokkonii? 
1CO.9.6	Woykko waayeti daaburidi daanas bessizay tananne Barnabaasa xalalaa?
1CO.9.7	Ero! Ba miishara wotadarateth ooththizay oonee? Woyne mithi tokkidi, he tokkida mitha ayfe moontay oonee? Mehe heemmishe ba heemmiza meheza maath uyontay oonee?
1CO.9.8	Ta hayssa gizay coo asa qofa mala xalalaa? Muse wogay hessatho genee? 
1CO.9.9	Muse woga garsan “Kath bukkiza mehe duuna qachofa” geetetti xaafettides. Histin Xoosse metiday he meheza qanthee? 
1CO.9.10	Izi hessa giday tumappe nu gish gidenee? Heessi xaafettiday addafe nu gishassa. Goshshanchaynne qasseka bukkizayssi ba ooso ayfeppe bana gakkizayssa ekkanas ufays ooththes.
1CO.9.11	Nu inte giddon Ayana zerethi zeridayti ashos gidizaz maxikko hessi gita miishee? 
1CO.9.12	Hara asati intefe hessa mala go7a ekanas dandayikko nu qas hessafe daro demmanas bessennee? Gido attin nuni nuus bessiza mala go7ettibeekko. Harappeka nu Kirstoosa Mishiraachcho qaalas dhuphe gidonta mala hanizaz wursikka dandayoos. 
1CO.9.13	Xoossa Keeththan ooththizayti ba maanayssa Xoossa keeththafe ekkizayssa mala yarshoson ooththizaytikka he ba ooththiza yarshizayssafe mizayssa inte ereketii? 
1CO.9.14	Hessathoka Mishiraachcho qaala sabakizayti baasi koshshizayssa Mishiraachcho qaala ooththizasoppe ekkana mala Goday woga woththides. 
1CO.9.15	Tani gidikko hessa ubbafekka aykkokka go7etabekke. Ha7ikka ta intes hayssa xaafizay heytanta mala miish taas ooththeto gaada gidenna. Ayssi giikko oonikka tani ta Godan ceeqqettizaro taappe woththi ekanappe taas hayqoy lo7o. 
1CO.9.16	Mishiraachcho qaala sabakidayssi tana ceeqqissenna. Ta sabakizay dosan gidida gish gidonta wolqara tana gakkida gishassa. Ta Mishiraachcho qaala sabakonta aggikko tana aayye-ana! 
1CO.9.17	Mishiraachcho qaala ta dosan ta sabakikko taas woytoy dees. Tani ta dosan gidonta wolqara ooththizayssa gidikko hadara polana mala ooso xalala gidana. 
1CO.9.18	Histin taas aaza woytoy dizee? Taas woytoy daanay Mishiraachcho qaala sabakashe taas bessizayta ta go7etonta aggikkokko.
1CO.9.19	Ta goqappe attin oonaska aylle gidikke. Gido attin darota Godakko zaarana gish asa ubbas aylle mala gidadis. 
1CO.9.20	Ayhudata ashshanas Ayhudatara ista misatadis. Tani ta baggara Muse wogappe garasara gidonta dashe Muse wogappe garsara dizayta ashshanas ista misatadis. 
1CO.9.21	Tani ta baggara Xoossa wogay dizaddenne Kirstoosa wogas haarettizade gidikkoka wogay bayndayta ashshanas ista mala wogay bayndade gidadis. 
1CO.9.22	Daburanchata ashshanas gaada takka daburanchatara ista mala daburancha gidadis. Taas dandayettida mala ubban issi issi asata ashshanas asa ubbara isti hanizaz hanadis. 
1CO.9.23	Ta hayssa wursa ooththizay Mishiraachcho qaala anjo istara gishettanas Mishiraachcho qaala gish ooththadis.
1CO.9.24	Gaadde woththi woxxizayti daro shin xoonidi shilmate demmizay issade xalala gididayssa inte ereketii? Hessa gish shilmate ekkanas woxxizade mala inteka woxite. 
1CO.9.25	Gaadden wooxxi aadhdhanas giigettizaddey oonikka hano barka bana naagees. Heytanti aadhdhananne dhayana aklile ekanas daaburettes shin nu qas mernas dhayonta aklile demmanas daaburoos. 
1CO.9.26	Hessa gish ta qas poloy baynda coo mela woxxizade mala woxxike. Qasseka carkora baaxetizadde mala coo mela gaden baaxetike. 
1CO.9.27	Ta qas haratas sabaka pe7ada taas kunda attonta mala ta asateth shiisha oykkada haarays.
1CO.10.1	Ta ishato! Kase nu Aawati shaaray istafe bollara gididi kaalethidayssa malanne isti wurikka zo7o abba pinnidayssa ta intena qoppisanas koyays. 
1CO.10.2	Isti Musera gidanas giidi shaaraninne abban xammaqetida. 
1CO.10.3	Wurikka issi ayana quma mida. 
1CO.10.4	Wurikka issi ayana ushshi uyida. Isti uyidaykka bana kaalliza ayana zaallafe pultidayssafe. He zaallayka Kirstoosa. 
1CO.10.5	Gido attin Xoossi darotan ufayetibenna. Hessa gish ista ahay bazzon kundi attides. 
1CO.10.6	Isti iita miish amottidayssatho nuka amottonta mala he ista hanoy nu naagettana mala nuus leemiso gidides. 
1CO.10.7	“Derey maanassinne uyanas uttides; yexanaska dendides” geetetti kase Geeshsha Maxaafan xaafettida mala ista garsafe issi issi asati ooththoyssatho inteka eeqa goynnizayata gidoppite. 
1CO.10.8	Ista garsafe issi issi asati laymatidi issi gallas nam7u tammanne heedzdzu shi asay dippi gi wuroyssatho wuronta mala nuka ane laymatokko. 
1CO.10.9	Ista garsafe issi issi asati Goda paacidi shooshan duketti hayqqi dhayidayssa mala nuka ane Goda paacokko. 
1CO.10.10	Ista garsafe issi issi asati zuuzumetidi dhaysiza bosha kiitanchan dhayidayssatho inteka dhayonta mala zuuzumoppite. 
1CO.10.11	Hessi wuri nuus leemiso gidana mala ista bolla gakkides. Wode wursethan diza nuus timirte gidana mala nuus xaafettides. 
1CO.10.12	Hessa gish ta minna eqqa days gizaddey diikko kundonta mala baasi naageto. 
1CO.10.13	Asa bolla gakkida paaceppe hara aadhdhiza paacey inte bolla gakkibeenna. Xoossi ammanettiza Xoosse gidida gish inte dandayonta inte wolqafe bollara inte paacetenna mala izi intena aggaggenna. Gido attin inte paacetiza wode he paaceza inte dandayana mala wolqa immidi paaceppe inte kessi ekkana oge izi intes giigissana.
1CO.10.14	Hessa gish ta siiqoto! Eeqas goynnoppite; izappe hakkite. 
1CO.10.15	Ta intes hayssa gizay woznama gidida gishassa. Hessa gish ta yootizayssa ane inte interka pirdite. 
1CO.10.16	Nuni Xoossa galatidi ekkiza ushshay Kirstoosa suuthara gaggoteththi dizayssa gidenee? Hessathoka nu baththi baththi gishetti miza ukethay Kirstoosa ashora gaggoteththi dizayssa gidenee? 
1CO.10.17	Ukethay issino gidida mala nunikka daro gidi uttidikka wurikka issi asho. Nu wurikka issi ukethaza gishetti moos.
1CO.10.18	Ane inte Isra7eele nayti ooththidayssa qoppite. Shiiqza yarshozappe mizaytas yarshoy shiiqzasora gagoteththi denee? 
1CO.10.19	Histin eeqas yarshetida yarsho gidin woykko eeqay ba baggara go7ara dees gazinaa? 
1CO.10.20	Gidenna! Ammanonta asay shiishshiza yarshoy Xoossas gidonta Xala7esa. Intes Xala7era issifetethi daana mala ta koyikke. 
1CO.10.21	Xala7e ushshinne Goda ushshi inte issife gaththi uyana dandayekketa. Goda maaddafenne Xala7e maaddafe gaththi maana dandayekketa. 
1CO.10.22	Nuni Goda hanqethinoo? Nu izappe minnizonii? 
1CO.10.23	Wurikka taas imettides shin wurikka tana go7izaz gidenna. Wurikka taassa shin wurikka tana maaddenna. 
1CO.10.24	Asi wurikka ba lagge go7anaz gaaththi xeello attin bana go7anaz xalala koyoppo.
1CO.10.25	Giyan bayzettiza asho wursi sidhey baynda miite. 
1CO.10.26	Biittaynne biitta bolla dizay wurikka Godayssa.
1CO.10.27	Ammanonta asi intena baso xeygidi shiishida kath wursi aykkokka sidhonta miite. 
1CO.10.28	Gido attin issadey “Hayssi eeqas yarshetida kaththa” giikko he kaththaa he addeza qofa gishshinne intena sidhisikko mooppite. 
1CO.10.29	Ta intes hessa gizay he yootidade qofa gish gadis attin inte qofa gish gabeyke. Ta xillo gida dishin aazas hara asa qofa geedon ta bolla pirdetizee? 
1CO.10.30	Ta Xoosse galatada mizade gida uttada aazas hara asan pirdetoo?
1CO.10.31	Histikko inte ay miikkoka, ay uyikkoka woykko aykko ooththikko wursikka Xoossa bonchos ooththite. 
1CO.10.32	Ayhuda asas gidin Ayzaabetas gidin woykko Xoossa Woosa Keeththas oonaska dhuphe gidoppite. 
1CO.10.33	Ta as wursaka ay ogerakka ufayssana koyiza mala inteka hessatho ooththite. Daroti attana mala ta tana go7izaz gidonta ista go7izaz koyays.
1CO.11.1	Tani Kirstoosa misatada iza kaallizayssatho inteka tana misatidi kaallite. 
1CO.11.2	Inte taas wursi qoppiza gishshinne taappe ekkida timirteza lo7ethi oykkida gish ta intena galatays. 
1CO.11.3	Gido attin ta inte erana mala koyizay attumasas ubbas hu7ey Kirstoosa gididayssa mala attumasay macasas ubbas hu7e. Qasse Xoossi Kirstoosas hu7e. 
1CO.11.4	Ba hu7e gulluntidi Xoosse woossizadey woykko qaala yootizadey oonikka barka bana kawushshees.
1CO.11.5	Ba hu7e goozonta woossiza macasiya woykko tinbite qaala yootiza ay macaska barka bana kawushshawus. Hessi iza ba hu7e bulissiddadera gina. 
1CO.11.6	Macassi ba hu7e goozonta aggikko meedetu woykko qanxisu. Izis ba hu7e meedetethi woykko qanxisethi yeelachizaz gidikko goozu. 
1CO.11.7	Addey ba hu7e gulluntanas bessenna. Attumasi Xoossa leemisonne Xoossa boncho. Macassi gidikko addes boncho. 
1CO.11.8	Gaasoyka macassi addefe medhetadus attin attumasi macasappe medhetibenna. 
1CO.11.9	Qasseka macassi addes medhetadus attin addey macasas medhetibenna. 
1CO.11.10	Hessa gish kiitanchati beyanas naagiza macasas imettida maata bessiza goosse ba hu7en goozu.
1CO.11.11	Goda achchan gidikko macassi addey baynda, addeyka macassi baynda deyettenna. 
1CO.11.12	Macasi addefe bettidayssatho addeyka macasappe yelettes. Gido attin nam7aykka Xoossafe bettida.
1CO.11.13	Macassi ba hu7e goozonta Xoosse woossanas bessizakone ane inte pirdite. 
1CO.11.14	Attumasi ba hu7e adussi dichchikko borso gididayssa intena medhetetha hanotethi erisuwee? 
1CO.11.15	Macay gidikko ba hu7e binana dichchikko hessi izis boncho gidenee? Izis adusa hu7e binanay imettiday seelo gidanassa. 
1CO.11.16	Hessa gish oonikka hayssa ha yo7ozan palamettana koykko nuus gidinka Xoossa Woosa Keeththatas hayssafe hara wogay deenna.
1CO.11.17	Inte issi so shiiqetiza wode qohos attin go7as gidonta gish ta hayssa azazoza intes aaththizay intena galatashe gidenna. 
1CO.11.18	Inte Woosa Keeththan shiiqiza wode inte garsan shaakotethi dizayssa ta kaseta siyadis. Ta siyoyssafe baggay tumu gidanayssa ta ammanays. 
1CO.11.19	Inte giddofe tumanchati shaaketi erettana mala hessa mala shaakoy inte giddon daanayssi dosa gidenna. 
1CO.11.20	Inte issife shiiqetidi mizay Goda kawo gidenna. 
1CO.11.21	Inte shiiqetidi issoy issa naagonta dishe kath meeta. Intefe issadey gafan dishin hankoyssi qas mathottes. 
1CO.11.22	Histin intes uyanasoynne maanasoy baawee? Woykko Xoossa Keeththe leqqidi aykkoykka bayndayta yeelachetii? Histin ta intena ay goo? Hayssa ha hanozas intena galatoo? Mulekka galatikke.
1CO.11.23+1CO.11.24	Ta Godappe ekkidayssa intes aaththadis. Hessika Goda Yesusi aadhdhi imettida omars uketh denthidinne Xoosse galati baththidi “Heyite! Miite! Hayssi intes gidiza ta asho. Tana qoppanas inte hayssa ooththite” gides. 
1CO.11.25	Hessathoka kawoppe guye ushsha denthidi “Hayssi ushshay ta suuthan haniza ooratha caaqo. Hessa gish ushshafe inte uyiza wode hayssa tana qoppana mala ooththite” gides. 
1CO.11.26	Hayssa uketha inte miza wodenne hayssa ushshakka uyiza ubba wode Goday yaana gakkanaas inte iza hayqo yootana. 
1CO.11.27	Hessa gish oonikka bessonta dishin hayssa uketha miikko woykko Goda ushsha uyikko izaadey Goda ashonne iza suutha kawushshida gish izi oyshettana. 
1CO.11.28	Oonikka hayssa ha uketha mannappenne ushshafe uyanappe kaseti barka bana paaco. 
1CO.11.29	Gaasoyka oonikka Goda asho baasi gelonta dishin miikkonne Goda ushsha uyikko izaadey barka ba bolla pirda ehees. 
1CO.11.30	Inte garsan daro asay daaburidaynne saketiday qasseka baggay hayqqiday hessa gaasonna. 
1CO.11.31	Nu nurka nuna paacizakko nu bolla pirdana. 
1CO.11.32	Gido attin Goday pirdiza wode nu hanko ammanonta asara pirdetonta mala izi nuna kaseti murees.
1CO.11.33	Hessa gish ta ishato! Inte maana shiiqiza wode issoy issara naagetite. 
1CO.11.34	Inte shiiqiza shiiqoy pirdas gidonta mala intefe oonikka gafiddaddey diikko kasetidi ba soon mo. Hanko attidayssa tani hara wode he inteko baada woga wothana.
1CO.12.1	Ta ishato! Ayanay immiza imotetha gish inte issi miish erana mala ta koyays. 
1CO.12.2	Inte ammananappe kase coo mela yaanne haanne guussan inte eronta kaalethettidi duuna duude gidida eeqatakko bidayssa inteka ereeta. 
1CO.12.3	Hessa gish oonikka Xoossa Ayanan haasayishe “Yesusi qangetidade” geenna. Hessathoka Xillo Ayanan gididi attin oonikka “Yesusi Goda” gaana asi doontayssa ta intes yootays.
1CO.12.4	Asas imotethi dumma dumma gidishin Ayanay gidikko issino. 
1CO.12.5	Oosoykka dumma dumma gidishin Goday gidikko issino. 
1CO.12.6	Dumma dumma ooso ogeti diikkokka wursikka ooththizay issi Xoossa.
1CO.12.7	Gido attin Xillo Ayana qonciso imotay issades imettizay issife go7ettanassa. 
1CO.12.8	Issades hiillan haasayana eratethi imetees. Hara asas qas he Ayananka eratetha qaalan haasayana qaalay imetees. 
1CO.12.9	Issades he Ayanan ammanoy imetees. Hara asas qas he Ayananikka hargizayta pathiza imotay imetees. 
1CO.12.10	Issades malalisiza ooso ooththiza imotay; qasseka hara asa buro tinbite qaala haasaya imotay; hara asa qasseka ayanata shaakki eroy; hara asas dumma dumma qaalan hasayay; qasseka hara asas hara dumma dumma qaalan haasayettidayssa birshana imotay imetees. 
1CO.12.11	Heyti wurikka he issi Ayanay immiza imota gidishin issi issi asas ba koyda mala immees.
1CO.12.12	Issi asatetha bolla daro billiteti diikkokka asatethay issino. Gido attin billiteti daro gidikkoka asatethay issino xalala. Kirstoosikka hessa mala. 
1CO.12.13	Ayhuda asata gidinka Girike asata gidinka, aylle gidinka woykko goqa asata gidinka nu wurikka issino gidanas issi Ayanan xammaqetidos. Nu wurikka ha issi Ayanappe uyidos.
1CO.12.14	Asatethi medhetiday daro billitetappe attin issi billiteppe xalala gidenna. 
1CO.12.15	Tohoy “Ta kushe gidonta gish asatetha giddon diikke” giikko izi hizgida gish izas asatethan duussi attanee? 
1CO.12.16	Haythi “Ta ayfe gidonta gish asatetha giddon diikke” giikko hessa gish asateth giddon duussi izas attanee? 
1CO.12.17	Asatethi wurikka ayfe xalala gididakko aazan siyanee? Asatethi wurikka haythe xalala gididakko aazan singanee? 
1CO.12.18	Gido attin Xoossi issa issa ba koyda mala asatetha giddon daanas bessizason woththides. 
1CO.12.19	Billitey wurikka issino gididakko kumeththa asatethi awappe betanee? 
1CO.12.20	Hessa gish billiteti daro shin asatethi gidikko issino xalala.
1CO.12.21	Ayfey kushe “Nena ta koyikke” gaanas dandayenna. Hu7ey toho “Nena taas koshshenna” gaana dandayenna. 
1CO.12.22	Haray attoshin ubbafe laafa misatiza billiteti daro koshshizayta. 
1CO.12.23	Nuni laafa gi leqqiza billiteta hankoytaappe aaththi bonchos. Qasseka nu istan yeelatiza billiteta harappe aaththi naagos. 
1CO.12.24	Nu istan yeelatonta billitetas gidikko hessa mala boncho koshshenna. Xoossi gidikko asateth billiteta issi bolla oythethidi bonchoy paacizaytas aadhdhetha boncho immides. 
1CO.12.25	Izi hessa ooththiday asatetha billiteta garsan shaakotethi doonta isti ba garsan issoy issa banara gina gi qoppanassa. 
1CO.12.26	Issi billitey saketikko hanko billiteti wurikka izara issife saketetes. Issi billitey bonchettikko biilliteti wurikka issife ufayetetes.
1CO.12.27	Histikko inte wurikka Kirstoosa asateth; inte issoy issoy iza asatetha billiteta. 
1CO.12.28	Xoossi Woosa Keeththa giddon koyro Hawaareta, nam7antho qasse nabeta, heedzdzantho astamareta, kaalethidi malata ooththizayta, paathiza imotethi dizayta, harataka as maaddiza imotay dizayta, dere ayso eratethi dizaytanne dumma dumma qaala haasayana imotethi diza asata woththides. 
1CO.12.29	Wurikka hawaratee? Wurikka nabetee? Wurikka astamaretee? Wurikka malalisiza miishe ooththizoo? 
1CO.12.30	Ubbaska hargizayta paathiza imotay dizee? Asi wurikka dumma qaalan hasayizee? Dumma qaalan hasayettoyssa asi wuri birshizee? 
1CO.12.31	Gido attin inte wurikka ubbafe aadhdhiza imoteth lo7ethi koyite.
1CO.12.31	Qasseka hara ubbafe aadhdhiza oge ta intena bessana.
1CO.13.1	Ta asa qaalaninne salo kiitanchata qaalan hasayikkoka taas siiqoy baynda aggikko coo mela birata giirissa mala woykko daala giiretha mala. 
1CO.13.2	Tinbite haasayiza imotay taas diikkokka, woykko xuura yo7otanne erateth wursa ta erikkoka, zumay izi dizasoppe dhooqada haraso diggiza ammanoy taas diikkokka hessa wursaka siiqoy baynda ta ooththikko hessi mela hada. 
1CO.13.3	Taas dizaz wursa manqotas ta immikkoka, ta asateth ta taman xuugikkokka, siiqoy baynda aggikko tana hessi aykkokka maaddenna. 
1CO.13.4	Siiqoy dandaya, qasseka kiya; siiqoy miqaynenna; ceeqqettenna; otoretenna; 
1CO.13.5	bessontaz ooththenna, barka ba go7a xalala xeellenna. Qoho qoodan yeggenna. 
1CO.13.6	Siiqoy tumanppe attin makalan ufayetenna. 
1CO.13.7	Siiqoy ubba wode dandayees. Ubba wodekka ammanees. Ufays ooththessinne minni eqees.
1CO.13.8	Siiqoy mulekka kundenna. Tinbitey gidikko attana. Hara qaalan haasayayka attana. Eratethika shaarettana. 
1CO.13.9	Gaasoyka nu erizay wursi gidonta shaakki eroos. Tinbite haasaya gidikkoka bagga hasayos. 
1CO.13.10	Gido attin wursethi gakkiza wode kumeth gidonta imotay he wode shaarettana.
1CO.13.11	Ta guutha naatetethan dashe naa mala haasayayssinne naa mala qoppays. Naa malaka yuusha qoppays. Kaha kunthidappe guye kase naatethan hanizayssa wursaka yegga aggadis. 
1CO.13.12	Nuni ha7i beyzayssi haaththan xeelliza mala coo bozhi bozhes shin he wode gidikko nu iza ayfeso lo7ethi beyana. Ta ha7i kumeth gidonta bagga xalala erays. He wode gidikko tani ta hu7es eretidayssa mala erana.
1CO.13.13	Hessa gish ammanoy, hidotaynne siiqoy hayti heedzdzati eqi daana. Hayta ubbafe aadhdhizay siiqo.
1CO.14.1	Siiqo kaallite; ayana imotethata harappeka tinbite haasayiza imotata lo7ethi koyite. 
1CO.14.2	Hara qaalan hasayizaddey Xoossas attin asas hasayenna. Xuura gidida yo7o Ayanan haasayiza gish izi gizay asas gelenna. 
1CO.14.3	Tinbite hasayizaddey asa minthethanas, dentheththanassinne go7anas haasayees. 
1CO.14.4	Hara qaalan hasayizaddey qas barka bana minthethes. Tinbite hasayizaddey gidikko Woosa Keeththa go7ees.
1CO.14.5	Inte wurikka hara qaalan hasayizakko ta dosays shin hessafeka bollara inte tinbite qaalan hasayizakko ta dosays. Woosa keeththay minnana mala hara qaalara hasayizaddey ba haasayizayssa birshonta izi hara qaalara hasayizayssafe tinbite hasayizaddey aadhdhees. 
1CO.14.6	Hessa gish ta ishato! Ta inteko biza wode ta intes qoncisethan woykko eratethan woykko tinbiten, woykko timirten yootonta hara qaalara yootikko hessi intena ay go7anee?
1CO.14.7	Hessi coo susul7e malanne diiththa mala shempoy baynda ista giirissas dummateththi shaaketi eretonta aggikko iza wosti eranee? 
1CO.14.8	Qasseka xurumbay aazas punetizakko woykko zayey aazas zayettizakonne shaakki eretonta ogera punetikko ooni olas giigetanee?
1CO.14.9	Inteka hessa mala. Inte duunappe erettiza qaalay kezonta aggikko inte gizayssa ooni eranee? Coo mela carkon dhayana. 
1CO.14.10	Alame bolla daro dumma dumma qaalay dees shin birsheththi baynda qaalay baawa. 
1CO.14.11	Hessa gish issadey haasayiza qaala birsheththi ta eronta aggikko hasayizades ta imathe gidays. Izaadeyka taas imath gides. 
1CO.14.12	Inteka hessa mala Ayanan imotethata demmanas koyiza gish Woosa Keeththa go7iza imoteth demmanas lo7ethi koyite.
1CO.14.13	Hessa gish hara qaalan haasayiza asi ba haasayidayssa birsheththi erana mala baasi woosso. 
1CO.14.14	Tani hara qaalara woossiza wode ta Ayanan woossays attin ta izappe aykkokka erike. 
1CO.14.15	Histin ta ay ooththana mala taas bessizee? Tani ta Ayananka woossana. Woznan wothadakka woossana. Ta Ayananka yexana. Woznarakka yexana. 
1CO.14.16	Hessatho gidonta aggikko ne Xoosse Ayanan galatiza wode hessa eronta issi imatha asi ne galata woossa wosti “Amiin” gaanas dandayizee? 
1CO.14.17	Ne bessiza mala galatanas dandayassa. Hankoyssi gidikko izan go7ettenna.
1CO.14.18	Tani intefe bollara hara qaalan haasayiza gish Xoosse galatays. 
1CO.14.19	Gido attin Woosa Keeththan eretonta daro shi qaalata haasayanappe hara asata tamarsanas asay eriza ichash qaala haasayana dosays.
1CO.14.20	Ta ishato! Inte inte qofan guutha nayta mala gidoppite. Iita oosos gidikko guutha nayta mala gidite. Qofan gidikko kaha kunthida asata gidite. 
1CO.14.21	Kase woganka
1CO.14.21	“ ‘Ista qaalay imath gidida alaga asata qaalara
1CO.14.21	ta hayssa asas yootana.
1CO.14.21	Hessatho yootinka ta gizaz isti siyettenna’ gees Goday”
1CO.14.21	geetetti kase Geeshsha Maxaafan xaafettides. 
1CO.14.22	Hessa gish hara qaalan haasayay ammanonta asas malata gides attin ammanizaytas malata gidenna. Tinbitey gidikko ammanizaytas attin ammanontays gidenna.
1CO.14.23	Histikko Woosa Keeththan ammaniza asay issife shiiqidason wurikka eronta hara qaalan hasayishin imatha asati woykko ammanonta asay shiiqidi hasayizaso gelikko “Hayti goyeettes” geettenee? 
1CO.14.24	Gido attin asay wuri tinbite qaala haasayettishin imaththi woykko ammanontadey gelikko ba siyidayssa ubba erananne he qaalan pirdettana. 
1CO.14.25	Izaadey ba woznan qotti woththidazi wuri qoncananne izikka ba baggara “Tumappe Xoossi intenara dees” giidi gufannidi Xoossas goynnana.
1CO.14.26	Hessa gish ta ishato! Histin ay giinoo? Inte issife shiiqiza wode intefe issi issi asas yeth qasse issi issi asas timirtey dees. Issi issi asas qonconta xuura miishata qoncisiza imotay dees. Hara asas dumma qaalan haasayana imotay dees. Haras qasse he qaala birsheththa imotay dees. Hessi he imotay wurikka ammanizayta go7anas bessees. 
1CO.14.27	Hara qaalara haasayizay diikko nam7u as woykko dari darikko heedzdzu gididi taran taran yooteto. Hara asi qasse birsho. 
1CO.14.28	Birshizaddey baynda aggikko shiiqida asa giddon co7u giidi baasi xalalanne Xoossas xalala yooto.
1CO.14.29	Tinbite haasaya imotay dizayti nabeti nam7ati woykko heedzdzati tinbite hasayetto. Hanko asay yootetidayssa lo7ethi paaco. 
1CO.14.30	Uttida asa garsafe issadey issi miishi qoncikko koyro hasayizayssi co7u go. 
1CO.14.31	Inte garsafe issi issi asi tamarana malanne minettana mala inte wurikka taran taran tinbite yootanas dandayeeta. 
1CO.14.32+1CO.14.33	Nabeta ayanay nabetas azazetes. Gaasoyka Xoossi sarotetha Xoossafe attin wocama Xoosse gidenna. Ammanizayta Woosa Keeththe ubbasonka hessa mala. 
1CO.14.34	Ammaniza asay goynnos shiiqizason macasati co7u getto. Muse wogay kase gida mala isti azazetteto attin shiiqoson isti haasayana mala istas imettibenna. 
1CO.14.35	Macassati eranas koyiza issi issi yo7oti diikko ba keeththan ba azinata oycheto. Gaasoyka macassi shiiqoson haasayay yeelachizaza.
1CO.14.36	Xoossa qaalay intefe kezidee? Woykko inteko xalala gakkidee? 
1CO.14.37	Oonikka bana “Nabe” giikko woykko “Taas Xillo Ayanappe imotethi dees” gizaddey diikko hayssi ta intes xaafidayssi Goda azazo gididayssa ero. 
1CO.14.38	Hayssa eronta asi diikko izi ba hu7es eretenna.
1CO.14.39	Hessa gish ta ishato! Buro tinbite haasayanas lo7eth koyite. Dumma dumma qaalan haasayaka diggofte. 
1CO.14.40	Gidikkoka wurikka maararanne wogara gido.
1CO.15.1	Ha7ikka ta ishato! Ta intena sabakin inte ekkidinne izan minni eqqida Mishiraachcho qaala ha7i qofisana koyays. 
1CO.15.2	Ta intes sabakida qaala inte lo7ethi oykkikko he Mishiraachcho qaalan inte attana. Hessa mala gidonta aggikko inte ammanoy coo mela hada.
1CO.15.3	Tani taas ekkidayssanne ubbafe aadhdhizayssa intes aaththa immadis. Geeshsha Maxaafati gizayssa mala Kirstoosi nu nagara gish hayqqides. 
1CO.15.4	Moogetides; Geeshsha Maxaafatan xaafettidayssa mala heedzdzantho gallas hayqoppe dendides. 
1CO.15.5	Hessafe kaallidi Phexroosas beettides. Qasseka Yesusa kaalliza tammanne nam7atas beettides. 
1CO.15.6	Hessafe guye ichashu xeetuppe bollara diza ammanizaytas issito beettides. He iza beyda asappe dariza baggay paxa dees. Baggay qasse hayqqides. 
1CO.15.7	Hessafe guye Yaqoobes beettides. Kaallidika kumeththa Hawaaretas beettides.
1CO.15.8+1CO.15.9	Tani Hawaareta ubbafe laafanne
1CO.15.10	Gido attin Xoossa kiyatethan ha7i ta hananayssa hanadis. Taaska imettida Xoossa kiyatethi mela hada gidibenna. Tani oonappekka bollara daro minna ooththadis. Gido attin hessa ooththiday tana gidonta Xoossa aadhdho kiyatethi ooththides. 
1CO.15.11	Hessa gish tana gidin istaka gidin nu wurikka sabakizay hessa. Inteka ammaniday hessa.
1CO.15.12	Kirstoosi hayqoppe dendidayssa nu tamarsikko histin inte garsafe issi issi asati waanidi hayqoppe dendoy baawa gizoo? 
1CO.15.13	Hayqqida asas denthi doontaz gidikko Kirstoosikka dendibenna guussakaa? 
1CO.15.14	Kirstoosikka hayqoppe dendontaz gidikko nu sabakos go7ay baawa. Inte ammanoyka coo mela hada. 
1CO.15.15	Hessafekka bollara “Xoossi Kirstoosa hayqoppe denthides” giidi nu markattida markaykka nuna wordo Xoossa markata kessideskaa? Hayqqida asay hayqoppe dendontaz gidikko Xoossi Kirstoosakka denthibenna guussa. 
1CO.15.16	Gaasoyka hayqqidayti dendontaz gidikko Kirstoosikka hayqoppe dendibenna. 
1CO.15.17	Kirstoosi hayqoppe dendontaz gidikko inte ammanoy coo mela. Inteka hanno gakkanaas inte nagarara deeta guussa. 
1CO.15.18	Hanoy hessa mala gidikko Kirstoosa ammanidi hayqqidayti wurikka dhayida guussa. 
1CO.15.19	Nuni Kirstoosan ufays ooththizay hanno biittay bolla duussas xalala gidikko nu asa ubbafe laafata.
1CO.15.20	Gido attin Kirstoosi hayqqidaytas ubbas bayra gididi hayqoppe tumu dendides. 
1CO.15.21	Hayqoy issi asa Addame baggara yida mala hayqqidayta denthi Kirstoosa baggara. 
1CO.15.22	Asi wurikka Addame baggara hayqqida mala hessathoka asi wurikka Kirstoosa baggara hayqoppe dendana. 
1CO.15.23	Gido attin wurikka ba tarara tarara dendana. Koyro bayra gidida Kirstoosi dendides. Izappe kaallidi izi yiza wode Kirstoosas gidizayti dendana. 
1CO.15.24	Hessafe guye haarettiza dereta godateththinne wolqamata wursi dhayssidappe guye kawota Xoossa Aawas aaththi immiza wode he wode wurseth gidana.
1CO.15.25	Izi ba morke wursikka ba toho gars aaththana gakkanaas izi kawotanas bessees. 
1CO.15.26	Buro wursethan xooneti dhayana morkey hayqo. 
1CO.15.27	“Xoossi wursikka iza godateththafe garsan woththides” gizazi Geeshsha Maxaafan xaafettides. Gido attin “Wurikka iza Godateththa garsan gidides” gishin wurikka iza godateththa garsan ooththida Xoossa Aawa gujjenna. 
1CO.15.28	Wurikka izas haarettidayssafe guye Xoossi wursofe bolla gidana mala Xoossa nay qasse ubba baasi haarisidayssas Xoossa Aawas haarettana.
1CO.15.29	Hayqoppe denthi doonta aggikko histin hayqqida asa gish giidi xammaqetiza ubbas go7ay aazee? Hayqqidayti mulekka dendontaz gidikko histin asay ista gish aazas xammaqetizee? 
1CO.15.30	Nu qas ubba wode iita metos aadhi imettizay aazasee? 
1CO.15.31	Ta ishato! Hach hach hayqoy tanara gaaggees. Hessaka nu Goda Yesus Kirstoosa geedon inte bolla diza ammaneteth ta intes qoncisays. 
1CO.15.32	Tani Efesoonen do7a misatiza asatara baaxetidayssi asi beyana mala xalala gidikko taas izan aaza wodhey dizee? Hayqqidaytas denthi doonta aggikko “Nu wonto hayqqana gish ane moos, ane uyoos” gizayta mala nuka ista mala gidoos. 
1CO.15.33	Inte balettofte! Iita laggetethi lo7o amalera dizayta moores. 
1CO.15.34	Woznama gidite; nagara ooththofte; Xoosse erontayta issi issi asati inte garsan diza gish ta hessa intena yeelachanas gays.
1CO.15.35	“Hayqqidayti waani dendanee? Ay mala ashora dendanee?” gizadey daana dandayees. 
1CO.15.36	Neno eeyazo! Ne zeriza zerethay hayqqonta dishe caarenna. 
1CO.15.37	Neni zeriza kaththa modheya giste woykko hara kaththa ayfe gidikkoka guyeppe ne ekkanara ha7i ne zeroro gidukku. 
1CO.15.38	Xoossi qasse ba koyda mala he zerethas iza mala medho immees. Zeretha qommotas issas issas iza misatiza asateth immees.
1CO.15.39	Ashoy wurikka issi mala gidenna. Asa ashoy issa gidishin mehe ashoy qasse hara; kafo ashoy hara; mole ashoykka hara qommo.
1CO.15.40	Hessa malaka salon dizaytassikka ista misatiza medhoy dees. Biitta bolla dizaytassikka ista misatiza medhoy dees. Gido attin saloyta bonchoy issi mala. Biitta bolla dizayta medho bonchoyka dumma. 
1CO.15.41	Awa arshe bonchoy issino. Gido attin agina bonchoy qasse dumma. Xoolinteta bonchoyka hara. Issi xoolinte bonchoy hara xoolinte bonchofe dummates.
1CO.15.42	Hayqqida asa denthikka hessa mala. Wooqiza medhoy zeretin wooqonta medhoy dendana. 
1CO.15.43	Kawushshatethan zerettana shin bonchon dendana. Daabursan zerettana shin wolqama gididi dendana. 
1CO.15.44	Medheteth medhoy zerettana shin Ayana medhoy dendana. Medheteth medhoy diikko qasseka Ayana medhoykka dees.
1CO.15.45	Hessa gish “Koyro as Addamey de7oy diza medheteth gidides” geetetti Geeshsha Maxaafan xaafettides. Nam7antho Addame gidida Kirstoosi gidikko asas de7o immiza Ayana. 
1CO.15.46	Gido attin koyro yiday Ayanayssa gidonta medhetethayssa. Ayanayssi qas guyeppe yidayssa. 
1CO.15.47	Koyro yida Addamey biittafe medhetida gish izi biittafe. Nam7antho yidayssi saloppe. 
1CO.15.48	Biittafe gididayti isti biittafe medhetidayssa mala. Saloppe gididayti saloppe yidayssa mala. 
1CO.15.49	Nuni biitta asa medha mayo7oyssathoka saloyssa medhaka may7ana.
1CO.15.50	Ta ishato! Ta hayssa intes yootays ashoynne suuthi Xoossa kawoteth laattettenna. Dhayanayssi dhayontayssa laattenna.
1CO.15.51	Ane ta intes issi xuura yo7o yootays. Nuni wurikka hayqokko. Gido attin nu wurikka laamettana. 
1CO.15.52	Hessika hananay nu qopponta dishin wursetha xurumbay punetiza wode qiphida ayfey xeelliza mala issito hanana. Xurumbay punettana; hayqqida asay wooqontayta gididi dendana. Nunikka laamettana. 
1CO.15.53	Dhayizayssi dhayontayssa may7anas, hayqqizay hayqqontayssa may7anas bessees.
1CO.15.54	Dhayizay dhayontaz, hayqqizay hayqqontaz may7iza wode “Hayqoy xooneti mitetides” geetetti kase Geeshsha Maxaafan xaafettida qaalay polettana. 
1CO.15.55	Hessathoka
1CO.15.55	“Hayqo! Kase ne xoonoy awan dizee?
1CO.15.55	Hayqokko! Ne izara caddiza yiishay awan dizee?”
1CO.15.55	geetetti xaafettides. 
1CO.15.56	Hayqoy izara dukkiza wolqay nagara; nagara wolqay woga. 
1CO.15.57	Gido attin Goda Yesus Kirstoosa baggara nuus xoono immiza Xoossas galatay gido.
1CO.15.58	Hessa gish ta siiqo ishato! Minni eqite. Ay miishanka yark yarkofte. Goda oosos inte daaburiza daabursay hada gidontayssa eridi ubba wode pacey baynda Godas ooththanas minetite.
1CO.16.1	Ha7i qasse ammanizaytas miisha keso gish Galatiyan diza Woosa Keeththatas tani immida azazo mala inteka ooththite. 
1CO.16.2	Miishay kezanay buro ta hee biin gidonta mala intefe issi issi asi baasi diza mala saamintan saamintan issi gallas wogga wogga kessi wotho. 
1CO.16.3	Ta he biza wode inte doorida asatas ta moyzo dabdaabe xaafa immada, isti inte immida imota Yerusalame gaththana mala haappe ta kiittana. 
1CO.16.4	Ta istara baanas koshshizaz gidikko tanara baandettes.
1CO.16.5	Tani bashe Maqidooniyara aadhdha buussi taas attonta gish ta Maqidooniya gakkada heera inteko baana. 
1CO.16.6	Ta awakka bishin tana ogey waayssonta mala inte tana maaddana mala bashe ta inte achchan gam7onta aggike. Oone erizay balgoy aadhdhana gakkanaas ta inte achchan balgoza aaththonta waaya aggana. 
1CO.16.7	Ta inte achchan daro wode gam7anas koyiza gish intena coo ogera aadhdha bashe beyanas koyikke. Goda shene gidikko inte achchan adussa wode gam7anas koyays.
1CO.16.8	Gido attin Phenxaqoste geetettiza ba7aale gallas gakkanaas ta Efesoonen gam7ana. 
1CO.16.9	Ta heen gam7ana gaasoyka taas heen gita ooso pengey doyettides shin tanara eqetizayti daroti deettes.
1CO.16.10	Ximtoosi inteko biikko izi ta mala Goda oosancha gidida gish izi baboy baynda daana mala inte iza maaddite. 
1CO.16.11	Hessa gish oonikka iza kadhoppo. Izi taakko saron simmana mala inte maaddite. Nukka hara ammanizaytara iza yuussa naagon doos.
1CO.16.12	Nu isha Aphilosi hara ammanizaytara inteko baana mala keeha woossadis shin izi qas ha7i inteko baanas koybenna. Gido attin baana ogey giigishin izi inteko baana.
1CO.16.13	Beeggite! Ammanon minni eqqite; minnite; goobte. 
1CO.16.14	Inte ooththizaz wursikka siiqon ooththite.
1CO.16.15	Ta ishato! Akaaya biittan koyro ammaniday Istifanooseso asa gididayssanne ammaniza asa maaddanas isti bana aaththi immidayssa inteka ereeta. 
1CO.16.16	Ista misatiza asatasinne istara issife daaburiza asatas ubbas azazettana mala ta intena woossays.
1CO.16.17	Istifanoossi, Ferdonaxoossinne Akayqoosi yida gish ta daro ufayetays. Gaasoyka inte haan tanara doonta gish isti taas paccizaz wursi kunthida. 
1CO.16.18	Ta woznanne inte wozna wursi shempisida. Hessa gish hessanta mala asata mule baloppite.
1CO.16.19	Iisiya biittan diza Woosa Keeththati intena saro geetes. Aqilaynne Phirsiqillaykka ista soon shiiqiza ammaniza asay Goda sunthan boncho sarota intes shiisheetes. 
1CO.16.20	Haan ammanizayti wurikka intena saro geetes. Inte inte giddon issoy issara siiqo yeereteth yeeretite.
1CO.16.21	Hayssa sarokka ta kushera xaafiday tana Phawuloosa.
1CO.16.22	Goda dosontadey diikko izi qangetidade gido! Godo haaya! 
1CO.16.23	Goda Yesusa kiyatethi intenara gido.
1CO.16.24	Ta siiqoy Goda Yesus Kirstoosa baggara intes ubbas gido. Amiin.
2CO.1.1	Xoossa shene mala Yesus Kirstoosas kiitettida Phawuloosappenne nu isha Ximtoosappe Qorontoosen diza Xoossa Woosa Keeththeys qasseka Akaaya biittan ammaniza kumeththa asas.
2CO.1.2	Nu Aawa Xoossafenne Goda Yesus Kirstoosappe kiyatethinne saroy intes gido.
2CO.1.3	Maariza Aawasinne wursikka minthethiza nu Goda Yesus Kirstoosa Aawa Xoossas galatay gido. 
2CO.1.4	Nuka nu baggara Xoossafe demmida minotethan metotetizayta minthethanas dandayana mala nu meton izi nuna minthethes. 
2CO.1.5	Kirstoosa waayey nu bolla daridayssa mala nuuska Kirstoosa baggara minthethoy darees. 
2CO.1.6	Nu meton inte atotethinne minoteth demmeeta. Nuni metotishin qasse inteka kase ekkida metoza mala genci ekkidi minettandeta. 
2CO.1.7	Nu meto inte nunara shaakki ekkida mala nunarakka inte minettanayssa nuni eriza gish nuus inte bolla diza ufayssi gita.
2CO.1.8	Ta ishato! Iisiya biittan nu bolla gakkida meto gish inte erana mala nu koyoos. He nu bolla gakkida metozi nu tokkanappe deexo gidida gish hayqqonta paxa daana giidi qoppibeekko. 
2CO.1.9	Addafekka nu bolla hayqo pirday pirdetida misatides; hessi wurikka nu bolla gakkida gaasoy nuni hayqqidayta denthiza Xoossan ammanettanassafe attin nu wolqan ammanetonta mala hanides. 
2CO.1.10	Izi nuna hessa mala qopponta hayqoppe ashshides. Ha7ikka wodeppekka izi nuna ashshanayssa nu ammanettos. 
2CO.1.11	Inteka inte woossan nuna maaddite. Daro asa woossan nuus imettida imotassinne nu gish daroti Xoossa galatetes.
2CO.1.12	Histikko nu ceeqeteththi hayssa mala. Ha alamezan harappeka intessara nuussara diza gaytoteththan Xoossafe gidida geeshshatethaninne suuretethan nu de7idayssa nu woznay nuus markatees. Hessika asa cincateththan gidonta Xoossa kiyatethanna. 
2CO.1.13	Inte nababidi eranas dandayonta miish nu intes xaafokko. Inte wursikka nababidi eranaysa nu eroos. 
2CO.1.14	Inte nunan ceeqqettizayssa mala nuka intenan ceeqqettizayssa ha7i wursi eronta aggikkokka Goda Yesusi simmi yiza gallas wursikka erana.
2CO.1.15	Tani hayssa shaaka eriza gish nam7uto inte go7ettana mala koyro intena beyana qoppadis. 
2CO.1.16	Hessika ta kase Maqidooniya bashe intena beyada Maqidooniyappekka simmashe inte achchara aadhdhada ta Yuhuda bishin inte tana maaddana mala qoppadisikkoshin. 
2CO.1.17	Hayssi ta qofay intes ta lo7etha qopponta qofa misatizee? Woykko Ayzaabetas dose gididayssatho takka issito “Ero ero qasseka akay akay” giza misatizee? 
2CO.1.18	Xoossi ammanettida Xoosse gidida mala nu intes yootiza qaalayka “Ee” giidi “Akay” gizaz gidenna. 
2CO.1.19	Gaasoyka tana gidin woykko Silwaanoosenne Ximtoosa gidin nu intes sabakida Xoossa Naa Yesus Kirstoosi “Eenne akay” gidenna. Gido attin ubba wode izan “Ee” xalalay dees.
2CO.1.20	Xoossafe imettida hidotati wurikka “Ee” gididay izanna. Nuka iza baggara Xoossa bonchos “Amiin” gizay hessa gishassa. 
2CO.1.21	Hessa gish inteka nunikka Kirstoosan minni eqana malanne ba oosos dooriday Xoossa. 
2CO.1.22	Nu izayta gididayssa erisanas ba maatame nu bolla shocidaynne nu sinthafe demmana miishas Ayana waaseteth nu woznan woththiday iza.
2CO.1.23	Tani Qorontoose simmada inteko boonta aggiday intena mishisikke gaadakko; qasse hessi tumu gidonta wordo gidikko Xoossi ta bolla markato. 
2CO.1.24	Inte ammanon eqqida gish intena ufayssanas nu intenara ooththana attin inte ammano bolla godatanas gidenna.
2CO.2.1	Ta intena mishisanas koyonta gish qasseka inteko biikke gaada qofa qachadis. 
2CO.2.2	Ta intena mishisidaz gidikkoka mishetida intefe aadhi ufaysizay taas haray ooni dizee? 
2CO.2.3	Ta kase intes xaafiday ta inteko biza wode tana ufayssanas bessiza asati tana mishisoppeto gaada xaafadis. Gaasoyka ta ufayetikko intes ubbaska ufays gidanayssa ta ammanays. 
2CO.2.4	Ta intes hessatho xaafishin ta woznan daro miishaynne daro qofay kumi dishin daro afunxashe xaafadis. Hessaka ta ooththiday ta intena daro siiqizayssa inte erana mala gaada attin intena mishisanas gidenna.
2CO.2.5	Oonikka ase qohida gidikko gujecho gidonta mala he qohidadey tana xalala gidonta guuthara gidikkoka intenaka wursi qohides. 
2CO.2.6	Hessa mala asas daro asay iza bolla woththida qixaatey izaades gidana. 
2CO.2.7	He addey keehi muuzotidi hidota qanxonta mala inte hessades atto iza giidi minthethanas bessees. 
2CO.2.8	Hessathoka inte iza siiqizayssa zaarethidi iza bessana mala ta intena woossays. 
2CO.2.9	Ta hayssa intes xaafiday inte intena gakkiza paace xoonidi ubban inte azazettizakkonne eranasa. 
2CO.2.10	Inte atto gizades takka atto gays. Qasse ta tumappe atto gaanazi diza gidikko Kirstoosa sinthan ta atto gizay inte gish gaada. 
2CO.2.11	Ta hessatho ooththizay Xala7ey geliza xoo7e demmoonta mala gaadakko! Nu iza gene qofa balokko.
2CO.2.12	Tani Kirstoosa Mishiraachcho qaala yootanas Xiro7aada bida wode Goday taas ooso oge doyides. 
2CO.2.13	Gido attin tani ta isha Titoosa heen demmoonta aggida gish ta woznay shemponta ixida gish isti tana heeppe moyzin Maqidooniya dere badis.
2CO.2.14	Gido attin Kirstoosa baggara ubba wode nuna xoono ogen kaalethi yuushizanne ba lo7o eratetha nu baggara ubba soon qoncisiza Godas galatay gakko. 
2CO.2.15	Gaasoyka nuni dhayanaytassinne attanaytas giddon Kirstoosa baggara Xoossas shiiqida sawo tunnu giza exane mala. 
2CO.2.16	Dhayanaytas nuni wodhiza xinqo. Atanaytas qasse hayqoppe gede de7oso efiza de7o sawo. Histin hayssas bessizadey oonee? 
2CO.2.17	Nuni Wodhe demmanas giidi Xoossa qaala shaqaca mala walakerethidi bayziza daro asata mala gidokko. Gido attin Xoossafe kiitettida suure asa mala gididi Kirstoosan Xoossa sinthan suure yootos.
2CO.3.1	Nuni ha7i nurka nuna zaaridi galatinoo? Woykko hara asata mala intes gidin woykko intefe haa nuus xaafettida galata dabdaabe koshshizeshaa? 
2CO.3.2	Inte qasse asi wuri erizaynne nababetiza nu wozna garsan xaafettida dabdaabeta. 
2CO.3.3	Inte qalamen xaafettidayta gidonta de7o Xoossa Ayanan xaafettidayta; qasseka shuchcha bolla wooceti xaafettidayta gidonta asa woznan xaafettidaytanne inte nunan go7ettida Kirstoosas qonce dabdaabeta. 
2CO.3.4	Kirstoosa baggara nuus Xoossa bolla diza ammanoy hessa misatees. 
2CO.3.5	Nuna hessas gaththiday Xoossafe attin nuni nu wolqan ooththidos giza miishi issinaka baawa. 
2CO.3.6	Hessika pidalen xaafettida wogan gidonta Ayanan xaafida ooratha caaqo qaala oosanchata nu gidana mala ooththides. Gaasoyka pidalen xaafettida wogay wodhees; Ayanay gidikko de7o immees. 
2CO.3.7	Hessa gish Isra7eele nayti iza ayfeson diza boncho gaasoteththan Muse ayfeso tishshi histi xeeloy ista xoonana gakkanaas hessi guyeppe dhayanayssinne shuchcha bolla pidalen wooceti xaafetidi hayqo oosos gididayssi bonchon qoncizayssa gidikko; 
2CO.3.8	histin Ayana oosos waanidi hessafe aadhdhiza bonchoy denee? 
2CO.3.9	Asi izan pirdetiza oosoy hessa mala bonchettizayssa gidikko asi izan xilliza oosoy hessafe keehi aadhdhiza bonchoy izas waani deenee? 
2CO.3.10	Hayssafe kase bonchettidayssi hara izappe aadhdhiza bonchoy dizayssara giigissishin bonchoy bayndayssa gidides. 
2CO.3.11	Dhumi dhumi bizayssas hessa mala bonchoy diikko mernas minni eqqi daanayssas hessafe keehi aadhdhiza bonchoy waani dennee?
2CO.3.12	Hessa gish hessa mala hidotay nuus diza gish nuni xalatethan hasayos. 
2CO.3.13	Isra7eele nayti Muse ayfesoy xoliqizayssa aggi aggi bishin isti wursetha beyonta mala izi ba ayfeso goozida Muse mala gidokko. 
2CO.3.14	Gido attin kase gal7a caaqo qaalay nababetishin he wode goossazi hach gakkanaas kichchonta gish ista woznay doccida mala dees. He goossay ha7ikka kichchibenna. Izikka kichchanay Kirstoosan xalala.
2CO.3.15	Hach gakkanaassikka Muse maxaafati nababetiza wode he wode goossay ha7ikka ista wozna goozi oykkees. 
2CO.3.16	Gido attin issadey Godakko simmiza wode goossazi qaareti kichchees. 
2CO.3.17	Goday Ayana. Goda Ayanay dizason aylleteth deenna. 
2CO.3.18	Nunikka Goda boncho mastoote mala xolqettishe iza misatanas ha bonchofe gede hara bonchon laamettana. Hessika Ayana gidida Godappe.
2CO.4.1	Xoossa maarotetha daroppe dendidayssan hayssi ha oosozi nuus diza gish nuni hidota qanxokko. 
2CO.4.2	Gido attin geemara haniza yeelasiza yo7ota nu aggidos. As baleththokko; Xoossa qaala wordora walakkokko. Hessa histanappe tumu yo7ota qoncera yootishe asi wurikka nu gizayssa ekkana mala nunatetha Xoossa sinth shiishoos. 
2CO.4.3	Nu Mishiraachcho qaalay gordettikkokka izi gordettiday dhayanaytassa.
2CO.4.4	Xoossa leemiso gidida Kirstoosa boncho Mishiraachcho qaala poo7oza ha alame asay beyonta mala hayssa ha alameza Xoossi ammanonta asa wozna muumisides. 
2CO.4.5	Nuni Yesus Kirstoosi Goda gididayssa sabakoos attin nuna sabakkokko. Nuka nu baggara Yesusa gish intes ooththizadenta gididos. 
2CO.4.6	Kirstoosa sinthan Xoossi ba boncho eratetha poo7o nuus immanas “Poo7oy dhuman poo7o” gida Xoossi ba poo7o nu woznan poo7isides. 
2CO.4.7	Gido attin hayssi gita wolqay nuus Xoossafe imettides attin nuuppe gidontayssa bessana mala hayssi boncho miishay nunan oto misatizayta giddon dees. 
2CO.4.8	Awa baggarakka nuna sugikkokka nuni tinth gi meqokko. Nuus yo7oy tippi giikkokka hidota qanxokko. 
2CO.4.9	Nu goodetikkokka wora wodhdhi attokko. Isti nuna shoci gendersikkoka nu dhayokko. 
2CO.4.10	Yesusa de7oy nu asatethan qoncana mala nuni iza hayqo ubba wode tookki yuuyoos. 
2CO.4.11	Yesusa de7oy hayqqiza nu asatethan qoncana mala paxa diza nuni ubba wodekka Yesusa gishas hayqos aadhdhi imettoos 
2CO.4.12	Hessa gish nu hayqos aadhdhi imettishin inte qas de7on gakkeeta.
2CO.4.13	Kase Geeshsha Maxaafan xaafettida mala “Ta ammanida gish haasayadis” geetettidaysa nuka hessa he ammano Ayanan ammaniza gish hasayos. 
2CO.4.14	Gaasoyka Goda Yesus Kirstoosa hayqoppe denthidayssi nunakka izara issife denthidi intenara ba sinth shiishanayssa nu eroos. 
2CO.4.15	Daro asa gakkishe diza kiyatethi Xoossa bonchos galata bolla galata gujjana mala hayssi wurikka intena go7anas hanides.
2CO.4.16	Hessa gish nu hidota qanxokko; nuus kare bagga asatethay dhay dhay biikkoka nuus gaaththa bagga asatethay gallas gallas ooraxi ooraxi baasi. 
2CO.4.17	Hessas ha7i guutha wodes nuna gakkiza waayey izara giiganas dandayonta mernas gidiza bonchon nuna gaththana. 
2CO.4.18	Hessa gish nu tishshi histi xeellizay ha7i ayfen beettiza miisha bolla gidonta ha7i ayfen beettonta miisha bolla dees. Ha7i betizayssi izi ha7is xalala. Ha7i ayfen beettontays gidikko izi mernassa.
2CO.5.1	Nuni izan biitta bolla diza dunkaney laalettikkokka asa kushen gidonta Xoossa kushen oosettida merna keeththi nuus salon dizayssa nu eroos. 
2CO.5.2	He wodey gakkanaas nu keeththa saloyssa may7anas nu laamoti naagos. 
2CO.5.3	Tumappe hessa nu may7idappe guye kallottokko. 
2CO.5.4	Nuni hayssa ha dunkanezan diza wode ubban izi deexxiza gish daabura piidhi goos. Hessas gaasoyka hayqqizayssi de7on laamettana mala nuni salon daana soza may7ana attin nuuppe qaarettana mala nu koyokko. 
2CO.5.5	Hessas nuna giigissiday Xoossa. Buro yaanayssas waase gidana mala nuus ba Ayana immiday iza. 
2CO.5.6	Nuni ashon diza wode Godappe haakki dizayssa erikkoka izan ammanettidi doos. 
2CO.5.7	Nuni diza duussay Godan ammanidi attin ayfen be7on gidenna. 
2CO.5.8	Nuni ashoppe shaaketidi Godara duus dooranayssa ta sidhonta yootays. 
2CO.5.9	Hessa gish nu ashon diikko woykko ashoppe shaaketikkokka nuus waanna qofay Goda ufayso. 
2CO.5.10	Nuni wurikka Kirstoosa pirda wombora sinthi shiiqanayssi attenna; nuuppe issoy issoy biitta bolla ba ooththida iita gidin woykko lo7o gidin ba ooso mala bessiza waaga ekkana.
2CO.5.11	Hessa gish Godas babo guussi ay guussakkonne nu eriza gish asay nu yootizayssa ero gi ekkana mala ooththanas daaburoos. Nuni oonantakkonne Xoossa achchan qonce. Qasseka inte woznanka qonce gididayssa ta ammanays. 
2CO.5.12	Ta hessa gizay nuna inte sinthan galatanas gidonta dishin inte nunan ceeqqettana mala attin woznappe gidonta ayfen beettiza miishan ceeqqettizaytas inte zaaro immanas dandayana mala gaada gays.
2CO.5.13	Nu goosh gidikko Xoossa gish giidi gooyidos. Erata gidikkoka intes giidikko! 
2CO.5.14	Kirstoosi ubbas issito hayqqoyssanne haray wurikka izara issife hayqqidayssa nu erida gish Kirstoosa siiqoy nuna wolqara oosises. 
2CO.5.15	Shempora paxa dizayti wurikka he hayqqidayssassinne hayqoppe dendidayssas daana malappe attin hayssafe guye isti baasi doonta mala Kirstoosi ubbas hayqqides.
2CO.5.16	Hessa gish hayssafe guye nuni oona assikka asho ayfen xeellokko. Nuni hayssafe kase Kirstoosa asho ayfen xeelliday coo mela asa mala xeello, gidikkoka hayssafe guye sinthas gidikko hessatho xeello. 
2CO.5.17	Hessa gish oonikka Kirstoosa bagga gidikko izi ooratha medhetetha. Kase ceega medhetethay aadhdhides. He iza kichchosan hara ooratha medhetethi gelides. 
2CO.5.18	Hessi wuri haniday izi nuna banara Kirstoosa baggara maqaynthidinne maqayntho ooso nuus immida Xoossana. 
2CO.5.19	Hessika Xoossi Kirstoosa baggara hanko alame asa wursikka banara maqayinthides guussa. Isti qohozakka qoodibenna. Nuuska nu asa Godara maqayinthana qaala immides.
2CO.5.20	Xoossi nu baggara as xeygiza gish nuni qasse Kirstoosa ogathata. Hessa gish “Inte Xoossara maqaynite!” giidi nu intena Kirstoosa sunthan woossos. 
2CO.5.21	Nuni Kirstoosa baggara Xoossa xilloteth gishetti ekkizayta gidana mala Xoossi iza bolla nagaray baynda Kirstoosi izi nu nagara tookkana mala ooththides.
2CO.6.1	Nuni Xoossara ooththizayta gidida mala inte ekkida Xoossa kiyatetha coo mela ashshofte gishe nu intena woossos. 
2CO.6.2	Xoossi “Tani taas giigida gallas nena siyadis! Attiza gallas ta nena maaddadis!” giza gish lo7o wodey hekko ha7i! Atetha gallassikka ha7ikko!
2CO.6.3	Nu oosoy leqetonta mala ay wodekka oonaska nuni dhuphe gidokko. 
2CO.6.4	Hessafe aaththidi waayenne meto un7oka dandayan Xoossas ooththiza asata mala ay ogerakka nunatetha aaththi immos. 
2CO.6.5	Nuni Xoossas ooththizayta gididayssa bessizay garafeteththan, qashetethan, hirgan, daaburi ooson, dhisikko dhayoninne gafanna. 
2CO.6.6	Hessathoka geeshshatethan, eratethan, dandayan, kiyatethan, Xillo Ayana kaaloninne qoodheppe qommon gidonta siiqon, 
2CO.6.7	tuma qaalaninne Xoossa wolqanna. Nu Izan gede oli xooniza ola miishinne kametti attiza gondalley xillotetha. 
2CO.6.8	Bonchos gidin woykko kawushshas, qoodhetanas woykko galatanas nuni giigetidayta. Nuni tumanchata shin ase baleththizayta geetettidos. 
2CO.6.9	Nuni eretidayta shin eretontayta gididos. Isti hayqqidaytakko gishin nuni paxa doos. Asay nuna bukki bukkinka nu hayqqibeekko. 
2CO.6.10	Muuzoy nuna gakkikkoka ubba wode ufayetoos. Nu manqokko shin daro manqota dure Kessoos. Nuus aykkoyka bayndayta shin wurikka nuus dees.
2CO.6.11	Inteno Qorontoosen dizayto! Ta kase intes qonccen yootadis. Nuni nu wozna intena wursi bessidos. 
2CO.6.12	Inte qasse nuna inte siiqo bessanas uuzetideta attin nu intena nu siiqo bessanas uuzetibekko. 
2CO.6.13	Aaway ba naas yootiza mala takka intes ane yootays. Nuni nu wozna keehi doyidi nu qofa intes qoncisoyssatho inteka nuus hessatho qoncisite.
2CO.6.14	Ammanonta asara giigay baynda issifetethan oyketofte. Xillotethinne nagaray waani issifettanas dandayizee? Poo7oynne dhumay issife waani daana dandayizee? 
2CO.6.15	Kirstoosinne Dabuloosi waani gaagganas dandayizoo? Ammanizadey ammanontadera aazan laagettanas dandayizee? 
2CO.6.16	Xoossa Woosa Keeththas eeqatara aaza gaaggoy dizee? Xoossika
2CO.6.16	“Tani ta duussaso ta dereza giddon ooththana;
2CO.6.16	takka istara daana;
2CO.6.16	istasika Goda gidana.
2CO.6.16	Istika ta dereta gidana” giidi kase yootida mala nuni issoy issoy de7o Xoossa Keeththata. 
2CO.6.17	Goday
2CO.6.17	“Inte ista giddofe shaaketidi kezite!
2CO.6.17	Tuna miish bochchofte;
2CO.6.17	takka intena ekkana. 
2CO.6.18	Ta intes Aawa gidana;
2CO.6.18	inteka taas attuma naytanne maca nayta gidandeta”
2CO.6.18	gees wursikka dandayiza Goday.
2CO.7.1	Hessa gish ta siiqoto! Hayssi hidotay nuus imettida gish ashonne ayana tunisiza ay miishafekka ane nuna geeshshoos. Xoossas yashshan nu geeshshatetha ane kumeth histoos.
2CO.7.2	Inte nuna ufayssan mokki ekkite. Nuni oonakka qohibeekko; oonakka naaqibeekko; oona go7akka nuus baleththi ekkibeekko. 
2CO.7.3	Tani hessatho gizay inte bolla pirdanas gidenna. Hayssafe kase ta intes yootida mala inte nu woznan deeta. Hessa gish hayqonka gidin paxanka ubba wode nu intefe shaaketokko. 
2CO.7.4	Taas inte bolla diza ammanoynne ceeqeteththi daro gita. Ta intenan minetays. Nuna gakkiza meto ubban tani keeha ufayetays.
2CO.7.5	Nuni Maqidooniya gakkida wodekka dumma dumma baggara metoy nuna gakkides attin nuni aykkokka shempo demmibeekko. Nuus soora hirgay, karera qas ooshi dees. 
2CO.7.6	Gido attin muuzotidayta minthethiza Goday Titoosa yuussan nuna minthethides. 
2CO.7.7	Nuni minetiday iza yuussan xalala gidonta dishin inte iza minthethidayssa nu gujji siyida gishassa. Inte tana laamotidayssa taas qadhetizayssa qoppizayssakka izi nuus yootin siyada tani daro ufayetadis.
2CO.7.8	Tani hayssafe kase intes xaafida kiitay intena mishisida gidikkoka he kiita xaafida gish tani hessatho aazas xaafadina gaada modhetikke. Modhetikkokka ta modhetanay guutha wodes inte tana mishisida gishassa. 
2CO.7.9	Ha7i gidikko ta ufayetays. Tani ufayetida gaasoy tani intena michisida gish gidonta inte he miishappe dendidayssan maarotethan gelidi laamettida gishassa. Hessa gish inte mishetikkokka Xoossa shene mala gidida gish nuni intena aykkokka qohibeekko guussa. 
2CO.7.10	Xoossa shene mala gidida mishetethi gede maareti attanaso gaththees. Hessaska modhetethi deenna; woznappe gidonta maareteth gidikko hayqon gaththees.
2CO.7.11	Hayssi inte muuzotethay Xoossa shene mala gidida gish hessi ay mala minotethan, ay mala oysha zaaron, ay mala elle hanqetethan, ay mala yashshatethan, ay mala laamotethan, ay mala lo7o amon, ay mala muran intena gaththidakkonne ane inte woznan yuushi qoppite. Inte qasse hanida ubbanka he hanozappe geesh gididayssa markasideta. 
2CO.7.12	Hessa gish ta intes xaafidayssi inte nuus ay mala ammanettizaytakkone inte intena Xoossa sinthan beyana malappe attin qohidade gishshinne qohetidade gish gaada gidenna. 
2CO.7.13	Nuni minetidayssafe bollara Titoosi demmida ufayssan daro ufayetidos. Nuni ufayetidaykka inte wurikka Titoosa minthethida gishshinne iza wozna shempisida gishassa. 
2CO.7.14	Tani intenan ceeqqettizayssa kase Titoosas yoota wothadis. Inteka tana yeelasibeykketa. Ubba wode ta intes tuma xalala yootashe days. Hessika nuni inte gish Titoosas yootida yo7oy tumu giidi ammanettides. 
2CO.7.15	Inte wurikka azazettizayta gididayssa, yashshatethaninne kokkorishe inte iza mokki ekkidayssa Titoosi qoppi ekkidi izi intena siiqizayssas zaway baawa. 
2CO.7.16	Takka ubba baggara intenan ammanettanas dandayida gish ta daro ufayetadis.
2CO.8.1	Ta ishato! Xoossi Maqidooniyan diza ammaniza asas immida kiyatetha inte eranayssa ta koyays. 
2CO.8.2	Isti daro metoti dishe daro ufayetida. Keehi manqota gidikkoka daro kiyattida. 
2CO.8.3	Isti baasi dandayettizayssa malanne baasi dandayettizayssafekka aaththi immidayssa ta ista gish markatays. 
2CO.8.4	Yuhudan diza ammanizaytas maado immanas diggettonta mala nuna keehi woossida. 
2CO.8.5	Isti nuni qoppidayssafe bollara aaththi ooththida. Isti koyro bana Godas immida. Zaardika Xoossa shene mala banaka nuus immida. 
2CO.8.6	Hayssa oosoza koyro Titoosi doommida gish ha7ikka hayssa maado imoza izi polana mala nu iza woossidos. 
2CO.8.7	Inte ammanon, haasayan, eratethan, mino ooson, inte nuna siiqiza siiqon, ubba yo7on aadheta. Hessathoka kiyatetha oosonka aadhdhizayta gidite.
2CO.8.8	Ta hessa gizay intena coo mela azazanas gidenna. Gido attin hanko hara asay minni immizayssa intenara gaththa beyshin inte siiqoy tumu gididayssa shaaka erenasa. 
2CO.8.9	Inte nu Goda Yesus Kirstoosa kiyateth ereeta.
2CO.8.10	Hayssa ha hanozan taas lo7o gidi bettida zore ta intes immays. Zilaythi inte imo xalala gidonta dishin immanas koyroppe qoppiday intena. 
2CO.8.11	Hessa gish inte immanas koydayssi polettana mala intes diza mala kase inte qoppidayssa ha7i ooththite. 
2CO.8.12	Asi immanas woznappe koykko izaadey kiyatethan immizayssi ekketizay asi baasi dizaari mala immikko attin baasi bayndayssafe immishin gidenna.
2CO.8.13	Ta hayssatho gizay inte wurikka gina gidana mala attin inte imon waayetishin harati shempana mala gaada gidenna. 
2CO.8.14	Inte waayetishin ista miishay inte meto ashshana mala ha7i qasse inte miishay ista meto ashsho. Hessa malan inte giddon ginatethi daana. 
2CO.8.15	Hessika “Daro shiishshidades wodhdhibenna; guuth shiishshidadesikka paccibenna” geetetti Geeshsha Maxaafan xaafettida mala. 
2CO.8.16	Tani intes qoppizayssa mala Titoosaykka intes woznappe qoppana mala ooththida Goday galattetto. 
2CO.8.17	Titoosi inteko bizay barka ba qofan ufayssanpe attin nuni iza woossida gish xalala gidenna. 
2CO.8.18	Mishiraachcho qaala ooson Woosa Keeththatan ubban dosettida ishaza nu izara gaththi yeddoos. 
2CO.8.19	Hessafekka bollara hayssi nu ishay nuni hayssa lo7o oosoza Goda bonchos ooththishininne nuni ooththanas koyizayssa izas qoncisishin izi nunara biidi ooththanas Woosa Keeththati dooridade.
2CO.8.20	Hayssa kiyateth imettida miishaza nuni oykkishin nu bolla aykko boroykka gakkonta mala nuni naagetos. 
2CO.8.21	Gaasoyka nuus waanna qofay Goda sinthan xalala gidonta asa sinthanka lo7o ooththanassa. 
2CO.8.22	Daro wode daro miishan paacetidi mino gidida nu isha Titoosara nu iza yeddiday hessassa. Izas inte bolla diza ammanoy daro gita gidida gish izi ha7i intena maaddanas kaseppe aaththi koyees. 
2CO.8.23	Inte Titoosa gish eranas koykko izi intena maaddanas tanara ooththizade. Izara issife biza hanko ishati qasse Woosa Keeththati ba gish yeddida Kirstoosa bonchos eqqidayta. 
2CO.8.24	Hessa gish inte istas inte siiqo bessite. Inte hessatho histikko inte siiqoynne nu intenan ceeqqettiza ceeqeteththay coo mela gidontayssa inte Woosa Keeththatas bessandeta.
2CO.9.1	Yuhudan diza ammanizaytas kessiza miisha gish ta intes xaafanas koshshenna. 
2CO.9.2	Intes Akaayan diza asas maaddana lo7o qofay dizayssa ta erada “Akaaya asay zilaythafe oykidi maados giigettides” gaada Maqidooniya asas yootadis. Harappeka inte maaddanas koyda suure qofay darota lo7o oosos dentheththides. 
2CO.9.3	Hayssa ha hanozan nu intenan ceeqqettizayssi coo mela gidonta mala hayta nu ishata ta kiittadis. Inteka ta Kase intes gida mala naageti uttite.
2CO.9.4	Maqidooniya asati tanara inteko bishin inte giigetonta dizayssa beekko nuni intenan ceeqqettizayssan yeelatana. Inte qasse daro yeelatana. 
2CO.9.5	Hessa gish inte kase immana gidayssa kasetidi giigissana mala intena qofisanas gaada hayti ishati taappe kasetidi inteko gakkana mala koshshizayssi taas beettides. Hessathoka tani biza wode inte immanayssi giigi uttidaz gidana. Inteka immanayssi wolqara gidonta dosan gididayssa bessana.
2CO.9.6	“Guuth zerida asi guuth shiishana; daro zeridadey qas daro kath shiishana” giza qaala yuushi qoppite. 
2CO.9.7	Xoossi dosizay ba dosan immizade gidida gish issi issi asi immanas ba woznan qoppidaro ufayssan immo attin modhetishe coo wolqara immofo. 
2CO.9.8	Ubba wode haniza ubban inte intes gidi palahidi hara lo7o oosos gidana mala Xoossi intes ba anjo gujji immanas dandayees. 
2CO.9.9	Hessika
2CO.9.9	“Manqotas kiyatethan immides;
2CO.9.9	iza Xillotethi mernas deyana”
2CO.9.9	geetetti Geeshsha Maxaafan xaafettida mala. 
2CO.9.10	Zerizades zerethi, maanas kath immiza Goday inte zeriza zeretha izi keehi darsi immana. Izi inte kiyatetha oosoza ayfe intes darsana. 
2CO.9.11	Inte kiyatethan immoyssi nu baggara ista gakkiza asati Xoosse galatana mala inte ubba wode kiyatethi immana mala Xoossi intena ubbasora duresana.
2CO.9.12	Hayssi inte immiza kiyatetha oosoy ammanizayta meto maadoppe bollara asay Xoossa darsi galatana mala ooththes. 
2CO.9.13	Hayssi inte kiyatetha oosozi inte Kirstoosa Mishiraachcho qaalan ammanidi ammanettidayta gididayssa, istasinne harataska inte kiyateth immidayssa erissizaz gidida gish isti wurikka Xoosse galatana. 
2CO.9.14	Isti qasse Xoossi intes immida gita kiyatetha geedon intena siiqiza gish intes woossana. 
2CO.9.15	Asa qaalan qoncisethafe bolla gidida Xoossa imotetha gish Xoossi galattetto.
2CO.10.1	Ta Phawuloosi intenara dishin izi ashike geetettadis shin ta intefe haakkishin qas inte bolla xalidade geetettida ta Phawuloosi Kirstoosa ashketethaninne iza lo7etethan intena woossays. 
2CO.10.2	Tani intena woossizay ta inteko hee biza wode inte tana xalatethan hasayissonta aggana mala. Nuni asho qofan simeretiza mala nuna xeelliza issi issi asata sinthan tani xalatethan haasayanas koyays. 
2CO.10.3	Nuni dizay hayssa alameza bolla gidikkoka nu oletizay ha alameza asa ola mala gidenna. 
2CO.10.4	Nu ola miishayka ola miixa laallanas dandayiza Xoossa wolqay dizayssa attin hayssa alameza ola toora gidenna. 
2CO.10.5	Xoosse eronta mala dhuphe gidi dendiza palamanne otoreteth nu laalloos. Asa qofa wursi di7i ekkidi Kirstoosas azazettana mala ooththoos. 
2CO.10.6	Inte azazetethi poletiza wode azazettonta ay miisheka qaxayanas nuni giigeti uttidos.
2CO.10.7	Inte xeellizay kare baggara beettizazi xalala. Oonikka tani Kirstoosasko gi ammanettikko zaarethi qoppo. Nuka iza malaka Kirstoosayta gididayssa izaadey woznan woththo. 
2CO.10.8	Goday nuus immida maata gish tani izan ceeqqikkokka yeelatikke. Hessi maatay taas imettiday nuni intena minisanas attin laallanas gidenna. 
2CO.10.9	Tani ha kiitan intena babisos ooththiza misatoppo. 
2CO.10.10	Oone erizay issi issi asati “Phawuloosa kiitati deexxonne wolqama; gido attin izi nu achchan diza wode izi laafa; Iza haasayayka leqettidazakko!” gizazi gidana. 
2CO.10.11	Hessatho giza asati nuni hahon dishe xaafi kiittidayssassinne qas intenara dishe nu ooththizayssa giddon aykko dummateththi bayndayssa shaakki eretto.
2CO.10.12	Gidikkoka barka bana nashshiza issi issi asatara nuna nurka gaththi xeellanas woykko istara nuna giigissanas xalokko. Isti qasse barka bana banara gaththi xeelliza gish isti yuushi qoppizayta gidettenna. 
2CO.10.13	Nu qasse inteko gakkana gakkanaas Xoossi nuus immida ooso zawan simeretos attin wogappe aaththi ceeqqettizayta gidokko. 
2CO.10.14	Inte qasse nu ooththizason diza gish Kirstoosa Mishiraachcho qaala tamarsanas nu inteko bida wode nuni hee nu zawappe aadhdhibeekko. 
2CO.10.15	Hessa gish Xoossi nuus immida zawappe aadhdhidi hara asata ooththon gelidi wogappe aadhdhi ceeqqettokko. Hessafe bollara inte ammanoy diccana malanne nu oosoykka Xoossi nuus immida zawan inte giddon aakkanayssa naagon doos. 
2CO.10.16	Hessa gish nu hara asi ooththiza zawa aadhdhidi kasetidi ooththettida ooson ceeqqettonta dishe intefe henin diza deretas Mishiraachcho qaala yootanas dandayoos.
2CO.10.17	Gido attin Xoossa Maxaafay “Ceeqqettiza asi Godan ceeqqetto” gides. 
2CO.10.18	Asi galattettanas dandayizay Goday gaalatikko attin barka bana gaalatin gidenna.
2CO.11.1	Ta guutha eeyateththa inte dandayana mala ta hidota ooththoyssa hayana dandayite. 
2CO.11.2	Issi gelonta geeshsha geela7oya ba geela7ottethan issi azinas giigiza mala takka intena Kirstoosas giigissida gish ta inte gish lo7o qofa qoppays. 
2CO.11.3	Shooshay ba genera Hewaano baleththidayssatho oone erizay inte qofaykka mooretin Kirstoosas diza suurenne geesh gidida ammanetetha intena aggagandeto gaada ta hirgays. 
2CO.11.4	Issi asi inteko yiidi nu kase intes sabakidayssa gidonta hara Yesusa sabakikko woykko kase ekkida Ayana gidonta hara ayana ekkikko woykko kase inte ekkida Mishiraachcho qaala gidonta hara Mishiraachcho qaala ekkiko coo mela inte xoonetideta guussa.
2CO.11.5	Gidikkoka tani hayta gita Hawaaretappe aykonka guuxiza taas misatenna. 
2CO.11.6	Haasayan cinca gidonta aggikkokka taas eray paccibenna. Hessa nuni intes dumma dumma ogera qoncen ersidos.
2CO.11.7	Tani intes Xoossa Mishiraachcho qaala damozay baynda sabakidaynne intena dhoqu histanas tani tana kawushshidayssi oone erizay taas nagara gidi qoodetideshaa? 
2CO.11.8	Intes ooththanas hanko Woosa Keeththatappe tani maado ekkidayssi istafe shiisha ekkadakko. 
2CO.11.9	Tani intenara dishin tana metin Maqidooniyappe yida ishati taas koshshizazan tana maaddida gish oonaska tooho gidabeekke. Hanno gakkanaaska ay miishanka intes tooho gidabeekke. Sinthafekka ta intes tooho gidikke. 
2CO.11.10	Kirstoosa tumatethi tanan diza gish tani ceeqqettonta mala tana diggizay Akaaya deren oonikka baawa. 
2CO.11.11	Hessas gaasoy aazee? Tani intena siiqonta gishee? Ta intena siiqizayssa Xoossi erees.
2CO.11.12	Heyti wordo Hawaareti “Nuka istatho ooththoos” gishe isti ceeqqettizayssa digganas ta ha7i ooththizayssatho sinthafekka ooththana. 
2CO.11.13	Heytanta mala asati Kirstoosa Hawaareta misatanas barka bana laammiza wordancha Hawaaretanne baleththiza oosanchata. 
2CO.11.14	Hessika daro malalisizazi gidenna. Xala7eykka bana poo7o kiitancha misatisidi laamettes. 
2CO.11.15	Hessa gish heyti Xala7e oosanchati hanko xillo oosanchata misatanas barka banateththa laammikko aykkokka malalisenna. Wursethan isti ba ooso waaga ekkana.
2CO.11.16	Oonaska tani eeya gididazi misatoppo gaada qasseka yootadis. Ta istas eeya misatikkokka guutha wodes ta ceeqqettana mala tana inte eeya mala qoodite. 
2CO.11.17	Tani hessatho duuna kuntha haasayizay Goda shene mala gidonta eeya asa mala gidada. 
2CO.11.18	Daroti ba asho qofan ceeqqettizayssaththo takka ceeqqettana. 
2CO.11.19	Inte qas yuushi qoppizayta gidida mala hanko eeyata ufayssanas dandayeeta. 
2CO.11.20	Hessathoka oonikka intena baasi aylleskonne oonikka intena bonqikko, oonikka intenan go7ettikko, oonikka intena leqqikko, oonikka intes shagalan baqqikko inte dandayeeta. 
2CO.11.21	Izi tana yeelasizazi gidikkoka hayta ha hanota ooththanas nuni mino gidontayssa tani intes qoncisays.
2CO.11.21	Gido attin oonikka ceeqqettanas xaalikko takka izatho xaalada ceeqqettana. Tani hessa gizay ha7ikka eeya gidada. 
2CO.11.22	Heytanti isti Ibraawe asatee? Takka Ibraawekko! Isti Isra7eele asatee? Takka Isra7eele asakko! Isti Abrahaame zerethatee? Takka Abrahaame zerethikko! 
2CO.11.23	Heytanti Kirstoosa oosanchatee? Tani qas istafe bollara Kirstoosas ooththizade. Ta hessatho gizay gooshsha mala gidadakko! Tani istafe daro wode ooson daaburadis; daro wode qashetadis; daro wode garafettadis; daro wode hayqos gakkadis. 
2CO.11.24	Heedzdzu tammanne uddufun xuurqafe ichashuto Ayhudatan garafettadis. 
2CO.11.25	Heedzdzuto durqan bukettadis; issito shuchchan cadettadis; heedzdzuto markabe giddon ta bolla metoy gakkides; issi omarsinne issi gallas abba giddon gam7adis. 
2CO.11.26	Ta hammutha daro gaason haaththa kixxaynne di7oy, pangatappe metoy tana gakkides. Ta qommo Ayhuda asappenne Ayzaabetappe waayeynne metoy tana gakkides. Katamanka bazzonka abba bollanka tana metoy gakides; hessathoka wordo ammanizaytappe metoy tana gakkides. 
2CO.11.27	Daro ooththa daaburadis; daro wode dhiskabeekke; gafaninne haaththa saamon waayetadis; daro wode miza kathi taas dhayides, meeggoynne kalloteth tana gakkides. 
2CO.11.28	Tani hara miishi qopponta, gallas gallas tana qoppisizay Woosa Keeththata ubba gish qoppiza qofa. 
2CO.11.29	Issi asi daaburishin tani izara daaburonta ayde aggadinaa? Issi asi nagaran kundishin ta qasse iza hanqettonta ayde aadhdha erazinaa?
2CO.11.30	Ceeqqettanas koshshizazi gidikko ta ceeqqettanay ta daburancha gididayssa tana bessiza miishan ceeqqettays. 
2CO.11.31	Mernas galattettida Goda Yesus Kirstoosa Aawa Xoossi ta wordotontayssa erees. 
2CO.11.32	Tani Demasqo kataman dishin kawo Arsixosiyossappe garsara dere ayssizayssi tana oykkanas koydi he katama pengeta zabetan naagissides. 
2CO.11.33	Gidikkoka asay tana keeshen yeggidi he katama ginbe maskotera duge woththi yeddin kessa ekka attadis.
2CO.12.1	Ceeqeteththan aynne go7ay baynda agikkoka ceeqqettanas koshshikko Goday taas qoncisi immidayssaninne izi bessida ajjutan ta ceeqqettana. 
2CO.12.2	Kirstoosas gidida issade ta erays. He addezi tammanne oyddu laythafe kase heedzdzantho salo ekketi bides. (Izi ekkettiday ba ashora gidin woykko ashora gidonta aggin erikke shin Xoossi qasse eres.)
2CO.12.3	Gidikkoka izi ba ashozara biin woykko mela biin ta erike. Xoossi qasse erees. 
2CO.12.4	Izaadeyka pude Gannate ekketidi asa qaalan qoncisanassinne asi gaanas dandayontaz izi siydes. 
2CO.12.5	Tani hessa mala asan ceeqqettays. Ta hu7es gidikko ta dabursafe hara ta izan ceeqqettana miishi taas deenna. 
2CO.12.6	Histin tani tuma haasayiza gish ceeqqettanas koyikkokka ta eeya gidikke. Gido attin oonikka ta bolla ba beyizazappenne taappe siyizayssafe bollara qopponta mala gaada ceeqqettanappe naagetays.
2CO.12.7	Hayta taas qoncida gita hanota gaason tani otoretonta mala ta asateth aguntha mala caddiza sakoy taas imettides. Hessika Xala7eppe kiitetidi tana cachchan waayssidi ta ceeqqettonta mala diggees. 
2CO.12.8	Hayssi tana waayssizaysi taappe kichchana mala tani Goda heedzdzuto woossadis. 
2CO.12.9	Gido attin Goday qasse “Ta wolqay kumeth gidi qoncanay ne daabursan gidida gish ta kiyatethi nees gidana” gides. Hessa gish Kirstoosa wolqay ta bolla gidana mala ay wodeppekka bollara tani daaburshin he wode ufayssan ceeqqettanas dosays. 
2CO.12.10	Tani wolqa demmizay daaburiza wode gidida gish ta Kirstoosa gish daaburishin, cayettishin, metotishin, goodetishin, muuzotishin tana ufaysses.
2CO.12.11	Tani eeya asa mala haasayadis! Tani hessatho haasayana mala ooththiday intenakko! Inte tana galatanas besseesikko shin ta oonakkonne eretontade gidikkoka hanko gita geetettida Hawaaretappe tani aazanka guuxikke. 
2CO.12.12	Tani tumu Hawaare gididayssa erissiza hanoti ta intenara dashe dandayan polida oosota. Heytikka malatata, gita ooratha miishetanne malalisiza oosota. 
2CO.12.13	Tani intes tooho gidonta aggorippe attin hanko hara Woosa Keeththatappe intena aazan paccisadinaa? Hessika mooro gidikko inte tana maarite.
2CO.12.14	Tani he inteko baanas giigettishin hayssi heedzdzantho. Tani intes toho gidanas koyikke. Tani intena koyays attin inte miisha koyikke. Aawati naytas miisha shiisheetes attin nayti Aawatas miisha shiishshi erettenna. 
2CO.12.15	Tani inte gish tanaka taas dizaz wursa intes aaththa immidako tana daro ufaysses. Histin tani intena hayssa mala daro siiqishin inte qas tana waani guuthara siiqetii?
2CO.12.16	Ay gidikkoka ta intes tooho gidabeekke shin intes ta intena coo genen baleththa oykkidazi misatees. 
2CO.12.17	Ta inteko kiita yeddida asataappe issade baggarakka intefe go7ettadinaa? 
2CO.12.18	Titoosi inteko baana mala ta iza woossadis. Hessa nu ishazaka izara gaththa yeddadis. Histin Titoosi intefe aykko go7ettidee? Taninne izi intes ooththiday issi woznan gidenee? Kase nu hanoy issi mala gidenee?
2CO.12.19	Inte wurikka ha7i gakkanaas qoppizay nu inte sinthan nuna ashshanas haniza miisha mala xeelletii? Nuni Kirstoosan gididi intes yootizaysi Xoossa sinthanna. Ta siiqoto! Nu hayssa wursi yootizay intena go7anas giidikko! 
2CO.12.20	Tani hee biza wode oone erizay inte ta koyda mala hanonta aggikko takka inte koyiza mala gidonta dashe gaggettanesha gaada hirgays. Hessathoka inte giddon ooshi, qanatetethi, hanqoy, zupetethi, asa sunth iisoy, zigirsi, otoretethinne kachchi duus aggenna gaada hirgays. 
2CO.12.21	Tani qasseka he inteko bishin oone erizay ta Goday tana inte sinthan kawushshande gaada hirgays. Hayssafe kase nagara ooththidi he ooththida tunatethan, laymaninne coo mela yeda duussas maarotethan gelonta asata gaason ta muuzotethan wodhandina gaada hirgays.
2CO.13.1	Histikko tani inteko bishin hayssi taas heedzdzantho. Aydekka gidin yo7oy minnizay nam7u markan woykko heedzdzu markanna.
2CO.13.2	Intena beyanas ta nam7antho boyssan ta intenara dashe inte naagettana mala ta intes mintha yootadiskoshin; ha7ikka qasse hahon daada hayssafe kase nagara ooththidaytassinne hankoytas mintha yootays. Ha7i ta inteko hee simma biikko istafe oonaska mishetikke. 
2CO.13.3	Hessika qasse tanan gididi intes yootizay Kirstoosa gididayssa inte shaakki eranas koyizayssa besses. Inte achchan diza Kirstoosi wolqama attin laafa gidenna. 
2CO.13.4	Izi masqale bolla kaqettidi daburan hayqqikkoka ha7i qas Xoossa wolqan paxa dees. Nuka izara laafata gidikkoka inte gish giidi Xoossa wolqan minni doos.
2CO.13.5	Inte ammanon minni dizaakkonne eranas ane interka intena paaci xeellite. Yesus Kirstoosi intenan dizayssa shaakki eribeyketii? Hessatho hanonta aggikko inte paacen kundideta guussa. 
2CO.13.6	Nuni paacen kundontayssa inte shaakki erana gaada hidota ooththays. 
2CO.13.7	Inte iita miishi ooththonta mala nuni Xoosse woossos. Nuni woossizaykka nu aykkokka dandayizayta gidonta aggikkokka inte ubba wode lo7o ooso ooththanappe attin nu goobateththi intena bessanas gidenna. 
2CO.13.8	Nuni tumatethas ooththos attin tumappe karera aykkokka ooththana dandayokko. 
2CO.13.9	Nuni daburanchata gidin inte qas minota gidishin nuna ufaysses. Nu woossay inte bolla wosoy bayndayta gidana malassa. 
2CO.13.10	Tani hayssa intes yeddiza kiitaza intefe haakka dashe xaafiday hessa gishassa. Hessa malan ta inteko biza wode taas Goday immida Aawatethan ta intena waayssikke. Goday taas Aawateth immiday intena minthanas attin laallanas gidenna.
2CO.13.11	Ane ha7i ta ishato! Saro diite; inte duussa lo7ethite; ta intena zoroyssa kaallite; asay issoy issara sigetite. Saron diite; siiqonne saro Goday intenara gidana. 
2CO.13.12	Siiqo yeereteth yeeretidi issoy issara saroketite.
2CO.13.13	Ammaniza asay wurikka intena saro gees. 
2CO.13.14	Goda Yesus Kirstoosa kiyatethi, Xoossa siiqoynne Xillo Ayana issifeteth intenara ubbatara gido.
GAL.1.1	Asi kiittidade gidonta Yesus Kirstoosa hayqoppe denthida iza aawa Xoossafe kiitettida Phawuloosappe. 
GAL.1.2	Tanara diza ishata ubbafe Galatiyan diza Woosa Keeththatas. 
GAL.1.3	Nu Aawa Xoossafe Goda Yesus Kirstoosappe Xoossa kiyatethinne saroy intes gido. 
GAL.1.4	Nu Aawa Xoossa shene gidin iita alamezappe nuna ashshanas bana aaththi immidayssas, 
GAL.1.5	merppe merna gakkanaas izas bonchoy gido.
GAL.1.6	Inte Kirstoosa kiyatethan xeygidayssa aggagidi hara dumma shaako Mishiraachcho qaalakko simmidayssi tana daro malalises. 
GAL.1.7	Ta hessa gida gaasoy intena baleththizaytinne Kirstoosa Mishiraachcho qaala mirqiza issi issi asati diza gishassa; tuma giikko Mishiraachcho qaalay issino xalla. 
GAL.1.8	Gido attin nuna gidin woykko salo kiitancha gidinka nu intes sabakida Mishiraachcho qaalappe hara dumma Mishiraachcho qaala sabakikko hessadey mernas qangetidade gido. 
GAL.1.9	Ta kase gida malaka Ha7ikka zaaradakka kase inte eko Mishiraachcho qaalappe hara dumma Mishiraachcho qaala sabakikko izaadey mernas qangetidade gido gays.
GAL.1.10	Ha7i ta asi tana eroshsho! Hashshu gaana mala koyazinayee? Xoossi hashshu gaana mala koyazinaa? Woykko as ufayssana koyazinaa? Ta as ufayssana koyizakko Kirstoosa oosancha gidikke.
GAL.1.11	Ta ishato! Ta intes sabakida Mishiraachcho qaalay asa ooso gidontayssa inte erana mala koyays. 
GAL.1.12	Hayssa ha Mishiraachcho qaalaza Yesus Kirstoosi taas qoncisides attin ta oonappekka ekkabeekke; woykko oonikka tana tamarsibenna.
GAL.1.13	Tani kase Ayhudata ammanon waana dizaakkonne Xoossa Woosa Keeththe ta ay mala goodidakkonne qasse mule dhayssanas ta ay mala dafettidakkonne inte siyideta. 
GAL.1.14	Kase ta diza woden diza daro Ayhuda asata darotappe ammanon aadhdhays. Kase nu aawata woga naaganas daro dafettayssishin. 
GAL.1.15	Gido attin kase koyro tani ta aayi ulon dishin baasi dooridi ba kiyatethan tana xeygida Xoossay 
GAL.1.16	Ayzaabeta giddon iza naaza gish ta sabakana mala ba naaza tanan qoncisanas dosida gish ta oona asarakka zoretabeekke. 
GAL.1.17	Taappe kase Hawaare gididaytakko Yerusalame babeekke shin ammanida mala heerakka Arabe biitta badis; heeppeka Damasqo simmadis. 
GAL.1.18	Heeppeka heedzdzu laythafe guye Phexroosara gaagganas Yerusalame badis. Izara gaaggada tammanne ichashu gallas gakkanaas heen gam7adis. 
GAL.1.19	Gido attin Goda isha Yaqoobeppe attin Hawaaretaappe oonakka beyabekke.
GAL.1.20	Hayssa ta intes xaafizayssan ta wordo hasayontayssa Xoossa sinthan yootays. 
GAL.1.21	Hessafe guye gede Sooriyanne Kilqiya geetettiza dere badis. 
GAL.1.22	Yuhuda deren diza Kirstoosan ammaniza asay tana beybenna. 
GAL.1.23	Gido attin “Beni nuna ammano gish goodi dhayssana koyiza addezi ha7i he ammano zaari sabakkes” giza wore xalla siyida. 
GAL.1.24	He asay ta gaason Xoosse galatides.
GAL.2.1	Tammanne oyddu laythafe guye qasseka Yerusalame badis; he wode Barnabaasara days; Titoosakka tanara ekka badis. 
GAL.2.2	Taas qoncida gish he badis. Ayzaabeta giddon ta sabakiza Mishiraachcho qaalakka istas yootadis. Gido attin ta kase mela woxxidakko gaadanne qasseka sinthafe coo mela woxxonta mala hirgada waannatizaytas dumma erisadis. 
GAL.2.3	Haray attoshin tanara diza Titoossi izi Girike as shin izi qaxxarettana mala wolqathibetenna. 
GAL.2.4	Hayssi ha yo7ozi dendiday issi issi wordo ammanizayti nuni Yesus Kirstoosan demmida geeshshatetha yuuyi yuuyi paaci beyanassinne nuna aylletethan zaari gelthanas loddara nuukko salli gelida gishassa. 
GAL.2.5	Hayta he asatas nuni issitokka haarettibeekko. Hessika inte Mishiraachcho qaala tumatethan eqi daana mala giidikko.
GAL.2.6	Waanna misatiza asati taas aykkokka misatetenna; Xoossi asa ayfeso beyidi maado ooththi erenna. Heyti he asati ta kiittiza yo7otas taas aykkokka gujjibettenna. 
GAL.2.7	Gido attin Phexroossi qaxaretidaytas Mishiraachcho qaala sabakanas hadara ekidaysa mala takka qaxxaretontaytas Mishiraachcho qaala sabakanas hadara ekidaysa isti erida. 
GAL.2.8	Phexroossi Ayhudatas Hawaare gidi ooththana mala ooththida Xoossay takka Ayzaabetas Hawaare gida ooththana mala taas ooththides. 
GAL.2.9	Waannati Yaqoobey, Phexroossinne Yohansikka taas imettida Xoossa imota akeekidi taasinne Barnabaasas ba ushacha kushe immida; hessafe guye nuni Ayzaabetas isti qas Ayhudatas qaala yootanas qaala ero gi ekkida. 
GAL.2.10	Isti nuus hadara giday manqotas qofa nu aggonta mala. Ta amoyka hessa ooththanasa.
GAL.2.11	Phexroossi Anxokiya yida wode eretida bala ooththida gish ta iza qoncen qophadis. 
GAL.2.12	Issi issi asati Yaqoobe achchafe yaanappe kase Phexroossi Ayzaabetara issife kath mizayssa aggidi asati yidappe guye qaxxaretida asatas babbidi Ayzaabetappe shaakettida guye guye gussi oykkides. 
GAL.2.13	Barnabaassikka istatho qoodheppe qommon hanon ekettana gakkanaas hara Ayhuda baggafe ammanida asaykka izara issifettides. 
GAL.2.14	Ista oosoy Mishiraachcho qaala tuman gidontayssa ta erada kumeththa asa achchan Phexroosa “Ne Ayhuda as shin Ayzaabeta wogan attin Ayhudata wogan dabeyikka; histin Ayzaabeti Ayhudata woga kaallana mala aazas wolqathay?” gadis.
GAL.2.15	“Nuni nu yeletethan Ayhudatappe attin Ayzaabeta mala nagarancha gidokko. 
GAL.2.16	Asi Yesus Kirstoosan ammanon xillana attin woga naagon xillontayssa nu eroos. Hessa gish woga naagon gidonta Kirstoosa ammanon nu xillana mala nukka qasse Yesus Kirstoosa ammanidos. Woga naagon oonikka xillenna. 
GAL.2.17	“Nu Kirstoosan xillana koykko nu nagaranchata gididayssi qonci erettides. Histin Kirstoosi nagaray dari dari baana mala koyizee? Koyenna. 
GAL.2.18	Tani laallidayssa zaarada tarka ta kushera keexxikko takka woga mooridade gididayssa ammanetays. 
GAL.2.19	Tani Xoossas daana mala woga baggara he wogas hayqqadis. 
GAL.2.20	Tani Kirstoosara kaqettadis; hayssafe guye tani taas diikke; gido attin Kirstoosi ta giddon dees. Ha7ikka ta ashon diza duussay tana dosidi bana ta gish aaththi immida Xoossa Naa bolla diza ammanon diza duussa. 
GAL.2.21	Tani Xoossa kiyateth kawushshikke. Xillotethi woga naagon beettiza miish gidikko Kirstoosi mela hada hayqqides guussakka!”
GAL.3.1	Inteno yuushi qopponta Galatiya asato! Intes balettonta mala iza kaqetetha ta inte sinthan misile mala giigissa bessadisko shin intena oone bitiday? 
GAL.3.2	Inte Xillo Ayana ekiday woga naagoneyee? Sabaketida qaala ammanonee? Ta hanno issiniyo intefe erana koyays. 
GAL.3.3	Inte hessa mala qoppi eronta asee? Xoossa Ayanan oykkidayssa zaaridi asho hanon polanas waayetetii? 
GAL.3.4	Tumu inte hanno gakkanaas daaburida daabursay coo melaa? Coo mela gidikko hada daaburideta. 
GAL.3.5	Xoossi intes Ayana immidaynne inte achchan malata ooththiday inte woga naagida gishsheyee? Woykko inte siyida qaalan ammanida gishee?
GAL.3.6	Ane inte Abrahaame gish qoppite; geeshsha Maxaafan “Izi Xoosse ammanin ammanoy izas xillotethan qoodettides” geetetti xaafettides. 
GAL.3.7	Hessa gish ammanizayti Abrahaame nayta gididayssa woznan woththite. 
GAL.3.8	Ayzaabey ammanon attanayssa eridi Xoossi kase Geeshsha Maxaafan “Derey wuri ne baggara anjettana” giidi Mishiraachcho qaala Abrahaames yooti woththides. 
GAL.3.9	Hessa gish ammanizayti wuri ammaniza Abrahaamera issife anjettidayta.
GAL.3.10	“Woga naagon ammanettizayti wurikka qangetha garsan deettes. Woga maxaafatan xaafettidayssa wursi ooththontadey izi qangetidade” geetetti xaafettides. 
GAL.3.11	“Xillo asi ammanon de7ees” giza gish oonikka Xoossa sinthan wogan attontayssi geeshsha. 
GAL.3.12	Wogay ammanon xaphibenna. Gido attin “Wogata wursi naagizadey he izi naagidayssan de7on daana” geetettides. 
GAL.3.13	“Mitha bolla kaqettiza asi qangetidade” geetetti xaafettida gish Kirstoosi nu gish qangetidade gididi nuna woga qangethafe wozides. 
GAL.3.14	Abrahaames imettida anjoy Yesus Kirstoosa baggara deres gakkana mala nuna wozides. Hessika nuni ammanon Xillo Ayana ekkana mala hanides.
GAL.3.15	Ta ishato! Ane ta intes asi ba duussan haniza miish leemiso immays. Haray atto shin asi issito caaqida qaala issito caaqidappe guye oonikka shaaranas woykko hara iza bolla gujjana dandayontayssa mala hayssika hessa mala. 
GAL.3.16	Xoossi Abrahaames yootida qaalay Abrahaamesinne iza zerethassa. Geeshsha Maxaafay daro asas yootiza mala “Iza zerethatas” geenna; gido attin issi asas yootetiza mala “Ne zerethas” gees. Hessika Kirstoosa.
GAL.3.17	Ta gizayka hayssa; oyddu xeetanne heedzdzu tammu laythafe guyen imettida wogay kasetidi Xoossi minthida caaqqoza laallidi buro hanana hidota qaala shaarenna. 
GAL.3.18	Laatay wogan hanizakko hidota qaalan gelanas koshshenna shin; Xoossi ba kiyatetha qaalan Abrahaames immides. 
GAL.3.19	Histin wogay aazas imettidee? Wogay imettiday asay woga yedhi aadhdhiza gish he ufayssay bessiza zerethay yaana gakkanaasa; wogay yidaykka kiitanchata baggara gaanna gidiza issade baggara yides. 
GAL.3.20	Gidikkoka gaannazi issa bagga xalla xeellizade gidenna. Xoossi gidikko issa xalla.
GAL.3.21	Histin wogay sinthafe Xoossi wothana qaala diggizazee? Mulekka diggenna. Wogay imettiday asi izan de7o demmanas gididakko tumukka xillotethi woga baggara beettanakoshin. 
GAL.3.22	Qasse Geeshsha Maxaafay hayssi alamey wurikka nagaran qashetidayssa awajjes. Hessika asi wurikka Yesus Kirstoosa ammanon beettiza hidotay ammanizaytas ubbas imettanassa.
GAL.3.23	Hayssi ammanoy yaanappe kase nuni wogan qashetidi gordan doos. 
GAL.3.24	Hessa gish nu ammanon xillana mala wogay nuna Kirstoosakko gaththanas naagizade mala gididi nuna naagides. 
GAL.3.25	Ha7i qasse he ammanoy yida gish hayssafe guye nuni woga garsan dookko.
GAL.3.26	Inte wurikka Yesus Kirstoosa ammanon Xoossa nayta. 
GAL.3.27	Inte Kirstoosara issino gidanas xammaqetidayti wurikka Kirstoosa may7o mala may7ideta. 
GAL.3.28	Inte wurikka Yesus Kirstoosan issino attin Ayhudanne Girike, Ayllenne goqa, macanne adde giza dummateththi deenna. Inte wurikka Yesus Kirstoosan issino. 
GAL.3.29	Inte Kirstoosayta gidikko inte Abrahaame zerethata; kase imettida hidota qaala mala inte laattanayta. 
GAL.4.1	Ta gizay yeletida nay laatay izas gidikkoka izi biidi laattana gakkanaas ayllefe dumma gidenna. 
GAL.4.2	Iza aaway gida wodey gakkanaas izi bana dichchizayta, tamarsizayta kushen gam7ees. 
GAL.4.3	Nuka kase Ayana yo7os guutha naa mala diza wode hayssa ha alameza woga garsan haaretti de7idos. 
GAL.4.4	Gido attin kase ba qoppi woththida wodey gakkin Xoossay macasappe yeletidi woga naagida ba naaza nuus yeddides. 
GAL.4.5	Hessika nuni iza nayta gidana malanne woga garsan dizayta wozzana mala hanides. 
GAL.4.6	Inte iza nayta gidida gish Xoossa “Abbo” giidi xeygiza ba naaza Ayana nu woznan yeddides. 
GAL.4.7	Hessa gish hayssafe guye ne naappe attin aylle gidakka. Neni naa gidida gish Xoossi nena bayssa laattizade histides.
GAL.4.8	Inte Xoosse eranappe kase Xoosse gidonta eeqatas aylleta. 
GAL.4.9	Ha7i gidikko Xoosse erideta; qasseka Xoossan erettideta. Histin qasseka guye simmidi gede go7ay baynda coo daaburissiza timirtekko waanidi simmidetii? Simmidi qasseka aylletetha qambaran waaxettana koyetii? 
GAL.4.10	Dumma gallassata, aginata, wodetanne laythata inte boncheta. 
GAL.4.11	Ta intenara daaburidayssi coo mela gidande gaada babbays.
GAL.4.12	Ta ishato! Ta intena misatida mala inteka tana misatana mala ta intena woossays. Inte tana aykkokka qohibeykketa. 
GAL.4.13	Inte eriza mala ta intes koyro Mishiraachcho qaala sabakiday sako gaasonna. 
GAL.4.14	Ta sakoy intes meto gidinka tana saletibeyketa woykko tana harasettibeyketa; gido attin inte tana Xoossa kiitancha malanne hessafeka bollara Yesus Kirstoosa mala mokki ekideta.
GAL.4.15	Histin ha7i he inte ufayssay awa bidee? Intes hanizaz gididakko inte inte ayfe taas kessi immanas guye goontayssa ta intes markatays. 
GAL.4.16	Tani tuma intes kessa yootida gish intes morke gidadinashaa?
GAL.4.17	Heyti asati intena bakko ekkanas daaburettes attin lo7os daaburettenna. Isti koyizay intena nuuppe shaakkidi ba as histanasakko! 
GAL.4.18	Lo7os mindatethi lo7o; hessikka hananas bessizay ubba wode gidikkofe attin ta intenara diza wode xalla gidoppo. 
GAL.4.19	Ta nayto Kirstoosi inte woznan xaafetin ta beyana gakkanaas inte gish ta miixatays. 
GAL.4.20	Ta inte gish qofan metotadis. Ta dandayizakko ha7i inte giddon bettada intena lo7etha tamarsizako ay mala dosazina!
GAL.4.21	Inteno! Woga garsan aqana koyizayto ane taas yootite; wogay ay gizakkone siybeykketii? 
GAL.4.22	Abrahaames issoy ayllefe issoy qas goqayfe yeletida nam7u nayti dizayssi Geeshsha Maxaafan xaafettides. 
GAL.4.23	Ayillefe yeletida naazi asho woga mala yelettides. Hanko goqaype yelettidayssi ufayssa qaala mala yelettides.
GAL.4.24	Hayti nam7u macasati nam7u caaqota bessizayta gidida gish hayssi leemisos imettides. Koyro caaqoya siina zuma bolla gidashe aylletethas gidiza nayta yelizaro; izakka Aggaro. 
GAL.4.25	Hessa gish Aggara Arabe biittan diza siina zuma gish gidada ha7i diza Yerusalame katamayo misatawus; iza ba naytara aylletethan dawus. 
GAL.4.26	Pude bolla salon diza Yerusalamey gidikko goqa gidada dawus; Izakka nu aayo. 
GAL.4.27	“Neni yelonta makaraye ufayeta! Hanne miixata erontare! ‘Illili’ ga waassa; azinay dizaarippe azinay bayndari nayti darida” geetetti Geeshsha Maxaafan xaafettides.
GAL.4.28	Hessa gish ta ishato! Inteka Yisaaqa mala ufaysa qaala naytakko. 
GAL.4.29	Asho shene mala yeletidayssi Ayana wolqan yeletidayssa goodides; ha7ikka goodethon dees.
GAL.4.30	Gido attin Geeshsha Maxaafay qasse ay gizee? “Aylleyo izi naazara digga; aylle nay goqay naara lattenna” gees.
GAL.4.31	Hessa gish ta ishato! Nuni goqay nayta attin aylle nayta gidokko.
GAL.5.1	Nuna Kirstoosi geeshiday nuni geeshshatethan daanassa. Hessa gish minni eqite; nam7antho aylletetha qambaran geloppite. 
GAL.5.2	Ta intes gizayssa woznan woththite; Inte qaxxarettana koykko Kirstoosi intena aynne go7enna gaada ta Phawuloosi intes yootays. 
GAL.5.3	Qaxxarettana koyizayti wuri woga wursi polanayssi dosa gidontayssa ta intes issas issas qoncen yootays. 
GAL.5.4	Inteno! Woga naagon xillana waaytizayto; inte Kirstoosappe shaaketideta; iza kiyatethafeka haakkideta. 
GAL.5.5	Nu qas ufayssa naagetiza xillotetha Xoossa Ayana baggara ammanon laamotethan naagon doos. 
GAL.5.6	Asi Yesus Kirstoosan diikko qaxxaretin woykko qaxxaretonta aggin aynne go7enna; go7ay dizay siiqon qonciza ammanon xalla.
GAL.5.7	Kase lo7o woth woxxeta shin; ha7i intes dhuphe gididi tumas inte azazetonta mala intena diggiday oonee? 
GAL.5.8	Hessa mala baleththoy intena xeygida Xoossafe gidenna. 
GAL.5.9	“Guutha irshoy liixe wursi denthees” geetettiza mala. 
GAL.5.10	Intes hara qofay deenna gaada tani Godan ammanettays; intes tikki gizaz ooththizay oona gidikkonne izi ba pirda ekkana.
GAL.5.11	Ta ishato! Hanno gakkanaas ta sabakizayssi asi attanas qaxxarettana bessees gizaz gididakko histin hanno gakkanaas aazas tana goodizoo? Hessa mala gididakko Kirstoosa masqaley asas dhuphe gidenakkoshin. 
GAL.5.12	Intes tikki gizaz ooththiza asati coo wogara qaxxareteth aggidi mulera qanxi yeggeto. 
GAL.5.13	Ta ishato! Inte geeshshatethas xeeygetideta; inte inte geeshshatetha zaaridi intes asho amo polanas go7ettofte. Hessafe inte inte garsan siiqon issoy issa maaddite. 
GAL.5.14	Wogay wuri shiiqetidi issi qaalan qashetees; hessikka “Neni ase ne mala dosa!” gizayssa. 
GAL.5.15	Gido attin inte issoy issara saxetizayta gidikko inte inte garsan wuronta mala naagetite.
GAL.5.16	Hessa gish ta intena Ayanan simeretite; qasseka asho amoka poloppite gays. 
GAL.5.17	Ashoy Ayanay koyontaz amottes. Ayanaykka ashoy koyontaz amottes; hayti issoy issara ba garsan ixxettiza gish inte inte koyda mala ooththeketa. 
GAL.5.18	Inte Ayanan dizayta gidikko wogas haarettizayta gidekketa.
GAL.5.19	Asho oosoy qoncen eretes; hessikka laymateth, tunateth, layma kaas, 
GAL.5.20	Eeqas goynno, bita, ixeteth, oosh, qanateteth, hanqo, bana xalla doso, shaaketeth, zupeteth, 
GAL.5.21	qanateteth, mathoteth, alame yeth yexethinne heytanta misatizayta. Tani intes kase yootida mala ha7ikka inte naagettana mala qofisays. Hessa mala duus dizayti wurikka Xoossa kawoteth laatetenna.
GAL.5.22	Ayana ayfey gidikko siiqo, ufays, saroteth, dandaya, kiyateth, lo7eteth, ammanetteth, 
GAL.5.23	ashketeth, barka bana haaro; haytanta mala diggiza wogay baawa. 
GAL.5.24	Yesus Kirstoosas gididayti asho iza iita qofaranne iza iita amotethara issife kaqqida. 
GAL.5.25	Nu Ayanan daana koykko ane Ayanan simeretoos. 
GAL.5.26	Nuni issoy issa iitas dentheththishenne qanatettishe coo mela ceeqqettizayssa ane aggos.
GAL.6.1	Ta ishato! Issi asi nagara ooththi bettikko inte qas Ayanan lo7o dizayti iza ashiketethara zaaranas bessees; gido attin nekka izade mala paacetonta mala ne hu7es naageta. 
GAL.6.2	Inte issoy issa deexxo tooho tookkite; hessa mala ooson Kirstoosa woga poleeta. 
GAL.6.3	Issadey aynne hanonta dishe bana gitasiza misatikko hessadey barka bana baleththes. 
GAL.6.4	Issi issi asi ba ooso barka paaci xeello. Hessafe guye hara asara bana ginasonta dishe izi bana ceeqqisizazi demmana. 
GAL.6.5	Issi issi asi barka ba tooho tookkanas bessees.
GAL.6.6	Qaala tamarizay oonikka ba tamarida lo7o miisha ba astamarezara gishetto.
GAL.6.7	Baletofte Xoossi qilica erenna. Asi ba zeridaro izo zaari maxana. 
GAL.6.8	Ba asho amo kunthanas zerizadey ashoppe dhayssi maxana. Ayana ufayssanas zeridadey gidikko ayanappe merna de7o maxana. 
GAL.6.9	Ane nu lo7o ooso ooththanas azallokko; nu ufaysi qanxonta agikko wodey gakkishin gakkida kath nu maxana. 
GAL.6.10	Hessa gish nuus dandayettikko asa ubbas harappeka ammaniza asas ane lo7o ooththoos.
GAL.6.11	Tani ta kushera intes ay mala gita pidalen xaafidakkone ane xeellite. 
GAL.6.12	Coo kare baggara bettana koyiza asati inte qaxxarettana mala wolqathana koyeettes. Isti hessa ooththizay Kirstoosa masqale gish giidi goodetonta malassa. 
GAL.6.13	Isti inte qaxxarettana mala koyizay inte ashon ceeqqettanas koyiza gish attin qaxxaretidayti woga naagizayta gidettenna. 
GAL.6.14	Qasse alamey taas; takka alames; kaqettida Goda Yesus Kirstoosa masqalenppe attin haran ceeqoy taappe haakko. 
GAL.6.15	Qaxxaretin woykko qaxxaretonta aggin izas go7ay baawa. Go7ay ooratha medheteth gideththa. 
GAL.6.16	Hayssa ha azazoza kaalliza ubbatasinne Xoossa dere gidida Isra7eele asatas sarotethinne maaroteth gido.
GAL.6.17	Tani Yesusa malata ta asatethan tookkadis; hessa gish ha7i tana oonikka waaysenna.
GAL.6.18	Ta ishato! Goda Yesus Kirstoosa aadho kiyatethi intenara gido! Amiin.
EPH.1.1	Xoossa shene mala Yesus Kirstoosa Hawaare gidida Phawuloosappe. Yesus Kirstoosan diza ammanettizaytas Efesoonen ammaniza asas. 
EPH.1.2	Nu Aawa Xoossafenne Goda Yesus Kirstoosappe kiyatethinne sarotethi intes gido.
EPH.1.3	Nu Goda Yesus Kirstoosa baggara salon Ayana anjo ubban nuna anjida Goda Yesus Kirstoosa Aaway Xoossi anjeto. 
EPH.1.4	Nu iza sinthan geeshshinne wosoy bayndayta gidana mala buro alamey medhetanappe kase ba siiqon Kirstoosa baggara nuna doorides. 
EPH.1.5	Yesus Kirstoosa baggara nu iza naa gidana mala ba lo7o qofan koyro wursi woththides. 
EPH.1.6	Hessika ba dosizadde baggara coo mela nuus imettida boncho kiyatethay galatettana mala.
EPH.1.7	Xoossa aadho kiyatetha duretethafe dendoyssan Yesusa suuthan wozetidi nagarappe nu maaretidos. 
EPH.1.8	Izi ba kiyatetha, hiillatethaninne erateth ubban nu bolla keehi darsides. 
EPH.1.9	Xoossi qoppida xuura ba qofa Kirstoosa baggara ba lo7o qofa mala nuna erisides. 
EPH.1.10	Buroppe wode wursethan hananas diza iza qofay sallo bollanne biitta bolla dizaytas ubbas hu7e gidida Yesus Kirstoosappe wursi gars aaththanassa. 
EPH.1.11	Wursikka ba shene mala ooththiza iza shenen koyrokka izi qoppi woththidayti nuni izan doorettidos. 
EPH.1.12	Nuni kasetidi Kirstoosa baggara ekana giidi ufayssaN naagizayti Xoossa boncho galatan qoncisanasa.
EPH.1.13	Inteka qasse tuma qaala hessikka intena ashshiza Mishiraachcho qaala siydi Kirstoosan ammanideta. Iza ammanidi kase imettana geetettida Xillo Ayana matamen atamettideta. 
EPH.1.14	He Ayanazikka iza boncho galatan qoncisana mala Xoossi erays gididayta ubbata wozana gakkanaas nu laatas oytho.
EPH.1.15+EPH.1.16	Hessa gish inte Goda Yesusa amannida gishshinne ammaniza asa inte siiqizayssa ta siyosappe ha simmin intena qoppa qoppa ekada tani ta woossan inte gish Xoossas galata shiisho aggabeyke. 
EPH.1.17	Boncho Aawa gidida nu Goda Yesus Kirstoosa Aawa Xoossa inte lo7ethi erana mala Qoncisiza Ayanaynne Eratetha Ayanay intes imettana mala ta intes pacey baynda woossays. 
EPH.1.18	Hessathoka inte izan xeeygetida ufayssay hessikka ammanizayta achchan diza iza duretethay aazakkone inte erana mala inte wozna ayfey poo7ana mala woossays.
EPH.1.19+EPH.1.20	Nuus ammanizaytas ubbafe bolla gidida iza wolqa dhoqateth inte erana mala ta woossays. He wolqaykka iza gitateththa minotetha ooson bessidaysi hayqoppe Kirstoosa denthidi salon ba ushachchan uttissida Kirstoosa baggara. 
EPH.1.21	Ayssizaytappe, godateththappe, wolqafenne kawoteththafe qasseka ha7i xalla gidonta buroppe yaana wodekka gidin sunth ubbafe izi bolla. 
EPH.1.22	Xoossi hara wursi iza tohoppe garsan haarisides. Woossa keeththanka ubba bolla hu7e ooththides. 
EPH.1.23	Woossa keeththiya Kirstoosa asatetha. He izakka ubbason ubba miish kunthiza he iza kumetha.
EPH.2.1	Inte inte qohida qoho gishshinne inte nagara gaason hayqqideyta shin, 
EPH.2.2	hessa inte hayssa alameza iita ooge kaallideta. Bolla carko bolla diza wolqama haarizayssas ha7ikka Xoossas azazettonta asa bolla ooththiza iita ayanas inte azazettishe gam7ideta. 
EPH.2.3	Hayssafe kase nuni nu asho amoteth polishe ashoy koyiza oge kaallishe istara doos. Nunikka hanko asa mala nu medhetethafe Xoossa hanqo giddon de7oos.
EPH.2.4+EPH.2.5	Gido attin Xoossi keehi siiqida gish ba maarotetha daron nuni nu qoho dareteththan hayqqidayta gidi dishin Kirstoosa baggara nuna ashshides. Inte paxiday iza kiyatethanna. 
EPH.2.6	Xoossi nuna Kirstoosara gaththi denthides. Yesus Kirstoosa baggara nuna salon banara uttissides. 
EPH.2.7	Hessika hayssafe guye yaana wodezan Yesus Kirstoosi nuus ba kiyatethan qoncisida zaway baynda ba kiyatetha duretetha nuna bessanasa. 
EPH.2.8	Inte Xoossa kiyatethan ammanon attideta. Hessika Xoossi intes mela coo imidazappe attin inte oosoppe gidenna. 
EPH.2.9	Oonikka ceeqqettonta mala oosoppe gidenna. 
EPH.2.10	Hessika Xoossi kase koyro giigissi woththida lo7o ooso nuni ooththana mala Yesus Kirstoosa baggara nuni nam7antho medhetidaytanne Xoossa medhetethata.
EPH.2.11	Hessa gish inte kase inte yeletethan Ayzaabeti inte asatetha bolla asa kushe ooso geedon “Nuni qaxxarettidos” giza asati intena “Qaxxaretontayta” gizayto! Inte hessa ane woznan woththite. 
EPH.2.12	Inte he wode Kirstoosappe shaaketidi, Isra7eele naytappe hakkidi, caaqo qaalassikka alaga gididi, hayssa alameza bolla hidotaynne Xoossi baynda inte kase dizayssa yuushi qoppite. 
EPH.2.13	Ha7i qasse inte kase hahon dizayti Yesus Kirstoosan gididi iza suutha baggara shiiqideta.
EPH.2.14	Nam7ata issi bolla gaththidi giddon shaakki ooshiza miisha laallida nu saroy iza. 
EPH.2.15	Woga, woga azazora gaththi issife ba ashon shaarides. Hessa izi ooththida gaasoy izas waanna qofay nam7atappe issi ooratha as ba baggara medhidi saroteth ehanasa. 
EPH.2.16	Izi masqale bolla hayqqidi morketeth diggides. Nam7ataka issi asho histidi Xoossara maqayinthides. 
EPH.2.17	Izi yiidi intena hakki dizaytassinne matan dizaytas gaththi saroteth sabakides. 
EPH.2.18	Nu wurikka iza baggara issi Ayanan Aawa ach shiiqana.
EPH.2.19	Hessa gish inte ammanizaytara issife issi dere asanne Xoossas so asa attin hayssafe guye betetanne imathata gidekketa. 
EPH.2.20	Inte Hawaaretanne nabeta baasan keexettideta; keeththas wursetha kuushshay Yesus Kirstoosa. 
EPH.2.21	Keeththazi wurikka issife oyketidi Godas dumma keeththe gidanas diccees. 
EPH.2.22	Intenka Xoossi ba Ayanan daanas izas duussaso gidana mala issife keexxetishe deeta.
EPH.3.1	Hessa geedon ta Phawuloosi intes ammanontayta gish Yesus Kirstoosi qachidade gidadis. 
EPH.3.2	Ta intena go7ana mala Xoossi kiyatethan taas oosos exxa immidayssa inte tumappe siyideta. 
EPH.3.3	Hayssafe kase ta intes qaanthara xaafida mala taas qoncin ta eranas dandayida xuuray hayssa. 
EPH.3.4	Hessa gish inte hessa nababishe Kirstoosa xuura ta ay mala eridakkone inteka eranas dandayeeta. 
EPH.3.5	He xuuraykka ha7i ammaniza Hawaaretassinne nabetas qoncida mala kase beni aadhdhida wode diza asataska qoncibenna. 
EPH.3.6	Hessi he xuuray Ayzaabeti Mishiraachcho qaala baggara Isra7eele naytara issife laattizayta; issife issade asateth mala gididi Yesus Kirstoosa baggara beettida hidota issife gishetti laattizayta gidanassa.
EPH.3.7	Takka iza wolqa ooso mala taas imettida Xoossa kiyatetha imota mala hayssa Mishiraachcho qaala oosancha gidadis. 
EPH.3.8	Ta qas hanko ammaniza asappe laafa gidikkokka oonikka zaway baynda Kirstoosa dureteth Ayzaabetas sabakana mala Xoossa kiyatethan hayssi taas imettides. 
EPH.3.9	Hessathoka wursikka medhdhida Xoossan beni wode qoteti diza Xooossas xuura qofay aazakonne ubbas ta qoncisana mala taas Xoossa kiyatethi imettides. 
EPH.3.10	Iza qofay ha7i wode Woossa Keeththa baggara dumma dumma medhay diza Xoossa hiillatethi salon diza halaqatassinne godatas erettana mala hanides.
EPH.3.11	Xoossi nu Goda Yesus Kirstoosa baggara hayssa poliday merna ba qofa mala. 
EPH.3.12	Nuni izayta gidida gishshinne izan ammanida gish geeshshateththaranne hirgay baynda nuni Xoossako shiiqana dandayoos. 
EPH.3.13	Hessa gish inte bonchettana mala tani inte gish ta bolla gakkida waayezan inte ufays qanxonta mala ta intena hadara gays.
EPH.3.14	Hessa gish tani Xoossa sinthan gulbatays. 
EPH.3.15	Salon dizaynne biitta bolla diza izaso asay wurikka izi sunthin summes. 
EPH.3.16	Inte garsa baggara minnana mala Ayana baggara iza boncho duretethay intes imettana mala ta woossays. 
EPH.3.17	Hessika Kirstoosi inte woznan ammanon daana malanne qasseka inte izan xaphidi siiqon minnana mala. 
EPH.3.18	Kirstoosa siiqos aahotethay, adusatethay, dhoqatethaynne cimateththay ay ginakko inte ammaniza asa ubbara issife shaakki erana mala. 
EPH.3.19	Inte Xoossa kumeththara shaakki eridi izan kumeth gidana mala asa erappe bolla gidida Kirstoosa siiqo inte erana mala ta woossays. 
EPH.3.20	Hessa gish nu giddon ooththiza ba wolqa gina nu woossizayssafenne woykko nu qoppizayssafe ubbafe bollara keehi darsi ooththanas dandayiza Xoossas, 
EPH.3.21	Woossa keeththan qasseka Yesus Kirstoosa baggara wode ubban mernappe merna gakkanaas izas bonchoy gido. Amiin.
EPH.4.1	Hessa gish Goda sunthan qashetida tani inte xeeygetida xeeyssas bessiza duus daana mala intena woossays. 
EPH.4.2	Mulekka ashketanne shugota gidite. Issoy issara siiqon diitenne issoy issa dandayite. 
EPH.4.3	Saroteth immiza Ayana issifeteth naaganas minnite. 
EPH.4.4	Inte xeeygettida gallas issi hidotaako xeeygetida mala issi asatethinne issi Ayanay dees. 
EPH.4.5	Issi Goday, issi ammanoynne issi xinqatay dees. 
EPH.4.6	Ubbafe bollara gididay, ubba bolla ooththizay, ubbason dizay, ubbas Aawa gidida issi Xoossi dees.
EPH.4.7	Gidikkokka Kirstoosi immana gi qachida mala nuus issas issas dumma dumma imotethi imettides. 
EPH.4.8	Hessa gish
EPH.4.8	“Izi pude kezida wode di7o di7ides;
EPH.4.8	Asas kiyatetha imota immides”
EPH.4.8	geetetti Geeshsha Maxaafan xafetidees. 
EPH.4.9	Histin “Izi pude kezides” guussi qasseka duge biitta gars wodhdhides guus gidonta agikko hessi ay guussee? 
EPH.4.10	Izi duge garse wodhdhidayssi kumeth alame medheteth kumana mala saloppekka bolla keziday iza.
EPH.4.11	Issi issi asati Hawaareta, baggati Nabeta, harati Mishiraachcho qaala sabake, baggayti qasse heemmizaytanne tamarsizayta gidana mala izi imota immides. 
EPH.4.12	Hessika Kirstoosa asateth gidida Woossa Keeththiya keexettana mala ammanizayta ammano oosos giigissanassa. 
EPH.4.13	Hessika hananay nu wurikka Xoossa Naa ammanoninne iza eron beettiza issifetethako gakkidi kumeththa as gidanas Kirstoosan nuni Kirstoosatho kumeththinne polo gidana mala.
EPH.4.14	Hessa gish abba bolla dendiza gote carkoy heenne ha shocechiza mala dumma dumma timirte carkon asa geneninne baleththon ane nuni heenne ha phonqetishe qeeri guutha nayta mala hanokko. 
EPH.4.15	Hessatho hano aggidi tuma siiqon haasayishe hu7e gididayssakko hanizazan ubban ane diccoos. He hu7ezika Kirstoosa. 
EPH.4.16	Iza geedon asatethi wuri xaphon oyketidi issi issi asatethi ba ooso ooththishe wurikka siiqon diccessinne banaka minthes. 
EPH.4.17	Ayzaabeta mala coo mela qofan mela simeretanas intes bessenna gaada ta intena zorays. 
EPH.4.18	Ista woznay muumida gishshinne yuushi qopponta gish ista wozna ayfey qooqides. Isti Xoossa de7oppe shaaketida. 
EPH.4.19	Ista woznay doccida gish kalloy baynda ba koyda mala bana kalthonta amoninne tunatethan daanas wogay baynda iita oosos bana aaththi immida.
EPH.4.20	Inte qasse Kirstoosa hessa malan eribeyketa. 
EPH.4.21	Ee tumukka inte iza gish siyidetanne Yesusan diza tuma izappe tamarideta. 
EPH.4.22	Inte kase diza dussay baleththiza amon qitattida gish kase ceega asateth intefe qari yeggana mala tamarideta. 
EPH.4.23	Qasseka inte qofay Ayanan ooraxo. 
EPH.4.24	Tumu xillotethaninne geeshshatethan Xoosse misatana medhetida ooratha asateth may7ite. 
EPH.4.25	Nu wurikka issi asho gidida gish wordoteth diggidi nuni nu garsan issoy issara ane tuma hasayos. 
EPH.4.26	Hanqettite shin nagara ooththofte; inte hanqon dishin awa arshey wullofo. 
EPH.4.27	Xala7es soho immofte. 
EPH.4.28	Kase kaysotizadey hayssafe guye kaysotoppa. Gido attin metotetidi iza woossizaytas immiza miish iza kushen daana mala lo7o miish ba kushera ooththi demmanas daaburo.
EPH.4.29	Koshshiza mala hanko siyizayta go7izazinne maaddiza qaalappe attin go7oy baynda qaalay inte duunappe kezoppo. 
EPH.4.30	Inte attana gallassas atamettida Xoossa Xillo Ayana mishisoppite. 
EPH.4.31	Camo yo7o wursi hanqokka, yiillo, oosh, cashshe, qasseka hanko hara iitateth wursi intefe diggite. 
EPH.4.32	Intena Xoossi Kirstoosa baggara atto gida mala inteka inte garsan atto atto geetettite; issoy issara kiyatanne issoy issas qadhetizayta gidite. 
EPH.5.1	Hessa gish inte dosettiza nayta mala Xoosse misatite. 
EPH.5.2	Kirstoosi nuna siiqida mala qasseka nu gish bana sawiza yarsho ooth Xoossas immida mala inteka siiqon simeretite. 
EPH.5.3	Laymay woykko tunatethi woykko uuzetethi mulekka inte giddon betoy attin zigirsikka siyetofo. Hessa malay geeshsha Xoossa asas bessenna. 
EPH.5.4	Inte galata galatizayta gidite attin ase yellachiza laafa haasayay coo eeyateththa yo7oy intes besontaa gish hessa malay inte garsan dooppo. 
EPH.5.5	Qasseka inte laymatizaytas woykko tunatas woykko uuzetizaytassinne eqqas goynnizaytas Kirstoosa kawoteththaninne Xoossa Kawoteththan istas laatasoy bayndayssa inte erite.
EPH.5.6	Intena oonikka wordo hasayon baleththofo. Gaasoyka Xoossa hanqoy izas azazettonta nayta bolla yaanay haytanta malanna. 
EPH.5.7	Hessa gish hessanta malara zupetoppite. 
EPH.5.8	Kase inte dhuma shin Godan ha7i inte poo7o. Inte poo7o nayta mala diite. 
EPH.5.9	Poo7os ayfey lo7etethan, Xillotethaninne tumatethan ubban dees.
EPH.5.10	Hessathoka Goda ufaysiza miish koyite. 
EPH.5.11	Ayfey baynda dhuma oosora intes aykko gagoteththi dooppo. Hessafe iita ooso qonce kessite. 
EPH.5.12	Dhuman diza asati geeman ooththiza miisha gish haasayayka yellaches. 
EPH.5.13	Poo7oy poo7idazi wuri qonceen bettes. 
EPH.5.14	Gaasoyka wursi bessizay poo7o. Hessa gish “Neno, dhiskizaysso beegga! Hayqoppe denda, Kirstoosi nees poo7isana” geetettides.
EPH.5.15	Hessa gish eratethi bayndayta mala gidonta inte waanidi erata mala daanakkonne naagetite. 
EPH.5.16	Hayssi wodezi iita gidida gish hessa lo7ethi eritte. 
EPH.5.17	Hessa gish eeyata gidopite; Goda sheney azakkonne yuushi qoppite.
EPH.5.18	Ayanay kumidayta gidite attin mathosiza ushshan mathotofte. Hessi mela miisha laaleththa. 
EPH.5.19	Ayana yethan galatara gaththi yexishe inte giddon issoy issara hasayettite. Inte sabaninne yethan kumeththa woznappe Goda galattite. 
EPH.5.20	Hessan Xoossa Aawa, Goda Yesus Kirstoosa suntha ubba miishas ubba wode galattite.
EPH.5.21	Inte Kirstoosa bonchos giidi yashshara issoy issas azazetite.
EPH.5.22	Macheto inte Godas haarettiza mala inte azinatas haarettite. 
EPH.5.23	Kirstoosi ba asho gidida Woossa Keeththays hu7e gidida mala azinaykka ba macheysi hu7e. 
EPH.5.24	Hessa gish Woossa Keeththiya Kirstoosas azazettiza mala machetikka ba azinatas ay hanonka azazettanas bessees.
EPH.5.25	Azinato! Kirstoosi Woossa Keeththayo siiqida malanne bana izi gish aaththi immida mala inteka inte macheta siiqite. 
EPH.5.26	Ba qaala baggara haaththan meeci geshshidi erays dummasida mala. 
EPH.5.27	Hessathoka qitay woykko ayfeso xirphotethi woykko issi iitay izi bolla beettonta geeshinne balay izi bolla bayndaro boncho Woossa Keeththe histidi erays shiishanassa. 
EPH.5.28	Azinatikka hessatho ba macheta ba asho mala siiqanas bessees. Ba macho siiqizadey bana siiqees. 
EPH.5.29	Barka bana ixizadey oonikka baawa. Ba ashos meessinne bana naagees. Kirstoossikka Woossa Keeththas hinnitho ooththides. 
EPH.5.30	Nuni Kirstoosa asatetha. 
EPH.5.31	Hessa gish “Asi aayonne aawa aggidi ba macheyra issino gides; nam7aykka issi asho gidettes” geetetti Geeshsha Maxaafan xafettides. 
EPH.5.32	Hayssi daro xuura yo7o, takka hayssa Kirstoosa gishshinne Woossa Keeththa gish yootays. 
EPH.5.33	Gidikkokka intefe issi issadey ba macho bana siiqiza mala siiqo; machakka ba azina bonchu.
EPH.6.1	Nayto! Inte intena yelidaytas Godan azazetite. Hessi intes bessees. 
EPH.6.2	“Ne aawanne ne aayiyo boncha” giza azazo giddon diza hidotay koyro azazo. 
EPH.6.3	Ne hessatho ooththikko nees lo7ananne nees laythay biitta bolla aduqana. 
EPH.6.4	Yelidayto! Inteka inte nayta hanqeethofte; gido attin inte nayta Goda zoreninne seeran dichchite. 
EPH.6.5	Oosanchato inte Kirstoosas azazettiza mala biitta bolla intena ooththisizaytas yashshatethaninne bonchon suure woznappe azazetite. 
EPH.6.6	Coo asa ayfen bettana malanne ooththisizaytappe duna anjo ekanas gidonta inte Kirstoosa aylleeta mala Xoossa shene kumeththa woznappe polana mala woznappe azazetite. 
EPH.6.7	Asas ooththiza mala gidonta Godas ooththiza mala inte kumeth woznappe ooththite. 
EPH.6.8	Gaasoyka aylle gidin woykko goda gidin ba ooththiza lo7o oosos ubbas woyto ekkanayssa inte ereeta.
EPH.6.9	Inteno godato! Inteka inte ooththisizaytas hessatho ooththite. Istasinne intes Goda gididay bolla salon dizayssa; izikka as ayfeso xeelli maadontayssakka inteka eriiza gish oosanchata babiso aggidi lo7o ooththite. 
EPH.6.10	Hara baggara mino Godaninne iza gita wolqan minnite. 
EPH.6.11	Dabulosa gene ooso inte eqetanas dandayana mala Xoossa ola may7ota mayte. 
EPH.6.12	Gaasoyka nu oletanay ashoranne suuthara gidonta hayssa dhuma alameza haariza godataranne wolqamatara qasseka sallo bolla diza tuna ayana olanchatara olettos. 
EPH.6.13	Iita gallassay gakkishin inte morke wolqara eqetanas dandayana mala Xoossa ola may7ota kumeth may7ite. Inte ubbakka polidappe guye minni eqqanas dandayeeta.
EPH.6.14	Hessa gish inte xeessan tuma zinnare mala dancettidi xillotetha xurureta mala tiran may7idi,
EPH.6.15	sarotetha Mishiraachcho qaala tohon caamma mala aaththidi giigeti eqiite. 
EPH.6.16	Heytantafeka bollara tama mala poppol7u giza iita ayana wondafeta inte wursi toyssana dandayana mala ammano gondalle mala denthite. 
EPH.6.17	Atoteth birata qoobe mala hu7en woththite. Ayana giththa mashsha oykkite; hessikka Xoossa qaala. 
EPH.6.18	Woossan ay hanonka Ayanan woossite. Hessa qoppidi beeggite; ammanizayta ubba gish qanxonta woassite. 
EPH.6.19	Tani Mishiraachcho qaala xuura asas qoncisanas duna doyiza ubba wode yashshi baynda ta xalatethan yootana qaalay taas imettana mala taas woossite. 
EPH.6.20	Tani Mishiraachcho qaala gish sansalatan qashetada kiitettidade gididay hessassa. Hessa gish ta yootanas bessizaysa babbonta yootana mala taas woossite.
EPH.6.21	Ta ay mala dizaakkonne ay ooththizakko inte erana mala dosettida ta ishay Godas ammanettida oosanchay Tiqiqoossi intes hanidayssa wursikka intes yootana. 
EPH.6.22	Inte nu hanoteth erana malanne inte wozna izi minthethana mala ta iza intekko yeddadis. 
EPH.6.23	Aawa Xoossafe, Goda Yesus Kirstoossappe sarotethinne siiqoy ammanora intes ta ishatas gido. 
EPH.6.24	Goda Yesus Kirstoosa pacey baynda siiqiza ubbas sarotethi gido. Amiin.
PHP.1.1	Yesus Kirstoosa oosancha gidida Phawuloosappenne Ximtoosappe Woossa Keeththa cimataranne daaqonetara issife Pilphisiyoose deren diza ammanizaytas Yesus Kirstoosas dummatidaytas ubbas; 
PHP.1.2	nu Aawa Xoossafe, Goda Yesus Kirstoosappe kiyatethinne sarotethi intes gido.
PHP.1.3	Intena qoppiza ubba gallas tani ta Xoossa galatays. 
PHP.1.4	Ubba gallas inte gish ta woossiza wode ufayssan woossays. 
PHP.1.5	Koyro gallassafe ha simmin hanno gakkanaas Mishiraachcho qaala ooson inte tanara deeta. 
PHP.1.6	Intenan lo7o ooso doommidayssi izi Yesus Kirstoosi wursetha pirdas yaana gakkanaas intena dandayissanayssa ta ammanays.
PHP.1.7	Ta ha7i qasho keeththan dishininne ta qashetanappekka kase Mishiraachcho qaala tuma naaganassinne minthethanas Xoossi taas ba kiyatethan immida maadon inte wurikka tanara issife ooththidayta gidida gish inte ubba gallas ta woznappe dhayekketa. Hessa gish ta inte gish qoppanas taas bessees. 
PHP.1.8	Ta intena Yesus Kirstoosa siiqon wosta laamotizakkonne Xoossi taas marka.
PHP.1.9	Inte siiqoy eratethaninne akeekan keehi darana mala ta woossays. 
PHP.1.10	Hessika inte ubbafe aadhdhizayssa shaakki erana malanne Yesus Kirstoosa yuussa gallas gakkanaas inte geeshshatanne wosoy bayndayta gidana mala koyays. 
PHP.1.11	Xoossa bonchisizayssanne galatissizayssa inte ooththana mala Yesus Kirstoosan beettiza geeshshatetha ayfen inte woznay kumo.
PHP.1.12	Ha7ikka ta ishato! Ta bolla gakkida metoy Mishiraachcho qaalay kaseppe dari aakkanas gididayssa inte erana mala ta koyays. 
PHP.1.13	Hessa gish ta qashetethay Kirstoosa gish gididayssi kawo keeththa zabetassinne harataska erettides. 
PHP.1.14	Ta qashetidayssa geedon ammanizayti Xoossa qaala babbonta xalatethan asas markattanas minoteth demmida.
PHP.1.15	Issi issi asati coo nu izappe waanidon geethaninne hoollotethan sabakettes. Baggayti qasse lo7o qofara Kirstoosa gish sabakettes. 
PHP.1.16	Baggayti ta Mishiraachcho qaala gish mootettana haan dizayssa eriza gish siiqon sabakettes. 
PHP.1.17	Hankoyti qasse lo7o qofan gidonta tana gakkida qashoza bolla hara waaye gaththanassinne ba iita qofa polanas Kirstoosa sabakettes.
PHP.1.18	Hessa gidikko ay meto dizay! Waanna ayfe yo7oy suuretethan gidin woykko misatisson gidinka awarakka Kirstoosa sabakiza gish ta ufayetays. Qasseka ta ufayettana. 
PHP.1.19	Ta bolla gakkida metoppe ta aadhanay inte woossaninne Yesus Kirstoosa Ayana maadon gididayssa ta erays. 
PHP.1.20	Ta ay ogerakka yeellatonta mala mino ufaysinne laamotay taas dees. Gido attin kasekka hachchika; ta hayqqinka paxa diinka Kirstoosi ta ashon bonchettanayssa ta xalatethan haasayays. 
PHP.1.21	Taas duus guussi Kirstoosa. Hayqoyka taas go7a. 
PHP.1.22	Gido attin tani hayssa asho duussan guja dizaakko ayfe immiza ooso ooththays guussa. Ta awayssa dooranakkonne taas erettenna. 
PHP.1.23	Ha nam7u Hanotan metotetadis. Ta baada Kirstoosara daanas laamotays. Hessi hara ubbafe keehi lo7o. 
PHP.1.24	Gido attin taas ashon duussi intes keehi koshshees.
PHP.1.25	Hessa akeekada inte ammanon diccana malanne ufayettana mala inte ubbata matan gam7anayssanne daanayssa ta erays. 
PHP.1.26	Ta he baada inte achchan deyikko ta gaason intes Kirstoosan diza ceeqeteththi darana.
PHP.1.27	Kirstoosa Mishiraachcho qaalas bessiza mala diite. Hessatho hanka ta intena hee baada beydakko woykko hahon daada inte gish ta siyizakko inte Mishiraachcho qaala ammanos issino oletishe issi Ayanan inte minni eqnayssa ta erays. 
PHP.1.28	Ay ogerakka intenara eqetizaytas hirgofte. Hessi isti dhayanayssassinne inte atanayssas Xoossafe imettida malata. 
PHP.1.29	Inte Kirstoosa ammanizayta xalala gidonta iza gish waaye ekizayta gidana mala hayssi Xoossa kiyatethi intes imettides. 
PHP.1.30	Inte kase beyida mala ha7ikka ta bolla dizayssa inte siyizayssa mala hessatho intenaka waayison dees. 
PHP.2.1+PHP.2.2	Intes Kirstoosa baggara beettida issifetetha gaason issoy issa minthethizaz siiqo gidinka woykko Ayana issifeteth woykko maaroynne asas misheteth inte garsan diikko inte as siiqon issi Ayananinne issi qofan gididi ta ufays polite. 
PHP.2.3	As ubba intefe bollara xeellite attin interka intena doson woykko go7ay baynda galata ekanas issi mishika ooththofte. 
PHP.2.4	Intefe issi issi asi hara as go7izayssa xeellite attin inte go7a xalala xeellofte.
PHP.2.5	Yesus Kirstoosas diza ashketethi inte achchanka do. 
PHP.2.6	Izi erays Xoossakoshin bana Xoossara ginisanas koybenna.
PHP.2.7	Gido attin aylle medha ekkidi as misatidi barka bana eeya as kessides. 
PHP.2.8	As gidi qoncidikka bana asappe ziqa ooththides. Hayqqana gakkanaas hessikka masqale bolla kaqeti hayqqana gakkanaas azazettides. 
PHP.2.9	Hessa gish Xoossi iza daro dhoqu histides. Suntha ubbafe dhoqu gida sunth izas immides.
PHP.2.10	Hessika salonka biitta bollan biittafe garsanka diza medhetethinne gulbatey wuri Yesusa sunthas gulbatana mala. 
PHP.2.11	Asa inxarsi wurikka Xoossa Aawa bonchos Yesus Kirstoosi Goda gididayssa markattanassa.
PHP.2.12	Hessa gish ta ishato! Inte kase ubba wode azazettizayta gidida mala ha7ikka ta matan doonta intefe haahon diikkokka inte atethay kumeth gidana mala yashshatethaninne bonchon polite. 
PHP.2.13	Xoossi intes azazeteth immishe ba qofa wurseth gakkanaas inte giddon ooththes.
PHP.2.14	Ay miishikka zuuzunthinne palamay baynda ooththite. 
PHP.2.15	Hessika inte iitanne geella asa giddon geeshshatanne wosoy baynda Xoossa nayta gididi alame bolla awa arshe mala dere ubbas poo7anassa. 
PHP.2.16	Inte ekkida de7o qaala lo7ethi oykkikko Kirstoosi ha simmi yiza wode ta mela daaburontayssa gish ta ceeqqettanazi taas dees.
PHP.2.17	Qasseka intes Godan diza ammanoy inte Xoossas shiishada dumma yarsho mala ta shempoy inte yarshora issife yarsho mala gukkizakko intenara takka ufayettana. 
PHP.2.18	Hessathoka inte intes ufayetidi tanaka ufayssanas bessees.
PHP.2.19	Goday maaddikko Ximtoosa inteko yeddada inte lo7etetha gish lo7o wore siyanas koyays. 
PHP.2.20	Inte lo7etetha gish qoppiza asi hara iza malay oonikka baawa. 
PHP.2.21	Haray wurikka Yesus Kirstoosayssa gidonta ba go7as woxxizade xalala. 
PHP.2.22	Gido attin inte erizayssa mala Ximtoossi izi ay mala asakkone ba gish markasides. Nay ba aawara ooththiza mala tanara Mishiraachcho qaala yootides. 
PHP.2.23	Hessa gish hayssafe sinthan ta waananakkonne shaaka eridappe guye iza ta inteko kiittana qoppays. 
PHP.2.24	Takka inteko mata wode baanayssa Godan ammanettays.
PHP.2.25	Hessathoka inte tana koshshiza miishan ubban maaddana malanne lo7ethi oykkana mala yeddida Afrodixo ta inteko zaara yeddana mala koshshizayssi taas eretides. 
PHP.2.26	Gaasoyka izi intena kumeththata beyanas laamotida gishshinne qasseka inte iza sakoza siyidayssas qoppida gishassa. 
PHP.2.27	Tumappekka hargidi hayqqishe attides. Gido attin Xoossi iza maarides. Ta kase muuzotizayssa bolla hara muuzoy gujettonta mala tanaka maaddides.
PHP.2.28	Hessa gish inte iza beydi ufayettana malanne takka hirgafe shempana mala amottays. 
PHP.2.29	Inte iza keehi ufayssan mokki ekkite. Iza mala asataka bonchite. 
PHP.2.30	Inte tana matan diidi ooththi maaddanas dandayonta gish izi ba shempos mishetonta tana ooththi maaddidi Kirstoosa ooson hayqqishe attides.
PHP.3.1	Ta ishato! Hayssafe hara ta intena gizay Godan ufayetite. Ha7ikka zaarada izo ta intes xaafikko tana salethenna. Intenaka go7ana.
PHP.3.2	Heyta kana mala huskatizaytappe, iita ooththizaytappenne asas meqeth menthiza asataappe naagetite. 
PHP.3.3	Tumu qaxxarettidayti, Xoosse woossizayti, Yesus Kirstoosan ceeqqizayti, ashon ceeqqettontaytinne ashonka ammanetontayti nuna.
PHP.3.4	Ta ceeqqana koykko asho baggara ceeqqana miishi taaska dees. Oonaska ashon ceeqqiza miishi diza misatikko ta izappe aadhdhays. 
PHP.3.5	Tani yeletida ospuntha gallas qaxxarettadis. Ta Isra7eele zerethinne Biniyaame kochchafe yelettadis. Ibraaweeta giddon takka adda Ibraawe. Woga baggara oychizadey diikko ta kase Farsaawe. 
PHP.3.6	Muse wogas zil7etizayssa gidikko tani kase Woossa Keeththa goodizadde. Woga naagon beettiza xillotethi gidikko kase ta bolla issi wosoykka deenna. 
PHP.3.7	Gido attin taas go7a gididayssa ubba Kirstoosa gish gaada go7ay baynda miisha mala qoodadis. 
PHP.3.8	Hessafeka ta goda Yesus Kirstoosa eroppe aadhdhizay haray aykkoykka bayndayssa ta ammaniza gish ubbakka coo mela go7ay baynda miisha mala qoodadis. Tani iza gish gaada ubbakka aggadis. Ta Kirstoosa demmana gaada ubba miishakka wora wodhdhida iita miisha mala qoodadis. 
PHP.3.9	Tani hessatho ooththiza gaasoy kase Muse wogan taas diza xillotetha aggada ammanon beettiza Xoossa xilloteth Kirstoosan ammanada demmanassinne ta izara issife de7anassa. 
PHP.3.10	Kirstoosanne izi hayqqi dendida dentha wolqa ta erana mala iza waayekka ta izara gishettana malanne hayqonka ta iza misatana mala amottays. 
PHP.3.11	Hessathoka ta hayqqa dendidappe guye mernas daanas koyays
PHP.3.12	Ta hayssa wursa demmadis woykko hayssatho hanadis guus gidenna. Gido attin Yesus Kirstoosi tana erays histidi taas giigissida woyto ekkanas minna wotha bolla days. 
PHP.3.13	Ta ishato! Ta ha7i ta koyizayssakka oykkida mala qoodikke. Gido attin ta issi miishi ooththana. Taappe guyera dizayssa agga aggada taappe sinthan dizayssa oykkanas zaradhays. 
PHP.3.14	Xoossi tana Yesus Kirstoosa baggara pude xeygida gish woyto gakka ekkanas elelays.
PHP.3.15	Hessa gish nuni ammanon minnidayti wurikka haniza yo7o wursi hessatho xeellanas bessees. Issi issi dumma qofay intes diikko hessaka Xoossi intes qoncisana. 
PHP.3.16	Gidikkokka nu ha7i gakki eridazan ane simeretoos.
PHP.3.17	Ta ishato! Ane inte ta haniza mala tana kaallitenne haratarakka issife de7ite. Nu nuna intes leemiso histi bessida mala diza asata woznan woththite. 
PHP.3.18	Gaasoyka hayssafe kase ta intes zaara zaara yootida mala ha7ikka zaarada afunthara intes yootays. Daroti Kirstoosa masqales morke gididi simeretetes. 
PHP.3.19	Ista wurseth dhayo. Ista uloy ista Xoossa. Istas kawushshatethay istas boncho. Ista woznay shempiday ha biitta duussanna. 
PHP.3.20	Nu derey gidikko salona. Heeppe buro yaanayssa nuna ashshida Goda Yesus Kirstoosa yuussa laamotethan naagon doos. 
PHP.3.21	Izikka wursi baappe garsan haarissana dandayiza ba wolqana, daaburanchcha gidida nu asateth bonchettida ba asateth misatissidi laammana.
PHP.4.1	Ta intena dosizayto! Ta intena laamotizayto! Taas ufayssinne ooso zawude gidida ta ishato! Godan minni eqqite.
PHP.4.2	Inte qofay Godan issino gidana mala Ewodiyanne Sinxekey ba garsan siiqettana mala ta ista woossays. 
PHP.4.3	Ero! Neno! Tanara issife ammanettida oosanchazo, Mishiraachcho qaala yootos tanaranne Qalamenxoosara qasseka ista sunthay de7o maxaafen xaafetida hanko tanara ooso laggetara issife waayidayta he macasata ne maaddana mala ta nena woossays.
PHP.4.4	Ay wodekka Godan ufayetite. Qasseka ta intena ufayetite gays. 
PHP.4.5	Inte kiyatethi asa ubba achchan ereto. Goday yaana matides. 
PHP.4.6	Haniza yo7on ubban galatan, woossaninne gaannateththan Xoossa sinthi shiiqite attin ay miishanka hirgofte.
PHP.4.7	Asa qofappe bollara diza Xoossa sarotethi inte woznanne inte qofa wursi Yesus Kirstoosan naagees.
PHP.4.8	Wursetha bolla ta ishato! Tumu gidida yo7o wursi, boncho gidida yo7o wursi, adda gidida yo7o wursi, geeshshi gidida yo7o wursi, dosettida miishi wursi, lo7o gidida yo7o wursi, lo7etethi gidinka galataka haytanta misatizaz wursi qoppite. 
PHP.4.9	Inte taappe tamaridayssa woykko inte taappe ekkidayssanne siyidayssa woykko beydayssa ay gidikkokka wursi ooththite. Goday intenara gidana.
PHP.4.10	Daro wodeppe guye ooratha qofara inte ta gish qofo oykkideta. Hessika Goda baggara tana keehi ufaysses. Tumukka inte taas qofo aggibeyketashin inte qoppida mala ooththanas intes hano ixxides. 
PHP.4.11	Tani hessa gizay tana metida gish gidenna. Gaasoyka ta ay hanikkokka “Dizayssi taas gidana” guus tamaradis. 
PHP.4.12	Pacekka ta erays; demmadakka erays; ta gafadakka, kalladaka erays; diinka dhayinka erays; ay gidikkokka taas dizay taas gidana guussa xuura ta lo7etha erays. 
PHP.4.13	Taas wolqa immiza Kirstoosan tani ubba miishe ooththanas dandayays.
PHP.4.14	Gidikkokka inte tana ta waayen maaddida gish lo7o ooththideta. 
PHP.4.15	Inte Piliphisiyoose asati hessafe bollara inte erizay koyro Mishiraachcho qaala inte ekkida wode tani Maqidooniyappe dendashe intefe attin gede immidikka haa ekkidikka maaddetidinne maaddidi giza Woossa Keeththi taas deenna. 
PHP.4.16	Haray atto shin ta kase Tasolonqen diza wodekka tani metotin inte zaari zaari taas maado yeddideta. 
PHP.4.17	Ta hessa gizay immida gish intes anjoy darana mala gaada attin ta intefe maado ekkanas amottada gidenna.
PHP.4.18	Taas koshshizayssanne tana koshshizayssafekka bollara ekkadis. Inte taas yeddida maado miisha Afrodixo kusheppe ekkin ta pacey kumides. Hayssi daroppe Xoossa achchan eketida daro lo7o sawiza yarsho mala. 
PHP.4.19	Xoossi ba duretetha gina intena koshshizayssa Goda Yesus Kirstoosa baggara intes kunthana. 
PHP.4.20	Nu Aawasinne nu Xoossas mernappe mernas bonchoy gido. Amiin.
PHP.4.21	Ammaniza asa ubba Yesus Kirstoosa sunthan saro giite. Tanara diza ishati wurikka intena saro geetes. 
PHP.4.22	Ammanizayti wuri harappeka Qeesareso asappe ammanizayti wurikka intena saro geetes.
PHP.4.23	Goda Yesus Kirstoosa aadhdho kiyatethi intenara gido. Amiin.
COL.1.1	Xoossa shenen Yesus Kirstoosan kiitettida Phawuloosappenne nu isha Ximtoosappe, 
COL.1.2	Qolassiyaasen diza Kirstoosan dummatidaytassinne ammanettida ishatas nu Aawa Xoossafe sarotethinne kiyateth intes gido.
COL.1.3	Nu inte gish woossiza ubba gallas nu Goda Yesus Kirstoosa Aawa Xoossa galatoos. 
COL.1.4	Gaasoyka intes Yesus Kirstoosan diza ammanoninne ammaniza asa inte wursi siiqizayssa nu siyida gishassa. 
COL.1.5	Hessi wurikka haniday salon intes giigetida hidotappe dendidayssanna. Hessa he hidota gish Mishiraachcho qaala inte kasetidi siyideta. 
COL.1.6	Hessika hee inteko gakkides. Hessa Mishiraachcho qaala inte siyosappenne Xoossa kiyatetha tumatetha inte ero gallassafe haa simmin alame yuushon izi ooththishe dizayssa mala inte achchan ayfe ayfishenne diccishe dees. 
COL.1.7	Hessaka ha7i nu gish gididi Kirstoosas ammanettida oosancha gididayssinne nunara issife ooththizanne siiqiza Ephapiray intena tamarsides. 
COL.1.8	Qasseka izi intenan diza Ayana siiqotetha nuus yootides.
COL.1.9	Nu qasse hessa siyosappe haa simmin inte Xoossa shene eratethaninne akeekan intena kunthana mala inte gish woossa qanxibeekko. 
COL.1.10	Hessathoka Godas bessiza duus daana mala inte iza poli ufayssana mala lo7o ooso ubban ayfe immana malanne Xoosse eron dicci dicci baana mala nu intes woossos. 
COL.1.11	Goday ba gita wolqan ba minoteth ubba intes immo; wursikka inte dandayana malanne ufayssan giigettidayta gidana mala intena izi maaddo. 
COL.1.12	Ammanizayti laattizaso poo7o kawoteth laattizayta nu gidana mala nuna gathida nu Aawa inte galatanassa. 
COL.1.13	Izi nuna dhuman haareteththafe ashshidi gede ba dosiza naaza kawoteththan nuna pinthides. 
COL.1.14	Nu izan wozetidi nagarappe maaretidos. 
COL.1.15	Kirstoosi ayfen beettonta Xoossas tumu leemiso; medhetetha ubbafe gitanne bayra. 
COL.1.16	Medheteth wuri izan medhetides. Saloninne sa7an dizayti, ayfen beettizaytinne beettontayta gidinka, wolqamata gidinka, haarizayta gidinka woykko godateth dizayti haniday wurikka izan izas medhetides. 
COL.1.17	Izi ubbafe kase dees. Wurikka issi bolla oykketi minniday izanna. 
COL.1.18	Izi ba asateth gidida Woossa Keeththays hu7e. Ubbas bolla gidana mala izi hayqqida asa ubbafe koyro dendides. 
COL.1.19	Hessika haniday kumeththa Xoossatethay iza naazan de7ana mala Xoossa Aawa shene gidida gishassa. 
COL.1.20	Masqale bolla izappe gukkida suuthan saroteth medhidi biitta bolla gidin salo bolla dizayssa wursi iza baggara banara maqayinthides. 
COL.1.21	Inte iita amale gaason kase inte Xoossafe shaaketidi inte inte qofara izas morketakkoshin. 
COL.1.22	Ha7i qasse inte bolla balaynne wosoy baynda geeshshata ooththidi intena ba sinth shiishshanas Kirstoosa asho hayqo baggara Xoossi intena banara maqayinthides. 
COL.1.23	Hessika hananay inte ammanon xaphidinne giigettidi inte inte ammanon ekkida mishiraachcho qaalappe qaaxonta minni eqqikkonna. Intessinne salo gufanthon diza medhetethas sabaketida Mishiraachcho qaalay hessa. Ta Phawuloossikka hayssa ha mishiraachcho qaalas oosancha gidadis.
COL.1.24	Ta inte gish waaye beydayssi ha7ikka tana ufaysses. Kirstoosi ba asateth; hessikka Woossa Keeththa gish izi ekkida waayezappe ekkishin paciday diikko tani ta ashon kunthana. 
COL.1.25	Xoossa qaala ta intes pacey baynda gaththana mala taas Xoossafe imettida hadara mala ta Woossa Keeththa oosancha gidadis. 
COL.1.26	Ha qaalay beni wodeppenne kase yeletethafe geemmidi xuura gidi gam7ides. Ha7i gidikko ammanizaytas ubbas qoncides. 
COL.1.27	Xoossi ba asas qoncisanas koyda xuuray iza boncho duretethay ayzaabe gidida inte giddon ay mala gitakkonne bessanassa. Izikka iza boncho hidota gidida inte giddon diza Kirstoosa.
COL.1.28	Nuka issi issi as Kirstoosas kumeththa as histi shiishshanas dandayana mala as wursi hiillara zorishenne tamarsishe Kirstoosa gish sabakoos. 
COL.1.29	Takka ta garsan mintha ooththiza iza wolqan wursa baaxetashe he qofa polanas dafettays.
COL.2.1	Inte gishinne Lodoqiyan dizaytanne hessathoka tana ba ayfera beyi eronta asa ubbas ta ay mala baaxetikkonne inte erana mala ta koyays. 
COL.2.2	Qasseka ista woznay minnana malanne isti siiqotethan issoy issara oykkettana mala kumeth gididayssa yuushi qoppi ero dureteth demmidi Xoossa xuura gidida Kirstoosa isti erana mala ta dafettays. 
COL.2.3	Qotan diza cincateththinne eratetha haaroy wurikka beettizay Kirstoosa achchanna. 
COL.2.4	Oonikka intena duuna mal7eththon baleththonta mala ta intes yootays. 
COL.2.5	Ta intefe asho ayfen haakka diikkokka Ayanan intenara issife days. Inte wogara dizayssanne inte Kirstoosa lo7eth ammanizayssa beyada ta daro ufayetays.
COL.2.6	Hessa gish inte Goda Yesus Kirstoosa ammanida mala izan de7ite. 
COL.2.7	Inte izan tokketidinne keexettidi inte tamarida mala ammanon minni daro tirpa galata izas shiishshishe diite.
COL.2.8	Kirstoosan xaphidaz gidonta asa woganinne go7ay baynda ha alameza laafa wogan eqqida asa eratethaninne coo mela baleththo haasayan intena oonikka di7onta mala naagetite. 
COL.2.9	Gaasoyka kumeththa Xoosateth iza asatethan dees. 
COL.2.10	Inteka haarizaytassinne godata ubbas hu7e gidida Kirstoosan kumeth gidite.
COL.2.11	Inte izan qaxxaretideta. Hessi he qaxxarazika nagara gidida asho qofa digganas Kirstoosan hanidayssa attin asa kushen hanibenna. 
COL.2.12	Xinqatan izara issife moogetideta. Iza hayqoppe denthida Xoossa wolqan ammanidi qasseka izara issife dendideta. 
COL.2.13	Inte kase inte mooroninne inte asho nagara hanotetha intefe diggonta aggida gish hayqqidaytakko shin Xoossi intena Kirstoosa baggara pathides; inte nagarakka ubba atto gides. 
COL.2.14	Kase nuna mootishenne nunara eqetishe diza Muse wogan acco mootos xaafetidayssa qucci diggides. Masqale bolla torgidi nu bollafe diggides. 
COL.2.15	Halaqatanne godatizayta godateth istafe woththi ekkidinne masqale bolla hayqqidi xooni dendidi di7ettidayta qoncen yuushi bessides.
COL.2.16	Hessa gish muussan woykko ushshan, issife bonchon woykko agina xeeroninne Sambata gallas boncho gish inte bolla oonikka pirdofo. 
COL.2.17	Heyti wurikka buro yaana hanotas eeshota gidishin waanna asatethay gidikko Kirstoosa. 
COL.2.18	Bessonta ashketethinne kiitanchatas goynno dosiza asi oonikka intena dhuphidi mela ashshonta mala naagetite. Hessa mala asi ba beyida agumos wogay baynda bana nashishe hada asho qofan kumidi otoretes. 
COL.2.19	Hessa mala asas hu7e gidida Kirstoosara aykko gaytoteththikka deenna. Kumeththa asateth shayaninne koldze gaththi oythethi dichchiza hu7ey Kirstoosa. Xoossi Kirstoosa asateth kumeth dichchizay hessa malanna. 
COL.2.20	Hayssa ha alameza wogas inte Kirstoosara hayqqidayta gidikko histin ha7i aazas he wogas haarettetii? 
COL.2.21	Oykkofa, laaca beyoppa; bochchofa gizayta mala. 
COL.2.22	Hayti wuri asa azazoninne asa timirten wodhdhida wogata gidida gish ooththetidappe guye coo dhayanas deettes. 
COL.2.23	Ha azazoti barka bappe medhi ekkida goynno qofay coo bessonta ashketethinne ba asateth naaqi oythan istas tumu aadho erateth dizayta misatetes. Gido attin asho amoteth shiishshi oykiza wolqay istas baawa.
COL.3.1	Histikko inte Kirstoosara issife dendidayta gidikko Kirstoosi Xoossa achchan uttidason puden diza hanotetha koyite. 
COL.3.2	Inte qofay pude bollan diza miisha bolla gido attin ha biitta yo7o bolla gidoppo. 
COL.3.3	Gaasoyka inte hayqqidetanne inte de7oyka Kirstoosara Xoossa achchan qotetides. 
COL.3.4	Intes de7o gidida Kirstoosi qonciza gallas inteka he wode izara issife bonchora qoncana.
COL.3.5	Hessa gish intes biitta bolla diza amoteth diggite. Heytikka layma, tunateth, asho amo, iita amotethinne eeqas goynno mala gidida gaphigapho. 
COL.3.6	Heytanta gaason Xoossa hanqoy Xoossas azazettontayta bolla yaana. 
COL.3.7	Inteka kase diza duussan he miishata ooththideta.
COL.3.8	Ha7i gidikko hanqo, yiillo, cashshe, zigirsinne yeellasiza haasaya heytanta misatizayta wursi diggite. 
COL.3.9	Kase ceega asateth iza oosora gaththi intefe qaari yeggida gish inte inte garsan issoy issara wordo hasayoppite. 
COL.3.10	Bana medhdhidayssa misatana mala eran ooraxida ooratha asateth may7ideta. 
COL.3.11	Heen Girike as gidin woykko Yuhuda as woykko qaxxarettidayta woykko qaxxaretontayta woykko tamaridaytanne tamarontayta woykko maaretontayta woykko aylle woykko goqa geetettiza dummatethi deenna. Kirstoosi heytanta ubbassa. Qasse ubbanka dees. 
COL.3.12	Hessa gish dumma gididi dosettidayto, inte Xoossas doorettidayta gidida mala mishetethinne kiyateth, ashketeth, bonchonne dandaya may7ite. 
COL.3.13	Inte issoy issa dandayite, intefe issadey issade bolla mishetikko yo7oykka iza bolla diikko issoy issas atto atto geetettite. Godayka intes atto gida mala inteka hara asas atto giite. 
COL.3.14	Hessa ubba bolla ubba kumeththa issifetethan shiishshi qachchiza siiqo may7ite. 
COL.3.15	Inte wurikka issi asho gididi sarotethas xeeygetida Kirstoosa sarotethi inte woznan kawoto. Inte galatizayta gidite.
COL.3.16	Kirstoosa qaalay intenan kumeth gido. Inte inte garsan aadho eratethan tamaritenne zoretite; mazamureninne saban Ayana yethan galatara gaththi inte woznara Xoossas yexite. 
COL.3.17	Iza baggara Xoossa Aawas galata shiishshishe qaalan gidin woykko ooson inte ooththizayssa wursi Goda Yesusa sunthan ooththite.
COL.3.18	Macheto! Goda achchan intes bessiza miish gidida gish inte azinatas azazetite. 
COL.3.19	Azinato! Inte inte macheta siiqitenne istas menxe iitoppite. 
COL.3.20	Nayto! Inte Goda ufayssana mala inte intena yelidaytas ubba miishan azazetite. 
COL.3.21	Aawato! Nayti hidota qanxonta mala inte nayta hanqethofte. 
COL.3.22	Aylleto! As ufayssasinne coo ayfeson betanas gidonta suure woznappe inte Godas babbite. Hayssa biittan haariza godataska hano ubban azazetite. 
COL.3.23	Inte ooththiza miish wursi asas gidonta Godas ooththiza mala taybidi kumeththa woznappe ooththite. 
COL.3.24	Inte Goda achchafe inte ooso mala ekkanas laatay dizayssa inte ereeta. Inte ooththizay Goda Yesus Kirstoosassa. 
COL.3.25	Qoho ooththidadey ba ooththidari kushe ekkana. Iza achchan dumma maadoy deenna. 
COL.4.1	Godato! Intes salon Goday dizayssa inte eriza gish intes ooththizaytas tumaninne suuretethan ooththite. 
COL.4.2	Beegidi galatara gaththi pacey baynda Xoossa woossite. 
COL.4.3	Ta iza gish qashetida Kirstoosa xuura awajjanas dandayana mala Xoossi nuus qaala yootanas oge doyana mala nu gishikka woossite. 
COL.4.4	Qasseka haasayanas bessiza qaala qonccen ta haasayana mala taas woossite.
COL.4.5	Ammanonta asatara intes diza hanotethan aadho eratethan Simeretite. Intes beettida lo7o qaadan go7ettite. 
COL.4.6	Issos issas inte zaaro wosti immanakone inte erana mala inte haasayay maxinera kaxxida kaththa mala mal7o gido.
COL.4.7	Tiqiqoossi ta duussa gish wursi intes yootana. Izi daro dosettida ishanne Godas tanara issife ooththiza ammanettida oosancha. 
COL.4.8	Nu duussa gish inte erana malanne inte wozna minthana mala tani iza inteko kiittadis. 
COL.4.9	Izi inte bagga gididi ammanettidadenne dosettidade gidida nu isha Anasmoosara inteko erays. Istika haan diza hanoza wursi intes yootana. 
COL.4.10	Barnabaasa aawa michey naa Marqoossinne tanara issife qashetida Arxirokoossi intena saro geetes. Marqoosa gish inte ay ooththanakkonne kase intena ta qofisa woththida mala izi inteko gakkishin mokki ekite. 
COL.4.11	Iyosxoosa geetettiza Iyaasoyka intena saro gees. Ayhuda asa giddofe Xoossa Kawoteththas tanara ooththizayti haytanta xalla. Isti tana minthethida.
COL.4.12	Inte baggafe gidida Yesus Kirstoosa oosancha Ephapiray intena saro gees. Izikka intena Ayana duussan lo7ethi minnidinne mulera woppu giidi Xoossa shenen minni eqqana mala ubba wode inte gish woossan baaxetees. 
COL.4.13	Qasseka inte gish hessathoka Lodoqiyaninne Iyarpolise kataman dizaytas izi pacey baynda ooththizayssa ta izas markatays.
COL.4.14	Daro dosettida aakkime Luqaassinne Deemaassi intena saro geetes. 
COL.4.15	Lodoqiyan diza nu ishataas, Nimpussinne izi keeththan shiiqiza ammaniza asatas ta saroka yootite. 
COL.4.16	Hanna ta kiitaya intes nababetida mala qasseka Lodoqiyan diza Woossa Keeththayn nababettana mala ooththite. Inteka qasse Lodoqiyappe intes kiitettida kiita nababite. 
COL.4.17	Akiriphas “Neni Godappe ekkida oosoza wurseth gaththanas minna” giite. 
COL.4.18	Hayssa saroka tani Phawuloosi ta kushera xaafadis. Ta qasheta dizayssa doggoppite. Xoossa kiyatethi intenara gido.
1TH.1.1	Phawuloosappe, Silwaanooseppenne Ximtoosappe; Xoossa Aawasinne Goda Yesus Kirstoosayta gidida Tasolonqen diza ammaniza asas nu Aawa Xoossafenne Goda Yesus Kirstoosa kiyatethinne saroteth intes gido.
1TH.1.2	Nu intena nu woossan qoppishe ubba wode Xoossa inte gish galatoos. 
1TH.1.3	Ammanoninne mino siiqotethan inte ooththida ooso gish Goda Yesus Kirstoosa bolla diza inte mino ufayssan beettida inte minotetha gish nu Goda Xoossa, nu Aawa sinthan ubba gallas inte gish qoppoos.
1TH.1.4	Xoossan dosettida nu ishato! Izi intena dooridayssa nu eroos. 
1TH.1.5	Gaasoyka Mishiraachcho qaalay inteko yiday wolqara Xillo Ayananinne lo7ethi shaakki erin attin coo qaala xallan gidenna; qasseka nu inte gish giidi waani de7idakkone inte ereeta. 
1TH.1.6	Ha7i inte nunanne Goda misatideta. Inte bolla ay metoy gakkida gidikkokka Xillo Ayana ufayssa qaala inte ekkideta. 
1TH.1.7	Hessafe dendidayssan inte Maqidooniyaninne Akaayan ammaniza asa ubbas lo7o leemisota gidideta. 
1TH.1.8	Goda qaalay intefe kezidi Maqidooniyaninne Akaayan siyeteth xalla gidonta intes Xoossa bolla diza ammanoy ubbason eretides; hessa gish nu intes yootanas aykkokka koshshenna. 
1TH.1.9	Inte nuna wosti mokki ekkidakkone de7on diza tumu Xoossas ooththanas inte eeqatappe Xoossakko waani simmidako asay inte gish haasayees. 
1TH.1.10	Qasseka Xoossi hayqoppe denthidayssa buro yaana hanqofe nuna ashshana Saloppe yaana Xoossa Naa Yesusa yuussa inte wosti naagizakkone asay haasayees.
1TH.2.1	Nu ishato! Nu intekon gam7ida gam7oy coo mela gidontayssa inteka ereeta. 
1TH.2.2	Inteka erizayssa mala hayssafe kase Piliphisiyoosen nu waayenne meto beydossinne cayettidos; gido attin aynne mino waayey nuna gakkikkoka Xoossa Mishiraachcho qaala intes yootanas nu Godappe xalateth demmidos. 
1TH.2.3	Nu intena zorida zorey iita qofara woykko intena baleththanas koydi gidenna. 
1TH.2.4	Gido attin nu Mishiraachcho qaala hadara ekkanas dandayiza asata mala Xoossi nuna qoodida gish nu hasayos; hessaka nu ooththizay nu wozna paaci eriza Xoossa ufayssanas attin as ufayssanas giidi gidenna. 
1TH.2.5	Nu mulekka baleththo qaala yootibeekko woykko nu uuzeteth kammanas giidi baleththo hano nu hanotayssa inte ereeta. Hayssaska nu markay Xoossa.
1TH.2.6	Intefe gidin woykko haratappe oonappekka asappe imettiza boncho nu koybekko. 
1TH.2.7	Nu Kirstoosi kiittidayta gidida gish intes tooho gidanas dandayoos; gido attin aaya ba nayta dichchiza mala nukka inte giddon ashketethan simeretidos. 
1TH.2.8	Xoossa qaala xalla gidonta dishin nu shempoka inte gish ufayssan immana gakkanaas intena siiqidos. Gaasoyka nu intena daro siiqida gishassa. 
1TH.2.9	Nu ishato! Nu dafetteththanne nu daabura inte ereeta; oonaska tooho gidonta mala qammanne gallas nuus ooththishe Mishiraachcho qaala intes yootidos.
1TH.2.10	Nu intenara ammanizaytara diza wode xillotethaninne geeshshatethan qasseka wosoy baynda nu waani de7idakkonne inteka Xoossika nuus marka. 
1TH.2.11	Aaway ba naytas haniza mala nukka intes issas issas ay hanidakkonne inte ereeta. 
1TH.2.12	Inte intena ba kawotethassinne ba bonchos xeygida Xoossas bessiza mala inte daana mala nu intena minthidos; lo7ethi zoridossinne hadara gidos.
1TH.2.13	Inte nuuppe siyida Xoossa qaala ekkida wode ammaniza inte achchan tumu ooththiza Xoossa qaala mala ekkideta attin coo asa qaala mala inte ekkonta aggida gish nu Xoossa qanxoy baynda galatoos.
1TH.2.14	Nu ishato! Yuhuda biittan Yesus Kirstoosa ammaniza Xoossa Woossa Keeththata misatideta; isti Ayhudatappe metonne waaye ekkida mala inteka inte asappe waaye ekkideta. 
1TH.2.15	Isti Goda Yesusanne kase nabetaka wodhida; nunakka goodida; Xoossaka ufaysibetenna; asa ubbara eqetizayta gidida. 
1TH.2.16	Hessika Ayzaabeti siydi attana qaala nu istas yootonta mala digganassa. Hessa mala ooson ba nagara ubba wode ba bolla wurseth gakkanaas gujji gujji beetes; Xoossa hanqoyka ista bolla wodhdhides.
1TH.2.17	Gidikkokka nu ishato! Nu guutha wodes intefe Ayanan gidonta ashon shaakketikkokka inte laamotay nuna wodhiza gish inte ayfeso beyanas daro dafetteththan doos. 
1TH.2.18	Nu inteko baanas daro laamotidos shin harappeka ta Phawuloosi daro wode dafettadis shin Xala7ey nuna diggides. 
1TH.2.19	Goda Yesusi ha yiza wode iza sinthan nu amoy woykko nu ufaysi woykko nu zawudey nuus intefe haray oonee? 
1TH.2.20	Tumappekka nu ufaysinne nu bonchoy intena.
1TH.3.1	Hessa gish nuus dandayettonta ixin he wode Atenan nurka nu attanayssi nuus lo7o gidi beettides. 
1TH.3.2	Intena ammanon minthana mala nunara asas Kirstoosa mishiraachcho qaala yootiza Xoossa ashkara gidida Ximtoosa inteko yeddidos. 
1TH.3.3	Hessika hayssa paacezan oonikka ammanoppe qanxonta mala; nukka hayssas doorettidayssa inteka ereeta. 
1TH.3.4	Nu qasse intenara diza wode waayey nu bolla gakkanayssa kasetidi intes yootidos; inte eriza malaka hanides. 
1TH.3.5	Hessa gish aykkokka ta gencecin taas dandayettonta ixida gish inte ammano gish eranas gaada Ximtoosa kiitadis. Ta hessa ooththiday ooni erize paacizadey ista paacin hanni wode nu daaburay wurikka mela gidonta aggenna gaada babbida gishassa.
1TH.3.6	Ha7i qasse Ximtoossi inte achchafe nuukko yiidi inte ammano gishshinne inte siiqotetha gish lo7o wore nuna sisides. Qasseka inte ubba wode nuna lo7ethi qoppizayssanne nukka intena beyanas laamotiza mala inteka nuna beyanas laamotizayssa nuus yootides. 
1TH.3.7	Hessa gish nu ishato! Nu dizay waayeninne meto garsan gidikkokka inte ammano gaason intenan ha7i nu minetoos. 
1TH.3.8	Inte Godan minni eqqida gish tumappe ha7i nu paxa daana. 
1TH.3.9	Inte geedon nu Xoossa sinthan nu demmida ufaysa ubba gish Xoossa ay mala galatanas dandayizonii? 
1TH.3.10	Qasseka nu intena beyanassinne inte ammanoppe paccidayssa kunthanas omarsinne gallas keehi woossos.
1TH.3.11	Ha7ikka nu inteko baana mala nu Aaway Xoossi Goda Yesus Kirstoosi ogeza izi nuus suuriso. 
1TH.3.12	Nu intena siiqiza mala intes inte garsan diza siiqonne inte harata siiqiza siiqoza Goday darsonne keehi gujjo. 
1TH.3.13	Nu Goda Yesus Kirstoosi geeshshata ubbatara yiza wode nu Aawa Goda Xoossa sinthan inte wosoy bayndaytanne geeshshata gididi bettana mala inte wozna izi miniso.
1TH.4.1	Ha7i wursethan ta ishato! Inte Xoossa ufayssanas inte waani waani daana bessizakkone nu intena tamarsidos. Tumappekka nu tamarsida mala deeta; hessa gish Goda Yesus Kirstoosan nu intena woossizaynne zorizay hayssafeka aadhdhiza hanora inte sinthe gujjana mala. 
1TH.4.2	Goda Yesus Kirstoosa wolqan nu intes ay azazo immidakkone inte ereeta.
1TH.4.3	Xoossa sheney inte laymappe hakkidi dummatanassa. 
1TH.4.4	Qasse issi issi asay ba macho geeshshatethaninne bonchon ayso bessizayssa shaakki ero. 
1TH.4.5	Hessika Xoosse ammanonta Ayzaabeta mala layma qaqetethan gidoppo. 
1TH.4.6	Hessa malan oonikka balettidi ba isha baleththofo; gaasoyka hayssafe kase nu intes yootida malanne naagetanas akeekissida mala Goday heytanta mala nagara ooththiza ubbata bolla ba hanqo ehana. 
1TH.4.7	Xoossi nuna geeshshateththas xeygides attin tunatethas xeygibenna. 
1TH.4.8	Hessa gish hayssa ha zoreza kadhidi ekkontadey Xillo Ayana izas immida Xoossa kadhees attin as kadhizade gidenna.
1TH.4.9	Ishata siiqotetha gish intes oonikka xaafanas koshshenna; gaasoyka inte inte giddon siiqettana mala inte inte baggara Xoossafe tamarideta. 
1TH.4.10	Kumeththa Maqidooniyan diza ammaniza asa inte wursi siiqizays eretidayssa. Gido attin nu ishato! Sintha baggan inte hayssafe aaththi siiqettana mala nu intenna zoroos. 
1TH.4.11	Nu hayssafe kase intena azazida mala inte inte kushera ooththite; woppu gi diite; intes gidizayssa lo7ethi xeellite. 
1TH.4.12	Hessika gallas gallas inte duussay hanko ammanonta asa achchan intena bonchissana malanne inte ayy asaska tooho gidonta mala.
1TH.4.13	Ta ishato! Inte ashon hayqqidayta gish eronta attana mala nu koyokko. Qasseka hidotay baynda hara asata mala inte kayottana mala nu koyokko. 
1TH.4.14	Yesusi hayqqidi dendidayssa nu ammaniza gidikko Yesusa ammanidayta Xoossi Yesusara hessathoka zaari ha yeddana.
1TH.4.15	Nu Goda qaalan intes gizay hayssa. Nuni hayqqonta paxa dizaytinne Goday yaana gakkanaas gam7anayti kase hayqqidaytappe sinthatokko. 
1TH.4.16	Goday ba hu7era gita azazon kiitanchata halaqa giirissara Xoossa xurumba giirissan saloppe wodhdhana. Kase Kirstoosa ammanidi hayqqidayti isti kaseti dendana. 
1TH.4.17	Hessafe guye nu qasse paxa dizayti Goda carko bolla gaagganas istara issife shaarara dendana; hessathoka nu mernas Godara daana. 
1TH.4.18	Hessa gish hayssa qaalan issoy issara minetite.
1TH.5.1	Ta ishato! Hessi hanana wodeza gish nu intes xaafanas koshshenna. 
1TH.5.2	Kaysoy qamman yiza mala Goda gallassikka hessa mala yaanayssa inte inte baggara lo7ethi ereeta. 
1TH.5.3	Asay “Gadey saronne lo7okko” gishin miixay qanthara diza macas oykkiza mala hessathoka as dhayssizay qopponta asa bolla gakkana. Oonikka kessi ekkenna.
1TH.5.4	Inteno ishato! He gallassay kayso mala intena daganthanas inte dhuman deekketa. 
1TH.5.5	Inte wurikka poo7o nayta; nuni dhuma woykko qamma bagga gidokko. 
1TH.5.6	Histikko ane beeggoos; ane nurka nuna haaros attin hanko dhiskiza asa mala nukka ane dhiskokko. 
1TH.5.7	Dhisikizayti qamara dhisikeetes; mathotizaytikka qamara mathottettes. 
1TH.5.8	Nu qas gallasa asata gidida gish ammanonne siiqo, tiran may7iza xurure may7o mala may7idi atotetha hidota hu7en woththiza birata qoobe mala hu7en woththidi ane nunatetha haaridi de7oos. 
1TH.5.9	Xoossi nu Goda Yesus Kirstoosa baggara atoteth demmana mala attin nuna hanqos xeygibenna. 
1TH.5.10	Nu hayqqikkoka woykko paxa diikkokka izara daana mala izi nu gish hayqqides. 
1TH.5.11	Hessa gish tumappe inte ha7i ooththizayssa malaka issoy issara minetitenne minthethite.
1TH.5.12	Histikko ta ishato! Inte giddon minni ooththizayta Godan intefe bollara diza halaqatanne intena zorizayta inte bonchana mala nu intena woossos. 
1TH.5.13	Ista ooso gishikka ista siiqora lo7ethi bonchite; inte inte giddon saron diite.
1TH.5.14	Ta ishato! Nu intena “Ooso ooththonta asata hanqettite; babbizayta minisite; daaburanchata maaddite; as ubba dandayite” gi zoroos. 
1TH.5.15	Oonaska iita gish iita zaaronta mala naagetite; gido attin inte inte giddon gidin hara asara gidin ubba wode lo7o gidizayssa ooththanas baaxetite.
1TH.5.16	Ubba wode ufayetite. 
1TH.5.17	Qanxonta woossite. 
1TH.5.18	Ay hanonka galattite Xoossa sheney intes Yesus Kirstoosa baggara hessa.
1TH.5.19	Xillo Ayana tama toyssofte. 
1TH.5.20	Tinbite qaala kadhoppite. 
1TH.5.21	Wursikka paaci xeellite, lo7o gididaz oykkite. 
1TH.5.22	Iita gidida ay miishappekka haakkite.
1TH.5.23	Sarotetha Goday izi intenatetha erays dummaso; inte ayanay, inte shempoynne inte ashoy Goda Yesus Kirstoosi yiza wode wosoy baynda naageto. 
1TH.5.24	Intena xeygidayssi ammanettidade gidida gish izi hessa ooththana.
1TH.5.25	Nu ishato! Nu gishikka woossite. 
1TH.5.26	Ammanizayta ubba geeshsha yeeretethan sarokite. 
1TH.5.27	Ha kiitay ammanizaytas ubbas nababettana mala Goda sunthan hadara gays.
1TH.5.28	Nu Goda Yesus Kirstoosa aadhdho kiyatethi intenara gido.
2TH.1.1	Phawuloosappe, Silwaanooseppenne Ximtoosappe; nu Aawa Xoossaninne Goda Yesus Kirstoosan gidida Tasolonqen ammaniza asas. 
2TH.1.2	Xoossa Aawappenne Goda Yesus Kirstoosappe kiyatethinne saroteth intes gido.
2TH.1.3	Ta ishato! Inte ammanoy wodeppe woden dicci dicci biza gishshinne inte siiqoyka kaseppe gujeti gujeti biza gish nu inte gish Xoossa lo7ethi galatanas bessees. 
2TH.1.4	Hessa gish inte bolla gakkida goodeteththaninne meto ubban inte minnida gish nuni nu baggara inte dandaya gishshinne inte ammano gish ammaniza asa ubba achchan ceeqqettos.
2TH.1.5	Hessi wurikka Xoossa pirday suure gididayssa besses. Hessa geedon waaye beyiza inte Xoossa Kawoteththas bessizayta gidi bettideta. 
2TH.1.6	Xoossi xillo gidida gish intena waaysizayta izi waayssana. 
2TH.1.7	Waaye ekkida intessinne nuus shempo immana. Hessika Goda Yesus Kirstoosi wolqama salo Xoossa kiitanchatara salo bolla qonciza wode hanana. 
2TH.1.8	He wode Xoosse eronta asatanne Goda Yesus Kirstoosa Mishiraachcho qaalas azazettonta asata bolla izi ba halo laco taman kessana. 
2TH.1.9	Istika Goda sinthafenne iza boncho wolqa achchafe kichchidi mernas dhayon qaxayettana. 
2TH.1.10	Isti qaxayettanay izi geeshshata achchan bonchettanassinne ammanizayti wuri izan malalettana mala izi yiza gallassan hanana. Inteka he ammaniza asara daana; gaasoyka nu intes markattidayssa inte ammanida gishassa.
2TH.1.11	Nu hessa qoppishe nu Xoossi intena ba xeeyssas gidizayta histi qoodana mala inte lo7o ooththanas amottiza amozanne ammanon inte ooththida oosoza wursi izi intes ba wolqan polana mala nu intes ubba wode woossos. 
2TH.1.12	Qasseka nu Goda Xoossanne nu Goda Yesus Kirstoosa kiyatetha mala Yesus Kirstoosa sunthi inte achchan bonchettana malanne inteka izan bonchettana mala nu intes woossos.
2TH.2.1	Ta ishato! Goda Yesus Kirstoosa yuussa gishshinne nu izakko baana buussa gish nu intena qofisoos. 
2TH.2.2	Ayanay qoncisides woykko qaalay gees giidi woykko nuuppe intes kiitettida kiita mala “Goda yuussa gallas gakkides” giidi inte qofan yark yarkofitenne daggammofte. 
2TH.2.3	Oonikka ay hanonka intena baleththofo. Daro asay ammano kadanappe sinthe dhayanas bessiza issi makala asi qonconta dishin he gallassay gakkenna. 
2TH.2.4	Izikka Xoosse geetetti gooynettiza eeqa xoossata ubbafe bollara bana dhoqu dhoqu histizadenne Xoossara eqettizade. Izikka Xoossa Keeththan uttidi bana “Tani Xoossa” giidi awajja awajjisana. 
2TH.2.5	Ta intenara diza wode hayta ha yo7ota intes ta yootidayssi intes qofetizeshaa? 
2TH.2.6	Izi ba woden qoncana gakkanaas ha7i izi qonconta mala aazi diggizakkonne inte ereeta.
2TH.2.7	Makalancha xuuray haray attoshin Ha7ikka ooso bolla dees. Gido attin hayssi hananay izi ha7i ooththonta mala iza diggizaddey iza ogeppe kichchana gakkanaas xalla. 
2TH.2.8	Hessafeka kaallidi Goda Yesusi ba duuna peenoninne ba boncho yuussan dhayssana; makalanchay qoncana. 
2TH.2.9	He makalancha yuussi Xala7e wolqan hessikka as baleththiza malatataninne malalisiza miishatan hanana. 
2TH.2.10	Hessathoka ekkidi attonta mala tuma ixidi dhayiza asata baleththanas dumma dumma iita oosoy yaana. 
2TH.2.11	Hessa geedon isti wordo yo7o ammanana mala Xoossi ista bolla bala ooso kiittana. 
2TH.2.12	Hessi hananay tuma ammanonta ixidinne wordo yo7on ufayetizayti wuri pirdettanasa.
2TH.2.13	Godan dosettida ta ishato! Nu gidikko ubba wode inte gish Xoosse galatanas nuus besses. Gaasoyka Xoossi intena koyroppe oykkidi inte Xillo Ayanan dummatidaytanne tumu ammanidi inte attana mala intena doorides. 
2TH.2.14	Nu Goda Yesus Kirstoosi boncho gishettizayta inte gidana mala nu yootida mishiraachcho qaala baggara intena xeygides. 
2TH.2.15	Hessa gish ta ishato! Inte minni eqqite, nu nu duunan gidin woykko kiitan woykko nu intes aaththi yeddida timirteza lo7ethi oykkite.
2TH.2.16	Izi nu Goda Yesus Kirstoosi qasse nuna siiqidaynne ba kiyatethan merna minthethonne lo7o hidota izi nuus immida nu Aawa Xoossay, 
2TH.2.17	izi inte wozna lo7o oosoninne qaalan mintho.
2TH.3.1	Wursethan ta ishato! Qasseka Goda qaalay inte achchan hanoyssathoka eleeli ubbaso gakkana malanne bonchettana mala nuus woossite. 
2TH.3.2	Qasseka asi wuri ammanizayssa gidonta gish makalanchatappenne iita asatappe nu attana mala nuus woossite. 
2TH.3.3	Goday gidikko ammanettidayssa. Izikka intena minthana; Xala7epaka intena naagana. 
2TH.3.4	Nu intena azazidayssa inte ha7i ooththideta shin sinthafekka inte ooththanayssa nuni Godan ammanettos. 
2TH.3.5	Goday inte wozna Xoossa siiqokkonne Kirstoosa dandayakko kaaletho.
2TH.3.6	Ta ishato! Ooso ooththonta asappenne inte nuuppe ekkida timirteza mala doonta ammanizaytappe inte haakkana mala Goda Yesus Kirstoosa sunthan intena nu azazoos. 
2TH.3.7	Inte nu leemiso wosti kallanakkonne inte inte baggara ereeta. Nu intenara diza wode ooso ooththonta coo de7ibekko. 
2TH.3.8	Qasseka oona soppekka kath coo mela mibeekko. Gido attin intefe oonasika nu tooho gidonta mala qammanne gallas daaburan ooththi midos. 
2TH.3.9	Nu hessa ooththiday inte nuna kaallana mala intes lo7o leemiso gidana giidippe attin nuus koshshizayssa intefe ekkana nuna diggiza wogay diin gidenna. 
2TH.3.10	Nu intenara diza wode “Ooso ooththanas dosonta asi kath mooppo” giza azazo intes immidos. 
2TH.3.11	Inte giddon issi issi asati ooso ooththontayssa nu siyidos. Heytanti ooso ooththonta mela asa yo7on geliza asata. 
2TH.3.12	Heyta mala asati ba ooso co7u gi ooththana malanne ba kath maana mala Goda Yesus Kirstoosa sunthan nu ista azazoossinne zoroos. 
2TH.3.13	Inte gidikko ta ishato! Lo7o ooso ooththanappe mulekka azaallofte. 
2TH.3.14	Hayssa nu kiittida qaalas azazettontay oonikka diikko hessa misatizade lo7ethi kaallitenne izi ba ooson yeelatana mala izara gaggofte. 
2TH.3.15	Gido attin iza inte isha mala hanqite attin morke mala xeellofte.
2TH.3.16	Sarotetha Goday izi ba baggara yo7o ubban intes saroteth immo. Goday intenara ubbara gido. 
2TH.3.17	Hayssa saroka ta ta kushera intes xaafiday tana Phawuloosa. Ta kiitas dumma malatay hayssa; izikka hayssa tani ta kushen xaafoyssa. 
2TH.3.18	Nu Goda Yesus Kirstoosa aadhdho kiyatethi intenara ubbara gido.
1TI.1.1	Nuna ashshida Xoossan, nuus hidota gidida Yesus Kirstoosa azazon Hawaare gidida Phawuloosappe 
1TI.1.2	Ammanon taas tumu naa gidida Ximtoosas Xoossa nu Aawappe nu Goda Yesus Kirstoosappe kiyateth, maarotethinne saroy nees gido. 
1TI.1.3	Tani Maqidooniya bashe nena hadara gida mala hayssafe sinthan issi issi asati wordo timirte tamarsonta mala ne azazanas Efesoonen daashsha. 
1TI.1.4	Qasseka asay yootin wuronta beni wode haysi7en ba wode wursonta mala azaza. Heyta mala yo7oy palama dentheththes attin ammanon oosettiza Xoossa oosos aykkokka go7enna. 
1TI.1.5	Ha azazozas waanna ayfe yo7oy gidikko geeshsha woznappe lo7o qofara hessathoka tumu ammanoppe beettiza siiqo. 
1TI.1.6	Issi issi asay haytappe pooqi eqqidi go7ay baynda yo7otakko simmides. 
1TI.1.7	Woga tamarsizayta gidana mala koyeettes. Gidikkokka isti ba yootizayssa woykko keehi mootetiza yo7oza lo7ethi eretenna.
1TI.1.8	Gido attin asi maaran go7ettizakko wogay lo7o gididayssa nu eroos. 
1TI.1.9	Qasseka wogay imettiday xillo asas gidonta woga yedhi aadhdhizaytas, azazettontaytas, Xoossas babbontaytas, nagaranchatas, geeshshatethi bayndaytas, Xoosse leeqqizaytas, ba aayonne ba aawa wodhizaytasinne shempo wodhizaytas gididayssa nu eroos. 
1TI.1.10	Hessathoka laymatizaytas, addera aqqiza addetas, as bayzizaytasinne shaamizaytas, wordanchatas, asas wordora caaqizaytas, lo7o timirtera eqqettiza ubbatassa. 
1TI.1.11	He lo7o timirtey anjetida Xoossi taas hadara immida boncho mishiraachcho qaalara gaaggizayssa.
1TI.1.12	Tana ba oosos shuumidinne ammanettizade ooththi ekkidinne taas minoteth immida nu Goda Yesus Kirstoosa ta galatays. 
1TI.1.13	Hayssafe kase ta ay mala as cayizadenne goodeththizade, qasse makala as gidikkokka hessa ta erontanne ammanonta dashe ooththida gish Xoossi tana maarides. 
1TI.1.14	Yesus Kirstoosappe gidida ammanoranne siiqora nu Goda kiyateth taas keehi darides.
1TI.1.15	Yesus Kirstoosi nagaranchata ashshanas duge hayssa ha alame yides giza qaalay tumanne asi wurikka ekkanas bessizayssa. Nagaranchatappekka aadhdhiza nagaranchay tana. 
1TI.1.16	Gido attin ta maaretidaykka Yesus Kirstoosi zaway baynda ba dandaya, ubbafe aadhdhida nagarancha gidida ta bolla bessiday izan ammananaytassinne merna de7o demmanaytas leemiso gidana mala. 
1TI.1.17	Hessa gish mernas hayqqi eronta, ayfen beetti eronta barka xalla Xoosse gidida kawos mernappe merna gakkanaas izas bonchoynne galatay gido. Amiin.
1TI.1.18	Ta naa Ximtoosa ne gish kasetidi yootetida mala hayssa azazoza ta nees immadis. Hessika ne he qaala kaallashe lo7o baaxe baaxetanassa. 
1TI.1.19	Ammanoynne lo7o qofay nees de7o. Issi issi asati ba lo7o qofa yedhi aadhdhidi abba bolla metoy iza bolla gakkin waayetiza markabe mala ba ammano dhayssida. 
1TI.1.20	Ista giddon Xoossa cash aggidi tamarana mala tani Xala7es aaththa immidayti Hemenewoossinne Iskindirosi deettes.
1TI.2.1	Hessa gish ubbafe koyro hara asas shoobetha woossa, gaannateththa woossanne galata woossa asa ubbas kawotassinne dere ayssizaytas ubbas woossana mala ta nena qofisays. 
1TI.2.2	Hessika Tumu Ayana duussaninne geeshshateth ubban nuni sarotethaninne wogan daana malassa. 
1TI.2.3	Hayssi nuna ashshiza Xoossa achchan lo7onne ufaysizaza. 
1TI.2.4	Izi asi wuri attana malanne tuma erana mala koyees. 
1TI.2.5	Issi Xoossi xalla dees. Qasseka Xoossasinne asas giddon issi giigisiza gaannay dees. Izikka as gidida Yesus Kirstoosa. 
1TI.2.6	Izi bana asa ubbas aaththi immides. Hessika heerakka wodey aadhdhonta izas markatides. 
1TI.2.7	Takka hayssas mishiraachcho yootanas kiitettidade. Qasseka deretas tumu ammano astamare gidada shuumetadis. Hessaka ta wordotonta tumu yootanassa. 
1TI.2.8	Hessa gish attuma asay ubba soon hanqoy bayndanne palamay baynda ba geeshsha kusheta pude dhoqu histidi woossana mala ta koyayis. 
1TI.2.9	Hessathoka macasati bonchora bana shiishshi ekkidi bessiza may7o may7eto, attin ba hu7e daddi ekkidi woykko al7o may7o, worqanne inqu aaththidi walq walq gooppetto. 
1TI.2.10	Gido attin Xoosse woossos giza macasati istas ooththana bessiza lo7o ooson lo7etto.
1TI.2.11	Macassi co7u gaada kumeththara azazeteth tamaru. 
1TI.2.12	Macassi co7u gaanappe attin iza tamarsana mala woykko adde bolla godatana mala ta koyikke. 
1TI.2.13	Gaasoyka koyro Addamey medhetides; kaallada Hewaana medhetadus. 
1TI.2.14	Qasseka koyro balettiday Addame gidenna. balettada Xoossa wogappe aadhdhiday macasayo. 
1TI.2.15	Gidikkokka macassi ammanoninne siiqon geeshshatethan barka bana haaron minnikko naa yelon attana.
1TI.3.1	“Oonikka Woossa Keeththa cima gidana koykko lo7o ooso amottes” giza qaalay tuma. 
1TI.3.2	Hessa gidikko Woossa Keeththe kaalethizadey borey bayndade; issi macha diza adde; ginara dizadde; bana haarizade; wogara aqqizade; imath mokkizade; tamarsanas dandayizadde; 
1TI.3.3	Mathotontade, oosh oyeetontade, qas maarage as, asara palametontade, miish goodontadde, gidanas bessees. 
1TI.3.4	Ba nayta azazettizaytanne as bonchizayta histi dichchidi ba keeththa asa wogara ayssizade gidanas bessees. 
1TI.3.5	Issadey ba keeththa asa wogara ayso eronta aggikko Xoossa Woossa Keeththe wosti naagana dandayizee? 
1TI.3.6	Otoretethan puurdi Xala7ey kundida pirdan izi kundonta mala oorath ammanizade gidoppo. 
1TI.3.7	Qasseka iza sunthan boretonta malanne Xala7e narxan izi gelonta mala ammanonta asa achchan lo7o markateth daanas koshshees.
1TI.3.8	Daaqonetikka hessatho bonchettidaytanne ba gida qaala laammi laammi yeggontayta, daro woyne ushshas amottontayta, ogey baynda go7a goodontayta gidanas bessees. 
1TI.3.9	Ammano xuura, lo7o qofara naaganas bessees. 
1TI.3.10	Haytantikka koyrotti paaceteto. Issi iitay ista bolla beettonta aggikko hessafe guye daaqoneteththan ooththeto. 
1TI.3.11	Maca daaqonetikka bonchettidayta, zigirontayta, qas wogara dizayta, hano ubban ammanetidayta gidanas bessees. 
1TI.3.12	Daaqoneti issi mach adde gidanas bessees. Qasseka ba naytanne ba keeththa asa wogara ayssizayta gidanas bessees. 
1TI.3.13	Wogara ooththidayti erays gita bonchonne Yesus Kirstoosan istas diza ammanon daro xalateth demmana.
1TI.3.14	Ta neekko elle baana koykkokka hayta azazota nees xaafays. 
1TI.3.15	Ta hanno nees xaafizay ta gam7iza gidikkokka asay Xoossa Keeththan waani daanakkonne ne erana mala gaadakko! Keeththay de7o Xoossa Woossa Keeththa; hessikka tumu tuussinne xapho. 
1TI.3.16	Tumu Ayana duussa xuuray sidhey baynda gita; izikka
1TI.3.16	“Ase gidides;
1TI.3.16	iza Xillotethi Xillo Ayanan qoncides;
1TI.3.16	kiitanchatas beettides;
1TI.3.16	dere ubbas sabaketides;
1TI.3.16	alamen dizaytan ammanettides;
1TI.3.16	bonchora pude dendi bides” gizayssa.
1TI.4.1	Wode wursisetha bolla issi issi asay ammano aggidi baleththiza ayanatanne iita ayana timirte kaallanayssa Xillo Ayanay qoncera yootees. 
1TI.4.2	Hessa mala timirtey ista qofay bonqo biratan xuugetida mala geellatethan doccida qoodheppe qommon haniza wordancha asatappe yaana. 
1TI.4.3	He asati asay ekkonta malanne gelonta mala diggana. Ammanizaytinne tuma shaakki eriza asay Xoossi medhdhida kath galatarakka ekkizayti moonta mala diggananne azazana. 
1TI.4.4	Xoossi medhdhiday wurikka lo7o. Asi galatara ekkikko wora wodhdhizay issinaka baawa. 
1TI.4.5	Wurikka Xoossa qaalaninne woossan geeyana.
1TI.4.6	Hayssa ha azazoza ammaniza asa ne qofsikko, ammano qaalaninne ne ekkida lo7o timirtezan minnada Yesus Kirstoosas lo7o oosancha gidandassa. 
1TI.4.7	Xoosse bonchisonta go7ay baynda hayssi7eppenne cima macasata hayssi7eppe haakkada tuma ayana oosos ne asateth giigissa.
1TI.4.8	Asatetha asho ogen dosisoy guutha wodes go7ees shin Tumu Ayana duussas bana tamarsoy gidikko hayssa ha alamezassinne buro yaana duussas hidotay diza gish ubbas go7ees. 
1TI.4.9	Hayssi ha qaalay ammanettidayssanne wursi ekkanas bessiza qaala. 
1TI.4.10	Nu hessas giidi dafettossinne daaburos. Hessika asa ubbas harappeka ammanizaytas ashshiza de7o Xoossan nu hidota ooththiza gishassa. 
1TI.4.11	Hayta yo7ota azazanne tamarsa. 
1TI.4.12	Ne yalagatetha oonikka leqqofo; gido attin ne haasayan, ne duussan, siiqon, ammanoninne geeshshatethan ammanizaytas lo7o leemiso gida. 
1TI.4.13	Ta he baana gakkanaas qaala nababanas, zoranasinne tamarsanas minna. 
1TI.4.14	Cimati ne bolla ba kushe woththi woossishin, nees imettida tinbite imotetha lepi hista aggofa. 
1TI.4.15	Asi wuri ne dichchaa beyana mala ha yo7ota lo7etha minthada dandayan pola. 
1TI.4.16	Ne duussa gishshinne ne tamarsiza timirtezas naageta, haytan minna. Ne hessa ooththikko nenanne ne gizayssa siyizayta ashshana.
1TI.5.1	Cima asa ne Aawa mala bonchora zora attin dom7ofa. Naatetha attuma nayta ne ishata mala xeella. 
1TI.5.2	Hessathoka cima macasata, ne aay mala, naatetha macasata qasse ne micheta mala suure woznappe xeella.
1TI.5.3	Addafe metotettida am7eta lo7etha naaga. 
1TI.5.4	Issi am7eys nay woykko naa nay diza gidikko, he nayti baso asata maaddanassinne bana yelidaytas kase isti ooththidayssa kushe zaaron harappe kasetidi ba ammano ooson bessanasinne tamaranas bessees. Hessika Xoossa ufaysizayssa.
1TI.5.5	Qasse tumappe maadoy baynda, barka diza am7eya Xoosse xalla xeellawus. Woossassinne Xoossafe maado demmanas gallassinne qamma minetawus. 
1TI.5.6	Ha biitta lo7o duussi xalla koyiza am7eya gidikko iza paxa dashe hayqqidaro. 
1TI.5.7	Oona bollakka wosoy doonta mala hayssa azazoza asas aaththa. 
1TI.5.8	Issi asi ba dabbota harappeka baso asa maaddontayssa gidikko izi ammano kaadidadenne ammanonta asappekka aadhdhi iita asa.
1TI.5.9	Izis layththay usuppun tammu layththafe garsan diza am7ey sunth, am7eta mazgaban xaafoppa. Qasseka iza kase issade xalla geldaro gidanas bessees. 
1TI.5.10	Nayta dichoninne imatha mokkon, ammanizayta toho meechan, metotidayta maadoninne lo7o ooson ubban bana aaththa immada lo7o oosonka keeha erettidaro gidanas bessees.
1TI.5.11	Naatetha am7eta gidikko hessa mala mazgaban xaafoppa. Gaasoyka istas diza azinara daana amoy isti Kirstoosas ooththana gi gelida qaalappe bollara aadhdhiza wode adde gelana koyeetes. 
1TI.5.12	Isti kase caaqida qaala miza gish he yo7ozan ba bolla pirda ehettes. 
1TI.5.13	Hessafeka ooso ooththanappe yuuyi yuuyi asa keeththe gelana doossettes. Ooso ixo xalla gidonta haasayanas bessontayssa haasayishe zigirzaytanne koshshonta asa yo7o giddo coo woxi gelizayta gidettes. 
1TI.5.14	Hessa gish azinati hayqqida naatetha macasati adde gelana mala, nayta yelana malanne baso as ayssana mala, morkeyka ista bolla woththiza miishe demmoonta mala ta zorays. 
1TI.5.15	Addaka hayssafe kase issi issi asati Xala7e kaallana guye sher7i gida. 
1TI.5.16	Ammaniza macassi oonikka baso asa giddon am7eti diza gidikko Woossa Keeththi tumu am7eta xalla maaddana mala izakka ba baggara ba am7eta maaddu attin Woossa Keeththas tooho gidana mala aaggagupu.
1TI.5.17	Woossa keeththa lo7ethi ayssizayti harappeka sabakkoninne tamarson minniza cimati gidikko dakko maado maadettanas bessees. 
1TI.5.18	Maxaafan “Kath bukkiza boora duuna qachchofa” qasseka “Ooso ooththizadey damoza ekkana bessees” gees. 
1TI.5.19	Nam7u markay woykko heedzdzu markay markatonta dishin cima bolla shiiqiza mooto ekkofa. 
1TI.5.20	Harati beydi naagettana mala nagara ooththizayta asa ubba sinthan hanqa.
1TI.5.21	Xoossaninne Yesus Kirstoosan doorettida kiitanchata sinthan hayta azazota oonakka maaddonta ne naagana malanne issi miishikka ta goorippe ziqqi dhoqu histonta mala ta nena hadara gays. 
1TI.5.22	Xoossa oosos dooranas, oona bollakka ne kushe wotha woossanas eesotoppa. Qasse haratara nagara ooththanas zupetoppa. Nagarappe nena xillotethan naaga.
1TI.5.23	Nena qanthan sakkizayssassinne dentha sakkoza gish woyne cajefe guuth guujada uya attin hayssafe guye haaththe xalla uyoppa.
1TI.5.24	Issi issi asa nagaray pirday yaanappe kasetidi qoncees; baggayta nagaray qas pirdafe guye qoncees. 
1TI.5.25	Lo7o oosoykka hessa mala qonce. Qoncontay diikkokka qoteti attenna.
1TI.6.1	Xoossa sunthinne iza timirtey cayettonta mala aylletetha qambara giddon dizayti wuri ba godas kumeththa bonchoy bessizayssa eretto. 
1TI.6.2	Ammaniza godati diza ammaniza ashkarati godati istas ishata gidida gish godatas bessiza boncho imetto. Harappeka ista ooson maaddetiza ammaniza godati istas dosettidayta gidida gish nekka haytanta mala yo7ota tamarsanassinne zoranas bessees.
1TI.6.3	Oonikka wordo timirte tamarsko Goda Yesus Kirstoosa lo7o qaalanne Ayana tumatetha minisiza timirtera gaaggontayssa gidikko, 
1TI.6.4	hessadey otoretethan kumidesinne aykkokka yuushi qoppenna. Issi issi qaalata gish paalametanassinne ooyetanas iita amoy izan dees. Heytikka qanateteth, oosh, cash, iita sidhe kaaleththettes. 
1TI.6.5	Tumay istafe ekketi gidin erays Ayana ooson wodhe demmana misatiza asatanne qofa pace asata giddon gooshettidi duuxxonta oosh eheettes.
1TI.6.6	Gido attin Tumu Ayana as gideth nuus dizayssan woppu giidi duussara gita wodhe. 
1TI.6.7	Gaasoyka nu hayssa ha alameza yishe aykkokka ekki yibekko; bishekka qasse aykkoka ekki bookko. 
1TI.6.8	Gido attin nuus maanayssinne nu may7anays diikko gidana. 
1TI.6.9	Dure gidanas koyizayti gidikko gede paaceninne narxan gelidi oyketizayssa mala daro hadaninne iita amon un7etetes. 
1TI.6.10	Gaasoyka miisha siiqoy iitateth ubbas xapho. Issi issi asati dure gidana giidi amoppe dendidayssan ammano ogeppe balettidi haraso bidanne barka bana daro meto giddo gelthida.
1TI.6.11	Neno Xoossa aso! Ne hessa ubbafe baqata. Xilloteth, Tumu Ayanan duus, ammano, siiqo, dandayanne ashketeth kaalla. 
1TI.6.12	Ammano baaxe lo7etha baaxeta. Daro markata sinthan lo7o ammanetethan ne markattidayssanne ne izas xeeygetida merna de7oza lo7etha oykka. 
1TI.6.13	Ubbaska de7o immiza Xoossa achchan hessathoka Phanxoosa Philaxoosa sinthan tuma markattida Yesus Kirstoosa sinthan ta nena hadara gizay, 
1TI.6.14	Goda Yesus Kirstoosi qoncana gakkanaas nees imettida oosoza wosoy baynda ne polana mala. 
1TI.6.15	He qoncethay anjettidayssi barka ubba haarizayssinne kawota kawoy, godatas Goday izi ba woden bessana. 
1TI.6.16	Izi xalla hayqqontayssa. Oonikka shiiqanas dandayonta poo7o giddon dees. Iza beyida asi oonikka baawa, beyana dandayizaddeykka deenna. Izas wolqaynne bonchoy mernappe mernas gido. Amiin.
1TI.6.17	Hayssa ha alamezan duretidayti otoretonta mala azaza; nu ufayettana mala wursikka darsi tirfisidi nuus immiza Xoossan attin ammanthonta miishan ammanetonta mala asas yoota. 
1TI.6.18	Lo7o ooththana malanne lo7o ooson dureta gidana mala, kiyatanne shaakki immanas dosizayta gidana mala asa azaza. 
1TI.6.19	Hessathoka tumu gidida de7o demmana mala buroppe yaana wodes asay mino xapho gidiza haaro erays shiishana.
1TI.6.20	Ximtoosa, ne hadara ekkidayssa wursa naaga. Xoossa bonchisonta hada duuna lom7u lom7appenne wordo erateth geetettiza asi bappe medhi kessida timirtefe haakka. 
1TI.6.21	Nuus hessa mala eratteth dees giza, issi issi asati hessatho ooson ammano ogeppe balettida. Xoossa kiyatethi intenara gido.
2TI.1.1	Yesus Kirstoosara issifetethan diza de7o hidota qaala gish yootana mala Xoossa shenen Yesus Kirstoosa Hawaare gidida Phawuloosappe, 
2TI.1.2	dosettida ta naa Ximtoosas kiyatethi, maarotethinne sarotethi Xoossa Aawappe Goda Yesus Kirstoosappe nees gido. 
2TI.1.3	Pacey baynda gallassinne qamma ne gish woossan qofisashe kase Aawati ooththida mala geeshsha woznara ta gooynniza Xoossa ta galatays. 
2TI.1.4	Kase ne afuntha qoppa ekkada ta nena beyada ufayettana laamotays. 
2TI.1.5	Qoodheppe qommon gidonta ne ammanoza ta qoppays. He ammanoyka koyro ne aayey aayn Loydininne qasseka ne aayeyn Ewonqen dees. Ha7i qas ne bolla dizayssakka ta eradis. 
2TI.1.6	Hessa gish tani ta kushe ne bolla woththin ne ekkidayssa ne bolla diza Xoossa imota ne dentheththana mala ta nena qofissays. 
2TI.1.7	Xoossi nuus nuni nu hu7e haaranas Xoossa wolqa eranasinne siiqettana Ayana immides attin babo ayana immibenna.
2TI.1.8	Hessa gish Goda gish markatanas woykko Goda gish qashetida tanan yeellatoppa. Gido attin Xoossa wolqara mishiraachcho qaala gish tanara meto ekka. 
2TI.1.9	Nu aykkokka ooththida gish gidonta dishin ba qofa malanne ba kiyatetha mala nuna ashshidaynne nuna erays dummasidi izi xeygides. He iza kiyatethay merna wodeppe kase Yesus Kirstoosa baggara nuus imettides. 
2TI.1.10	Ha7i qas izi hayqo wursi dhayssidi mishiraachcho qaala baggara nuna poo7on kessida nu dhale Yesus Kirstoosa yuussan qoncides.
2TI.1.11	Takka hayssa ha mishiraachcho qaala yootizade, kiitettidadenne astamare gidada shuumetadis. 
2TI.1.12	Tani meto beyizaykka hessa gishassa. Gidikkokka ta oona ammanizakkone tani ta ammanizade shaaka eriza gish izan yeellatikke. Ta izas immida hadara he gallassiya gakkanaas izi naaganas dandayizayssa ta shaaka eradis.
2TI.1.13	Ne taappe siyida timirteza Yesus Kirstoosara issifetethan diza ammanoninne siiqon leemiso histada oykka. 
2TI.1.14	Nees imettida lo7o hadara nunan diza Xillo Ayanan naaga. 
2TI.1.15	Iisiya awurajja giddon dizayti wurikka tana aggidayssa ne eraasa. Filgoossinne Hermogeenessi tana aggida asa giddon deettes. 
2TI.1.16	Heneessifore so asa Goday maaro; aysi giikko izi tana daro wode minthethidessinne; ta sansalatan qasheta dishin tana beydi yeellatibenna. 
2TI.1.17	Harappeka izi Oroome yida wode tana koy koydi demmides. 
2TI.1.18	Wursetha pirda gallas Goday iza pirdafe ashsho. Izi tana Efesoonen ay mala maaddidakkone ne lo7etha eraasa.
2TI.2.1	Hessa gish, ta naazo neni Goda Yesus Kirstoosa kiyatethan minna. 
2TI.2.2	Daro markata sinthan ne taappe siyidayssa harata tamarsanas dandayizaytassinne ammanettida asatas hadara imma.
2TI.2.3	Yesus Kirstoosas ammanettida lo7o wotadera mala tanara meto ekka. 
2TI.2.4	Wotadaratethan ooththizadey ba halaqa ufayssanas dafettes attin hara bana qaxethiza ooson geli erena. 
2TI.2.5	Hessathoka gaadde woxxizadey wotha woga naagonta woxxikko xoono aklile ekkenna. 
2TI.2.6	Gooba goshshanchay ba goyi kessida kaththa xeera mizade gidanas bessees. 
2TI.2.7	Ta nees gizayssa ne woznan wotha siyikko Goday nees yo7o ubban akeekka immana.
2TI.2.8	Hayqoppe dendida Dawute zereth gidida Yesus Kirstoosa qoppa; ta yootiza mishiraachcho qaalaykka hessa. 
2TI.2.9	Hessa geedon iita ooththida asa mala qashettana gakkanaas waaye beyays. Gido attin Xoossa qaalay qashetenna. 
2TI.2.10	Hessa gish Kirstoosa baggara diza atottethinne merna boncho demmana doorettidayta gish gaada wursakka dandayadis.
2TI.2.11	“Nu izara issife hayqqikko qasse
2TI.2.11	nu izara de7on daana.
2TI.2.12	Dandayan minnikko
2TI.2.12	nu izara kawotana.
2TI.2.12	Nu iza kaadikko
2TI.2.12	izikka nuna kaadana. 
2TI.2.13	Nu izas ammanetontayta gidikko
2TI.2.13	izi mernas ammanettida mala daana.
2TI.2.13	Izi barka bana kaadana dandayenna”
2TI.2.13	geetettida qaalay ammanettidayssa.
2TI.2.14	Hayta ha yo7ota gish asa qofiso aggofa. Asay ba giddon issoy issara qaala geedon paalametonta mala Xoossa sunthan zora. Hessa mala yo7oy siyizayta moores. 
2TI.2.15	Tumu Xoossa qaala yootizade, yeellachonta oosanchanne asi ne gish lo7o markattizade gidada nenateth wursa Xoossa sinth shiishshanas minna. 
2TI.2.16	Coo mela duuna lalabeteththafe haakka. Hessa mala yo7on waaxetida asati Xoossafe haakki haakki bettes. 
2TI.2.17	Ista timirtey sakidi paxonta gede gujji gujji daakketti biza maduntha mala. Hemenewoossinne Filxoosa geetettizayti hessa mala timirte tamarizayta giddon deettes. 
2TI.2.18	Heyti tumatethafe haakkidi coo mela waayetes. Istika hayqoppe denthi hayssafe kase hanni aadhdhides giidi issi issi asa ammano guye shiri yeggeetes.
2TI.2.19	Gido attin “Goday erays gidizayta erees” qasseka “Goda sunth xeygizay wuri iitappe haakko” giza matamey iza bolla diza laamettonta Xoossa koyro qofay laamettibenna.
2TI.2.20	Issi gita keeththan worqafenne birappe xalla gidonta mithafenne urqafe oosetidayti dizayssaththo heytantafeka baggayti boncho oosos, baggayti qas hiraaysso oosos ekkettettes. 
2TI.2.21	Hessa gish oonikka hayta ta gida iita yo7otappe bana geeshshikko hesadey boncho oosos gidizaddenne anjettidade; Goda go7izaddenne lo7o oosos giigettidade gidana.
2TI.2.22	Paanthatetha iita amotethafe baqata. Geeshsha woznara Goda xeygiza asatara xilloteth, ammano, siiqonne saroteth kaalla.
2TI.2.23	Go7aynne hidotay baynda eeyata palamappe haakka. Ayssi giikko hessanta malay oosh kaaleththizayssa ne eraassa. 
2TI.2.24	Goda oosanchay asara oyeetanas bessenna. Hessafe asa ubba achchan kiya, as tamarsanas dandayizadenne mino as gidanas bessees. 
2TI.2.25	Izi banara eqqetiza asata ashketethara oykkizade gidanas bessees. Oone erizay isti tuma erana mala Xoossi istas maarettanas wode immana dandayees. 
2TI.2.26	Hessika isti yuushi qoppi simmidi iza shene kunthana mala ista di7i efida Xala7e narxafe isti keessi ekkana.
2TI.3.1	Gido attin wode wursethan as metiza wodey yaanayssa ne era. 
2TI.3.2	Asay bana dosizadde gidana, miishe siiqizayta, banan ceeqqettizayta, otoranchata, cashshanchata, bana yelidaytas azazetontayta, galatontaytanne geeshshatethi bayndayta, 
2TI.3.3	siiqoy bayndayta, atto gi maarontayta, asa sunth moorizayta, barka bana haarontayta, menxe iita, lo7o miish dosontayta, 
2TI.3.4	kaadizayta, naagetontayta, coo mela otoretethan kumidayta, Xoossafe aaththidi lo7o deeth dosizayta gidana. 
2TI.3.5	Ammaniza as misatana shin ammanos diza wolqa kadana. Heyta malatappe ne haakka.
2TI.3.6	Heytanti issi issi keeththe kalxi gelidi daro deexo nagaraninne dumma dumma iita amotetha gars gelidi heene ha qaaxiza ammanon laafa macasata qaxi oykettes. 
2TI.3.7	Heyta mala macasati ubba wode tamareetes shin tuma eri erettenna. 
2TI.3.8	Iyaneessinne Iyanbaraassi Muse bolla dendida mala haytikka ista qofay mooretin erays ammanoppe kundida gish tumateth ixettes. 
2TI.3.9	Gido attin ista qofay kumenna. Gaasoyka Iyaneessanne Iyanbarasa eeyateth asas qoncida malaka hayta hanoykka ubbas qoncana.
2TI.3.10	Ne gidikko ta timirteza, ta duussa, ta waanna qofa, ta ammanoza, ta dandaya, ta siiqozanne ta minotetha wursa eraasa. 
2TI.3.11	Ta goodeteththanne ta waayeza Anxokiyan, Iqoniyooninne Listiranka ta bolla gakkidayssa wursa ta dandayan ekkidayssa ne eraassa. Gidikkokka Goday hessa ubbafe tana ashshides. 
2TI.3.12	Tumappe Yesus Kirstoosa geeshsha woznappe ammani daana gizayti wurikka goodettizayta gidana. 
2TI.3.13	Iita baleththiza asati erays balettidi asa baleththishe iitatetha bolla iitateth gujji gujji baana.
2TI.3.14	Ne gidikko kase ne tamarada erida ogen minna. Hessa oonappe tamaridakkone ne eraasa. 
2TI.3.15	Ne guutha naatethafe ha7i gakkanaas Yesus Kirstoosa ammanon atotethi beettiza timirte immiza Geeeshsha Maxaafata lo7etha eraadasa. 
2TI.3.16	Geeshsha Maxaafaati wurikka Xoossa Ayanay kaalethin xaafetidayta; istika as tamarsanas, hanqanas, suurisanas qasseka xillotetha ogen kaalethanas go7ettes. 
2TI.3.17	Hessika Xoossa asi lo7o ooso ubbas bessizade gidana malassa.
2TI.4.1	Xoossa sinthaninne hessathoka paxa dizayta bollanne hayqqidayta bolla pirdanas diza Yesus Kirstoosa sinthan iza qoncethanne iza kawoteththa qofara hayssa nees hadara gays. 
2TI.4.2	Qaala sabaka; nees giigin woykko gigonta aggin neni ne baggara giiga utta. Daro dandayara tamarson asa suurisa; hanqanne zora. 
2TI.4.3	Gaasoyka asay wuri suure gidida timirte ekkonta ixana wodey yaana. Hessafe bollara asay ba amora gaaggizayssa ista haythey siyana koyizayssa xalla istas yootana mala bana tamarsana daro astamareta ba achchi shiishana. 
2TI.4.4	Tuma siyanappe ba hayth haraso zaaridi hayssi7e bagga simmana. 
2TI.4.5	Ne gidikko haniza yo7on ubban loddu ga; meto dandaya; mishiraachcho qaala yooto nees ooso hista; ne ooththozakka pola.
2TI.4.6	Ta qas yarshetanas mata uttadis; hayssa ha alamezappe shaaketta buussa wodey taas gakkides. 
2TI.4.7	Lo7o baaxe ta baaxettadis; ta woxxana wothe wursisadis. Ammanokka naagadis. 
2TI.4.8	Sinthafe taas akliley giigi uttides; hessikka xillotetha. Hessaka tumu pirdiza Goday he gallas taas immana. Hessika taas xalla gidonta iza yuussa laamotizaytas ubbaska immana.
2TI.4.9	Taakko ellela yaanas nees dandayettida mala ooththa. 
2TI.4.10	Deemaassi hayssa alameza siiqidi tana yeggi aggidi Tasolonqe bides. Qarqissi Galatiya bides. Titoosi gede Dalmaaxiya bides. 
2TI.4.11	Luqaassi xalla tanara dees. Marqoossi tana ooson maaddiza gish iza nenara ekka ya. 
2TI.4.12	Tiqiqoosa Efesoone yeddadis. 
2TI.4.13	Ne ha yashe ta Xiro7aadan Akirpha achchan woththida ta Maaqanne maxaafata harappeka galban xaafetida maxaafata taas ekka ya. 
2TI.4.14	Xarqimala qoxxiza Iskindiroosi ta bolla daro qoho gaththides shin Goday izas iza ooso mala immana. 
2TI.4.15	Izi nu yootiza qaala keehi ixxides. Nekka izappe naageta.
2TI.4.16	Tana mootiza yo7ozas koyro tana ashshana marka ta shiishshin oonikka tana maaddana yibenna. Gido attin wurikka tana yeggidi bida. Hessaka ista bolla Xoossi qoho ooththi qoodoppo. 
2TI.4.17	Gido attin qaala kiitay ta baggara kumeth yootettana malanne dere asay wuri siyana mala Goday ta achchan eqqidi tana minisides; Gaammo duunappekka tana ashshides. 
2TI.4.18	Goday iita yo7o ubbafe tana ashshana. Gede ba salo kawoteththas tana sarora gaththana. Izas mernappe merna gakkanaas bonchoy gido. Amiin.
2TI.4.19	Phirsiqillas, Aqilas, Heneessifore so asaska ta sarokka gaththa.
2TI.4.20	Erisxoossi Qorontoosen attides. Xirofomoosi saketida gish iza ta Miliixen aggadis.
2TI.4.21	Balgoy gakkanappe sinthetada taakko ha gakkanaas nees dandayettida mala ooththa. Ewuguloosi, Phuddeesi, qasseka Linoosi, Qilawudiyaynne ammanizayti wurikka nena saro saro gida. 
2TI.4.22	Goday nenara gido. Goda kiyatethi intenara gido.
TIT.1.1	Xoossas doorettidayta ammanoninne Tumu Ayanan kaaleththiza tuma eratethan dichchana mala Xoossa ayllenne Yesus Kirstoosa Hawaare gidida Phawuloosappe. 
TIT.1.2	Iza ammanoynne eratethay kaseppe oykkidi wordotonta Goday daro wodeppe kase ba immida merna de7o hidota mala. 
TIT.1.3	Izi kase gida wodey gakkida mala nuna ashshida Xoossa azazon taas sabakanas imettida hara baggara Xoossi ba qaala qoncisides.
TIT.1.4	Nuus koththe gidida ammano issifetethan ammanon taas tumu naa gidida Titoosas “Xoossa Aawappenne nuna ashshida Yesus Kirstoosappe kiyatethinne saroteth nees gido” gides. 
TIT.1.5	Ta nena Qarxeesen aggiday buroppe giigana bessiza daro miishi dizayssa gish ne giigissanassinne ta nena azazida mala katamay dizason Woossa Keeththa cimata ne dooranassa. 
TIT.1.6	Cimateththan doorettanayti ista bolla boroy bayndayta, issi machi azinata, nayti ammanizaytanne waayssontayta woykko azazettiza nayta aawata gidetto. 
TIT.1.7	Woossa keeththa cimay Xoossas ooththana hadara ekidade gidida mala iza bolla wosoy bayndade gidanas bessees. Hessika ceeqqettizadde, guutha miishan yiillotizadenne mathotizade, ushshanchanne izas bessonta ogera go7a gididaz goodi eki bizadde gidanas bessenna. 
TIT.1.8	Hessafe bollara izi imath mokkizade, lo7o ooso dosizade, barka bana haarizade, suure as, xillonne erays naagetizade gidanas bessees. 
TIT.1.9	Hara asata lo7o timirten minthethizadenne he lo7o timirteza ixizayta hanqanas ba tamarida mala qaalan minnizade gidanas bessees.
TIT.1.10	Waayssizaytinne duunan xalala baleththizayti daroti deettes; harappeka heyti qaxxaretida Ayhuda asatappe ammanida asata baggata. 
TIT.1.11	Heytanta co7u histeth bessees. Gaasoyka isti besonta ogera baassi go7a demmanas bessonta timirte tamarson keeththa asa wursi mooron deettes. 
TIT.1.12	Ista nabetappe issadey ista gish haasayishe “Qarxeese asay ubba wode wordanchata, iita do7ata, ganjamatanne azallata” gides. 
TIT.1.13	He markatethay tuma; hessa gish ne ista lo7etha hanqetta. Gaasoyka istas tumu ammanoy daana malanne, 
TIT.1.14	Ayhudata hayssi7e woykko tumu yo7oppe hakkida asata azazo isti siyonta malassa. 
TIT.1.15	Geeshshatas miishi wurikka geeshsha shin tunatasinne ammoontaytas gidikko wurikka tuna. Harappeka ista qofay wurikka tunides. 
TIT.1.16	Isti bana nu Xoosse eroos geettes shin ba hanotethan gidikko kadetes. Isti shuunizayta, azazetontaytanne lo7o oosos besontayta.
TIT.2.1	Ne gidikko asa tumu gididaz tamarsa. 
TIT.2.2	Cima asay woznama, bonchettidayta, bana barka haarizayta; amanoninne siiqon dandayanka lo7o gidana mala ista zora. 
TIT.2.3	Hessathoka cima macasati ba diza duussan bonchora dizaytanne lo7o hanoteth asa tamarsizayta gidetto attin asa sunth iissizayta woykko woyne cajje ushsha suuken waaxetidayta gidonta mala ista tamarsa. 
TIT.2.4	Hessatho ooththikko natetha macasati ba azinatanne ba nayta dosana mala tamarsanas dandayettes. 
TIT.2.5	Xoossa qaalay oona achchanka cayettonta mala isti barka bana haarizaytanne geeshshata, keeththa giddon ista oosoy oykkidaytanne asas kiyata, ba azinatas azazettizayta gidana mala cima macasati ista tamarsetto.
TIT.2.6	Hessathoka yalaga attumasay barka bana haarana mala ne ista zora. 
TIT.2.7	Ay hanonka ne asas lo7o leemiso gida. Ne asa tamarsiza timirteza nekka woznappe tamarsizadenne naagizade gida. 
TIT.2.8	Nu gish iita haasayiza asay haasayanas iita demmoonta aggidi yeelatana mala ne haasayiza haasaya giddon borso yo7oy dooppo. 
TIT.2.9	Aylleti aazanka ba godatas haarettana malanne ufayssana mala; qasseka awute zaaronta mala tamarsa. 
TIT.2.10	Hanizazan ubban nuna ashshida Xoossa timirtey dossettana mala isti lo7o markateth bessana mala ba godata miish kaysotoppeto.
TIT.2.11	Asas izappe maaroy beettiza Xoossa kiyatethi asa ubbas qoncides. 
TIT.2.12	He kiyatethaykka nuni nagaran duussinne ha alame amotetha kadidi hayssa ha wodezan nurka nuna haaridinne xillotethan Tumu Ayana duus daanayssa nuna tamarses. 
TIT.2.13	Hessika nuus anjetida hidota gidida wogga Xoossanne nuna ashshida Yesus Kirstoosa bonchoy qoncanayssa naaganassa. 
TIT.2.14	Izikka nuna iitatethafe wozanasinne lo7o ooththanas minniza ba dere erays dooranas bana nuus aaththi immides. 
TIT.2.15	Hessa gish ne tamarsanayti heytanta. Hessaka ne kumeththa godateththara zoranne hanqa; nena oonikka leqqofo.
TIT.3.1	Asay dere ayssizaytas haarettana malanne lo7o gidida miish wursi ooththanas giiga gidana mala asa qofisa. 
TIT.3.2	Qasseka oonikka asa bolla iita haasayonta malanne lo7o asa gidana mala asa ubbas kumeththa woznappe ba ashketeth bessana mala ubba qofisa. 
TIT.3.3	Nukka kase qofay bayndayta, azazettontayta, balettizayta, dumma dumma amoninne lo7o dussas aylletethan haarettizayta. Asaranne nurka nu garsanka oyeetishe iitatethaninne miqaynetethan doos. 
TIT.3.4+TIT.3.5	Gido attin nuna ashshida Xoossa kiyatethinne iza siiqoy qoncida wode nu ooththida Xillotethan gidonta dishin iza maarotetha daron attidos, izi nuna ashshiday nam7antho yeleteth gidida meechaninne Xillo Ayanan ooraxetethanna. 
TIT.3.6	Hessaka Xillo Ayanay nu bolla nu Goda Xoossi nuna ashshida Yesus Kirstoosa baggara darsi gussides. 
TIT.3.7	Hessika nu iza kiyatethan xillidi merna de7o hidota oykkidi laattizayta gidanassa. 
TIT.3.8	Hessika ammanettida qaala. Xoossa ammanizayti lo7o oosos bana aaththi immana mala hayssa wursa ne lo7etha yootana mala ta koyays. Hessika lo7onne ay assikka koyizaza. 
TIT.3.9	Qasseka coo hada palamappenne asay ba qommo qoodizazappe, marshefenne woga gish dendiza ooshafe ne haakka. Heytanti go7oy baynda pathonta yo7o. 
TIT.3.10	Asa giddon shaakoteth medhiza as issito nam7uto ne zorin ekkonta ixikko izaadera nees issifetethi dooppo. 
TIT.3.11	Hessa mala asi balettida nagarancha asa; izaadey barka ba bolla pirdidayssa ne era.
TIT.3.12	Arximoone woykko Tiqiqoosa ta neekko kiittikko ne taakko Niqopholiyoone yaanas nees dandayetizazi wursa ooththa. Tani halaytha balgo heen aaththana gaada qachadis. 
TIT.3.13	Woga eriza Zeemassinne Aphillossi bishin istas koshshizaz wursa kuntha maadda. 
TIT.3.14	Nu baggatas hachchis hachchis ista koshshizaz isti demmana malanne ista deeththay go7ay bayndazi gidonta mala isti lo7o ooso ooththi minnana mala tamaranas koshshees.
TIT.3.15	Tanara dizayti intena saro geettes. Ammano geedon nuna siiqizayta wursi saro giite. Xoossa kiyatethi intenara gido.
PHM.1.1	Yesus Kirstoosa gish qashettida taappe Phawuloosappenne nu isha Ximtoosappe nu siiqo isha gididi nunara issife ooththiza Pilmoonas; 
PHM.1.2	ne keeththan shiiqiza ammaniza asassinne nu micheyo Ampibyas qasseka nunara issife Kirstoosa wotadara gidida Arkiphasses; 
PHM.1.3	Nu Aawa Xoossafe nu Goda Yesus Kirstoosappe kiyatethinne sarotethi intes gido.
PHM.1.4	Tani ta woossan nena qoppashe ubba wode Xoossa galatays. 
PHM.1.5	Gaasoyka ne Xoossa asa siiqizayssanne Goda Yesus Kirstoosan ne ammanizayssa ta siyadis. 
PHM.1.6	Nuni Kirstoosas gididayssanne nuus diza lo7o yo7oy wuri qonccen erettana mala nekka ne ammano hara asas bessana mala ta nees minna woossays. 
PHM.1.7	Ta ishazo! Ne hanon Xoossa asa woznay ooraxida gish ne siiqoy ta wozna keehi minthides.
PHM.1.8	Hessa gish ne ooththanas beesizayssa ooththana mala nena azazanas taas Kirstoosan xalateth deesskoshin. 
PHM.1.9	Gidikkoka ta nena azazanappe siiqora woossays. Gaasoyka tani Yesus Kirstoosa gish qashetada qasho keeththan diza Phawuloosa. 
PHM.1.10	Ta nena woossizay ta qasho keeththan dashe Yesus Kirstoosan yelida naa Anasmoosa gishassa. 
PHM.1.11	Anasmoossi hayssafe kase nena go7ibenna shin ha7i gidikko izi nenakka tanakka go7izade. 
PHM.1.12	Ta ha7i iza neekko zaara yedadis. Ta neekko yeddizay iza gidonta ta wozna neekko zaara yeddiza mala qoodays. 
PHM.1.13	Mishiraachcho qaala gaason ta haan qasheta dishin ne tana ooththa maaddanayssa izi tanara deyidakko tana ufaysses. 
PHM.1.14	Gido attin ne lo7o oosoy ne dosanpe attin wolqara gidonta mala gaada nena oychonta aykkokka ooththana koyabeykke.
PHM.1.15	Anasmoossi hanno gakkanaas neeppe guutha wode shaaketikkokka oone erizay hayssafe guye ubba wode nenara daana dandayees. 
PHM.1.16	Hayssafe guye izi nenara daanay aylle mala gidonta ayllefe aadhdhi nees asho isha mala gidana. Izi taas dosettida isha. Gido attin izi nena ooththi go7ana as gidida gishshinne izi nees Kirstoosa baggara isha gidida gish nees keehi dosetidade gidana.
PHM.1.17	Nuus diza issifetetha gaason ne tana nees isha mala qoodiza gidikko tana ne mokka ekkiza mala izakka mokka ekka. 
PHM.1.18	Izi ne bolla gaththida qohoy diikko woykko ne accoy iza bolla diikko iza accoza ta bolla qooda. 
PHM.1.19	Hekko ta Phawuloosi “Iza accoza ta nees qanxana” gaada ta kushera xaafadis. Gidikkokka ne Kirstoosa ammaniday ta baggara gidida gish haray attoshin nekka taas qanxana accoy dizadde gididayssa ta nena erissanas koshshenna. 
PHM.1.20	Hi7a ta ishazo hessa lo7o ooso ne taas ooththana mala Goda sunthan Kirstoosa gish gaada ne ta wozna shempissana mala nena woossays.
PHM.1.21	Ta nees hayssa xaafiday ne taas azazettanayssa ammanadakko! Ta nena oychidayssafe ne aaththa ooththanayssa ta erays. 
PHM.1.22	Xoossi inte woossa siydi ta inteko baana mala taas hidotay diza gish ta baada intekon shempanaso taas hayana giigissa.
PHM.1.23	Yesus Kirstoosa gaason tanara qashettida Ephapiray nena saro gees. 
PHM.1.24	Hessathoka tanara ooththizayti Marqoosi Arsixirokoosi, Deemaassinne Luqaasi nena saro geettes. 
PHM.1.25	Goda Yesus Kirstoosa kiyateth intenara gido.
HEB.1.1	Beni wodeppe oykidi Xoossi dumma dumma ogera nabeta baggara kase nu Aawatas daro wode yootides. 
HEB.1.2	Qasse hayssa wursetha wode bolla wursi laatisidadenne ha alameza medhdhida ba naaza baggara nuus yootides. 
HEB.1.3	Izikka Xoossa boncho bessizadenne Xoossa Xoossatethas lo7o leemiso gididi ba wolqama qaalan wursikka shiishshi oykkides. Izi asa nagarappe geeshidappe guye salon boncho Xoossa ushachchan uttides.
HEB.1.4	Hessa gish izas imettida sunthay kiitanchata sunthafe aadhdhizayssa mala izikka kiitanchatappe keehi aadhdhees. 
HEB.1.5	Xoossi kiitanchappe
HEB.1.5	“Neni ta naa;
HEB.1.5	Ta nena hachchi yeladis.
HEB.1.5	Woykko
HEB.1.5	ta izas Aawa gidana;
HEB.1.5	izikka ta naa gidana”
HEB.1.5	oonas gidee? 
HEB.1.6	Qasseka Xoossi ba bayra Naaza duge ha biitta bolla yeddishe “Xoossa kiitanchati wurikka izas goynnetto” gides.
HEB.1.7	Kiitanchata gish haasayishe qasse “Kiitanchata ayanata; ba oosanchataka tama laco kesses” gides.
HEB.1.8	Naaza gish qasse “Godo! Ne zufaney mernappe merna gakkanaas minni daana. Neni ne kawoteththa likke kaaleththasa. 
HEB.1.9	Neni xilloteth dosadassa; makalaka ixxaasa; hessa gish Xoossi ne Goday nena ne laggetappe bolla kessides. Nena ufayssa zayte tiyides” gees. 
HEB.1.10	Qasse “Godo neni koyro biitta medhadasa. Salotikka ne kushen oosettida. 
HEB.1.11	Isti dhayana, neni gidikko minna daana. Isti wurikka may7o mala gal7ana. 
HEB.1.12	Neni ista may7o mala qalam7ana. Istika may7o mala laamettana. Ne gidikko aydekka neni nena. Ne duussas wursethi deenna” gees. 
HEB.1.13	Xoossi kiitanchatappe “Tani ne morketa ne toho garsan yedhisana gakkanaas ne ta ushachchan utta” Oona gidee? 
HEB.1.14	Kiitanchati wurikka atotetha laattana asata ooththanas Xoossafe kiitetiza oosancha Ayana gidettennee?
HEB.2.1	Hessa gish nuni siyida qaalappe balettidi kundonta mala nu siyida qaala lo7ethi naaganas bessees. 
HEB.2.2	Aazas giikko kase kiitanchata baggara yootetida qaalay tumu gidida he qaala yedhi aadhdhiday baas bessiza qixaate ekees. 
HEB.2.3	Nu qasse hessa mala gita maaroteth coo lep histikko waani attanee? Hayssi maarotethay koyro Goda baggara nuus yootetides. Izappe siyidaytikka nuus geeshi yootida. 
HEB.2.4	Xoossi qasseka malatata, malalisiza miishata, dumma dumma malatata oosoninne ba shene mala immida Xillo Ayana imotata baggara ista markatetha minthides.
HEB.2.5	Xoossi hayssa nu iza gish haasayiza buro yaana alameza kiitanchas haarsibenna. 
HEB.2.6	Gido attin Geeshsha Maxaafay harason
HEB.2.6	“Ne izas yuusha qoppanas asi aazee?
HEB.2.6	Izas ne qoppanas asanay izi aazee?
HEB.2.7	Ne iza kiitanchatappe guuthara guuthadasa.
HEB.2.7	Boncho zawudenne galata iza hu7en wothadassa.
HEB.2.7	Neni iza ne kushe oosota bolla shuumadas.
HEB.2.8	Ne wursaka iza toho garsan haarisadassa;
HEB.2.8	Xoossi ubbaakka izappe garsara izas haarisishin attiday ay miishikka deenna.
HEB.2.8	Gido attin ha7i qasse wurikka izas haarettishin nu beybeekko”
HEB.2.8	gides. 
HEB.2.9	Gido attin Xoossa kiyatethan asa ubba gish hayqqanas kiitanchatappe guutha wode guuxida Yesusi waaye hayqo hayqqidi ha7i bonchonne galata zawude ba hu7en woththidayssa nu beyoos. 
HEB.2.10	Hanizay wurikka izappe izas medhetida Xoossi daro nayta bonchos efanas ista maarotethas hu7e gidida Yesusi waayen polanas koshizaz gidides.
HEB.2.11	As geeshizaynne izan geeyiza asay heyti issi keeththa asata. Hessa gish Yesusi ista “Ta ishato” gi xeeyganas yellatenna. 
HEB.2.12	“Tani ne sunthan ta ishatas yootana shiiqida dereza sinthan nena galatiza yeth ta yexana.” 
HEB.2.13	Hessathoka “Ta izan ammanettana” qasseka “Taninne taas Xoossi immida nayti nu haan doos” gees Geeshsha Maxaafay. 
HEB.2.14	Naytas ashoynne suuthi diza mala izikka ista mala asa. Hessika hayqo bolla izas wolqay diza dabulosa izi ba hayqo wolqan zaaranassa. 
HEB.2.15	Hessathoka ba diza wode ubban hayqos babon haaretti qashetidayta hayqoppe wozanassa. 
HEB.2.16	Izi ha yiday kiitanchata maaddanas gidonta Abrahaame zerethata maaddanas yides. 
HEB.2.17	Hessa gish ubba baggara izi ba ishata misatanas bessizaade gidides; izi hessa ooththiday maarizadenne ammanettida waanna Qeese halaqa gididi Xoossas ooththanassinne dereza nagarappe maaranassa. 
HEB.2.18	Izi ba hu7en paacetidi meto ekkida gish paacetizayta maaddanas dandayees.
HEB.3.1	Hessa gish saloppe xeeyssi intena gakkin ammaniza nu ishato! Nu ammanos Hawaarenne Qeeseta halaqa gidida Yesusa qoppite. 
HEB.3.2	Musey Xoossa Keeththa ubba bolla ammanettidade gidida mala Yesusikka bana shuumidades ammanettidade. 
HEB.3.3	Keeththe keexxidades keeththafe bollara bonchoy diza mala Yesusasikka Museppe aadhdhiza bonchoy bessizade gidanas bessees. 
HEB.3.4	Keeththe ubbaska keexxidadey dees; gido attin wursikka ooththidadey Xoossa. 
HEB.3.5	Musey tinbite markatishe Xoossa Keeththa ubba bolla issi ammanettida oosancha mala gidi de7ides. 
HEB.3.6	Kirstoosi gidikko Xoossa Keeththa bolla ammanettida naa mala. Nunikka iza bolla ammanettiza ufayssaynne ceeqqettiza hidota lo7ethi oykikko nu izas duussa keeththa.
HEB.3.7	Hessa gish Xillo Ayanay giza mala
HEB.3.7	“Inte hach iza qaala siyikko 
HEB.3.8	bazzo biittan inte tana paacida wode makalidayssatho
HEB.3.8	inte wozna muumisoppite.
HEB.3.9	Inte aawati kase heen tana paacidanne tanara eqetida.
HEB.3.9	Ta ooththidayssa wursi oyddu tammu layth gakkanaas beyida.
HEB.3.10	He wode yeletethata bolla ta hanqettada;
HEB.3.10	ista woznay ubba wode balettees;
HEB.3.10	isti ta oge eribeytenna. 
HEB.3.11	Qasse
HEB.3.11	‘Ta istas immiza shemposo isti mulekka geletenna!’ gaada
HEB.3.11	tani ta hanqon caaqadis” gees.
HEB.3.12	Ta ishato! Intefe oonikka de7o Xoossafe haraso intena haassiza iitanne ammanonta woznay doonta mala naagetite. 
HEB.3.13	Harappeka inte garsafe oonikka nagaran balettidi ba wozna muumisonta mala “Hach” geetettishin hach hach inte inte garsan minetite. 
HEB.3.14	Nuus kase koyroppe diza ammano nuni wurseth gakkanaas lo7ethi minthi oykikko nuni Kirstoosara issife laattana.
HEB.3.15	Hessika “Inte hach iza qaala siyikko kase makalidaytayssa mala ha7ikka inte wozna inte minthonta mala” geetetti Geeshsha Maxaafan xaafettidayssatho hanides.
HEB.3.16	Siydi makaldayti isti oonantee? Musey Gibxeppe kaaleth kessidayta ubbata gidettennee? 
HEB.3.17	Xoossi ista bolla oyddu tammu laytha hanqettidayti isti oonantee? Nagara ooththin ista ahay bazzo biittan kundi attidayta gidettennee? 
HEB.3.18	Izas azazettonta ixidaytappe attin iza shemposo gelonta mala izi caaqi diggiday haray oonantee? 
HEB.3.19	Hessa gish isti gelonta attiday ammanoy baynda gish gididayssa nu eroos.
HEB.4.1	Gede shemposo gelanas imettida hidotay ha7ikka naageti diza gish inte giddofe oonikka hessas bessontade gidonta mala ane naagetos. 
HEB.4.2	Heytantas sabaketida mala nuuska mishiraachcho qaalay sabaketides. Gidikkoka siyida asatara siyida qaalay istara ammanon walaketonta aggida gish ista maaddibenna. 
HEB.4.3	Nu qas ammanizayti he shemposoza gelana. Xoossi “Hessa gish tani ta hanqon ‘Isti ta shemposo mulekka geletenna’ gaada ta caaqadis” gides. Gido attin hayssi alamey medhetosappe ha simmin iza oosoy poletides. 
HEB.4.4	Issi soon laapuntho gallasa gish “Laapuntho gallassi Xoossi ooso ubbafe shempides” geetetti Geeshsha Maxaafan xaafetides. 
HEB.4.5	Qasseka he sozan “Tumappe isti ta shemposo mulekka geletena” gees. 
HEB.4.6	Iza shemposo buro gelana issi issi asati deettes. Kase istas mishiraachcho qaalay sabaketidayti azazettonta ixida gish iza shemposo isti gelibeetena. 
HEB.4.7	Hessa gish Xoossi “Hach” giidi qasseka hara gallas woththides; hessika daro laythatappe guye Dawute baggara
HEB.4.7	“Hach inte iza qaala siyikko
HEB.4.7	inte wozna muumisoppite”
HEB.4.7	geetetti kase yootetida mala hanides. 
HEB.4.8	Iyaasoy istas shempo immidako Xoossi hara gallas giidi yootenakoshin. 
HEB.4.9	Hessa gish Sambata gallas shempoy Xoossa deres ha7ikka dees. 
HEB.4.10	Gaasoyka Xoossa shemposo gelizay wuri Xoossi ooththi shempida mala izikka ba oosoppe shempana. 
HEB.4.11	Hessa gish oonikka heytanta mala azazettonta ixidayssa leemiso kaallidi kundonta mala he shemposoyo gelanas ane minnos.
HEB.4.12	Xoossa qaalay paxa dizayssanne ooththiza qaala. Nam7u bagga qara mashshafeka aadhdhi qara; shemponne ayana, shayanne koldzekka shaakkana gakkanaas caddees; wozina qofanne amotethaka paaci xeelles. 
HEB.4.13	Xoossa ayfeppe geemetida medhetay mulekka deenna. Nu izas nu gish zaaro immanas bessiza iza sinthan hanoy wurikka kallo qoncen beettana.
HEB.4.14	Hessa gish pude salo bida Qeeseta halaqa Xoossa Naa Yesusi nuus diza gish ane nuni nu ammano minthi oykkos. 
HEB.4.15	Nu daaburishin nuus qadhettana dandayiza Qeeseta halaqay nuus dees. Izi nu mala ubba miishan paacettides; gidikkokka izi aykko nagarakka ooththibenna. 
HEB.4.16	Hessa gish nuni maaroteth ekkanassinne nuna koshshiza wode nuna maaddiza iza kiyateth nu demmana mala gede iza maarotetha algako ane ammanon shiiqos.
HEB.5.1	Qeeseta halaqa gidi shuumetizadey daro asa giddofe doorettessinne asa gish gididi imotanne nagara gish yarsho shiishshanaas doorettes. 
HEB.5.2	Izikka ba baggara daburancha gidida gish eronta asatasinne oge balidaytas qadhettana dandayees. 
HEB.5.3	Izi ba nagara gishshinne hara asata nagara gish yarsho shiishshanaas izas bessizay hessa gishassa. 
HEB.5.4	Aaroney xeeygetidayssatho izi Xoossi xeygidade gidanas bessees attin hessa he bonchoza barka baas ekkizadey deenna. 
HEB.5.5	Hessathoka Kirstoosi Qeeseta halaqa gidana boncho barka baas ekkibenna. Gido attin
HEB.5.5	“Ne ta naakko;
HEB.5.5	ta nees hach Aawa gidadis”
HEB.5.5	gida Xoossafe ekides. 
HEB.5.6	Hessathoka harason
HEB.5.6	“Malkexeedeqe shuumeta mala
HEB.5.6	neni mernas Qeeseta halaqa” gees. 
HEB.5.7	Yesusi hayssa biitta bolla diza wode iza hayqoppe ashshana dandayizayssakko afunxishe gita qaalara woosa woossides. Addafe ashketethara izi azazettida gish iza woossa Xoossi siyides. 
HEB.5.8	Izi Xoossa Naa gidikkokka ba ekkida waayezappe azazeteth tamarides. 
HEB.5.9	Hessa baggara pacey bayndade gidi beettidayssafe guye bana azazettizaytas ubbaas merna atotethas gaaso gidides. 
HEB.5.10	Malkexeedeqe shuumetetha mala Qeeseta halaqa geetetti Xoossan shuumettides.
HEB.5.11	Hessa gish nu haasayana miishi buro daroy dees. Gido attin inte dota7ata gidida gish intena erisoy meto. 
HEB.5.12	Inte hanni wode astamare gidanas bessishin Xoossa qaala buro koyroppe denthidi intena tamarsiza as intes koshshees. Intes koshshizay mino kath gidonta maatha. 
HEB.5.13	Maath paahettizay qii guutha naa gidiza gish lo7onne iita shaakkiza timirte shaakki erenna. 
HEB.5.14	Mino kath gidikko lo7onne iita shaakkanas banateththa dosisida wozna kunthida asatassa.
HEB.6.1	Hessa gish koyroppe Kirstoosa gish imettida timirteza aggidi ane gede mino timirteko boos. Hayqqida oosoppe maarotethan gelo gishshinne Xoossan ammano gish buro ane izan wodhdhi maadhoko. 
HEB.6.2	Hessathoka xinqate gishshinne kushe asa bolla wotho gish qasseka hayqqidayata dentha gishshinne merna pirda gish buro woththi doommokko. 
HEB.6.3	Xoossa shene gidikko nu hessatho ooththana.
HEB.6.4	Ba ammano kaddida asata ista maarotethan wosti zoranee? Poo7oy istas issito poo7idayta salo imotetha ekki beyidayta, Xillo Ayana ekki beyidayta, 
HEB.6.5	lo7o Xoossa qaalanne buro yaana alameza wolqa ekki beyidayta; 
HEB.6.6	zaaridi kadidayta ista nam7antho zaaridi maarotethan ekoy dandayettenna. Gaasoy isti ba mooros Xoossa Naa zaari kaqettessinne kawushettes.
HEB.6.7	Ubba wode ba bolla ira uyiza biittay qasseka iza goyzades ayfe immiza biittiya Xoossa achchan anjetadus. 
HEB.6.8	Gido attin agunthinne odoroy mokiza biittaya go7ay beyidaaro gidana. He biittays qangetethi matan dees. Izi wursethi taman xuugeteth gidana. 
HEB.6.9	Ta ishato! Nuni hessatho hasaykkoka intes inte atotethara oyketida lo7o miish dizayssa nu sidhokko. 
HEB.6.10	Kase gidin woykko ha7i gidinka inte ammanizayta maaddidayssanne iza suntha gish inte bessida siiqotetha balanaas Xoossi makalancha gidenna. 
HEB.6.11	Intes imettida hidotay polettana gakkanaas intefe issi issi asi hessa mala ooso wurseth gakkanaas gencidi ooththana mala nu amottos. 
HEB.6.12	Ammanoninne dandayan inte iza hidota qaala laattizayta misatanappe attin dota7ata gidanayssa nu koyokko.
HEB.6.13+HEB.6.14	Xoossi Abrahaames hidota immida wode caaqishe hara izappe aadhdhizadey baynda gish barka banan, “Ta nena tumappe anjana; tani ne zereth darsana” gi caaqides. 
HEB.6.15	Abrahaameyka genci naagidappe kaallidi izas imettida hidota demmides.
HEB.6.16	Asay caaqo caaqishe bappe dhoqan caaqqees. Caaqqozikka geetettidayssi poletanna mala minthiza gish caaqidayta giddon palamay dendikko kase caaqqo qaalay diggees. 
HEB.6.17	Xoossi laamettonta ba qofa hidota qaala laattanaytas qoncisana mala koyda gish caaqo qaalan minthides. 
HEB.6.18	Xoossi ay wodekka wordotanas dandayenna; izi laamettonta nam7u miishatan nu sinthan diza hidota oykkanas izakko shiiqida nuni gita minoteth demmana mala ooththides. 
HEB.6.19	Nuka shempo teqe gidida minonne ammanthiza hidota demmidos; he hidotayka magalashazappe guye baggara diza gede Xoossa Keeththa gido gelees.
HEB.6.20	He sozikka nu gish Yesusi kaseti gelida so; izikka Malkexeedeqe shuumetetha mala mernas Qeeseta halaqa gidides.
HEB.7.1	Hessi Malkexeedeqey Saaleme kawonne Xoossa Qeese; izikka Abrahaamey kawota oli xoonidi simmishin demmidi Abrahaame anjides. 
HEB.7.2	Abrahaameyka baas diza ubbafe tammu kusheppe issi kushe izas immides. Koyro iza sunthas birsheththi “Xillo kawo” guussa. Kaallidi qasse “Saaleme kawo” guussi “Sarotetha kawo” guussa. 
HEB.7.3	Izas aayaka, aawayka woykko iza yeletethas zarkeykka baawa. Izi ayde yeletidi ayde hayqqidakkonne eretibenna; izas doomeththinne wursethi baawa; gido attin Xoossa naa mala mernas izi Qeese gididi dees.
HEB.7.4	Ane inte izi ay mala gitakkonne qoppite. Haray attoshin aawatas ubbas koyroy Abrahaamey ba di7i ekkidayssa ubbafe tammafe issa kessi immides. 
HEB.7.5	Istas Qeesetethi imettida Lewe nayti ista ishati Abrahaame zerethata gidikkokka derappe hessika ba ishatappe tammafe issa ekkana mala istas wogan azazettides. 
HEB.7.6	Hayssa ha addeza zerethi Lewe zereth gidenna. Gido attin izi Abrahaameppe tammafe issa ekkides. Kase izas hidota qaalay imettida Abrame anjides. 
HEB.7.7	Bayray kaallo anjizayssi woga. 
HEB.7.8	Issi baggara tammafe issa ekkizayti hayqqizayta. Hara baggara qasse tammafe issa ekkizadey hayqqonta paxa diza mala izas markattidadey Malkexeedeqe. 
HEB.7.9	Haray attoshin Leweyka Abrahaame baggara tammafe issa kessides gaanas dandayettes. 
HEB.7.10	Gaasoyka Malkexeedeqey Abrahaame gaaggiza wode Lewey buro ba aawa Abrahaameppe yeletibenna.
HEB.7.11	Paacey baynda poloy bettidaynne wogay derezas imettiday Lewe Qeesetetha mala gididakko Aarone mala gidonta Malkexeedeqe shuumetetha malay hara Qeesey yaanas aazas koshshidee? 
HEB.7.12	Qeesetetha zarkey laametiza wode wogaykka laamettanayssi attonta miisha. 
HEB.7.13	Hessi wurikka izas yootetida Qeesey izi hara zeretha. Iza zerethafe oonikka yarshoson ooththi erizadey baawa. 
HEB.7.14	Nu Goday Yuhuda baggafe yidayssi tuma. Musey Qeeseta gish yootishe ha zeretha gish yootidayssi issi miishika baawa.
HEB.7.15	Malkexeedeqe malay hara Qeesey dendikko nu kase yootida yo7oy daro qonce gidenna. 
HEB.7.16	Izi Qeese gididay dhayonta de7o wolqan attin zerethafe yida wogappe gidenna. 
HEB.7.17	Izas “Ne Malkexeedeqe shuumetetha mala mernas Qeese” gi markatides. 
HEB.7.18	Kase azazoy laafanne go7ontayssa gidida gish attides. 
HEB.7.19	Wogay oonakka geeshshanaas dandayonta gish nu Xoossa achchi shiiqanas izappe aadhdhiza hara hidotay nuus imettides.
HEB.7.20	Hessika caaqoy baynda hanbenna; hanko Qeese gididayti caaqoy bayndayta. 
HEB.7.21	Izi gidikko Qeesetetha caaqon ekkides.
HEB.7.21	Gaasoyka Xoossi iza gish “Goday caaqides;
HEB.7.21	ba qofa izi laammenna, ‘Ne mernas Qeese’ ” gides. 
HEB.7.22	Hessa mala caaqoppe dendidayssan Yesusi hessafe aadhdhiza caaqo qaalas waase gidides.
HEB.7.23	Kase Qeeseti ba ooson sinthe gujjonta mala hayqoy ista diggida gish qooday istas daro. 
HEB.7.24	Yesusi gidikko mernas dizadde gidida gish iza Qeesetethi shaaretonta Qeesetetha. 
HEB.7.25	Hessa gish izi ista giigissana gaannatishe ubba wode hayqqonta paxa eqqi diza gish iza baggara Xoossako yizayta wursi ashshanas dandayees. 
HEB.7.26	Hessa gish nuus koshshiza Qeeseta halaqay hessa mala geeshshinne wosoy iza bolla baynda xillonne nagaranchatappe shaaketidi salotappe bollara bonchettida Qeeseta halaqa. 
HEB.7.27	Izi hanko Qeeseta halaqata mala koyro ba nagara gish qasseka kaaleththidi hanko dereza nagara gish gallas gallas yarsho shiishshanaas iza koshshenna. Izi bana aaththi immida wode asa nagara gish issito sintha baggassara yarsho wursi polides.
HEB.7.28	Wogay daburancha asata Qeesetas waanna halaqa histi shuumees. Wogappe kaallidi yida caaqo qaalay gidikko mernas iza bolla wosoy baynda naaza shuumides.
HEB.8.1	Hessa gish nu ha7i ooththana waanna yo7oy hayssa. Hayssa mala salo bolla Xoossa boncho alga ushachchan uttida Qeeseta halaqay nuus dees. 
HEB.8.2	Izi asi tokkida dunkane giddon ooththizade gidonta Goda Xoossi tokkida tumu dunkanen geeshshason ooththizade.
HEB.8.3	Qeeseta halaqay shuumetizay asay Xoossas immizayssa Xoossas shiishshanaassinne yarsho yarshanassa. Hessa gish hayssi ha Qeeseta halaqayka Xoossas shiishshanaas issi shiishshiza miishi izas koshshees. 
HEB.8.4	Izi biitta bolla dizaakko Qeese gidenna. Aazas giikko wogay giza mala yarsho shiishshiza hara Qeeseti deettes. 
HEB.8.5	Isti kase salon diza Xoossa Keeththays leemisonne eesho. Musey dunkaneza ooththana gishin “Nees zuma bolla qoncidayssatho wursa ooththanas naageta” giza azazoy hessa gish izas imettides. 
HEB.8.6	Gido attin Yesusi giddo geli gaannatizay caaqo qaalay kaseyssafe aadhdhizayssa mala izi ekkida oosoykka kaseyta oosoppe aadhdhees. Hessika kaseyssafe lo7iza hidota qaalanna.
HEB.8.7	Kase caaqo qaalan pacey bayndakko nam7antho hara caaqanas koshshenna. 
HEB.8.8	Gido attin Xoossi dereza bolla pacey dizayssa demmida gish “Isra7eele asaranne Yuhuda asara tani ooratha caaqo caaqettana wodey yaana. 
HEB.8.9	Hessika ta ista Gibxeppe kessanas ista kushe oykkada kase ista aawatara caaqettida qaala mala gidenna. Gaasoyka isti kase ta caaqo qaalan eqqibetenna. Takka ista yedda bessadis.
HEB.8.10	Hessafe guye
HEB.8.10	Isra7eele asara ta caaqettana qaalay hayssa mala gees Goday.
HEB.8.10	Tani ta woga ista woznan wothana.
HEB.8.10	Ista wozna bollaka xaafana.
HEB.8.10	Ta ista Xoosse gidana.
HEB.8.10	Istika ta dere gidana.
HEB.8.11	Hayssafe guye asi ba guta asa woykko
HEB.8.11	ba isha ‘Ne Goda era’ gi tamarsenna.
HEB.8.11	Gaasoyka asi guuthafe gitata gakkanaas
HEB.8.11	wurikka tana erana.
HEB.8.12	Ista qohoza ta maarana.
HEB.8.12	Hayssafe sinthan ta asa nagara nam7antho zaara qoppikke” gees.
HEB.8.13	Hayssa ha caaqoza izi “Ooratha Caaqo” giidi kase caaqoza gal7a kessides. Hessa gish gal7idi wuridayssi dhayana wodey matides.
HEB.9.1	Koyro caaqo qaalazan Xoossas goynniza wogaynne biitta bolla diza Xoossa Keeththi dees. 
HEB.9.2	Kase nam7u kifilera diza dunkaney giigeti dees. Koyro kifilezan xompe wothizasoynne xaraphezay qasse ukethi dees. Hessa he kifilezi dumma kifile geetettes. 
HEB.9.3	Nam7antho kifilezi nam7antho magalashappe guye baggara diza kifiley ubbafe dumma geetettes. 
HEB.9.4	Hessa giddon worqafe oosettida exane cuwasiza qeeri shel7e malaynne worqan meeshettida caaqo taabotay dees. He taabotaykka iza giddon mannay diza worqa leematey, cililida Aarone guufeynne caaqo qaalati iza bolla xaafetida shuchcha masethi dees.
HEB.9.5	He taabotaza bolla diza nagarappe maarotetha kamaza bolla ba qefera kammiza boncho kurubeti deettes. Ha7i qasse nu heytanta issa issa gish shaakki shaakki haasayanas dandayokko.
HEB.9.6	Wurikka hessatho giigetidappe guye Qeeseti ba ooso polanas dunkanas koyro kifile geletes. 
HEB.9.7	Gidikkokka ubbafe gidotiza kifile Qeeseta halaqay xalala gelees. Hessika layththan issito xalala gidishin izi ba nagara gishshinne derey eronta ooththida nagara gish shiishshiza yarsho suuth oykkonta mulekka gelenna.
HEB.9.8	Koyro dunkanezi kase diza wode gede ubbafe dumma geetettizaso efiza ogey he wode qonce gidontayssa Xillo Ayanay bessees. 
HEB.9.9	Hessika hayssa ha wodezas leemiso gidishin kase shiiqiza yarshotinne coo imettiza imotati immizayta wozna shempissanassinne mule geeshshanas dandaybeetenna. 
HEB.9.10	Heytanti wurikka ooratha wogay yaana gakkanaas coo mela duuna haasaya mala. Qasseka isti muussa gishshinne ushsha gish qasseka dumma dumma geesho wogata xalala.
HEB.9.11	Gidikkoka Kirstoosi buroppe yaanas diza lo7o miishatas Qeeseta halaqa gididi qoncides; izi izan gelida dunkanezi gitanne geeshsha. He dunkanezi asa kushen oosetontayssanne hayssa ha medhetethafe gidenna. 
HEB.9.12	Izi he dunkanezan gelishe deyshata suuthunne woppano boorata suuth ekki gelibenna. Gido attin as ashshanas mernas ba suuth ekkidi ubbafe dumma geetettiza kifile hara wode nam7antho gelonta mala wursetha gelo gelides. 
HEB.9.13	Istas kare bagga asatethay tunida asata bolla araciza deysha suuthinne woppano boorata suuthi hessathoka yarshos xuugettida ussa bidinthi ista geeshshizayssa gidikko, 
HEB.9.14	Merna Ayanan bana wosoy baynda yarsho ooththi Xoossas shiishida Kirstoosa suuthi nuni de7o Xoossas goynnanas hayqetha oosoppe nuna ay mala aaththi geeshshandee?
HEB.9.15	Hessa gish xeeygetidayti istas immana geetettida merna laata ekkana mala Kirstoosi ooratha caaqos gaannatizadde gidides. Koyro caaqoza garsan diza wode isti ooththida nagarappe geeyana mala ista gish izi hayqqides.
HEB.9.16	Bazay bazettizayssa gidikko bazidade hayqo shaakki eranas bessees. 
HEB.9.17	Gaasoyka bazay minnizay bazidaddey hayqqinna. Bazidaddey paxa dishin bazay aykkokka ooththenna.
HEB.9.18	Hessa gish koyro caaqo qaalay suuthi baynda minnibenna. 
HEB.9.19	Musey ba azazo woga deraas yooti simmidi deyshata suuthinne woppano boorata suuth haaththara ekkidi zo7o dorsa isiken ecere wurce mala hesophe geetettiza mithara ekkidi ba xaafida woga maxaafa bollaninne dereza bolla wuxxides. 
HEB.9.20	“Inte naagana mala intena Xoossi azazida caaqo qaala suuthay hayssa” gides. 
HEB.9.21	Hessathoka dunkanezanne iza giddon diza ooso miisha bolla ubba suuth wuxxides. 
HEB.9.22	Addafeka guutha miishati attishin hanko daro miishay suuthan geeyanas bessizayssa wogay azazes. Suuthi gukkonta dishin maaroy baawa. 
HEB.9.23	Hessa gish salo miishatas leemiso gididayti haytantan geeyanays attenna shin. Salon diza miishati gidikko hayssafeka aadhdhiza yarshon geeyanas bessees. 
HEB.9.24	Kirstoosi tumu dunkaneys leemisonne asa kushen oosettida Xoossa Keeththe gelibenna; gido attin ha7i nu gish Xoossa sinthan beettanas pude salo gelides. 
HEB.9.25	Qeeseta halaqay ba suuth gidonta suuth ekkidi laythan laythan ubbafe dumma kifile gelizayssatho Kirstoosi bana yarshanas pude salo shireti shireti gelibenna. 
HEB.9.26	Hessa mala gidizakko Kirstoosi alamey medhetosappe haa simmin daro wode meto ekkanas bessees; ha7i qasse wode wursethan bana yarshidi nagara digganas wursethas issito qoncides.
HEB.9.27	Hessathoka asi issito hayqqees; hessafe kaallidi pirda sinthan eqqanas giigi uttides. 
HEB.9.28	Kirstoosi daro asa nagara digganas issito yarshetides. Nam7anthokka izi qoncana; hessi iza naagizaytas atotethi ekki yaanas attin nam7antho zaari nagara tookkanas gidenna. 
HEB.10.1	Muse wogay buro sinthara yaana lo7o hanotas eeshoppe attin tumu adda medhay izas deenna. Hessa gish laythan laythan pacey baynda shiri shiri shiishshiza yarshoy Xoosse goynnanas shiiqiza asa geeshshanas mulekka dandaybenna. 
HEB.10.2	Asa mulera geeshshana dandayizayssa gididakko isti yarsho yarshanayssa aggagettenee? Qasseka Xoosse goynnana shiiqiza asay issito geeyizakko ba woznara nagarancha gididayssa sidhana. 
HEB.10.3	Gido attin heyti yarshoti laythan laythan nagara zaari zaari qofisetees. 
HEB.10.4	Gaasoyka woppanotanne deyshata suuthi asappe nagara digganas dandayenna.
HEB.10.5	Hessa gish Kirstoosi hayssa ha alameza yiidi
HEB.10.5	“Neni imotanne yarsho koyabeykka shin
HEB.10.5	ne taas asho giigissadassa. 
HEB.10.6	Taman xuugetiza yarshonne
HEB.10.6	nagara gish shiiqiza yarshon
HEB.10.6	ufayetabeykka” gides.
HEB.10.7	He wode tani
HEB.10.7	“Ta gish Geeshsha Maxaafan xaafetida mala
HEB.10.7	‘Xoosso hekko tani ne shene ooththanas yadis’ gadis”
HEB.10.7	gides. 
HEB.10.8	Muse wogay hessi hessatho hanana mala azazikkokka izi qasse koyro “Yarsho, imota, xuugetiza yarshonne nagara gish shiiqiza yarsho ne koyabeykanne izan ufayetabeykka” gees. 
HEB.10.9	Kaalethidikka “Hekko ta ne shene ooththana yadis” gides. Nam7anthoza essanas koyroyssa diggides. 
HEB.10.10	Hayssa ha “Iza shene” giza qaala mala hara yarsho zaarethi shiishshanaas koshshonta mala Yesus Kirstoosa baggara issito shiiqida yarshon geeyidos.
HEB.10.11	Qeesey hach hach eqqidi ba ooso polees. As nagarappe geeshshanas dandayontayata wontin wontin shiishshees. 
HEB.10.12	Kirstoosi gidikko yarsho issito mernas gidanayssa shiishshidi Aawa ushachchan uttides. 
HEB.10.13	He gallassafe simmin iza morketi iza toho garsan yedhettana gakkanaas naagon dees. 
HEB.10.14	Gaasoyka issito shiishida yarshon geeyana asata mernas geeshshides.
HEB.10.15	Hessa he hanoza gish Xillo Ayanaykka nuus markatees. Koyro,
HEB.10.16	“Hessafe guye
HEB.10.16	ta istara gelana caaqo qaalay hayssa.
HEB.10.16	Ta woga ta ista woznan wothana.
HEB.10.16	Ista woznan ta xaafana”
HEB.10.16	gees Goday. 
HEB.10.17	Qasseka “Ta ista nagaranne makala nam7antho qoppikke” gees Goday. 
HEB.10.18	Heytanti wurikka atto geetettidappe guye nam7antho nagaras shiiqana hara yarshoy deenna.
HEB.10.19	Hessa gish ta ishato; nuni Yesus Kirstoosa suutha baggara gede ubbafe dumma geesh geetettizasoyo gelanas xalateth demmidos. 
HEB.10.20	Hessika magalasha baggara; hessika izi ba asho baggara nuus doyida oorathinne de7o gidida ogenna. 
HEB.10.21	Xoossa Keeththa bolla shuumetida Qeeseta halaqay nuus diza gish, 
HEB.10.22	nuni nu iita qofappe geeyanas nu wozna aracettidi nu asatethaka xillo haaththan meecetidi tumu woznappenne kumeththa ammanon Xoossako ane shiiqoos. 
HEB.10.23	Nuus hidota qaala immidadey ammanettizade gidida gish nuni ammanidi iza gish markattiza hidotappe hee haa goonta ane lo7ethi oykkos. 
HEB.10.24	Siiqoninne lo7o ooson nu minni daana mala ane issoy issa qofisos. 
HEB.10.25	Ane nu ubba gallas issoy issara gakki gakki issoy issa minthethos attin issi issi asati shiiqo aggida mala ane nuni shiiqoza aggokko; harappeka Goda Yesusi matatidayssa qoppishe kaseppe minni shiiqite.
HEB.10.26	Nuni tuma shaakki eridi ekkidayssafe guye erishe nagara ooththikko hayssafe guye nagaras shiiqanas hara yarshoy deenna. 
HEB.10.27	Hara buro hananay daro babisiza pirday Xoossa morketa xuugana naagiza mino tamay xalala dees. 
HEB.10.28	Muse woga kadhida asi nam7u woykko heedzdzu markati markattikko maaroy baynda hayqon qaxayeetes. 
HEB.10.29	Histin Xoossa naa kadhida asi izan geeyida caaqo suutha hiraaysso miisha mala qoodidadessinne iza kiyatetha Ayana isethidades ay mala hessafe aadhdhiza pirday izas bessiza intes misatizee? 
HEB.10.30	Tani izas halo kessana; “izaade ooso mala izaades ta zaarana” gidayssa nu eroos. Qasseka “Goday ba dereza bolla pirdana” gees Goday. 
HEB.10.31	De7o Xoossa kushen kundethi daro babises.
HEB.10.32	Intes issito poo7oy poo7idappe guye meto wode daro baaxen inte kase minni eqqida beni wodeza yuushi qoppite. 
HEB.10.33	Issi issi wode inte duulata dere sinthan cashshassinne goodeteththas aadhdhi imettideta. Qasse hara wodekka hessa mala waayey ista bolla gakkida asatara inteka issife waaye beydeta. 
HEB.10.34	Inte intes harappe aadhdhiza mernas daana haaroy dizayssa eriza gish qashetidaytas mishetidetanne inte haaroy bonqettishin ufayssan dandaydeta.
HEB.10.35	Hessa gish gita waagay diza kase inte ammanetetha aggofte. 
HEB.10.36	Inte Xoossa shene polidi izi intes immida ufaysa qaala ekkanas minni eqqanas intena koshshees. 
HEB.10.37	Gaasoyka guutha wodeppe kaallidi “Yaanayssi izi yaana; gam7enna” 
HEB.10.38	Xillo asi gidikko ammanon de7o demmana; guye undudizadey diikko ta shempoya izaade bolla ufayetuku.
HEB.10.39	“Nuni gidikko ammanidi attidayta bagga attin gede guye undudi dhayizayta bagga gidokko” gides.
HEB.11.1	Ammano geethi issi miishe hanana giidi nu sidhonta dishe beyonta miisheka beyida mala ero gi ekko. 
HEB.11.2	Kase Aawati galattettiday hessa mala ammanonna.
HEB.11.3	Hayssi ha alamey Xoossa qaalan medhetidayssa nu ammanon eroos. Hessathoka ayfen beettizayssi medhetiday beettiza miishafe gidontayssa nuni eroos. 
HEB.11.4	Aabeeley Xoossas Qayeele yarshofe aadhdhiza yarsho ammanon shiishshides. Xoossi iza yarshoza gish haasayishe izi ammanon geesh gididayssa markattides. Izi hayqqinka iza ammanoy ha7i gakkanaas hasayettes. 
HEB.11.5	Henookey hayqo beyonta mala hayssa alamezappe ammanon eketides. Xoossi iza ekkida gish izi bettibenna; eketanappe kasetidi izi Xoossa ufaysidayssi yootetida gish izi ekettides. 
HEB.11.6	Qasseka ammanoy baynda dishin Xoossa ufayssanas mulekka dandayettenna. Gaasoyka Xoossako shiiqizadey wurikka Xoossi gizayssanne woznappe iza koyizaytas izi waaga immanayssa ammananas bessees.
HEB.11.7	Nohes Xoossi buro Nohey ba ayfen beyonta miisha gish naagettana mala yootin Nohey Xoossa babbidi baso asa ashshanas ammanon markabe keexxidi alame asa pirdisides; ammanon beettiza xilloteth laattizade gidides. 
HEB.11.8	Abrahaamey baas laata biitta ekkanas xeeygetida wode ammanon azazetides. Awa bizakkonne eronta aggikkokka ero giidi bides. 
HEB.11.9	Alaga biittan bete asa mala buro nees imettana geetettida biittan ammanon uttides. Izas imettida hidota qaala izara issife laattana Yisaaqa malanne Yaqoobe mala dunkanen de7ides. 
HEB.11.10	Gaasoyka minna dizaaro Xoossi izo qoppi medhdhida katamayo ekkana naagides.
HEB.11.11	Abrahaames wodey gede biddade gidikkokka Saaraykka yelonta makara gidikkokka hidota istas immidadey ammanettidade histi xeelidi ammanon naa aawa gidanas gakkides. 
HEB.11.12	Hessa gish hayssa hayqqida asa mala qoodetida issi Abrahaameppe salo xoolinte malanne abba ace mala qooday baynda daro zerethay beettides. 
HEB.11.13	Heyti wurikka istas imettida hidota qaala demmoonta ba ammanon naagida mala hayqqida. Gidikkoka isti hayssa biitta bolla imathenne bete as gididayssa erida gish haahon dishe beyidi kushen aaththida mala ufayssan ekkida. 
HEB.11.14	Hessa mala giza asati ista derey awakkonne ba dere naagizayssa qonccen bessetes. 
HEB.11.15	Isti ba yeggi kezida dere zaari qoppizakko guye simmi baana dandayeettes. 
HEB.11.16	Ha7i hessafe aadhdhiza pude salon diza dere laamotettes. Hessa gish Xoossi istas salon katama giigissida gish “Ista xalla Xoossa” geetetti xeeygetanas yeellatibenna.
HEB.11.17	Xoossi Abrahaamey ba naaza Yisaaqa shukana mala paacin Abrahaamey Yisaaqa yarshanas ammanon shiishshides. Xoossi izas immana gidayssa izikka ba naa issineza shukanas giigetides. 
HEB.11.18	Hessika Xoossi izas “Ne zerethi Yisaaqa baggara xeeygettana” gidayssa mala. 
HEB.11.19	Xoossi hayqqidadde denthanas dandayizayssa Abrahaamey ammanida gish Yisaaqakka hayqoppe dendida asa mala nam7antho demmides. 
HEB.11.20	Yisaaqay buroppe hananayssa qoppi ekkidi Yaqoobenne Eesawe ammanon anjides.
HEB.11.21	Yaqoobey hayqqana gish Yoosefe nayta issa issa ammanon anjidaynne ba guufe bolla darti eqqidi goynniday ammanona. 
HEB.11.22	Yoosefi hayqqana gish Isra7eele asay Gibxeppe kezanayssa izi yootidaynne ba meqetha gish isti ay ooththanakkonne ista azaziday ammanona. 
HEB.11.23	Musey yeletin izas malay lo7o gididayssa beyidi iza yelidayti iza heedzdzu agina gakkanaas kawoza azazo babbonta qotiday ammanona. 
HEB.11.24	Musey dicci gakkidi “Paaroones nay naa” geetetanayssa ammanon ixxides. 
HEB.11.25	Guutha wodes nagaran beettiza ufayssafe aaththidi Xoossa asara meto beyanas doorides. 
HEB.11.26	Gibxe deren diza haaroppe bollara Kirstoosa gish waaye ekoy daro aadhdhiza haaro gididayssa yuushi qoppides. Gaasoyka izi sinthafe ekanayssa buro haahon beyida gishassa.
HEB.11.27	Kawo hanqqos babbonta ammanon Gibxe yeggi kezides. Buro beettontayssa beyiza mala qoppidi he qofan minni eqqides. 
HEB.11.28	Bayrata wursi wodhizayssi Isra7eeleta bayra nayta wodhonta mala ammanon Paaziganne suutha wuxxetha woga woththides. 
HEB.11.29	Isra7eele asay mela biitta bolla hamuttiza mala Zo7o Abba giddora ammanon pinnides. Gibxe asay qasse istatho hanana gish abban mitetides. 
HEB.11.30	Isra7eele asay Iyarko gimbeza laapun qamma yuuyi yuuyi aadhdhidappe guye gimbeza ammanon laallides. 
HEB.11.31	Layman aqiza Era7aaba dere xomoosana yidayta saron mokka ekkida gish hanko azazettonta asara dhayonta ammanon attadus. 
HEB.11.32	Hayssafe aadhdheth hara ay gaanee? Geedoone gish, Baaraqe gish, Samsoone gish, Yofitahe gish, Dawute gish, Sameela gish qasse nabeta gish ta yootonta mala taas wodey deenna. 
HEB.11.33	Heytanti ammanon kawota xoonida; suure pirda pirdida; baas imettida hidota qaala ekkida; gaammota duuna gordida; 
HEB.11.34	tama wolqa toyssida; qara mashshafe kessi ekki attida; daaburappe minnida; Olason goobata gidida; alaga asa ola goodida; 
HEB.11.35	Macasatas hayqqidayti paxida; baggayti qasse hessafe aadhdhiza hayqoppe denthi demmanas giidi hayqoppe atethi leqqidi hayqos bana aaththi immida; waayeppe attanas koybetenna. 
HEB.11.36	Issi issi asati asan kaa7ettida; garafettida; baggayti qasse qasho keeththi gelida. 
HEB.11.37	Shuchchan cadettida; magazenka nam7u kezi phaliqettida; mashshan shuketi hayqqida; waayetishe, goodetishenne daaburshe dorsa itenne deysha ite may7idi waayetida. 
HEB.11.38	Ha alamey istas bessontayssa gidida gish bazzoninne gezzen gongoloninne olla giddon waayetida.
HEB.11.39	Heytanta ubbata ammano gish markattikkokka istafe oonikka imettana geetettida hidota qaala gakkidi ekkidadey deenna. 
HEB.11.40	Xoossi nuus hessafe aadhdhizaz giigissida gish nu baynda isti xalala kumeth gidana dandaybeetenna.
HEB.12.1	Hessa gish shaara mala nuna yuuy aadhdhida daro markati nuus dishin nuna deexxiza toohonne qasse nuna qachi oykiza nagara wursi nuuppe wora yeggidi nu sinthan diza wotha gencaninne dandayan ane wooxos. 
HEB.12.2	Nu ammaniza ammanozas koyronne polo gidida Yesusa ane xeelloos. Izi ba sinthan diza ufaysa gish masqale bolla hayqo dandayidi masqale bolla bana gakkana kawushshatetha leqqidi Xoossa algas ushachchan uttides.
HEB.12.3	Histikko inte daaburidi hidota qanxonta mala hessathoka nagaranchatappe kase iza bolla gakkida hessa mala eqeteth dandayida Yesusa qoppite. 
HEB.12.4	Suuthi gukkana gakkanaas nagarara inte buro eqettibeyketa. 
HEB.12.5	Inte Xoossa nayta gidi uttidi qaalay gizayssa balideta. “Ta naazo Xoossa seera kawushshan xeellofa; nena izi seeriza wode hidota qanxofa. 
HEB.12.6	Gaasoyka Goday ba dosizadde hanqees; izi ba dosizadde seeres. Izi ba naa mala xeellizade qaxayees” gides.
HEB.12.7	Xoossi intena ba naa mala qoodiza gish hanqo dandayite. Aaway hanqonta nay oonee? 
HEB.12.8	Nay wuri seeran diccizaththo inte dicconta aggikko inte Karen yeletida naa attin so naa gidekketa. 
HEB.12.9	Hessa ubbafe bollara hayssa biitta bolla nuna hanqi dichchida asho aawati deettes. Nuka ista bonchos. Histin de7on deyanas nuus Ayana Aawa gididayssas aazas hessafe aaththi azazettokkonii? 
HEB.12.10	Nu aawati nuna baas lo7o misati bettida mala guutha wodes qaxayettes. Xoossi gidikko nuni iza geeshshatetha izappe demmana mala nuna go7anas qaxayees. 
HEB.12.11	Qixaatey wurikka ha7is ufaysonta iita misatees shin guyeppe qasse dosi ekkida asatas sarotethi izan kumida xillotetha ayfen gaththes.
HEB.12.12	Hessa gish daaburida inte qesenne inte gulbate minisite. 
HEB.12.13	Wobey paxana mala attin kaseppe aaththi wobonta mala inte tohos lo7o oge giigissite. 
HEB.12.14	Asi ubbara saro daana mala intes dandayettizayssa wursi ooththite. Geeyana mala koyite. Geeshshatethi baynda Goda beyanas dandayettenna. 
HEB.12.15	Intefe issadeska Xoossa kiyatethi pacconta mala qasseka camo ayfe ayfiza mithi mokkidi meto medhonta malanne darota mooronta mala naagetite. 
HEB.12.16	Issito maana kaththas ba bayrateth bayzida Eesawe mala intefe oonikka laymatizade woykko Xoosse bonchontadde gidi beettonta mala naagetite. 
HEB.12.17	Eesawey guyeppe kase ba anjoza laattanas zaari koyin izas imettonta diggettidayssa inte ereeta. Izi bana gakkiza anjozaska daro yeekkishe koyidikka zaari demmanas dandaybenna. 
HEB.12.18	Kushen bochchikko boshettiza tamay iza bolla exxiza Siina zumakko he dhumakko, he tulalezakkonne he gote carkozakko inte gakkibeyketa. 
HEB.12.19	Inte zaye giirissakko woykko haythan siyetiza qaala giirissakko gakkibeyketa. Hessa siyida asatikka hara qaala gujjonta mala woossida. 
HEB.12.20	Hessas gaasoyka “Haray attoshin meheykka zuma bochchiza gidikko shuchchan cadeti hayqo” giza azazoza asay naaganas dandaybenna. 
HEB.12.21	He wode heen hanizayssi wurikka daro babisizayssa gidida gish Museykka “Ta babbada kokkoradis” gides.
HEB.12.22	Inte qasse ha Xiyoone zuma bolla, pude salo Yerusalame, de7o Xoossa katama ufayssan shiiqida qooday baynda kiitanchatako yiddeeta. 
HEB.12.23	Ista sunthi salon xaafetida bayrata maabaranko; ubbas daanna gidida Xoossako ista bolla wosoy baynda xillo asata shempoy dizaso matideta. 
HEB.12.24	Ooratha caaqon maqayinthiza Yesusakko hessathoka Aabeeley shiishida suuthafe aadhdhiza caaqo qaala yootiza aracettida suuthako gakkideta. 
HEB.12.25	Intes yootizayssa inte akay goonta mala naagetite; heytanti Xoossi biitta bolla diza asa baggara istas yootizayssa ekkonta ixidi izappe attanas dandayonta aggikko nuni saloppe yidayssi nuus yootishin nu ekkonta ixikko izappe waanidi attanee? 
HEB.12.26	He wode qaala giirissan biitta qaathides. Ha7i qasse biitta xalala gidonta ta salokka qasseka zaarada issito qaathana” giza qaala yooti woththides. 
HEB.12.27	Hayssi “Qasseka ta zaarada issito” giza qaalay nuna bessizay qaaxontayti minni daana malanne qaxizayti heytikka medhetidayti kichchanayssa bessees.
HEB.12.28	Hessa gish nuni mulekka qaaxonta kawoteth laattana gish ane Xoosse galatoos. Qasseka iza ufaysiza ogera bonchossinne yashshatethan ane izas goynnoos. 
HEB.12.29	Nu Xoossay xuugiza tama mala. 
HEB.13.1	Inte inte giddon ishata mala dosettite. 
HEB.13.2	Imatha moko baloppite; issi issi asati hessatho ooththishe eronta kiitanchata imathateth mokki ekkida. 
HEB.13.3	Qasho keeththan dizaytara inteka qashettida mala istas qoppite. Hessathoka asa kushen waayetizaytara inteka waayetiza mala istas qoppite.
HEB.13.4	Ekoy geloy ubba asa achchan bonchetto. Inte hiithey geesh gido. Gaasoyka layma amoy dizaytanne laymatizayta bolla Xoossi pirdana.
HEB.13.5	Mishsha siiqoppe naagetite. Intes dizayssi gidana; hessas gaasoy Xoossi “Ta intena mulekka aggikkenne yeggike” gides. 
HEB.13.6	Hessa gish kumeththa woznappe nuni “Goday taas maado; ta babbike. Tana asi ay ooththana dandayizee?” goos. 
HEB.13.7	Intes Xoossa qaala koyroppe yooti kaalethizayta baloppite. Ista duussan beettiza lo7o ayfey dizayssa yuushi qoppite. Inteka ammanon ista misatite. 
HEB.13.8	Yesus Kirstoosi hachchika wontoka mernaska izi izakko! 
HEB.13.9	Dumma dumma imatha timirte ekkofte; nu woznay minni eqqizay Xoossa kiyatethan attin kaththa woga naagon gidenna. Hessa he woga naagizaytikka izan go7ettibeetenna.
HEB.13.10	Nuus yarshosoy dees. Gidikkoka dunkaneza giddon ooththiza Qeeseti he yarshosoza bolla diza kathafe ekki moonta mala diggettida. 
HEB.13.11	Qeeseta halaqay nagara teqiza mehe suuth ekkidi ubbafe dumma geetettiza kifile geeles. Meheta ashoy gidikko katamappe Karen xuugetes. 
HEB.13.12	Hessathoka Yesusi ba suutha baggara asa geeshshanas katama pengefe Karen meto beyides.
HEB.13.13	Hessa gish nuka izi tookkidi kawushshatetha tookkida nu dizasoppe gede izakko kare ane kezoos. 
HEB.13.14	Gaasoyka hayssan eqqi daana Katamay nuus deenna. Gido attin buro sinthafe yaana katamayo naagos. 
HEB.13.15	Hessa gish ubba wode galata yarsho hessika iza sunthas markattiza nu duunappe beettiza ayfe gididaz Yesusa baggara Xoossas ane shiishoos. 
HEB.13.16	Qasseka lo7o oosonne intes dizayssafe haratas imo baloppite. Xoossi heytanta mala yarshon ufayetes.
HEB.13.17	Intena kaalethizaytas azazetitenne haarettite. Hessas gaasoyka inte gish ista alafetethan daro oychiza guday diza gish inte shempo gish daro baaxetetes. Hessa gish isti ba ooththiza oosoza lancettishe gidonta ufayssan ooththana mala inte istas azazetite. Inte hessatho histonta aggikko intes lo7enna. 
HEB.13.18	Nuuska woossite. Ubbasorakka lo7o duus daanas laamotiza lo7o qofay nuus dizayssa nu sidhokko. 
HEB.13.19	Harappeka ta inteko ellen simma baana mala taas inte woossana mala hadara gays.
HEB.13.20	Dorsata henthanchay wogga Goda Yesus Kirstoosa ba merna caaqo qaala suuthan iza hayqoppe denthida sarotetha Xoossi, 
HEB.13.21	inte iza shene polana mala lo7etethan intena gixiso. Xoossa ufaysizayssa Yesus Kirstoosa baggara nunan ooththo. Izas mernappe mernas bonchoy gido. Amiin. 
HEB.13.22	Ta ishato! Intes xaafida zore qaalay guuth gidida gish inte hanqettonta mala ta intena hadara gays. 
HEB.13.23	Nu isha Ximtoossi birshettidayssa inte erana mala ta koyays. Izi eeson taakko yiikko ta izara hee baada intena heen beyana.
HEB.13.24	Intena kaalethizayta ubbatasinne ammaniza asa ubbas ta saroka yootite. Ixaaliyan diza ammaniza asaykka intena saro gees. 
HEB.13.25	Xoossa kiyatethi intenara gido. Amiin.
JAS.1.1	Xoossa oosanchanne Yesus Kirstoosa oosancha gidida Yaqoobeppe biitta bolla laalettida tammanne nam7u kochchatas sarotethi intes gido. 
JAS.1.2	Ta ishato! Inte bolla dumma dumma waayey gakkikko hessa wursi ufayssan qoodite. 
JAS.1.3	Gaasoyka inte ammano paacetethi intes dandaya immizayssa inte ereeta. 
JAS.1.4	Inte dandayan minni eqanayssi intes issi miishikka pacconta kumeththa asinne wosoy bayndayta gidana mala ooththo. 
JAS.1.5	Inte giddofe oonaska eratethi paccikko oonakka leqqonta ba kiyatethara ubbas immiza Xoossa woosso; izaadeska imettana. 
JAS.1.6	Gido attin sidhey baynda ammanon woosso. Gaasoyka sidhizadey abba qaathiza dambala carko mala. 
JAS.1.7	Hessadey Godappe aykkokka demmana giidi qoppofo. 
JAS.1.8	Hessadey nam7u qofan oykketidi ba biza oge bolla yaanne haanne giza asa mala.
JAS.1.9	Kase ziqa duussan dizade Xoossi dhoqu histana gish ufayetto. 
JAS.1.10	Asa dureteth maata ciishsha mala qokana gish duussan dhoqu gidadey Xoossi iza ziqqi histikko ufayetto. 
JAS.1.11	Awa arshey xuugidi maata shullisees; maata ciishshaykka shullees; iza lo7etethikka dhayees; hessathoka durey hach hach daabursan dishin iza duretethi dhayees.
JAS.1.12	Paacen minni eqidadey izi anjetidade. Gaasoyka izi paacera eqetishin Xoossi bana dosizaytas immida hidota de7o aklile izi ekkana. 
JAS.1.13	Oonikka paacetiza gidikko tana Xoossi paaces gooppo; gaasoyka Xoossi ase iitan paacenna; izi oonakka paaci erenna. 
JAS.1.14	Gido attin issi issi asi paacetizay barka ba iita amo kaallishenne balettishe paacetes. 
JAS.1.15	Amoy qanthatidi nagara yelees; Nagaraykka diccidappe guye hayqo yelees.
JAS.1.16	Ta siiqo ishato! Inte balettofte. 
JAS.1.17	Lo7o imotethinne kumeththa anjoy wuri bolla salo poo7ota Aawappe wodhdhetes. Iza achchan heene ha yuuyiza eeshoykka deenna. 
JAS.1.18	Nu iza medhetethas koyro bayrata gidana mala ba sheneninne ba tuma qaalan nuna yelides.
JAS.1.19	Dosettida ta ishato! Hayssa yuushi qoppite; asi wurikka siyanas eesoto; haasayassinne hanqos eesotoppo. 
JAS.1.20	Asa hanqoy Xoossa xilloteth ooththenna. 
JAS.1.21	Hessa gish tunatethinne dalgida iitateth intefe kessi yeggidi inte shempo ashshanas dandayiza inte giddon tokketida qaala ashketethara ekkite.
JAS.1.22	Qaalay gizayssa ooththite attin mela sisi xalala siyizadenta gididi interka intena baleththofte. 
JAS.1.23	Qaala siyishe siyida qaalay gizayssa ooththontadey ba ayfeso mastootera xeelliza asa mala. 
JAS.1.24	Bana xeelli beyidi bees; izi ay misatizakkone heerakka balettiches. 
JAS.1.25	Gido attin bana geeshshiza lo7o woga xeelli beyidi izan minnizadey ba siyidayssa ooththizadeynne balontaddey izi ba ooson anjettidade gidana.
JAS.1.26	Ba duuna naagonta barka ba wozna baleththishe ta ammanays gizaddey barka bana baleththees. Iza ammanoyka mela hada ammano. 
JAS.1.27	Xoossa Aawa sinthan iitatethi baynda lo7o ammanoy; Aayanne aaway hayqqida nayta, ista azinati hayqqida macasata metotetishin maadonne hayssa alameza tunatethafe bana naago.
JAS.2.1	Ta ishato! Inte bonchettida Goda Yesus Kirstoosa ammanizayta gidida mala ase bessonta ogera maaddofte. 
JAS.2.2+JAS.2.3	Worqa yiich biradhdhen aaththidi lo7o may7o may7ida asi inte shiiqizaso yiikko hessathoka qita may7o may7idadey he shiiqizaso yiikko qasseka hara qita may7o may7ida manqo asi gelikko lo7o may7idayssa dumma boncho bonchidi “Nees bessiza lo7o uttizaso hessa beya” giidi hanko manqoza qasse “Ne heen hessan eqa; woykko haa ya, ta garsan wugen utta” inte giikko, 
JAS.2.4	inte inte giddon bessonta maado ooththeta gidekketii? Qasseka inte iita qofan oykketida iita pirda pirdizayta gidekketii?
JAS.2.5	Ta siiqo ishato! Ane siyite; isti ammanon dureta gidana mala Xoossi bana dosizaytas hidota istas immida kawoteththa isti laattana mala hayssa ha alamezan diza manqota dooribennee? 
JAS.2.6	Inte qasse manqota kawushsheeta. Intena waayssizay dureta gidettennee? Intena pirdaso goochchizay ista gidettennee? 
JAS.2.7	Intenan xeeygetida boncho Xoossa suntha zigirzayti ista gidettennee?
JAS.2.8	Maxaafan “Ne lagge ne hu7e mala siiqa” geetetti xaafetida kawo woga inte polikko lo7o ooththeta. 
JAS.2.9	Inte bessonta maado maaddikko nagara ooththeta. Woga sinthanka inte woga yedhidade gidi qoodettana. 
JAS.2.10	Gaasoyka woga wursi polizadey qasseka wogappe issineyin dhuphetiza asi wursikka mooridade mala qoodetes. 
JAS.2.11	“Laymatoppa” gidadey izikka zaaridi “Wodhopa” gides. Ne laymatonta agikkokka ne asa wodhikko wogappe aadhdhidade gidassa. 
JAS.2.12	Inte haasaya haasayishe woykko issi miish ooththishe intena xillisiza asa mala gidite. 
JAS.2.13	Gaasoyka maarontay wurikka maaroy baynda pirdettana. Maaroy pirda Xoonees.
JAS.2.14	Ta ishato! Issi asi taas ammanoy dees giikko qasse ooson bessontade gidikko iza ay maaddanee? Hessa mala ammanoy iza ashshanee? 
JAS.2.15+JAS.2.16	Ane qoppite, issi ishay woykko issi michiya may7oy woykko mizayssi baynda aggikko intefe issadey “Inte saron biite! Intena meggofo! Kallite!” giikko ista ashos koshshizayssa immoonta aggikko ay maaddanee? 
JAS.2.17	Hessathoka oosoy baynda ammanoyka baas hayqqidayssa.
JAS.2.18	Gido attin issadey “Taas oosoy dees nees ammanoy dees. Neni ne ammano oosoppe shaakada tana bessa; ta qasse ta ammano ooson nena bessana” giikko, 
JAS.2.19	ne “Issi Xoossi dizayssa ammanaasa” hessika lo7o; daydanthatikka hessa mala ammanettesinne keehi kokkoreettes. 
JAS.2.20	Neno eeyazo! Oosoy baynda ammanos go7ay bayndayssa eranas marka koyay? 
JAS.2.21	Nu aawa Abrahaamey ba naa Yisaaqa yarshizasoza bolla shiishida wode ooson xillibennee? 
JAS.2.22	Hessan ammanoza oosora gaththi ooththizayssa ne beyassa; ammanoyka ooson poletides. 
JAS.2.23	“Abrahaamey Xoosse ammanides; he ammanoy izas xillotethan qoodetides” giza maxaafa qaalay poletides; izikka Xoossi dosiddadde geetettides. 
JAS.2.24	Hessa gish asi ammanon xalala gidonta oosonka xillizayssa inte beyeeta. 
JAS.2.25	Hessathoka layman diza Era7aaba kiiteti bida asata mokka ekada hara ogera moyiza yeddida gish ba ooson xillabeykkee? 
JAS.2.26	Shempofe shaaketida ashoy hayqeth gidida mala oosoppekka shaaketida ammanoy hayqetha.
JAS.3.1	Ta ishato! Intefe daroti astamareta gidoppetto; gaasoyka nu astamare gididayti aadhetha pirda ekkanayssa inte ereeta. 
JAS.3.2	Nu wurikka daro miishan dhuphetos. Haasayan dhuphetontadey diikko izi ba asateth lo7ethi naaganas dandayiza kumeththa asa. 
JAS.3.3	Nuni parata azazanas bixala barsidi nu koyda mala ista azazoos. 
JAS.3.4	Woykko ane markabeta xeellite. Isti ay gitatanne carkon sugeti bizayta gidikkokka markabe laagizadey qeeri laafa laagiza miishara ba koyizaso efees. 
JAS.3.5	Hessathoka asatetha garsan inxarsi guuth gida uttada gita wolqama otoro otoretawus; qeeri tamay gita wora wosti xuugi dhayssizakkonne ane yuushi qoppite. 
JAS.3.6	Inxarasika ba baggara tama mala; Nu asatetha giddon diza iita alame. Asatetha wursa tunisawussinne asatetha bolla tama gujawus; baska gaanname taman xuugettana.
JAS.3.7	Mehey, do7ay, kafoti hayssathoka biitta bolla gooshetizaytanne abba giddon diza medhetethata wursi asi haarana dandayees; istika haarettida. 
JAS.3.8	Gido attin inxars haaranas dandayidadey oonikka deenna. Wodhiza mardzey izin kumidaronne iza shempa ekkonta iita miisha. 
JAS.3.9	Nuni nu inxarsayra Godanne Aawa anjjoos. Izinka Xoossa leemison medhetida asa nayta zaaridi qangoos. 
JAS.3.10	Anjoynne qangethi issi duunara kezees. Ta ishato! Hessi hessatho hananas bessenna. 
JAS.3.11	Issi pulto ollafe mal7o haaththinne camo haaththi pulti erizee? 
JAS.3.12	Ta ishato! Balase geetettiza mithi wogara ayfe woykko woyne mithi balase mitha ayfe ayfanas dandayizee? Hessathoka cammiza haaththafe mal7iza haaththi bettana dandayenna.
JAS.3.13	Inte garasafe akeekara diza era asi oonee? Eray diza gidikko ane ba ooso ashketethaninne aadhdho eratethara ba lo7o dussan besso. 
JAS.3.14	Qasse camonne qanatey, intena xalala dosiza hanoy inte woznan diza gidikko otoreteth intes siyetofo. Tumakka kadofite. 
JAS.3.15	Hinni mala eratethaya saloppe gidikku. Hinna qasse biittafe, ashoppenne Xala7eppekko! 
JAS.3.16	Qanateynne barka bana siiqoy dizason waasoynne iita oosoy wuri dees.
JAS.3.17	Saloppe gidida eratethaya gidikko koyro geeshsha, guyeppekka saroteth dosizaaro, dandayizaaro, ero gizaaro, maarotethinne lo7o ayfey kumidaaro; qasse wordo maadontaaronne ulon geney bayndaaro. 
JAS.3.18	Saroteth dosiza asati sarotethan zeridi xillotetha ayfe maxeettes.
JAS.4.1	Inte giddon diza olaynne ooshay awappe yidee? Inte woznan diza amotethafe dendida ola gidenee? 
JAS.4.2	Inte amotteta shin demmekketa. Inte as wodheetanne keehi amotteta shin demmana dandayekketa. Inte inte garsan ooyetiza gishanne olletiza gish qasse woossonta gish intes imettenna. 
JAS.4.3	Inte inte asho ufayssanas iita qofan woossiza gish woossidayssa inte ekeketa. 
JAS.4.4	Inteno laymatizayto! Alamera siiqetethi Xoossara morketeth gididayssa ereketii? Hessa gish hayssa alamezara siiqetethi koyizay wurikka Xoossas morke. 
JAS.4.5	Woykko Geeshsha Maxaafa giddon “Nunan izi ayssida Ayanay nu izayta gidana mala daro amottes” gizayssi intes coo mela gida misatizee? 
JAS.4.6	Gido attin izi ba kiyateth nuus gujji imees. Maxaafaykka “Xoossi otoranchatara eqettees, ashketas qasse ba kiyateth imees” giday hessassa. 
JAS.4.7	Hessa gish intena Xoossas haarisite. Dabulossara eqetite, izi intefe baqatana. 
JAS.4.8	Xoossako shiiqite; izikka inteko shiiqana. Inteno nagaranchato! Inte inte kushe geeshshite, inte nam7u qofan qaxizayto! Inte inte wozna geeshshite. 
JAS.4.9	Darsi qoppite; muuzotite; yeekkite; inte miichay yeehon; ufayssay qasse muuzotethan simmo. 
JAS.4.10	Goda sinthan inte intena kawushshite; qasse izi intena dhoqu dhoqu histana.
JAS.4.11	Ta ishato! Inte inte garsan issoy issa mootoppite; ba isha mootizadeynne ba isha bolla pirdizadey woga bolla iita hasayessinne woga bolla pirdees. Histiko ne woga bolla pirdizade attin woga naagizade gidakka. 
JAS.4.12	Woga woththidadeynne pirdizadey issade xalala. Izikka dhayssanassinne ashshanas dandayizadde. Gido attin neni ne lagge bolla pirdizadey oonee?
JAS.4.13	“Inte hachchi woykko wonto hanno ha katamayo woykko hinno he katamayo nu baana; biidi heen izin issi layth utananne zal7i wodhisana” gizayto! Ane haa siyite. 
JAS.4.14	Wonto hananayssa inte erekketa. Inte shempoy iza aazee? Inte guutha wode ayfen beettidi dhayiza haaththa penta mala. 
JAS.4.15	Hayssa gaanappe “Goda shene gidikkonne nu paxa diikko hessaka hayssaka ooththana” gaanas intes bessees. 
JAS.4.16	Ha7i gidikko inte otoretethan ceeqqetteta. Hessa mala otoretethi wurikka iita. 
JAS.4.17	Hessa gish lo7o gidizayssa ooththanas bessizaysa erishe ooththontades nagara gidana.
JAS.5.1	Histikko inteno dure asato! Ane siyite. Buro inte bolla gakkana metoza gish yeekkite; wuu wuy! gi waassite. 
JAS.5.2	Inte haaroy buuqqides, inte may7oka bilay mides. 
JAS.5.3	Inte worqaynne inte biray shiydes. He shiydaysikka inte bolla markattesinne inte asho tama mala xuugees. Inte wode wursethas miishe shiishshideta. 
JAS.5.4	Inte inte woznan woththite; inte kath maxishe peydaytas ista wolqa waaga inte qanxonta aggida gish inte bolla waassishe inte achchan deettes. Kath maxizayta waasoy ubba dandayiza Goda haythan gakkides. 
JAS.5.5	Inte biitta bolla ishalonne al7etethan de7ideta, inte wozna shukas dhiikkida mehe mala modhisideta. 
JAS.5.6	Inte intenara eqetonta xillo asata bolla wordo woththidi wodhideta.
JAS.5.7	Hessa gish ta ishato! Goday ha yaana gakkanaas dandayite. Goshshe goyizaddey biittay lo7o kaththi kaxxana gakkanaas waani dandayizakkonne koyro iranne wursetha ira izi wosti naagizakko ane akeekite. 
JAS.5.8	Inteka hessatho dandayite. Inte wozna minthite. Gaasoyka Goda yuussa gallassi matides.
JAS.5.9	Ta ishato! Inte inte giddon zigretofite; inte zigretikko inte bolla pirdettana. Pirdanadey hekko inte penge bolla eqqides. 
JAS.5.10	Ta ishato! Goda sunthan intes yootida nabeta waayetethinne ista dandaya intes leemiso histi xeellite. 
JAS.5.11	Dandayan gencida asata nu ista “Isti anjettidayta” gi qoodizayssa inte ereeta. Iyoobey waani dandayidakkonne inte iza gish siyideta. Goday iza wursethan ay ooththidakkone inte beydeta. Goday asas keehi mishetizadenne maarizade. 
JAS.5.12	Harappeka ta ishato! Salon gidin woykko sa7an gidin woykko ay miishanka caaqqofte; “Ee” gaanas bessiza miish gidikko “Ee” giite. “Akay” gaanas gidikko “Akay” giite hessafe hara giikko inte bolla pirdettana. 
JAS.5.13	Inte garsan metotiza asi dizee? Diza gidikko izi woosso. Ufayetizadey dizee? Diza gidikko ufaysa yeth yexo. 
JAS.5.14	Inte giddon saketiza asi dizee? diikko Woosa Keeththa cimata xeeygo. Istika Goda sunthan zayte iza bolla tiydi izas woosseto. 
JAS.5.15	Ammanon woossida woossay hargidade pathana. Godayka iza denthana. Izi nagara ooththidade gidikkokka Xoossi iza maarana. 
JAS.5.16	Hessa gish inteka inte garsan issoy issara inte nagara paaxetite; paxana mala issoy issas woossite. Xillo asa woossay wolqara dees; wolqama oosokka ooththees. 
JAS.5.17	Elaassi nu malaka asa. Izi iray bukkonta mala minthi woossin biitta bolla heedzdzu laythinne bagga gakkanaas iray bukkibenna. 
JAS.5.18	Qasseka zaari woossin iray saloppe biitta bolla bukkides. Biittaykka kath immides. 
JAS.5.19+JAS.5.20	Ta ishato! Intefe issadey tumappe balettin hara asi iza zaarikko hessa woznan woththite. Nagarancha izi balettida ogeppe iza zaaridadey hessade shempo hayqoppe ashshesinne izaade nagara darozakka kammees. 
1PE.1.1	Yesus Kirstoosa Hawaare gidida Phexroosappe, asa biittan beten dizaytas Phanxoosan, Galatiyan, Qaphodooqiyan, Iisiyaninne Bitiniya biittan laaletti diza intes, 
1PE.1.2	Aaway Xoossi kase intena erida mala doorettidaytas, Yesus Kirstoosas azazettanasinne inte iza suuthan aracettidi geeyana mala Xillo Ayanan dummatida intes kiyatethinne sarotethi daro.
1PE.1.3	Yesus Kirstoosi hayqoppe dendida gish nuus de7o gidida hidota immidayssi ba gita maarotethan nuna baas ooratha nayta histida nu Goda Yesus Kirstoosa Aaway Xoossi galattetto. 
1PE.1.4	Izi dhayonta, mooretontanne ceeggonta laataso intes salon giigissi woththides. 
1PE.1.5	Inteka wursetha gallassan buro qoncana atotethas ammano geedon Xoossa wolqan naagetideta.
1PE.1.6	Ha7i guutha wodes dumma dumma paaceti intena waayssikkokka inte hessan ufayetite. 
1PE.1.7	Hessi he paacezi inte bolla gakkizay inte ammanozi tumu gididayssa qoncisanassa. Dhayana worqayka taman paacetes. Worqafe aadhdhi boncho gidida inte ammanoyka hessatho paacetanas bessees. Hessi he paacetida inte ammanoy Yesus Kirstoosi qonciza gallas galatas, bonchossinne sabas intena gaththana. 
1PE.1.8	Inte Yesus Kirstoosa ayfera beyonta aggikkokka inte iza dooseeta; ha7ikka inte iza beyonta aggikkokka iza ammaneta; coo qaalan qoncisana dandayonta gita boncho ufays inte ufayeteta. 
1PE.1.9	Inte naagiza inte shempoys atoteth inte ammanon demmideta.
1PE.1.10	He atotethaza gish intes imettana kiyatethas kase nabeti lo7ethi woznappe pilgi xeellida. 
1PE.1.11	Kase istan diza Kirstoosa Ayanay Xoossafe tiyettidayssa bolla gakkana waayezanne he waayezappe guye izi demmana bonchoza gish kase baas woththides. Isti qas hessi wurikka ayde waani hananakkonne yuushi qoppida. 
1PE.1.12	He kase nabeti intes ooththida attin isti baas ooththontayssi istas qonccen erettides. Isti intes ooththiday bolla saloppe kiitettida Xillo Ayana baggara ha7i intes Mishiraachcho qaala yootida asati intes yootidayssa qoncisanassa. Hessa ne qaala kiitanchatikka beyanas amottida.
1PE.1.13	Hessa gish inte inte wozna suurisidi oosos giigettite. Wogara de7ite. Yesus Kirstoosi qonciza wode inte iza kiyatetha demmanas intes kumeththa hidotay de7o. 
1PE.1.14	Inte azazettiza nayta gididi eronta dishe inte kase izan diza iita qofa kaallofte. 
1PE.1.15	Intena xeygida Xoossay dumma gidida mala inteka inte duussan ubban dummatite. 
1PE.1.16	Gaasoyka “Tani geesh gidida gish inteka geesh gidite” geetetti Geeshsha Maxaafan kase xaafettides. 
1PE.1.17	Oonakka dumma shaakki maadonta issa issas izaade ooso mala pirdiza Xoossa “Izi nu Aawa” giidi inte xeygikko hayssa alamezan inte imathenne bete as gididi diza wode ubban izas babbite. 
1PE.1.18	Inte kase inte aawatappe laattida coo mela hada duussafe wozetiday dhayiza biran woykko worqan gidontayssa inte ereeta. 
1PE.1.19	Gido attin inte wozetiday iitaynne wosoy iza bolla baynda geeshsha dorsa mala gidida Kirstoosa boncho suuthanna. 
1PE.1.20	Izi erettiday hayssi alamezi medhetanappe kase gidishin ha7i qas wursetha woden intes qoncides. 
1PE.1.21	Intes ammanoynne inte hidotay Xoossan gidana mala Yesus Kirstoosa baggara he iza hayqoppe denthidi izas boncho immida Xoossan inte ammanetteta.
1PE.1.22	Inte ammanizayta suure woznappe siiqana mala tumas azazetethan inte inte asateth geeshideta. Hessa gish inte inte giddon issoy issara lo7ethi siiqetite. 
1PE.1.23	Inte nam7antho yeletiday mernas minni diza dhayonta de7o Xoossa qaalan dhayonta zerethafe attin dhayiza zerethafe gidenna. 
1PE.1.24	Geeshsha Maxaafay giza mala
1PE.1.24	“Asho may7iday wurikka maata mala;
1PE.1.24	iza bonchoyka wurikka wora ciishsha mala;
1PE.1.24	maataykka melees; ciishshaykka qokkees.
1PE.1.25	Goda qaalay gidikko mernas eqqi dees.”
1PE.1.25	Intes sabaketida Mishiraachcho qaalayka hessa.
1PE.2.1	Hessa gish iitateth wursi, baleththo wursi, qoodheppe qommon hano, qanateteth aykko qommo zigirs intefe diggite. 
1PE.2.2	Ha7i yeletida guutha nayti maath amottizayssa mala inteka attanas, izan dicci dicci baanas geeshi gidida Ayana timirte laamotite. 
1PE.2.3	Inte laamotanas bessizay Goday kiya gididayssa shaakki erkkokko! 
1PE.2.4	Hessa gish gede de7o shuch gidida Yesusakko shiiqite. He shuchchay asay leqqi aggidayssa shin Xoossa achchan qas doorettidayssanne boncho waagay dizayssa. 
1PE.2.5	Inte gede Goda Yesusakko shiiqanayka de7o shuchcha mala Xillo Ayana duussaso gidana mala ooseteta; hessathoka inte Yesus Kirstoosa baggara ufaysiza Ayana yarsho Xoossas shiishshanaas geeshsha Qeeseta gidandeta. 
1PE.2.6	Geeshsha Maxaafan “Hekko doorettida boncho gidida keeththas maazenen uttiza shuch tani Xiyoonen wothana. Izan ammanizadey yeellatenna” giza qaalay xaafeti uttides. 
1PE.2.7	Hessa gish intes ammanizaytas he shuchchay boncho shuchchikko shin hinko izan ammanontaytas qas “Shuchchan keexxiza keeththa hiillati leqqi wora yeggidays izi keeththa maazenes hu7e gidides” 
1PE.2.8	Qasseka “Hekko ase dhuphiza shuchchay hayssich! Asa dhuphi kundisiza zaalla shuchchay hayssakko” gees. Isti qaala ammanonta ixida gish dhuphetetes. Kasekka isti hessas dizayta. 
1PE.2.9	Inte qas dhumappe gede daro malalisiza iza poo7okko xeygida malalisiza Xoossa ooththo awajjanas doorettida yeleteth, Kawo Qeeseta, Xoossi intena baas histida inte dumma dereta. 
1PE.2.10	Inte kase Xoossa dere gidekketa shin ha7i gidikko inte Xoossa dere. Inte kase intes Xoosse qadhetonta derekko shin ha7i gidikko qadhetides.
1PE.2.11	Ta siiqoto! Inte hayssa alameza bolla imathenne bete as gidida gish shempora olettiza asho amotethatappe haakkana mala ta intena hadara gays. 
1PE.2.12	Oone erizay “Intena isti iita ooththetes” giidi asay zigirikkokka Xoossi nuna beyanas yiza gallas Ayzaabeti inte oosoy lo7o gididayssa be7idi Xoosse galatana mala inte istara diza wode inte amaley lo7o gido.
1PE.2.13	Inte Goda Yesusa gish giidi dere ayssizaytas azazetite. Kawoy qas ubbafe bollara diza gish kawossika azazetite. 
1PE.2.14	Dere ayssizaytas azazetite. Isti iita ooththizayta qaxayanassinne lo7o ooththizayta galatanas Kawoppe kiitetizayta. 
1PE.2.15	Inte lo7o ooson hanko eray baynda eeyateththan haasayizayta co7u histana mala hessika Xoossa shene. 
1PE.2.16	Inte Xoossas ooththiza asata mala gididi hirgay baynda de7ite attin inte inte shene mala diza duussa iitatetha kammiza miish histofte. 
1PE.2.17	As ubbakka bonchite. Ammanizayta siiqite. Xoossas babbite. Kawo bonchite.
1PE.2.18	Inteno Asas ooththi aqizayto! Intena oosissiza godatas bonchon azazetite. Inte azazettanay lo7otasinne ashketas xalala gidonta hanko iitatassarakko! 
1PE.2.19	Asi galatettizay coo mela qohettishe; hessika Xoossa gish giidi dandayanna. 
1PE.2.20	Inte iita ooththida gish qaxayetishe dandayikko intes aaza galatay daanee? Inte lo7o ooththidi waaye ekkishe dandayikko inte Xoossafe galata ekkandeta. 
1PE.2.21	Inte xeeygetidaykka hessassa. Inte iza leemiso kaallana mala Kirstoosi inte gish waaye ekkidi intes leemiso gidides. 
1PE.2.22	Izi aykko nagarakka ooththibenna. Iza duunan geney bettibenna. 
1PE.2.23	Asay iza cayishin izi zaari cayibenna. Waayetishe bana tumu pirdiza Godas hadara aaththi immides attin halo kessana mandibenna. 
1PE.2.24	Nuni nagarappe shaakatidi xillotethan daana mala izi barka ba ashon nu nagara masqale bolla tookkides. Inte iza madunthan paxideta. 
1PE.2.25	Inte dhayida dorsata mala coo mela tuuyru tuuyrideta shin ha7i qas inte shempo heemmizayssakonne naagizayssako simmideta.
1PE.3.1	Hessathoka macheto! Inte inte azinatas azazetite. Hessatho issi issi azinati Xoossa qaala ammanontayta gidikkokka coo mela ba macheta lo7etethan xalala simmonta aggettenna. 
1PE.3.2	Isti simmana dandayizay inte geeshshatethanne inte ase bonchiza duus dizayssa beyidikko. 
1PE.3.3	Inte lo7etethi coo mela hu7e daththaninne worqan geexetethan, al7o mayo may7on, coo mela ayfen beettiza geexen gidoppo. 
1PE.3.4	Inte lo7oy Xoossa sinthan waagara diza keehi bonchettidazinne dhayonta geexen, ashketethan, addatethaninne Ayanan geexettida wozna garsan qoteti diza giddo wozna lo7eteth gido. 
1PE.3.5	Beni wode ba hidota Xoossan ooththida geeshsha macasati geexettiday hayssa malanna. Isti ba azinatas azazettida. 
1PE.3.6	Isti azazettidaykka Saaray Abrahaame “Ta Godo!” gaada azazettidayssa mala. Inteka lo7o miish ooththikkonne issi iita miishi intena daganthonta aggikko inte Saara nayta.
1PE.3.7	Azinato! Inte inte machetara akeekan issife de7ite. Isti intefe daburancha medheteth gidida gishshinne qasseka Xoossi coo mela kiyatethan immiza de7o isti intenara issife laattanayssa gish inte ista bonchite. Inte heyssatho ooththikko inte woossa dhuphiza miishi deenna. 
1PE.3.8	Hessafe asa baggara qas inte issoy issara siiqon diite. Hara asa bolla gakkiza meto inte meto mala xeellite. Inte inte garsan ishanta mala siiqetite. Ashiketanne kiyata gidite. 
1PE.3.9	Anjite attin istas iita cashshas cash zaaroppite. Inte xeeygetiday hessatho ooththidi anjo laattanassa. 
1PE.3.10	Geeshsha Maxaafay giza mala “De7on daana koyizaynne lo7o gallassata beyanas koyiza asi ba duunappe iita haasayonta malanne ba metershatikka gene haasayonta mala naageto. 
1PE.3.11	Iita yo7oppe hakko, lo7o ooththo; saroteth koyonne kaallo. 
1PE.3.12	Goda ayfeti xillota bagga xeelletes. Iza haythetika ista woossa siyanas doya deettes. Hinko iita ooththizayta qas Goday ba hanqo ayfeso bessana” gides.
1PE.3.13	Inte lo7o ooththanas minetikko inte bolla iita miish gaththanay oonee? 
1PE.3.14	Inte lo7o ooththida gish waaye be7ikkoka inte anjo ekkana. Asay inte bolla iita ooththanas mandetizayssas babbofitenne daro qoppofte. 
1PE.3.15	Goda Kirstoosa inte woznan bonchitenne iza inte de7os Goda histite. Intes diza hidota gish intena oychizaytas ubbas zaaro immanas ubba wode giigeti uttite. 
1PE.3.16	Inte istas immana zaaroy qas ashketethaninne bonchon gido. Inte Kirstoosayta gidida gish intes diza lo7o amaleza gish iita haasayiza asay ba iita haasayan yeellatana mala intes lo7o qofay de7o. 
1PE.3.17	Xoossa shene gidikko inte iita ooso ooththidi waayetanayssafe lo7o ooso ooththidi waayetikko lo7o. 
1PE.3.18	Kirstoosikka nuna Xoossako shiishshanaas izi ba hu7es Xillokko shin hanko Xillo gidonta nu nagara gish nam7anthetonta mala issito waayetidi hayqqides. Izi ashon hayqqides shin Ayanan qas paxides. 
1PE.3.19	Hessa he Ayanan qasho keeththan diza shempotakko biidi istas Mishiraachcho qaala yootides. 
1PE.3.20	Heyti heen woyne keeththan diza shempoti kase Nohe wode markabezi ooththeti giigishin isti simmana mala Xoossi dandayan naagishin nuni nees azazettokko gidayta. He markabezan gellin haaththefe attidayta qooday osupun gidida guutha asata xalala. 
1PE.3.21	Hessi he haaththay ha7i qas inte izan attiza xinqate leemiso. Hayssi xinqatey qita bolla geeyanas mecetethi gidonta geeshsha qofa ekanas Xoossako shiishshiza woossa. Izi intena ashshanayka Yesus Kirstoosa dentha baggara. 
1PE.3.22	Izi pude salo biidi ha7i Xoossa achchan dees. Kiitanchatinne godateththi istas dizayti wolqamatakka izas haarettida.
1PE.4.1	Kirstoosi ba ashon waaye ekkida gish inteka ola olettiza miishe gixxida asa mala hayssa ha qofan minnidi giigettite. Ba ashon waaye beyida asi nagara ooso aggides. 
1PE.4.2	Hessafe guye ba diza wode ubban izi daanay iita asho amotethi ooson gidonta dishe Xoossa shene polona. 
1PE.4.3	Hinko dere asati ooththizayssa mala inte coo mela yeda duussan asho amon, mathon, ogey baynda kaassan, wogappe aaththi uyidi durusaninne harassiza eeqa goynnon kase inte aaththida wodezi intes gidana. 
1PE.4.4	Ha7i qas inte ha yo7ozan istara wogay baynda qiixi qiixonta gish isti malaletetessinne intena cayeettes. 
1PE.4.5	Gido attin hayqqidayta bollanne paxa dizayta bolla pirdanas giigi uttidayssas isti zaaro immana. 
1PE.4.6	Hayqqidaytassara Mishiraachcho qaalay yootetiday hessa gishassa. Hessathoka ay asa bollaka pirdiza mala ista asho bolla pirdana. Ista shempoy qas Xoossi diza mala de7on deyana.
1PE.4.7	Hessa gish wode wursethi matides. Inte minni woossanas dandayana mala wogara diitenne woppu gida qofay intes de7o. 
1PE.4.8	Siiqoy daro nagara kammiza gish harappe bollara inte inte garsan lo7ethi siiqetite. 
1PE.4.9	Zuuzunthi baynda issoy issa imathateth mokki ekkite. 
1PE.4.10	Dumma dumma gidida Xoossa kiyatetha imotata ammanetethan oykkidi intefe issi issi asi baas imettida Xoossa kiyatetha imotan hara as maaddo. 
1PE.4.11	Tamarsizadey Xoossa qaala tamarsiza mala tamarso; hagazizadey Xoossi izas immiza wolqan hagazo; hessa malan Xoossi Yesus Kirstoosa baggara haniza ubban galattettana. Bonchoynne godateth mernappe merna gakkanaas izas gido. Amiin!
1PE.4.12	Ta siiqoto! Inte tama mala paaciza meto giddon geliza wode hessa malay kase baynda ooratha miishi gakkidaz intes misatin malaletofte. 
1PE.4.13	Hessafe bollara Kirstoosa bonchoy qonciza wode inte keehi ufayettana mala inte izara iza waayeza ekkizayta gidida mala ufayetite. 
1PE.4.14	Inte Kirstoosa suntha gish cayettikko boncho Ayanay hessika Xoossa Ayanay inte bolla shempiza gish ufayeetite. 
1PE.4.15	Intefe oona bollaka metoy gakkikko hessadey shempo wodhida asa mala, kayso mala, iita ooththida asa malanne asa yo7o giddo coo woxxi gelidade mala gidoppo. 
1PE.4.16	Izi ammanizade gidida gish iza bolla gakkiza metoy diikko qas Kirstoosa sunthan izi Xoossa galato attin yeellatoppo.
1PE.4.17	Pirday doomettanas wodey matides. He pirday doomettanay koyro Xoossa asa bollakko! Histin pirday nunan doommikko Xoossa Mishiraachcho qaalas azazettonta ixida asa wursethi ay gidanee? 
1PE.4.18	Geeshsha Maxaafay “Xilloykka waaydi attanaz gidikko, hanko Xoossas goynnonta asaynne nagaranchati waanandetoo?” giza mala. 
1PE.4.19	Hessa gish Xoossa shene mala waayetiza asati banateththa wursi ammanettida bana medhdhidayssas hadara immidi lo7o ooso ooththonta aggofeto.
1PE.5.1	Hessa gish takka istara issife Woosa Keeththas cimanne Kirstoosa waayezas marka gidida tani qasseka buroppe qoncana bonchoza gishettanas diza tani intenara diza Woosa Keeththa cimata zorays. 
1PE.5.2	Intes hadara imettida Xoossa wude naagite. He iza wudeza wolqara gidonta Xoossi koyiza ogera dosara heemmite. Miishes yiqetethan gidonta hagazanas woznappe koshshan gido. 
1PE.5.3	Hessathoka inte alafetetha garsan dizayta yedhi haaron gidonta wudezas lo7o leemiso besson gido. 
1PE.5.4	Inte hessatho ooththikko hanko waanna heemmizayssi qonciza wode inte mooretonta boncho aklile ekkana.
1PE.5.5	Hessathoka inteno naatethato! Inte cimatas azazetite. Inte wurikka ashketeth afala mala may7idi issoy issas ooththite. “Xoossi otorizayta ixees. Ashketas qasse ba kiyateth imees” geetetti kase Geeshsha Maxaafan xaafetides. 
1PE.5.6	Hessa gish Xoossi ba woden dhoqu histana mala mino Xoossa kusheppe garsara intena ziqqi histite. 
1PE.5.7	Izi intes qoppiza gish intena metiza qofa wursi iza bolla yeggite.
1PE.5.8	Wogara de7ite! Beeggite! Inte morke Daabulossi baas mittana miish koyishe xaagiza gaammo mala inte yuushon harbuqqees. 
1PE.5.9	Alame kumeththan diza inte ishati hessa mala meto ekkana dizayssa inte eridi ammanon minni eqqidi izara eqetite. 
1PE.5.10	Inte guutha wodes waayetidayssafe guye intena Kirstoosa baggara gede merna bonchos xeygida kiyateth ubbas Goday izi barka intena gakkida waayezappe ashshana, maaddananne minthethana qasseka dazgisana. 
1PE.5.11	Bonchoynne wolqay mernappe merna gakkanaas izas gido. Amiin.
1PE.5.12	Tani izan ammanettida isha ga qoppiza Silwaanoose baggara hayssa kiitaza qaanthara intes xaafadis. Ta hessa xaafiday intena zoranassinne hayssi tumu Xoossa kiyateth gididayssa intes qoncisanas gaada. Hessa gish inte hayssan Xoossa kiyatethan minni eqqite. 
1PE.5.13	Inte mala doorettidara Baabiloonen diza micho gidida Woosa Keeththaya intes saroka shiishawus. Ta naa Marqoosikka intena sarokes. 
1PE.5.14	Ammano siiqotethan inte issoy issa yeeri ekkidi saroketite.
1PE.5.14	Intes Kirstoosaytas ubbas saroy gido.
2PE.1.1	Yesus Kirstoosa oosanchanne izan Hawaare Simoona Phexroosappe, nu Godappenne nu dhale Yesus Kirstoosappe bettida xillotetha baggara nu demmida ammano mala bonchettida ammano demmidayto! 
2PE.1.2	Xoossanne nu Goda Yesusa eron kiyatethinne saroy intes gido.
2PE.1.3	Ba bonchoninne ba kiyatethan nuna xeygidayssa nuni iza erida gish iza Xoossatetha wolqay de7ossinne Xoosse goynnanas nuus koshizaz wursi immides. 
2PE.1.4	Ba bonchoninne ba kiyatethan boncho wogay dizayssanne keehi gita gidida iza hidota nuni demmidos. Heytanta baggara inte iita amo gaason hayssa ha alamezan diza dhayoppe kessi ekkidi Xoossatetha hanozappe izara gishettizadenta gidideta.
2PE.1.5	Hessa geedon hayssafe kaalliza miishati intes gujettana mala ane minnite. Ammano bolla kiyateth, kiyatetha bolla erateth; 
2PE.1.6	eratetha bolla bana haaro bana haaro bolla dandayan mineteth; dandayan minetetha bolla Xoosse goynno, 
2PE.1.7	Xoosse goynno bolla ishanta doseteththi, ishanta doseteththa bolla siiqo gujite. 
2PE.1.8	Hayti intes dari dizaz gidikko heyti intena inte Goda Yesus Kirstoosa eron go7aynne ayfey bayndayta gidonta mala naagana. 
2PE.1.9	Hayti ha miishati baynda asi gidikko haahon diza miish demmoonta qooqe asa mala. Hessadey kase aadhdhida ba nagarappe geeydayssaka balettides.
2PE.1.10	Ta ishato! Hessa gish inte xeeygetidayssanne doorettidayssa shaakki eranas keehi amottizayta gidite. Inte hessatho ooththikko mulekka dhupheteketa. 
2PE.1.11	Inte hessatho hanikko mernappe mernas diza nu Goda Yesus Kirstoosa kawoteththan gelanas intes kumeththa maatay imettana.
2PE.1.12	Inte hayta ha yo7ota eridinne he inte erida tuman minni de7ikkoka heyta tani intena qofisanappe guye giikke. 
2PE.1.13	Tani paxa diza wode ubban intena ubba wode dentheththanayssi bessizaz misatidi taas beettes. 
2PE.1.14	Nu Goda Yesus Kirstoosi taas qoncisida mala tani hayssa alammezappe elelada hayqqanayssa ta erays. 
2PE.1.15	Tani ha7i minetizay ta hayqqada intefe shaaketidappe guye inte hayta ha yo7ota ubba wode qopana malassa.
2PE.1.16	Goda Yesus Kirstoosa wolqafe izas yuussa gish nu intes yootida wode nuni nu ayfera iza bonchoza beyidi markattos attin asi coo mela medhi ekkidi gene haasayiza hayssi7e mala gidenna. 
2PE.1.17	“Tani izan ufayetizadey ta dosiza ta naazi hayssa” giza qaala giirissay gita bonchora izas yida wode izi Xoossa Aawappe bonchonne gitateth ekides. 
2PE.1.18	Nuni izara anjettida zuma bolla dishe hayssa ha saloppe yida giirissa nuni nu haythan siyidos.
2PE.1.19	Hessi wurikka kase nabeti yootidayssi tumu gididayssa lo7eth qoncisees. Hessa gish inte dhumason xompes lo7eth naagetizayssa mala kase nabeti yootidayssa lo7ethi naagetite. Inte hessatho ooththanay gadey wontanas, bazzoy zo7ana gakkanaassinne wont maaththa xoolintezi inte woznan poo7ana gakkanaassa. 
2PE.1.20	Inte harappe aaththi qoppanas bessizay Geeshsha Maxaafan diza tinbite qaalan yootettida ay miishikka oonikka baas misatida mala birshanas bessenna. 
2PE.1.21	Ay tinbiteykka asa shene mala mulekka yibenna. Gido attin tinbitey wurikka Xillo Ayanay kaalethin iza kaallida asati Xoossafe ekkidi yootidaza.
2PE.2.1	Gido attin beni wode wordo nabeti dereza giddon dizayssa mala hessathoka ha7i inte giddon wordo astamareti de7andettes. Heytanti asa dhayssiza wordo timirte qotara diccana mala ooththetes. Bana ashshida Godakka kaddidi bana eeson dhayssizaz ba bolla eheetes. 
2PE.2.2	Hessa geedon daro asay yeelachiza ista ogeza kaallees. He ista oosoza geedon tuma ogey cayettes. 
2PE.2.3	Heyti wordo astamareti miishas gaphigaphiza gish barka medhi ekkida yo7o yooti yootidi intes dizaz baas bonqi ekkettes. Beni beni wodesoppe pirday istas giigeti uttides. Addafe ista dhayoy naagees.
2PE.2.4	Haray atto shin nagara ooththida kiitanchatas Xoossi mishetonta isti ciimma gidida dhuma olla giddon de7idi pirda gallas gakkanaas naagettana mala gede gaannamen yeggides. 
2PE.2.5	Hessathoka xillotetha gish saabake gidida Nohe hanko laapun asatara ashshidi Xoossas goynnonta asati diza alameza bolla dhayssiza haathe ehishe qadhetidi kase he wode alameza maaribenna. 
2PE.2.6	Qasseka Xoosse goynnontayta qaxayanas ubbas leemiso gidana mala Soddomeynne Gamoora katamati bidinth gidana gakkanaassinne xuugeti dhayana gakkanaas ista bolla pirdides. 
2PE.2.7	Wogay baynda yeellachiza ooso ooththiza asata ooson ubba wode so7u gishe diza xillo Looxe gidikko ashshi ekkides. 
2PE.2.8	He xillo addezi ista giddon dishin gallas gallas izi beyizayssaninne siyizayssan he wogay baynda asata oosozan iza shempoya waayetadus. 
2PE.2.9	Histin hessi wurikka hessa mala gidikko Goday baas goynnishe diza asata paaceppe ashshanayssanne nagaranchataka wosti qaxayanakkonekka pirda gallassas wosti ista naagidi gaththanakkonne hessa izi erees guussa.
2PE.2.10	Harappeka heyti tuna gidida ba asho amo kaallizaytanne Xoossa Godateth kadhizayta pirda gallassas naagi woththides. Heyti wordo astamareti isti xalatanne otoranchata gidida gish salo bolla istas godateththi dizayta cayishe babbeetenna. 
2PE.2.11	Kiitanchati istafe bollara wolqaynne godateththi dizayta gidikkokka Goda sinthan ista bolla kadhe qaala kessi mootetenna.
2PE.2.12	Heyti wordo astamareti qas baas erettonta ixida miish wursi cashshi cayeettes. Heytanti narxan oyketanassinne hayqqanas yeletida. Coo mela ba shenen dizaytanne qofay baynda do7ata mala. Do7ati coo mela dhayizayssatho istika mulera dhayana. 
2PE.2.13	Qoho ooso ooththida gish isti mulera ba ooso waaga ekkana. Ista ufayssi seeta gallas mathotethinne wogay baynda buraqo. Isti hessa mala wogay baynda gufan intenara issife xeeygetiza wode as balethiza ba asho oosozan isti iitanne yeellachizayta. 
2PE.2.14	Istas nagara oosoppe naagetonta amottiza ayfey dees. Istas nagara ooso siiqiza amotethi ay wodekka simmenna. Ammanon buro minni eqqonta asata baleththettes. Miishshas gaphigaphettes. Isti qangetidayta. 
2PE.2.15	Isti suure ogeza aggagidi dhayida. Iita ooso ooththidi demmiza miish siiqida Bi7oore naa Bala7ame oge biidi balettida. 
2PE.2.16	Bala7amey gidikko ba ooththida nagara gish seeretides shin haasaya eronta hareya asa qaalan izas haasayada he nabeza balappe seera zaaradus.
2PE.2.17	Heyti he asati haaththi baynda pultota. Gote carkon biza shaara mala; ista sakana dhumay naagees. 
2PE.2.18	Kase bala garsan diza asata giddofe kessi ekki yiidi daro gam7onta asata, coo mela hada gidida otoro qaala haasayan, asho amoninne layman baleththettes. 
2PE.2.19	“Inte wozettana” gishe intes ufays imettes. Xoonetida asi bana xoonidades aylle gidi haarettizayssatho istika baas nagaras aylle. 
2PE.2.20	Nu Godanne nuna ashshida Yesus Kirstoosa eridi ha alameza tunatethafe kessi ekkidappe guye qasseka guye simmidi he kase tunatethan xoonetidi gelikko istas kaseyssafe guyeyssi aadhdho iita gidana. 
2PE.2.21	Isti xillotetha oge shaakki eridappe guye istas imettida geeshsha azazozappe guye simmanappe isti kase he xillotetha ogeza eronta aggidakko istas lo7oshin. 
2PE.2.22	“Kanay ba cooyida cooshsha maanas guye simmees” hessathoka “Guddunthi meecetidi guye simmi urqan genderettes” geetettiza tumu leemisoy ista bolla gakkides. 
2PE.3.1	Ta siiqoto! Tani intes xaafishin hayssi nam7antho kiita. Tani intes nam7u kiitataka xaafiday hayta ha yo7ota akeeki ekkidi inte suure qofa qopana mala intena beeggothana gaada. 
2PE.3.2	Hayssafe kase geeshsha nabeti yootida qaalanne qas inte Hawaareta baggara inte demmida nu Godanne nuna ashshidayssa azazo inte yuushi qoppana mala ta koyays.
2PE.3.3	Hara ubbafe kasetidi hayssa yuushi qoppite. Wursetha gallasatan qidhizaytinne ba iita amo kaallishe asa kadhizayti yaana. 
2PE.3.4	Isti qas “Goda Yesusi ‘Yaana’ giza hidotay yootettibennee? Histin izi awan dizee? Beni nu aawati hayqqossappe ha simmin, haniza miishi wurikka medhetosappe ha simmin hekko kase ba diza mala dees” geetes. 
2PE.3.5	Heyti he asati kase daro wodeppe kase saloy Xoossa qaalan medhetoyssanne biittaykka haaththafenne haaththan dizayssa erishe kaadetes. 
2PE.3.6	He wode diza alamezi haaththan miteti dhayides. 
2PE.3.7	Hessathoka ha7i diza saloynne biittay nagaranchati dhayana diza pirda gallas gakkanaas tamas giigi uttida.
2PE.3.8	Ta siiqoto! Inte gidikko Goda achchan issi gallassi shi laytha mala, qasseka shi laythi issi gallasa mala gididayssa hessa he hanoza baloppite. 
2PE.3.9	Issi issi asatas misatiza mala Goday ba yootida hidota qaala polanas gam7enakko shin asi wurikka maarettana malanne ay asikka dhayonta mala koydi izi inte gish takkes.
2PE.3.10	Goda gallassay qasse kayso yeetha mala qopponta dishin gakki wodhana. He gallas saloti gita giirissan aadhdhana. Medheetethi wurikka taman xuugeti dhayana; biittaynne iza bolla dizazi wurikka xuugettana. 
2PE.3.11	Hessa gish heyti wurikka hessatho dhayanazi gidikko histin inte geeshshatethan Xoossas goynnishe daanas intes waani bessenee? 
2PE.3.12	Hessa gish Xoossa gallassay yaanayssa inte lammotizaytanne izi elelli yaana mala ooththizayta gidite. He gallas saloy taman xuugeti dhayana. Medhetethatikka tama seelan seerana. 
2PE.3.13	Gido attin nuni izi nuus immida hidota mala xillotetha oosoy oosetizaso ooratha salonne ooratha biitta naagos. 
2PE.3.14	Hessa gish ta siiqoto! Hessi wurikka hanana gallas inte naagishe diikko Goday intena inte bolla boroy baynda dishin sarotethan demmana mala minni diite. 
2PE.3.15	Nu Goda dandayay intena ashshanas gididayssa inte erite. Nu siiqo isha Phawuloosi baas imettida eratetha mala izi intes xaafidayssi hayssa. 
2PE.3.16	Izi hayssa ha hanoza gish ba kiitatan ubban hayssathoka xaafides. Iza kiitata giddon eranas waayssiza issi issi hanoti deettes. Eratethi istas paccidaytinne nam7u qofan yooqu gizayti hara Geeshsha Maxaafata mirqizayssathokka haytaka isti mirqana. Isti hessatho ooththizay baas dhayanassa.
2PE.3.17	Ta ishato! Inte qas hessa kasetidi erida gish hanko makalata bala geedon goosheti biidi kase inte minni dizasoppe kundonta mala naagetite. 
2PE.3.18	Hessafe bollara nu Godanne nu dhale Yesus Kirstoosa kiyatethaninne iza shaakki eron pude diccite. Izas ha7ikka mernaska bonchoy gido. Amiin.
1JN.1.1	De7o qaala gish koyroppe dizayssa nuni nu haythan siyidayssanne nu ayfera beyidayssa lo7ethi xeellidayssa, nu kushera oykki beyidayssa gish hasayos. 
1JN.1.2	De7oykka qoncides; nukka nu ayfera beyidi markattos. Izas iza Aawa achchan dizayssanne nuuska qoncida merna de7o gish nu intes yootos. 
1JN.1.3	Inteska nunara issifetethi daana mala nuni beyidayssanne siyidayssa intes yootos. Nu issifetethayka Aawaranne iza Naa Yesus Kirstoosara. 
1JN.1.4	Nu ufayssay kumeth gidana mala nu hayssa intes xaafos. 
1JN.1.5	Nu izappe siydi intes yootiza kiitay “Xoossi poo7o; iza achchan mulekka dhumay deenna” gizayssa. 
1JN.1.6	“Nu dhuman simeretishe izara nuus issifetethi dees” giikko wordotos attin tuman dookko. 
1JN.1.7	Gido attin izi poo7on diza mala nukka poo7on simeretikko nu garsan nuus issifetethi dees; iza naa Yesus Kirstoosa suuthi nuna nagara ubbafe geeshshees.
1JN.1.8	Nu nunan nagaray baawa giikko nurka nuna baleththoos; tumaykka nunan deenna. 
1JN.1.9	Nuni nu nagara paaxikko izi nu nagara atto gaanassinne nu qohoppe nuna wursi geeshshanas izi ammanettidadenne xillo. 
1JN.1.10	Nu nagara ooththibeekko giikko iza nu wordancha kessossinne iza qaalayka nunan deenna.
1JN.2.1	Ta nayto! Ta intes hayssa xaafizay inte nagara ooththonta malassa. Gido attin oonikka nagara ooththikko Aawa achchan nuus xabaqay dees. Izikka xilloza Yesus Kirstoosa.
1JN.2.2	Izi nu nagaray atto geetettana mala oge giigissizade; hessika nuna xalala gidonta kumeththa alame asassara attin nuus xalla gidenna. 
1JN.2.3	Nu iza azazota polikko nu iza eridaysa hessan ammanettos. 
1JN.2.4	“Ta iza erays” gishe iza azazo polontade gidikko hessadey wordo asa attin tumay izaden deenna. 
1JN.2.5	Qasse oonikka iza qaala naagikko tumu Xoossa siiqoy izaden poletides. Nuni izan dizayssa erizay hessanna. 
1JN.2.6	Ta izan days giza asi oonikka Yesusi simerettida mala simeretanas bessees.
1JN.2.7	Ta siiqoto! Ta intes xaafizayssi kase intes dizaaro intekon gam7ida azazoyo attin hara ooratha azazo gidenna; gam7ida azazoya kase inte siyida qaala. 
1JN.2.8	Hara baggara ta intes xaafizay Kirstoosa achchaninne inte achchan tumu gidida ooratha azazo; gaasoykka dhumay aadhdhin tumu poo7oy poo7o bolla dees.
1JN.2.9	Poo7on dayssi gishe ba isha ixizadey ha7ikka dhuman dees. 
1JN.2.10	Ba isha siqizadey poo7on dees; hessades dhuphe gidiza miishi deenna. 
1JN.2.11	Gido attin ba isha ixizadey gidikko dhuma giddon dees; dhuman simeretees; dhumay iza qooqisida gish izi awa bizakkonne ba bizaso erenna.
1JN.2.12	Ta nayto! Inte nagaray Yesus Kirstoosappe dendidayssan atto geetettida gish ta intes xaafays. 
1JN.2.13	Aawato! Kase koyroppe dizayssa iza inte eriza gish ta intes xaafays; natethato! Inte iita gidida Xala7e xoonida gish ta intes xaafays.
1JN.2.14	Natetha nayto! Inte Aawa erida gish ta intes xaafays. Aawato! Koyroppe dizayssa iza inte erida gish ta intes xaafays. Natethato! Inte minota gidida gishshinne Xoossa qaalay intenan diza gish inte iita gidida Xala7e xoonida gish ta intes xaafays.
1JN.2.15	Hayssa alameza woykko ha alamezan diza ay miishekka dosoppite. Oonikka ha alameza dosikko Aawa siiqoy izaade achchan deenna. 
1JN.2.16	Gasoykka ha alamezan dizay wuri asho amoteth, ayfes lo7onne duussan ceeqeteth; hayti alameppe attin Xoossa aawappe yizayta gidettenna. 
1JN.2.17	Alameynne alamen diza amotethi aadhdhana shin Xoossa shene polizayti gidikko mernas daana.
1JN.2.18	Nayto! Hayssi wursetha saate. Inte siyida mala Kirstoosara eqetizadey yaana. Ha7ikka Kirstoosara eqetiza daroti yida. Hayssi wursetha saate gididayssa nu hayssan eroos. 
1JN.2.19	Isti nu giddofe kezida. Gido attin isti kasekka nu bagga gidettenna. Isti nu bagga gididakko nunara minni eqqanakoshin; gido attin isti wuri nu bagga gidontayssi erettana mala nuuppe shaaketida
1JN.2.20	Intena qasse Kirstoosi Xillo Ayanan tiyides; hessa gish inte wurikka tuma ereeta. 
1JN.2.21	Ta intes xaafizay inte tuma eronta gish gidenna; gido attin inte tuma eriza gishshinne tuma garsafe aykko wordoykka beettontaysa inte eriza gishassa.
1JN.2.22	Yesusa izi Kirstoosa gidenna gi kaadizadefe hara wordanchay oonee? Hessadey Aawanne Naaza kadiza Kirstoosara eqetizade. 
1JN.2.23	Naaza kaadizades oonasika Aaway deenna; Naaza ekizades ubbas izas Aawayka dees.
1JN.2.24	Inte koyro siyida qaalaya intenan du; inte koyro siyidara intenan diikko inteka Naazanne Aawan daana. 
1JN.2.25	Merna de7oy izi nuus immana gida hidota qaala.
1JN.2.26	Intena baleththiza asata gish hayssa intes xaafadis. 
1JN.2.27	Inte qasse izappe ekkida Xillo Ayanay intenan diza gish haray oonikka intena tamarsanas bessenna. Izi intena tamarsanayssi tumu attin wordo gidenna; Hessa gish Xillo Ayanay intena tamarsida mala Kirstoosan de7ite. 
1JN.2.28	Hessa gish nayto! Izi qonciza wode nuus xalatethi daana mala izi yiza wodekka nu iza sinthan yeeletonta mala inte izan de7ite. 
1JN.2.29	Izi xillo gididayssa inte eriza gidikko xillo ooththizay wuri izappe yeletidayssa inte ereeta.
1JN.3.1	Nuni Xoossa nayta geetettana mala Aaway darsi siiqida iza siiqoy nuus ay mala gitakkone ane beyite! Tumukka nu iza nayta. Alamey nuna eronta aggiday iza eronta aggida gishassa. 
1JN.3.2	Ta ishato! Nuni ha7i Xoossa nayta; buro nu ay hananakkonne ha7i qoncibenna; Kirstoosi qonciza wode nu iza beyananne nuka iza misatanayssa nu eroos. 
1JN.3.3	Hayssa izan hidota ooththizay wuri izi geesh gidida mala bana geeshshees.
1JN.3.4	Nagara ooththizay wurikka makala ooththes; nagaraykka makala. 
1JN.3.5	Izi nagara dhayssanas qoncidayssa inte ereeta. Izan nagaray baawa. 
1JN.3.6	Izan diza asi oonikka nagara ooththenna. Nagara ooththizadey oonikka gidikko iza beybenna woykko eribenna.
1JN.3.7	Ta nayto! Intena oonikka baleththonta mala naagetite. Izi xillo gidida mala xillo ooththizadeykka xillo. 
1JN.3.8	Nagara ooththizay Xala7eppe; gaasoyka Xala7ey koyroppekka nagara ooththizade. Xoossa nay qoncidaykka Xala7e ooso laallanassa.
1JN.3.9	Xoossafe yeletiday wuri nagara ooththenna. Xoossa zerethi izan diza gishshinne izi Xoossafe yeletida gish nagara ooththana dandayenna. 
1JN.3.10	Xoossa naytinne Xala7e nayti shaaketi eretezay hessanna. Xillo ooththontaynne ba isha siiqontay wuri Xoossafe gidenna.
1JN.3.11	Inte koyro siyidara “Nu nu garsan siiqettana bessees” geetettida kiitaya hanno. 
1JN.3.12	Iita bagga gididi ba isha wodhida Qayeele mala gidoppite. Izi aazas wodhidee? Gaasoykka iza oosoy iita; isha oosoy lo7o gidida gishassa. 
1JN.3.13	Ta ishato! Intena alame asay ixikko malaletofte. 
1JN.3.14	Nuni nu ishata dosiza gish hayqoppe gede de7on pinnidayssa nu eroos. Siiqoy bayndadey wuri hayqo giddon dees. 
1JN.3.15	Ba isha ixizadey shempo wodhida asa. Shempo wodhidades merna de7oy bayndayssa inte ereeta. 
1JN.3.16	Yesus Kirstoosi ba shempo nu gish aaththi immida gish siiqoy azakkonne nu hessan eroos. Nukka nu shempo nu ishata gish aaththi immanas nuus bessees. 
1JN.3.17	Miishi dizadey oonikka ba ishay waayetishin beyidi izas mishetonta agikko Xoossa siiqoy izan waani danee? 
1JN.3.18	Ta nayto! Tumu oosonpe attin coo duunaninne qaalan xalala siiqeteth ane aggos.
1JN.3.19	Nuni tumu bagga gididayssa hayssan erossinne nu woznakka iza sinthan shempisos. 
1JN.3.20	Hessika nu woznay nu bolla pirdiza miishan ubban Xoossi nu wozna qofappe bollara gidida gish izi wursi erees. 
1JN.3.21	Ta ishato! Nu woznay nu bolla pirdonta aggikko nuus Xoossa sinthan babbiza miishi deenna. 
1JN.3.22	Nu azazota naagiza gishshinne iza ufayssizaz ooththiza gish nu iza woossizaz wursi nu izappe ekana. 
1JN.3.23	Iza azazoykka nu iza Naaza Yesus Kirstoosa ammananasinne izi nuna azazida mala nuni nu giddon dossettana malassa. 
1JN.3.24	Iza azazota naagizayti wuri izan deettes; izikka istan dees. Izi nunan dizayssa nu izi nuus immida Ayanan eroos.
1JN.4.1	Ta ishato! Ayana wursi ammanoppite; gido attin ayanati Xoossafekonne paaci beyte. Gasoykka daro wordo nabeti biitta bolla laalettida. 
1JN.4.2	Inte Xoossa Ayana erana ogey “Yesus Kirstoosi asa asho may7idi yides” giza Ayanay wuri Xoossafeko! 
1JN.4.3	“Yesus Kirstoosi asa asho may7idi yides” goonta ayanay Xoossafe gidenna; kase izi yaana gishin inte siyida Kirstoosara eqetiza ayanay hessa; ha7ikka izi alame bolla dees.
1JN.4.4	Ta nayto! Inte Xoossayta. Inte ista xoonideta; gaasoyka intenan dizay alamen dizayssafe aadhdhees. 
1JN.4.5	Isti alame baggakko; hessa gish isti haasayizay wuri alameppe kezizayssa; alame asay isti gizayssa siiyees. 
1JN.4.6	Nu qasse Xoossa bagga; Xoosse erizay nu gizaz siyana shin Xoossa bagga gidontaddey gidikko nu gizaz siyenna. Tuma Ayananne wordo ayana nu shaakki erizay hayssana.
1JN.4.7	Ta ishato! Siiqoy Xoossafe gidida gish nuni ane siiqetos. Asa siiqiza asi wuri Xoossafe yeletidadenne Xoosse erizade. 
1JN.4.8	As siiqonta asi Xoosse erenna. Aazas giikko Xoossi siiqo. 
1JN.4.9	Xoossay nu giddon ba siiqo qoncisiday nu iza baggara de7o demmana mala ba naa issineza ha duge ha alamezan yeddidayssanna. 
1JN.4.10	Nuni Xoosse siiqibeykko shin izi nuna siiqides. Nu nagara dhayssana mala ba naaza yeddides. Siiqo guusikka hessa.
1JN.4.11	Ta ishato! Xoossi nuna hayssatho siiqikko nukka nu giddon siiqetanas bessees. 
1JN.4.12	Xoosse beyida asi oonikka baawa. Nuni nu giddon siiqetiza gidikko Xoossi nunan daana. Iza siiqoykka nunan polettana. 
1JN.4.13	Izi nuus ba Ayana immida gish nu izan dizayssanne izikka nunan dizayssa nu hessan eroos. 
1JN.4.14	Aaway ba naaza hayssa ha alame asa ashshanas yeddidaysa nu beydossinne iza gish maarkatoos. 
1JN.4.15	Yesusi Xoossa naa gididayssa ammanidi markattiza ubban Xoossi deessinne, izaadeyka Xoossan dees. 
1JN.4.16	Hessa gish Xoossi nuna siiqiza siiqo nu eroos. Nu iza siiqon ammanettos. Xoossi siiqo. Siiqon dizadey Xoossan dees. Xoossika hessaden dees. 
1JN.4.17	Nuni hayssa biitta bolla de7izay Kirstoosi de7ida mala gidida gish nuus pirda gallas baboy deenna. Hessanka siiqoy nunan kumeth gidees. 
1JN.4.18	Siiqo giddon baboy baawa; tumu siiqoy gidikko babo kessi wora yeggees. Baboy qixaatera issife oykketi dees. Babbizade siiqoy kumeth gidenna.
1JN.4.19	Izi kasetidi nuna siiqida gish nukka iza siiqos. 
1JN.4.20	Oonikka Xoosse siiqays gishe ba isha ixikko hessadey wordo. Ba ayfera beyiza ba isha siiqonta asi ba ayfen beyonta Xoossa siiqanas dandayenna. 
1JN.4.21	“Xoosse siiqiza asi wurikka ba isha siiqanas bessees” giza ha azazoza izi nuus immides.
1JN.5.1	Yesusi izi Kirstoosa gididayssa ammanizay wuri Xoossafe yeletides. Aawa dosizay wuri naazakka izatho dossees. 
1JN.5.2	Nuni Xoosse dosikkonne iza azazo naagikko nu Xoossa nayta siiqizayssa hessan eroos. 
1JN.5.3	Xoossa doso guussi iza azazo naago; iza azazoti deexxo gidettenna. 
1JN.5.4	Gaasoykka Xoossafe yeletiday wuri alame xoonees. Alame xoonizaykka nu ammano. 
1JN.5.5	Yesusi Xoossa naa gididayssa ammanizadefe attin alame xoonizay haray oonee?
1JN.5.6	Haaththaninne suuthan yiday hayssa Yesus Kirstoosa. Izi haaththaninne suuthan yides attin haaththan xalla yibenna. Hessaka iza gish markattizay Ayana. He Ayanay Tumu Ayana. 
1JN.5.7	Hessa gish izas heedzdzu markati deettes. 
1JN.5.8	Heytikka ayana, haaththenne suutha; heedzdzata qaalayka issino. 
1JN.5.9	Nu asa markateth ammanikko Xoossa markatethi hessafe adhees. Hessika izi ba naaza gish immida Xoossa markatetha. 
1JN.5.10	Xoossa naan ammanizade ubba woznan iza gish markay dees. Xoosse ammanontay wurikka Xoossi ba naaza gish immida markatetha ammanonta gish iza wordoses.
1JN.5.11	Iza markatethaykka Xoossi merna de7o nuus immides; he de7oyka iza naazan dees gizayssa. 
1JN.5.12	Naazi dizades de7oy dees; Xoossa nay bayndades de7oy baawa.
1JN.5.13	Intes Xoossa naan ammanizaytas merna de7oy dizayssa inte erana mala ta hayssa intes xaafays. 
1JN.5.14	Nu Xoossa sinth shiiqanas nuus diza xalatethi hayssa. Nu ay miishikka iza shene mala woossikko izi nu woossa siyana. 
1JN.5.15	Nu iza woossiza miish izi wursi siyizayssa nu eriza gidikko nu woossida miisha wursi ekkanayssa nu eroos.
1JN.5.16	Oonikka ba ishay bana hayqos gathonta nagara ooththishin beyikko izas woosso. Xoossika hayqos gathonta nagara ooththidaytas de7o immana. Hayqos gaththiza nagaraykka dees. Hayqos gaththiza nagara gish woosso giikke. 
1JN.5.17	Makalay wurikka nagara; hayqos gathonta nagaraykka dees.
1JN.5.18	Xoossafe yeletiday wuri nagara ooththenna; gaasoykka Xoossa nay iza naagizayssanne iitay iza bochontayssa nu eroos.
1JN.5.19	Nuni Xoossafe gididayssanne alamey kumeth iita asa kushen dizayssa nu eroos.
1JN.5.20	Xoossa nay yidayssa tumu gidida iza nu erana mala akeeka izi nuus immidayssa nu eroos. Nuka tumu gidida iza naaza Yesus Kirstoosan doos; Izikka tumu Xoossan merna de7o.
1JN.5.21	Nayto! Intenatetha eeqatappe naagite.
2JN.1.1	Taappe cimazappe; tumappe ta dosiza doorettida godatteyssinne izi naytas; tana xalla gidonta tumu erizayti wuri dosizaaris kiitettida kiita. 
2JN.1.2	Gaasoykka hayssi tumay ha7ikka nu giddon dizayssanne sinthafekka mernas daanayssa.
2JN.1.3	Xoossa Aawappenne iza Naa Yesus Kirstoosappe kiyatethi, maarotethinne saroy tumaninne siiqon nunara gido.
2JN.1.4	Ne naytappe baggati Aawappe nuus imettida azazoza mala tuman minni dizayta ta beyida gish daro ufayetadis. 
2JN.1.5	Ha7ikka godatteye! Kaseppeka dizaaro attin ta nees hara ooratha azazo xaafikke; hessika nuni nu giddon siiqetanayssa. 
2JN.1.6	He siqoykka nu iza azazoza mala daanayssa. Azazozikka inte koyro siyida mala siiqon daana mala.
2JN.1.7	Yesus Kirstoosi asa asho may7idi yibenna giza ammanonta daro baleththizayti alame bolla laalettida. Heyta malay ay asikka as baleththizadenne Kirstoosara eqetizade. 
2JN.1.8	Inte gidikko inte daabura waagappe mela attonta malanne kumeththa woyto ekana mala inte hu7es naagetite. 
2JN.1.9	Kirstoosa timirte mala doonta asinne iza timirtefe balettidi kare keziza as oonanka Xoossi deenna. Kirstoosa timirten dizaddey gidikko izas Aawaynne Aawa Nay deettes. 
2JN.1.10	Oonikka inteko yishe hessa he timirteza ekki yoonta as mokki ekoftenne saroka gooppite. 
2JN.1.11	Mokki ekkidi baso gelthizadey hessade ooson izara issino gides.
2JN.1.12	Ta intes xaafanaas koyiza daro miishi deessishin waraqataninne qalamen xaafana mala koykke. Gidikkoka nu ufayssay kumeth gidana mala ta inteko baada inte sinthan intenara haasayanas hidota ooththays. 
2JN.1.13	Doorettida ne michey nayti nena saro geetes.
3JN.1.1	Taappe cimazappe tumappe ta siiqiza ta siiqo lagge Gayiyoosas. 
3JN.1.2	Ta ishazo! Ne shempoy lo7on diza mala ne asatethay lo7o daana malanne ne ooththizazi wurikka nees giiga gidana mala ta nees woossays. 
3JN.1.3	Ne tumas ammanettidade gidida mala qasseka ne hanoy wuri tumu gididayssa issi issi ammaniza asati taakko yiidi ne gish yootin siyada ta daro ufayetadis. 
3JN.1.4	Gaasoykka ta nayti lo7onne tuman simeretishin siisafe aadhdhiza hara ufaysi taas deenna.
3JN.1.5	Ta ishazo! Isti nees imath gidikkokka neni ne ishatas ooththida miishe ubban ammanettadasa. 
3JN.1.6	Ne bolla ay mala siiqoy dizaakkonne isti ne gish Woosa Keeththa asa sinthan markattida. Isti biza ogen Xoosse ufaysiza hanon ne ista maaddikko lo7o ooththassa. 
3JN.1.7	Ayssi giikko isti Xoossa ammanontaytappe aykkokka ekkonta Kirstoosa suntha gish mela kezida. 
3JN.1.8	Hessa gish nu issife tumas ooththana mala heytanta malata mokki ekkanas bessees.
3JN.1.9	Ta Woosa keeththas hayssafe kase xaafadis. Gido attin kaaleththizade gidana koyiza Diyoxiraxoosi nu gizaz ekenna. 
3JN.1.10	Hessa gish, ta he biikko izi ba iita qaalan nu sunth mooranas ooththidaysa ta intes qoncisana. Hessika izas gidonta ixin ammaniza asa mokki ekenna; mokki ekana koyizaytaka diggessinne Woosa Keeththafe kessi gooddes.
3JN.1.11	Ta ishazo! Lo7ota misata attin iita asata misatoppa. Lo7o ooththizadey wurikka Xoossa asa. Iita ooththizadey qasse Xoosse beybenna. 
3JN.1.12	Dimexiroosas asi wuri lo7o markatees. Tumaykka izas markatawus. Nukka izas markattos; inteka nu markay tumu gididayssa ereeta.
3JN.1.13	Ta nees xaafana buro daro yo7oy dees shin ta nees waraqatan xaafanaas koyikke. 
3JN.1.14	Ta nena mata wode beyanas hidota ooththays; he wode nu issife utti haasayana.
3JN.1.15	Ane saron da; ne laggeti nena saro saro geettes; ta laggeta sunthan sunthan xeeygada saro ga.
JUD.1.1	Yesus Kirstoosas ooththiza Yaqoobe isha Yuhudappe, intes xeeygetidaytas, Xoossi Aaway siiqizaytassinne Yesus Kirstoosi naagidaytas ubbatas; 
JUD.1.2	maarotethi, sarotethinne siiqoy intes daro.
JUD.1.3	Ta siiqoto! Nu issife attida atotetha gish ta intes xaafanas daro koyadisishin ha7i qasse nam7anthonta issito Xoossi asas immida ammano gish inte daro baaxettana mala ta intena zorays. Ta intes xaafanas taas tooho gidides. 
JUD.1.4	Ista bolla pirdetanays daro wodeppe kase ista gish xaafetida asati inteko kalxi gelida. Heytanti Xoosse erontayta; nu Goda kiyatetha coo mela laammizaytanne Xoossa goynnontayta. Izi barka nuna haarizayssanne nuus Goda gidida Yesus Kirstoosakka kaadettes.
JUD.1.5	Inte hessa ubbakka kaseti erikkoka Goday ba dereza Gibxeppe kessidi ashshidayssanne hanko ammanontayta guyeppe dhayssidayssa ta intena akeekissana koyays. 
JUD.1.6	Hessathoka ba boncho naagonta ixidi ba dizaso yeddida kiitanchata inte yuushi qoppana mala; Xoossi ista gita pirda gallas gakkanaas merna qashos gird gida dhuman naagi woththides. 
JUD.1.7	Hessathoka Soddomeynne Gamoray qasseka ista heeran diza katamatikka laymatidanne salo medhetethatara laymatanas amottida. Hessa gish isti merna taman xuugetanaytas leemiso gidida. 
JUD.1.8	Hessathoka heyti he asati barka ba agumo kaallidi barka ba asho tuniseetes. Bappe bollara dizaytas azazettettenna. Isti salon bonchora dizaytaka cayeettes. 
JUD.1.9	Haray attoshin salo kiitanchata halaqay Mikaaley Muse asho gish izara palametishe “Nena Goday hanqetto!” gides attin izas cashsha qaala zaaribenna. 
JUD.1.10	Hayti asati qasse istas eretonta ixida miish wursi cash cayeettes. Aykkokka eronta meheta mala coo mela qoppi ekkida miishi istas diikko isti hessan dhayana. 
JUD.1.11	Isti Qayeele ogen bida gish miishas giidi Bala7ame mala balan kundida. Qasse Qoorey eqettida mala istika eqettidi dhayida gish istas aayye-ana! 
JUD.1.12	Hayti ha asati yeellay baynda layma hanora issi bolla inte diggisseson beettiza wode intes dhuphe gidettes. Isti baas xalala qoppeetes. Isti carkon biza iray baynda shaara mala. Ayfey ayfiza woden ayfey baynda xaphoppe dhoqalletidi nam7uto melida mitha mala. 
JUD.1.13	Isti yeellachiza ba oosoza wolqama abba dambala mala gopponto copu histizayta. Gird gida dhumay ista mernas naagizayssanne coo mela waayetiza xoolinteta malakko!
JUD.1.14	Addameppe ha simmin laapuntho yeleteth gidida Henookey “Hekko Xoossi qooday baynda geeshsha kiitanchatara asa ubba bolla pirdanas yaana. 
JUD.1.15	Heyta Xoossas goynnonta asati ooththida iita ooso geedon ista izi qaxayana. Addafeka Xoossi heyta baas goynnonta nagaranchata bolla isti haasayida iita miishata gish izi ista bolla pirdana” gides.
JUD.1.16	Heyti he asati ubba wode zuuzumetizaytanne ay miishanka ufayeti erontayta. Isti ba iita amo kaallizayta; ista duunan otoretetha qaalay kumides. Baas ba go7a koyishe as addasheettes.
JUD.1.17	Inte ta siiqoto! Nu Goda Yesus Kirstoosa Hawaareti hayssafe kase yootida qaala akeekite. 
JUD.1.18	Isti “Wode wursethan Xoossa sheneppe haakkidayti barka ba iita amo kaallishe as qidhizayti yaana” giidi intes kase yooti woththida. 
JUD.1.19	Heyti asa issa issafe shaakkizayta; asho amoteth kaallizaytanne istan Xillo Ayanay bayndayta. 
JUD.1.20	Ta ishato! Inte qasse ubbafe bollara inte geeshsha ammanon minni eqqite; Xillo Ayananka minni woossite. 
JUD.1.21	Nu Goda Yesus Kirstoosi ba maarotethan intena merna de7on gaththanayssa naagetishe intenatetha Xoossa siiqon naagite.
JUD.1.22	Sidhishe diza asatas mishetite; 
JUD.1.23	issi issi asata tamappe kessi ashshite; haratas yashshatethan mishetite shin nagaran tunida ista asateth bochchida mayokka wursi ixite.
JUD.1.24	Intena kundethafe ashshanassinne intena wosoy bayndayta histidi ufayssan ba boncho sinthi shiishshanaas dandayizayssas; 
JUD.1.25	izi xalala nuus Xoossanne dhale gidida Goda Yesus Kirstoosa baggara benippe doommidi ha7i gakkanaassinne mernaska bonchoynne gitateth, wolqaynne godateththi izas gido. Amiin.
REV.1.1	Hayssi ajjutazi mata wode biitta bolla hananayssa baas ooththizayta bessana mala Xoossi Yesus Kirstoosas immidayssa. Yesus Kirstoosikka ba kiitancha kiittidi ba oosanchaza Yohannisas hayssa ajjutaza qoncisides. 
REV.1.2	Yohannisikka Xoossa qaala gishshinne Yesus Kirstoosi tamarsida tuma gish qasseka izi ba ayfen beyidayssakka wursi markattides. 
REV.1.3	Hayssi wurikka hananay mata woden gidida gish hayssa tinbite qaala nababiza asi anjettidade. Hessathoka tinbite qaala siyizaytinne ha tinbite qaala xaafettidayssa poli ooththizayti isti anjettidayta.
REV.1.4+REV.1.5	Iisiyan diza laapun Woosa Keeththatas Kasekka dizayssafe, ha7ikka dizayssafenne, 
REV.1.6	Nuni Yesus Kirstoosa aawa Xoossas ooththana mala nuna izi kawotanne Qeeseta kessida Yesus Kirstoosas bonchoynne wolqay mernappe merna gakkanaas izas gido! Amiin. 
REV.1.7	Hekko izi saloppe shaarara gita bonchora yaana. Kase iza caddi wodhidaytikka attonta asi wurikka iza beyana. Biitta bolla diza dereyka wurikka iza gish yeekkana. Hayssi ha yo7ozi tumukko! Amiin. 
REV.1.8	Kasekka, ha7ikka dizayssi buroppeka Yaanayssi wursi dandayiza Goda Xoossi “Alfaynne Oomegay, Koyroynne Wurseththi tana” gees.
REV.1.9	Tani Yesusa waayeza iza kawoteththa qasseka iza dandayan intenara issife gidida ta inte ishay Yohannisi Xoossa qaalaninne Yesusas markattida gish qashetada Fiiximo geetettiza abba giddon diza dere daarin days. 
REV.1.10	Tani Goda gallas Xillo Ayanan dhisko mala coo liphiphi gishin dinke giirissa malay gita giiris taappe guyera, 
REV.1.11	“Neni beyizayssa waraqatan xaafada laapun Woosa Keeththatas heytikka Epesoones, Samerneeses, Phergamoones, Tiyaxiroones, Sardeeses, Piladelfiyassinne Lodoqiyas yedda” gishin siyadis.
REV.1.12	Hessa taas ooni yootidakkonne erana gaada ta guye yuuya xeelliza wode xompe ista bolla woththiza worqafe oosettida laapun ballata beyadis. 
REV.1.13	He ista bolla xompe woththiza ballata giddon asa naa misatizade demmadis. Izikka hirki toho qirphe gakkiza aduussa may7o may7ides; tira bollakka worqa may7o may7ides.
REV.1.14	Iza hu7eynne iza hu7e binanay qas booththa shach misatiza booththa suufe geetettiza katha mala. Iza ayfetikka tama laco misatetes. 
REV.1.15	Iza tohoti tama bonqon qoxeti kezida xarqimala misatetes. Iza qaalaykka wolqama piissa haaththe giiriza mala giirees. 
REV.1.16	Izi ba ushachcha kushen laapun xoolinteta oykkidi uttides. Iza duunappe nam7u baggara qara mashshay kezees. Iza ayfesoy awa arshe mala xolqetees.
REV.1.17	Tani hessa beyada hayqqida as misatada iza toho garsan kundadis. Izi qas ta bolla ba ushachcha kushe woththidi “Ne babbofa! Koyroynne wursethi tana. 
REV.1.18	Tani paxa days. Kase hayqqadiskoshin hekko tani hayssafe mernaas paxa daana. Hayqo bollanne Si7ole bolla tani Goda. 
REV.1.19	Hessa gish neni beyidayssa ha7i dizayssanne guyeppe hananayssa xaafa. 
REV.1.20	Neni ta ushacha kushen beyida laapun xoolintetanne xompe ista bolla woththiza worqafe oosettida laapun ballata xuuray hekko hayssa. Laapun xoolinteti laapun Woosa Keeththata kiitanchata. Xompe ista bolla woththiza laapun worqa ballati laapun Woosa Keeththata.
REV.2.1	“Efesoonen Woosa Keeththa kiitanchas ‘Hayssi laapun xoolinteta ba ushachcha kushen oykkidadefenne ista bolla xompe woththiza laapun worqa ballata giddon simeretizadefe yootetides. 
REV.2.2	Tani ne oosoza, dafeteththanne dandayakka erays. Neni qas iitata yegga aadhdhanas dandayontayssa Hawaareta gidonta dishe bana Hawaareta gizaytaka shaakada isti wordanchata gidoyssa ne gakka demmidayssa ta erays. 
REV.2.3	Neni dandayan minna eqqidayssanne ta suntha gish saletonta ne waaye beyidayssa ta erays. 
REV.2.4	Gidikkoka ta nena kadhiza issi miishi dees. Hessika neni kase ne siiqoza aggadasa. 
REV.2.5	Neni kase ay mala dhoqason dashe ha7i qas ne waana kundidakkonne ane yuushsha qoppada maarotethan simma gela. Ne kase ooththiza beni ne oosoza zaara ooththa. Ne hessa wursa zaara ooththonta ixxikko ta neeko yaana. Neni maarotethan gelonta ixxiko ne xompe iza bolla woththiza balla he izi dizasoppe ta denthayichana. 
REV.2.6	Gido attin ta nena galatiza issi miishi dees. Hessika tani ixiza Niqola bagga asa ooso nekka ixxadasa.
REV.2.7	“Ayanay Woosa Keeththatas gizayssa haythi dizadey wurikka siyo! ‘Xoonidadey Xoossa Gannate giddon diza de7o mitha ayfe maana mala ta ooththana.’
REV.2.8	“Samerneese Woosa Keeththa kiitanchas, hayssi koyronne wurseth gididayssafe kase hayqqidayssafenne ha7i qas paxa dizayssafe yootetidaza. 
REV.2.9	Tani ne waayezanne ne manqotetha erays. Gidikkoka neni dureko. Ayhuda gidonta dishe bana nuni Ayhudakko giza Xala7e maabara gididayti heyti ne sunth mooroyssa ta erays. 
REV.2.10	Buro sinthafe ne bolla gakkana metos babbofa. Inte paacettana mala intefe issi issi as dabuloosi qasho keeththe gelthana. Tammu gallas gakkanaas inte waaye beyanashin ne hayqqana gakkanaas ammanettidade gida. Tani nees merna de7o aklile hista immana.
REV.2.11	“Ayanay Woosa Keeththatas gizayssa haythi dizadey siyo! xoonidadey nam7antho hayqon qohetenna” ga xaafa gides. 
REV.2.12	Phergamoone Woosa Keeththa kiitanchas “Hayssi nam7u baggara qara mashsha oykkidayssafe yootetidaza. 
REV.2.13	Neni Xala7e algay dizason dizayssa tani erays. Gido attin neni ta suntha lo7etha oykkadasa. Ne tana ammanizayssa aggabeyka. Taas ammanettida marka gidida Antiphasi Xala7ey diza inte kataman asa kushen hayqqida wodekka ne tana ammano agabeyka. 
REV.2.14	Gidikkoka ta nena kadhiza issi miishi ne bolla dees. Hessika Bala7ame timirte oykkida issi issi asati inte giddon deettes. Hessi Bala7amey Isra7eele asay eeqas yarshettida kath miidinne layma laymatidi dhuphettana mala Baalaqe zoridade. 
REV.2.15	Hessathoka Niqola bagga asata timirte oykkida asatikka inte giddon deettes. 
REV.2.16	Hessa gish maarotethan gela; akkay giikko tani ellesada neeko baada nena ta duunappe keziza mashsha misatiza qaalara olana.
REV.2.17	“Ayanay Woosa Keeththatas gizayssa haythi dizadey siyo! Xoonidades ta qotan diza mannafe immana. Izi taas gididayssa bessanas iza bolla ooratha sunthi xaafetida booththa shuch izas ta immana. Hessaka ekkidadefe attin hara asi oonikka erenna. 
REV.2.18	“Tiyaxiroone Woosa Keeththa kiitanchas hizga xaafa ‘Hayssi tama laco misatiza ayfeti dizaddefenne bonqida taman geli qoxeti kezida xarqimala misatiza tohoti dizadefe Xoossa naappe kiitettidaza. 
REV.2.19	Tani ne oosonne ne siiqo, ne ammanonne ne haggazo, ne dandayan minnoyssakka erays. Kase oosozappe guyeyssi aadhdhizayssaka ta erays. 
REV.2.20	Gido attin ta nena kadhiza miishi dees. Hessika bana ‘Ta nabe’ giza macasayo Elizabeelo neni bessa aggida gish iza taas ooththizayti layma laymatana malanne eeqas yarshetida kath maana mala iza tamarsada baleththadus. 
REV.2.21	Iza maarotethan gelana mala ta izis wode immadisshin, iza qas ba laymatethafe simmanas koyabeykku. 
REV.2.22	Hessa gish ta izo waaye alga bolla yeggana. Izira ooththida asati ba iita oosoppe maarotethan simonta ixikko izira issife laymatida ubbata bolla gita meto ta ehana. 
REV.2.23	Tani izi nayta hayqon qaxayana. Woosa keeththati wurikka asa qofanne asa amo shaaka erizay tana gididayssa erana. Tani intes issas issas izaade ooso mala immana.
REV.2.24	“Tiyaxiroonen dizaytas intessinne hayssa iita timirte tamarontaytas ubbas hessathoka issi issi ‘Xala7es hayssi ciimma xuura’ geetettizayssa kaallontayta intena tani hara tooho toossikke. 
REV.2.25	Gidikkoka ta hee baana gakkanaas intes dizaz wursi minthi oykkite. 
REV.2.26	Xoonidadessinne ta ooson wurseth gakkanaas minnizades Ayzaabeta bolla ta godateth immana. 
REV.2.27	Izi ista birata guufera haarana. Urqafe medhetida miisha mala izi bukkidi liiqisana. Hessi he godateththayka tani ta Aawappe ekko godateththa mala. 
REV.2.28	Ta izas wonta bolla keziza xoolinteza immana.’ 
REV.2.29	Ayanay Woosa Keeththatas gizayssa haythi dizay wuri siyo!” gaada xaafa gides.
REV.3.1	Sardeese Woosa Keeththa kiitanchas, “Hayssi Xoossa Ayana laapunatappenne xoolinteta oykkidadefe yootettidaza. Ta ne ooso erays. Neni sunthan paxa daasa shin qas hayqqadasa. 
REV.3.2	Beegga! Hayqqana matidayssanne nees wurashe guuth attida wolqayo zaara mintha. Tani ta Goda sinthan ne oosoy kumeth gidin beyabeekke. 
REV.3.3	Hessa gish neni ay mala timirte ekkidakkone ne siyoyssa yuusha qopanne naaga. Maarotethanka gela; neni beeggonta aggiko qas ta kayso mala ne qopponta putu gaana. Ta ay saaten neeko yaanakkonne ne erakka. 
REV.3.4	Gido attin ba may7o tunisontayti Sardeesen guutha asati nenara deettes. Heyti bootha may7o may7anayssi istas bessiza gish isti booththa may7o may7idi tanara baana. 
REV.3.5	Xoonidadey istathoka bootha may7o may7ana. Izaade sunth tani ta Aawa sinthaninne kiitanchata sinthan erisana. De7on dizayta sunthi xaafetida de7o mazgabappe quccikke. 
REV.3.6	“Ayanay Woosa Keeththatas gizayssa haythi dizaddey siyo!”
REV.3.7	Filadelfiya Woosa Keeththa kiitanchas “Hayssi geeshshinne tumancha gididayssafe Dawute keeththa qulpe oykkidayssafe yootetidayssa. Izi doyidayssa oonikka gordenna. Izi gordidaz oonikka doyenna. 
REV.3.8	Tani ne ooso erays; hekko oonikka gordanas dandayonta doya penge ne sinthan woththadis; ne wolqay guuth gididayssa ta erays; gidikkoka ne ta qaala naagadasa; ta sunthaka ne kadabeykka. 
REV.3.9	Hessa gish baas Ayhuda gidonta dishe bana Ayhuda gizayti heyti Xala7e maabarappe gidida wordoti yiidi ne toho bolla kundana mala ta ooththana. Tani nena siiqidayssa isti erana mala ta ooththana. 
REV.3.10	Neni dandayizadde gida gaada ta nees yooto qaala ne naagida gish takka buro biitta bolla diza asa paacanaas kumeththa alame bolla yaana waayeza gallassafe ta nena naagana. 
REV.3.11	Hekko ta eeson yaana. Ne aklile oonikka ekkonta mala nees dizaz lo7etha oykka. 
REV.3.12	Xoonidade tani ta Goda Xoossa Keeththan tuus ooththana. Izi heeppe mulekka kezenna. Ta Goda sunthinne ta Goda katamaza sunthikka ta iza bolla xaafana. Hanna katamaya saloppe ta Goda achchafe wodhdhana ooratha Yerusalame. Takka ta ooratha suntha he izaade bolla xaafana. 
REV.3.13	“Ayanay Woosa Keeththatas yootizayssa hayth dizaddey siyo!
REV.3.14	“Lodoqiya Woosa Keeththa kiitanchas ‘Hayssi amiin’ gidayssafe tumu ammanettida marka gididaddefe Xoossa medhetethi wuri izappe bettidadefe yootetidaza. 
REV.3.15	Tani ne ooso erays. Neni irxa woykko misha gidakka. Neni irxa woykko misha gididakko lo7okkoshin. 
REV.3.16	Irxa woykko miisha gidonta ne coo donbola gidida gish ta nena ta duunappe kessa cuttana gays. 
REV.3.17	‘Ta durekko; taas daro haaroy dees; taas aykkoykka paccibenna’ gaasa shin ne qas gilqa; aykkoy baynda hiyeesa, manqo, qooqenne ne kallo dizadde gididayssa erabeekka. 
REV.3.18	Ne dure gidana koykko taappe taman paacetida worqa shammana mala neni ne kallotetha yeellatetha kammanas booththa may7o may7ana malanne xeellanaska dandayana mala ayfe dhale shammada ne tiyettana mala ta nena zorays. 
REV.3.19	Tani ta dosizayta wursa hanqayssinne qaxayays; hessa gish neni minna; maarotethanka gela. 
REV.3.20	Hekko! Tani pengen eqqada xeygays; oonikka ta qaala siydi ba pengeza taas doyikko ta izakko gelada izaadera maana. Izaadeyka tanara maana. 
REV.3.21	Tani xoonada ta Aawara iza algan uttidayssatho xoonidadey tanara issife ta alga bolla ta uttissana.
REV.3.22	“Ayanay Woosa Keeththatas gizayssa hayth dizay siyo!” ga xaafa gides.
REV.4.1	Hessaf guye tani salon doya diza penge beyadis. Tani koyro siyiday dinke giirisa mala giiris “Haa pude keza, buroppe hanana miishata ta nena bessana” gides. 
REV.4.2	Tani heerakka Ayanan liphiphi gaada salon diza alga beyadis. He algaza bollaka issadey uttides. 
REV.4.3	He alga bolla uttidayssa medhay Iyasiphidenne Serdinoone inqu misatiza algaza yuuyi aadhdhidi Margide geetettiza inqu misatiza zuullay dees. 
REV.4.4	Hessathoka he algaza yuuyi aadhdhida nam7u tammanne oyddu algati deettes. He algata bolla qas booththa may7o may7idi ba hu7e bolla worqa aklile woththida nam7u tammanne oyddu cimati uttida. 
REV.4.5	He algafe qas wolqanthinne daada giiris kezees. He alga sinthan poo7iza laapun xompeti deettes. Heytikka Xoossa Ayana laapunata. 
REV.4.6	He alga sinthan geesh milxi gida xolqiza mastoote misatiza abbay dees. Iza giddon alga yuushon daro ayfera diza oyddu do7ati deettes. 
REV.4.7	Koyro do7azi gaammo misatees. Nam7anthozi qas boora misatees. Heedzdzanthoza ayfesoy asa ayfeso misatees. Oydanthozi qas piradhiza golle kafo misatees. 
REV.4.8	He oyddu do7ati issoy issoy usuppun qefera deettes. Qefeta yuushoninne qefeta giddon ayfey kumides. Isti qammanne gallas, “Geeshshawu! Geeshshawu! Geeshshawu! Wursa dandayiza Godo! Kasekka ha7ikka dizaysso, burokka yaanaysso guussafe shempi erettenna.”
REV.4.9	He do7ati he alga bolla uttidayssassinne mernappe merna gakkanaas dizayssas gitateth, bonchonne galataka shiishshiza wode ubban, 
REV.4.10	nam7u tammanne oyddu cimati mernappe merna gakkanaas diza ba alga bolla uttidayssa sinthan gupannidi izas goynnettes. Ba akliletaka he alga sinthan woththidi,
REV.4.11	“Nu Goda Xoosso,
REV.4.11	Neni wursa medhdhida gish
REV.4.11	Medheetethi wurikka
REV.4.11	medhetidaynne
REV.4.11	shempora dizay ne shenen gidida gish
REV.4.11	gitateththi, bonchoynne wolqayka nees bessees” gida.
REV.5.1	He alga bolla uttidayssa ushachcha kushe qaa7a garsaninne bolla baggara xaafeti uttida laapun maatamen gordettida issi xaaxeti uttida maxaafa beyadis. 
REV.5.2	Issi mino kiitancha dayssi gita qaalara “Hayta maatameta birshidi ha xaatha maxaafa doyanas bessizadey oonee?” gi haasayishin ta beyadis. 
REV.5.3	Gido attin salonka gidin woykko sa7a bolla woykko biittafe garsa bagganka he xaatha Maxaafa doyidi iza giddon dizayssa xeellanaas dandayida asi oonikka bettibenna.
REV.5.4	Takka he xaatha maxaafa birshidi iza giddo xeellanas bessizadey bettonta aggida gish daro yeekkadis. 
REV.5.5	He wode cimatappe issadey taas “Ne yeekkofa! Hekko Yuhuda bagga gidida Dawute zarkefe dendida gaammoy izi kase xoonides. Izi he xaatha Maxaafazanne he laapun maatameza doyanaas dandayees” gides.
REV.5.6	Hessafe guye alga bollan oyddu do7ata giddon he cimata giddonka shukettida dorsa misatizayssi eqqidayssa ta beyadis. He dorsazas laapun kaceynne laapun ayfey dees. He ayfetikka kumeththa alame kiitettida Xoossa Ayana laapunata. 
REV.5.7	He dorsay yiidinne alga bolla uttidayssafe, ushacha kushen diza xaatha maxaafa ekides. 
REV.5.8	He xaatha maxaafaza ekkida mala oyddu do7atinne nam7u tammanne oyddu cimati he dorsa sinthan ba liiphen gupannida. Istika issoy issoy ba kushen diiththa mala miish oykkides. Hessathoka geeshshata woosa gidida izan exaney kumida worqa xaaro ba kushen oykki deettes.
REV.5.9	Ooratha yeth hizgi yexida
REV.5.9	“Neni asa dumma dumma kochchafe,
REV.5.9	dumma dumma qaalan haasayizaytappe,
REV.5.9	dumma dumma qommofenne
REV.5.9	dumma dumma dereppe
REV.5.9	Xoossas wozanaas ne shukettida gish he xaatha maxaafaza ekkanasinne maatametaka doyanaas bessizade gidadasa. 
REV.5.10	Ne ista nu Goda Xoossas
REV.5.10	Kawotanne Qeeseta ooththadasa.
REV.5.10	Istika biitta bolla kawotana.” 
REV.5.11	Tani gede zaara xeellishin he algaza, do7atanne cimata yuuyi aadhdhida daro kiitanchata qaala giiris siyadis. Istas corateththay daro shiyaninne daro milonen qoodetees. 
REV.5.12	Isti daro gita qaalan “Ha shukettida dorsay wolqa, dureteth, erateth, minoteth, gitateth, bonchonne galata ekkanas bessees” gida.
REV.5.13	Salonka sa7a bollaka, biittafe garsanka, abba giddon diza medhetetha ubban “Alga bolla uttidayssassinne dorsaas galataynne dhoqatethi, bonchoynne wolqay mernappe merna gakkanaas izas gido!” gishin ta siyadis. 
REV.5.14	Oyddu do7atikka “Amiin” gida. Cimatikka ba liiphen gufannidi izas goynnida.
REV.6.1	Hessafe guyekka he dorsay laapun maatametappe koyro maatameza doyishin ta beyadis. He oyddu do7atappe issoy dada guguntha mala qaalara “Haa ya!” gishin siyadis. 
REV.6.2	Qasseka booththa para beyadis. He paraza bolla ba kushen wondafe oykkidadey dees. Izas qas aklileyka imettides. Izikka xoonizade gididi xoonoppe gede xoonon baanas kezides. 
REV.6.3	He dorsay nam7antho maatameza doyda mala nam7antho do7azi “Haa ya!” gishin ta siyadis. 
REV.6.4	Qasseka hara xeeqa zo7o paray kezides. He para togidadey biitta bollafe saroteth dhayssana malanne asay ba garsan issoy issa wursana mala ooththisanas izas godatethinne wogga gita mashshay imettides. 
REV.6.5	Dorsazi heedzdzantho maatameza doyin heedzdzantho do7azi “Haa ya!” gishin ta siyadis. Qasse karetha para beyadis. He para bolla uttidayssi ba kushen maka miish oykkides. 
REV.6.6	Oyddu do7ata giddofe yida misatiza qaala siyadis; he giirissayka “Bagga kilo gidiza giste issades issi gallasa damoza; qasse issi kilo kumana sayso pace gidiza bangay issi gallasa damoza gido. Gido attin zaytenne woyne mith qohoppa” gishin ta siyadis.
REV.6.7	He dorsay oydantho maatameza doyin oydantho do7aza qaalay “Haa ya!” gishin siyadis. 
REV.6.8	Qasseka Cololo para beyadis. Para togidayssa sunthi hayqo geetettes. Iza qas duufoy kaallees. Hayqoynne Duufoy biittafe sayso olan, gafan, boshaninne bazzo do7an wodhana mala godateththi istas imettides. 
REV.6.9	Ichashantho maatameza izi doyin Xoossa qaala gishshinne ba markattida markatetha gish hayqqidayta shempota yarsho yarshizasoza garsan beyadis. 
REV.6.10	Isti qas qaala dhoqu histidi “Geeshshanne tumancha Godawu! Neni biitta bolla diza asaa bolla pirdontaynne nu suutha gish ne halo kessontay ayide gakkanaassee?” giidi waassida. 
REV.6.11	Istas issas issas booththa may7oy imettides. Ista malatika buro hayqqana. Ista mala oosancha gidida ista lagettinne ista ishata qooday kumana gakkanaas isti guutha wodes shempidi takana mala istas yootetides.
REV.6.12	Hessafe guye he dorsay usupuntho maatameza doyin tani gede izakko xeelladis; hekko Biittay wolqama qaath qaaxides. Awa arshey asi kayos may7iza karetha may7o mala karexxides. Aginayka kumeththara suutha mala zo7adus. 
REV.6.13	Wolqama assura carkoy carkidi mitha ayfe qoqofiza mala saloppe xoolintey qoqofetides. 
REV.6.14	Saloykka waraqata mala xaaxettidi kichchides. Zumatinne abba giddon diza gadeti wurikka ba dizasoppe dhayichida. 
REV.6.15	Biitta bolla diza kawoti biitta haarizayti, ola halaqati, dureti, wolqamati, ashkaratinne godati wurikka gongolo giddoninne zumata garsan zaallata garsan qotetida. 
REV.6.16	Zumatanne zaallatakka “Nuna kammite! Alga bolla uttidayssa sinthafe, he dorsaza hanqofe nuna qottite.
REV.6.17	Wolqama hanqo gallassay gakkides. Iza oone dandayanay?” gida.
REV.7.1	Hessafe guye oyddu kiitanchata biitta bolla oyddu baggara eqqidayta beyadis. Istika biitta bolla gidin woykko abba bolla woykko mitha bolla ay carkoyka carkonta mala oyddu baggara yiza bosha carko wursi oykkida. 
REV.7.2	De7o Xoossa maatama oykkida hara kiitanchay awa arshey mokkiza baggara ha yishin ta beyadis. Biittanne abba qohanaas istas godatethi imettida oyddu kiitanchata ba qaala dhoqu histidi, 
REV.7.3	“Nuni nu goda oosanchata liiphe bolla maatame wothana gakkanaas biitta bolla gidin woykko abba giddon dizayta gidin woykko Mithata gidinka heytanta qohoppite” gi waassides. 
REV.7.4	Takka maatamey ista bolla wodhdhidayta qooda siyadis. Isra7eele asaa kochcha ubbaafe maatamey ista bolla shocetidayta qooday xeetanne oyddu tammanne oyddu shi asa. 
REV.7.5	Yuhuda qommofe maatamey ista bolla shocetidayti, tammanne nam7u shi,
REV.7.5	Robeele qommofe tammanne nam7u shi,
REV.7.5	Gaade qommofe tammanne nam7u shi,
REV.7.6	Aseere qommofe tammanne nam7u shi,
REV.7.6	Niftaaleme qommofe tammanne nam7u shi,
REV.7.6	Minaase qommofe tammanne nam7u shi,
REV.7.7	Simoona qommofe tammanne nam7u shi,
REV.7.7	Lewe qommofe tammanne nam7u shi,
REV.7.7	Yisakoore qommofe tammanne nam7u shi,
REV.7.8	Zaabiloone qommofe tammanne nam7u shi,
REV.7.8	Yoosefe qommofe tammanne nam7u shi,
REV.7.8	Biniyaame qommofe tammanne nam7u shi.
REV.7.9	Hessafe guye ta xeellishin qooday baynda daro derey dizayssa beyadis. Heytantika dereppe, dumma dumma qommofe, dumma dumma zarkefenne dumma dumma qaala haasayizaytappe shiiqetidayta. Heyti wuri booththa may7o may7idi zamba hayth ba kushen oykkidi alga sinthaninne dorsaza sinthan eqqida. 
REV.7.10	Qaala dhoqu histidi “Atotethi alga bolla uttida nu Godappenne dorsazappekko!” gida.
REV.7.11	Iza kiitanchati wurikka iza algas, cimatanne oyddu do7ata yuuy aadhdhi eqqida algaza sinthan gufannidi Xoossas goynnida.
REV.7.12	“Amiin! Sabay, gitateththi,
REV.7.12	erateththi, galatay, bonchoy,
REV.7.12	wolqaynne minotethi nu Godas Xoossas
REV.7.12	mernappe mernaas gido. Amiin!” gida.
REV.7.13	Cimata giddofe issadey taakko simmidi tana “Hayti booththa may7o may7idayti oonantee? Isti awappe yidaytee?” gides.
REV.7.14	Takka “Godawu! Ne eraasa” gadis. Izikka taas “Hayti wolqama waayeza kanthidi yidayta. Isti ba mayokka dorsa suuthan meeci geeshshida. 
REV.7.15	Hessa gish Xoossa alga sinthan de7idi qammanne gallas iza keeththan izas ooththetes. Alga bolla uttidaysi ba bonchora beettidi istas kuwaso gidana. 
REV.7.16	Hayssafe guye isti gafettenna, saamottetenna; awa arshe seelaykka ista bochchenanne hombeyka ista hombenna. 
REV.7.17	Algazas giddo addan uttida dorsay ista heemizade gidana. Istaka gede de7o haaththa pultoy dizaso kaalethana. Xoossi ista ayfeppe afuntha quccana” gides. 
REV.8.1	Dorsay laapuntho maatameza doyin bagga saate gidizayssa keena saloy co7u gides. 
REV.8.2	Xoossa sinthan eqqiza laapun kiitanchata tani beyadis. He asataska laapun dinkey imettides.
REV.8.3	Exaane izan cuwasiza worqaf oosettidayssa oykkida kiitanchay yiidi yarsho izan yarshizasooza achchan eqqides. Alga sinthan diza worqafe oosettida yarsho iza bolla yarshizayssa bolla geeshshata woossara issife shiishshiza daro exaaney izas imettides. 
REV.8.4	He exaaneza cuway Xoossas dummatida asata woossas he kiitancha kusheppe pude Xoossa sinth kezides. 
REV.8.5	Hessafe guye kiitanchazi exaane izan cuwasizayssa oykkidi yarsho yarshizasozappe tama ekki izan kunthidi duge biitta bolla yeggides. Daday dadatides; giirsi giirdes; wolqanthi wolqamides; biittaykka qaaxides. 
REV.8.6	Laapun zaye oykkida laapun kiitanchati ba zaye punnanaas giigettida.
REV.8.7	Koyro kiitanchazi ba zayeza punnides; shachchinne suuthi walakettida tamay medhettidi duge biitta bolla yegettides; biittafe cigoy xuugettides; Mithafekka cigoy xuugetides; Cilila maataykka wuri xuugetides. 
REV.8.8	Nam7antho kiitanchaykka ba zayeza punnides; issi gita zuma misatiza miishi eexxishe duge abba giddo yegetides; Abbas cigoy suuth gidides. 
REV.8.9	Abba giddon shempora diza medhetethafe cigoy wuri hayqqides. Markabetappekka cigoy kumeth dhayides.
REV.8.10	Heedzdzantho kiitanchazi ba zayeza punnides. Xompe mala eexxiza issi gita xoolintey saloppe duge kundides. Izi kundiday shaafata cigo bollanne haaththa pultota cigo bolla. 
REV.8.11	He xoolinteza sunthay camo geetettes; haaththas cigoy camo gidides; he camo haaththa gaason daro derey hayqqides. 
REV.8.12	Oydantho kiitanchay ba zayeza punnides; awa arshes cigoy, aginas cigoy, xoolintetas cigoy shocettides; hessa gish heytanta poo7oppe cigoy dhumides; hessa malanka gallassafe cigoy omars gidides. Hessathoka omarsappe cigoy poo7oy baynda dhuma gidides. 
REV.8.13	Ta qas zaara xeellishin issi golle kafoy salo bolla piradhishe gita qaalan “Hanko attida heedzdzu kiitanchati ba dinketa giiris sisiza wode biitta bolla diza asas Aayye-ana! Aayye-ana! Aayye-ana!” gishin siyadis.
REV.9.1	Ichashantho kiitanchay ba zayeza punnides. Ta qas saloppe kase duge biitta bolla kundida xoolinteza beyadis. Izas qas ciimma olla doyiza qulpey imettides. 
REV.9.2	Izikka he ciimma ollaza doyides. He ciimma ollappe wolqama tama cuwa mala cuway kezides. He ollafe kezida cuwaza geedon awa arsheynne saloy dhumides. 
REV.9.3	He cuwappe biitta bolla booley kezides. Biitta bolla diza masmasotas diza wolqa mala wolqay istas imettides. 
REV.9.4	Biitta bolla diza maata gidin woykko ay miishikka hara cilila miish moonta mala woykko ay mithika qohonta mala istas yootetides. Isti qohana bessizay qas liiphe bolla Xoossa maatamey baynda asata xalala gidana mala. 
REV.9.5	He istaka ichashu agina gakkanaas waaye xalala waayisana attin wodho wodhana mala piqadey istas imettibenna. He booleti asa bolla gaththiza waayezi masimasoy as dukkiko as seelliza seela mala. 
REV.9.6	He gallasatan asay hayqqana koyana shin hayqo demmenna. Hayqqanas amottana shin hayqoy istafe baqatana. 
REV.9.7	Booleti qas olas giigettida parata misateetes; istas hu7e bolla worqa aklile misatiza miishi dees. Ista ayfesoy asa ayfeso misatees. 
REV.9.8	Ista hu7e ithikey macasa hu7e isike misatees; ista achchey qas gaammo achche misatees. 
REV.9.9	Biratappe oosettida xurure geetettiza may7o mala tira bolla may7iza may7oy istas dees; ista qefey giiriza giirissay olas togetiza daro paranne para-gaareta giirissa mala giirees. 
REV.9.10	Istas masimaso goyna malaynne dukkizasoy dees. Istas goyna giddon ichashu agina gakkanaas as qohiza wolqay dees. 
REV.9.11	Kawoykka istas dees. He izikka ciimma ola kiitanchaza. Iza sunthaykka Ibraaweeta qaalara “Abadoone” geetettes. Qasse Girike qaalara “Aphiliyone” geetettes. Hessa guusikka pitti dhayssizayssa guussa. 
REV.9.12	Koyro hirgiso waasoy aadhdhides. Hessafe qas hara nam7u waasoy buro yaana.
REV.9.13	Usuppuntho kiitanchaykka ba zayeza punnides. Hekko! Xoossa sinthan diza worqafe oosettida yarsho yarshizasozan diza kaceta giddofe giiris siyadis. 
REV.9.14	He giirissayka dinke oykkida usuppuntha kiitanchazatho “Wogga shaafan Efiraxisen qasheti diza oyddu kiitanchata birsha yedda” gides. 
REV.9.15	Hayssa ha saatezassinne ha gallassas, ha aginassinne ha laythas giigettida oyddu kiitanchati asa zerethafe cigo bagga wodhana mala birshettida. 
REV.9.16	He paran oliza asata corateththay xeetatan qoodetiza miloone gididayssa tani siyadis.
REV.9.17	Paratinne he parata togida asata tani ajjutan beyidayti hayssafe kaallizayssa malakko! Istas tira bolla diza xururezi tama bonqo mala zo7o; salo mala karethinne galal7o misatees. Parata hu7ey gaamo hu7e misatees. Ista duunappe tamaynne cuway diine geetettiza miishe kezees. 
REV.9.18	Isti ba duunappe kessida tamay cuwaynne diiney ha heedzdzu bochatan asa zerethafe cigoy hayqqides. 
REV.9.19	He parata wolqay istas duuna giddoninne goyna bolla dees. Ista goynay shoosh misatees. Izas shoosha hu7eyka dees. Isti ase hessan qoheettes.
REV.9.20	Hayta ha bochatan hayqoppe attida asa zerethati kase ba ooththida iita oosoppe simmidi maarotethan gelibeyttenna. Daydanthas worqafe, birappe, xarqimalappe, shuchchafe, mithafe, oosettida xeellanas woykko haythan siyanaas woykko hammuttanas dandayonta eeqatas goynno aggibeyttenna. 
REV.9.21	Hessathoka shempo wodhoppe, bitappe, laymafenne kaysotethafe simmidi maarotethan gelibeyttenna.
REV.10.1	Hessafe guye shaara may7ida hara mino kiitanchay saloppe duge wodhdhizayssa beyadis; zuullay iza hu7e yuuy aadhdhides. Iza ayfesoy awa arshe misatees. Iza tohotikka tama tuus misatetes. 
REV.10.2	Xaathafe birshettida issi guutha maxaafa dizaaro ba kushen oykki uttides. Izi ba ushacha tohozan abba hadirisa tohozan qas biitta yedhi eqqides. 
REV.10.3	Gaammo xaago mala gita qaalara xaagides. Izi xaagida mala laapun dadati ba giirissa sisida.
REV.10.4	Laapun dadati ba giirissa sisida mala ta xaafana gaada qoppadis shin “Ha laapun dadati yootoyssa qum7a wotha attin xaafoppa!” giza qaala saloppe siyadis.
REV.10.5	Hessafe kaallidi abba bollanne biitta bolla eqqi dishin ta beyida kiitanchazi ba ushacha kushe pude salo denthidi, 
REV.10.6	mernappe mernas dizayssan salonne salon dizayta qasseka biittanne biitta garsan dizayta, abbanne abba giddon dizayta medhdhida Xoossa sunth xeygi caaqidi “Hayssafe guye izi gam7enna! 
REV.10.7	Gido attin laapuntha kiitanchay ba zayeza punni sisiza gallasatan izi ba oosanchatassinne nabetas erisida mala Xoossa xuuray polettana” gides. 
REV.10.8	Hessafe guye tani saloppe siyida qaalay “Abba bollanne biitta bolla eqqida kiitancha kushen doyetti diza Xaatha Maxaafaza baada ekka!” giidi qasseka taas yootides.
REV.10.9	Tani qas kiitanchazakko baada “Hinno qeeri xaathan diza maxaafayo taas imma” gadis. Izikka “Hey ekkada ma! Iza nena ne ulo giddon cammana shin duunan qasse nena eessa mala mal7ana” gides.
REV.10.10	Takka he qeeri xaatha maxaafayo kiitanchaza kusheppe ekkada madis. Izakka ta duunan tana eessa mala mal7adus shin ta maada aggin guyeppe ta ulo giddon tana cammadus. 
REV.10.11	Hessafe qasse “Daro dumma dumma qommo asa gish dumma dumma qaalan haasayiza asata gishshinne kawota gish qasseka tinbite ne yootana mala nees bessees” geetettidi taas yootetides.
REV.11.1	Hessafe guye ta izara wadha wadhdhanas guufe misatiza shomboqoy taas imettides. Taas hizgetides “Neni dendada Xoossa Keeththazanne giddo kifileta wadhdha! Heen goynnizayata tayba. 
REV.11.2	Xoossa Woosa Keeththafe karera coo dizasoza aggaga. Hessi Ayzaabetas imettidaso gidida gish ne iza wadhofa. Ayzaabeti geeshsha katamayo oyddu tammanne nam7u agina gakkanaas yedhi haarana. 
REV.11.3	Ta marka nam7ati kayo may7o may7idi issi shiyanne nam7u xeetanne usuppun tammu gallas gakkanaas tinbite yootana mala ta istas wolqa immana.”
REV.11.4	Heyti biitta Goda sinthan eqqiza nam7u wogara mithatinne ista bolla xompe woththiza nam7u ballata. 
REV.11.5	Oonikka ista qohanas koykko ista duunappe tamay kezidi ista morketa xuugana. Ista qohana koyizadenti wuri hayqqanay hessa malana. 
REV.11.6	Isti tinbite yootiza he gallasatan iray bukkonta mala salo gordanas maatay istas dees. Hessathoka haaththata suuthan laammanas koykkokka hara ay mala boshanka biitta shocanas wolqay istas dees. 
REV.11.7	Isti ba markatetha wursidappe guye hirki ciimma ollafe keziza do7ay istara olettidi ista Xoonananne wodhana. 
REV.11.8	Ista ahay leemisora Soddomenne Gibxe geetettiza gita katamayn coo denban zin7ana. Hinna katamaya kase ista Goday izin kaqettidasoyo. 
REV.11.9	Dumma dumma qommotinne dumma dumma zarketi, dumma dumma qaalan haasayizaytinne dereti heedzdzu gallassinne bagga gakkanaas ista aha xeellananne he ista ahay moogetonta mala diggana. 
REV.11.10	Heyti nam7u nabeti kase biitta bolla diza asaa waayssida gish ha7i qas biitta bolla diza asay ha nabeti hayqqida gish ufayettana. He ufayssas ba7aale ooththidi issoy issas yes immana. 
REV.11.11	Gido attin heedzdzu gallassinne baggay aadhdhidappe guye istas shempo immiza peenoy Xoossa achchafe yiidi ista ahan gelides. Istika ba tohon eqqida ista beyida asay daro babbides. 
REV.11.12	Hessafe guye he nam7u nabeti “Ha pude kezite!” giza qaala saloppe siyida. Ista morketi ista xeellishin isti shaarara pude salo kezida. 
REV.11.13	He saateyinka wolqama biitta qaathi handes. He katamas tammafe issi kushey laalettides. Biitta qaatha gaason laapun shi derey hayqqides. Hayqqonta attida asay qas daro babbidessinne salo Xoossaka bonchides. 
REV.11.14	Aayye ana! giza qaala nam7anthozi aadhdhin heedzdzanthoza waasoy eeson gakkana.
REV.11.15	Laapuntho kiitanchaykka ba zayeza punnides. Salon qas “Alame kawotethi nu Goda Xoossasinne Kirstoosas gidides. Izikka mernappe merna gakkanaas kawotana” giza gita qaalay siyettides. 
REV.11.16	Xoossa sinthan ba alga alga bolla uttida nam7u tammanne oyddu cimatikka ba liiphen gufannidi Xoossas goynnida. 
REV.11.17	Qasseka
REV.11.17	“Kasekka, ha7ikka dizaysso!
REV.11.17	Ubbaakka dandayiza Goda Xoosso!
REV.11.17	Neni ne gita Godatethaa ne kushen oykkida gishshinne
REV.11.17	kawotida gish nuni nena galatoos.
REV.11.18	Ayzaabey hanqettides;
REV.11.18	Kase hayqqidayti pirda demmiza wodey gakkides;
REV.11.18	Kase ne oosanchata nabetassinne
REV.11.18	geeshshatas ne sunthaka bonchizaytas;
REV.11.18	guuthatassinne gitatas;
REV.11.18	neni istas ista waaga immiza wodey ha7i gakkides.
REV.11.18	Biitta dhayssidayta ne dhayssanas wodey gakkides” gida.
REV.11.19	Salon diza Xoossa Keeththa giddo kifiley doyettides. Iza caaqo taabotazikka heen Xoossa keeththas giddo kifilen beettides. Wolqanthi wolqamides; giirsi giirdes; daday dadatides; biitta qaathinne wolqama shachchi bukkides. 
REV.12.1	Hessafe guye gita malalisiza malatay bolla salo bolla beettides. Issi macasiya awa arshe may7ada, agina ba tohon yedhada tammanne nam7u xoolinteta aklile mala ba hu7en wothada beettadus. 
REV.12.2	Izakka shaarara dawus. Yelo miixay izo oykkin metotada waassadus.
REV.12.3	Hessathoka hara malatay salo bolla beettides. Izas laapun hu7eynne tammu kaceti diza issi gita dawey beettides. Iza hu7eta bollaka laapun zawudeti deettes. 
REV.12.4	Izi ba goynara salo xoolintetappe cigo gidizayta saloppe duge biittan yeggides. He macasaya yelishin iza yeliza naaza mittanas qoppidi dawezi he yelanaas matida macasays sinthan eqqides. 
REV.12.5	Macasayaka kase dereta ubba birata guufera haariza attuma naa yeladus shin naazi qas pude Xoossakone Xoossa algako ekettides. 
REV.12.6	Macasayakka duge bazzo biitta betadus. He baada issi shiyanne nam7u xeetanne usuppun tammu gallas gakkanaas bonchon daanaso Xoossi kase izis giigis woththides.
REV.12.7	Salo bolla olay dendides. Mikaaleynne iza kiitanchati dawezara olettida. Dawezinne iza kiitanchatikka zaaridi mikaaleranne iza kiitanchatara olettida. 
REV.12.8	Gido attin dawezinne iza kiitanchati xoonetida. Hessafe guye istas salon daanasoy beettibeenna. 
REV.12.9	He gita dawezi duge yegetides. Izikka kumeththa Alameza baleththiza dabuloosa woykko Xala7e geetetti xeeygetiza beni wode shooshaza. Izi qas duge biitta bolla yegettides. Iza kiitanchatikka izara issife yegetida. 
REV.12.10	Hessafe guye issi gita giiris saloppe hizgishin ta siyadis “Hekko ase ashoy, wolqaynne kawoteththikka nu Godas gidides. Maatayka Kirstoosas gidides. Nu ishata nu Goda sinthan gallassinne qamma mootiza nu ishata bargaray duge yegetides. 
REV.12.11	Isti dorsaza suuthaninne ba yootida markatetha qaalan iza xoonida. Isti ba shempos mishetonta dishe bana hayqos aaththi immida. 
REV.12.12	Hessa gish salotinne ista giddon dizayti inte wurikka ufayetite. Izas guutha wodey attidayssa erida gish daabulossi gita hanqora duge inteko wodhdhida gish biittassinne abbas Aayye ana! Aayye ana!”
REV.12.13	Dawezi duge biitta bolla yegetidayssa beyidi attuma naa yelida macasayo goodereththides. 
REV.12.14	Macasayakka baas giigeti dizaso piradhada duge bazzo baana mala izis gita golle kafo qefe misatiza nam7u qefeti imettida. Iza heen daweza sinthafe hakkada heedzdzu laythinne bagga gakkanaas lo7o bonchon naagetadus. 
REV.12.15	He Macasayo di7oy ekki baana mala shooshazi shaafa haaththe keena haaththe ba duunappe cuttidi izippe guye baggara gussides. 
REV.12.16	Gido attin biittaya he Macasayo maaddadus. Ba duuna doyadanne he dawezi cuttidi gussida haaththaka xunxadus. 
REV.12.17	Dawezi macasey bolla hanqettidi hanko attida izi zerethatara olettanas bides. Istika Xoossa azazota naagizaytanne Yesusas ammanettidi markattizayta. 
REV.12.18	Dawezikka abba achchan ace bolla eqqides.
REV.13.1	Hessafe guye issi do7ay abbafe kezishin beyadis. Izas tammu Kaceynne laapun hu7ey dees. Kaceta bolla tammu zawudeti deettes. Hu7eta bolla cashsha sunthati deettes. 
REV.13.2	Ta beyida do7azi maahe misatees. Iza tohoy do7a zardo toho misatees. Iza duunay qas gaammo duuna misatees; dawezi ba wolqa, ba algazanne ba godateththaka he do7azas immides. 
REV.13.3	He do7aza hu7etappe issa bolla wodhiza madunthi dizayssa ta beyadis shin iza hayqos gaththiza madunthazi paxides. Kumeththa alamey malaletidi he do7aza kaallides. 
REV.13.4	He do7azas godateththi imettida gish asay wurikka he dawezas goynnides. “Hayssa do7aza misatizay oonee? Izara olettanas dandayizay oonee?” gishe izas goynnides.
REV.13.5	Izas qas otoretethinne cashsha qaala hasayza duunay imettides. Izi oyddu tammanne nam7u agina gakkanaas godateththan ooththana mala izas imettides. 
REV.13.6	Xoossanne Xoossa sunth izi dizasozanne salon dizayta cashe oykkides. 
REV.13.7	Izi geeshshata olana malanne xoonana mala izas godateththi imettides. Dumma dumma qommotanne zarketa, dumma dumma qaalan haasayiza dereta ubba bolla izas godatethi imettides. 
REV.13.8	Alamey medhetosappe ha simmin ista sunthi shukettida dorsaza de7o maxaafan xaafetonta alame bolla diza asay wurikka he do7azas hokki goynnana. 
REV.13.9	Haythi dizadey siyo! 
REV.13.10	“Di7ettanas dizadey di7ettana; mashshan hayqqanas dizaddey mashshan hayqqana” hessa gidida gish ammanizayta dandayaynne ista ammaneteth koshshizay hannina. 
REV.13.11	Qasseka hara do7ay biittafe kezishin beyadis. Izas qas dorsa kace mala nam7u kacey dees. Izi daweththo haasayees. 
REV.13.12	Izi kase koyro do7aza olla gelidi he kaseyssa godateththan ooththes. Biittayanne biitta bolla dizayti wurikka kase koyro do7azas goynnana mala ooththides. He do7azi qas kase iza hayqos gaththiza madunthay paxida koyro do7aza. 
REV.13.13	Hessi nam7antho do7azi qas asa sinthan tama saloppe duge yeggana gakkanaas gita malatata ooththides. 
REV.13.14	Izi koyro do7aza sinthan malata ooththana mala izas imettida malata geedon biitta bolla diza asaa izi baleththides. Mashshan madunxidi paxida do7aza bonchos misile ooththana mala biitta bolla diza asa wursi izi azazana. 
REV.13.15	Nam7antho do7azi koyro do7aza misilezas shempo immana mala izas godateththi imettides. De7o shempo immanas izas godateththi imettida misilezi haasayana malanne he izas hokki goynnontade izi wursikka wodhana malassa.
REV.13.16	Nam7antho do7azi qas guuthata gidin woykko gitata gidin, dureta gidin woykko manqota gidin, godata gidin, woykko ashkarata gidin, wurikka ba ushachcha kushen woykko ba liiphe bolla malata wolqara woththisana. 
REV.13.17	Hessa malan he do7aza sunth erissiza dumma malatay woykko iza sunthi iza bolla xaafetida quxurey bayndadey oonikka giya gelidi shammanassinne bayzanas dandayenna.
REV.13.18	Hessa gish asi era gidanay hannina. Woznara dizadey akeko; he do7aza quxurezikka hayssafe kaalli dizayssakko. Hessika usuppun xeetanne usupun tammanne usupuna.
REV.14.1	Hessafe guye hekko he dorsazi Xiyoone zuma bolla eqqidayssa ta beyadis. Iza sunthinne iza Aawa sunthi ista liiphe bolla xaafetidayti xeetanne oyddu tammanne oyddu shi asati izara issife deettes. 
REV.14.2	Saloppe wolqama piissa haaththa giirissinne wolqama daada giiris misatiza giirisikka siyadis. Tani siyida giirissay diithi misatiza bagana geetettizayssa diixidi asay sisiza giirissa mala giirizayssa. 
REV.14.3	Alga sinthaninne oyddu do7ata sinthan cimata sinthan xeetanne oyddu tammanne oyddu shi asay ooratha yeth yexides. He yethazakka deraa garsafe doorettida xeetanne oyddu tammanne oyddu shi asappe attin haray oonikka iza tamaranas dandaybenna. 
REV.14.4	Heyti machontayta gidida gish isti macara aqidi tunbetenna. Isti dorsay bizaso iza kaallettes. Isti Xoossassinne iza dorsazas asa garsafe xeera kaththa mala shiiqidayta. 
REV.14.5	Isti wordo haasaya erettenna. Wosoyka ista bolla baawa. 
REV.14.6	Hessafe guye biitta bolla diza dumma dumma qaalan haasayiza dumma dumma dereta, zarketas, qommotas, ubbas yootanas merna Mishiraachcho qaala oykkida hara issi kiitanchay salon bollan piradhishin beyadis. 
REV.14.7	Izikka ba qaala dhoqu histidi “Xoossas babbitenne iza bonchite. Iza pirda wodey gakkides. Salonne biitta, abbanne haaththa, pultokka medhdhida Xoossas goynnite” gides.
REV.14.8	Hara nam7antho kiitanchay qas “Dereza wursa mathosiza layma woyne cajje ushshida macasaya hinnaka wogga gita Babiloona kundadus! Kundadus!” gishe koyro kiitanchaza kaallides. 
REV.14.9	Haray heedzdzantho kiitanchay qas gita dhoqa qaalan hizgishe ista kaallides “He do7azassinne iza misilezas goynnizaytinne ba liiphe bolla woykko ba kushe bolla woththizayti wurikka, 
REV.14.10	Xoossa hanqo woyne cajjeza uyana. Hessika he woyne cajjezi harara walaketonta iza hanqo xu7appe duuqettidayssa. Hessathoka hanko geeshsha kiitanchata sinthaninne dorsaza sinthan tamaninne diine taman xuugettana. 
REV.14.11	Isti izan xuugetiza tamappe keziza cuwazi merpe mernas pude kezishe daana. He do7azassinne iza misilezas goynnizayti woykko iza sunthaa malataa ba bolla woththidayti wurikka wontanne qamman istas shempoy deenna.” 
REV.14.12	Xoossa azazo naagizaytappenne Yesusa ammanon minnida geeshshatappe koyettiza dandayay haninko.
REV.14.13	Tani saloppe hizgiza qaala siyadis “Hayssafe guye Goda Yesusayta gididi hayqqanayti isti anjettidayta.” Xillo Ayanaykka “Ee, isti ba dabursafe shempana mala ista oosoy ista kaallana” gees.
REV.14.14	Hessafe guye ta xeellishin taas booththa shaaray beettides. He shaara bolla qas naa misatizay uttides. Izi qas ba hu7e bolla worqa aklile woththides. Ba kushenka qara baaca oykkides. 
REV.14.15	Hara kiitanchay Xoossa Keeththafe kezidinne shaara bolla uttidayssas dhoqa qaalara “Biitta bolla boney gakkides! Kaththay cakettiza saatey matides” gishe waassides. 
REV.14.16	He shaara bolla uttidayssi baacaza duge biitta bolla yeddides. Biittaykka cakettides.
REV.14.17	Qasse hara kiitanchay bolla salon diza Woosa Keeththafe kezides. He izikka qara baaca ba kushen oykkides.
REV.14.18	Tama bolla izas godatethi diza hara kiitanchay yarsho iza bolla shiishshizasoza achchafe kezidi he qara baaca oykkida kiitanchazas “Mitha ayfey kaxxida gish neni ha7i ne qara baacaza yeddada woyne mitha ayfeza wursa cakkada biittafe shiisha” giidi gita qaalan waassides. 
REV.14.19	Kiitanchazikka baacaza duge biitta bolla yeddidi biittan diza woyne mitha ayfeza cakkidi wogga Xoossa hanqo woyne ayfe gum7izason yeggides. 
REV.14.20	Katamaappe kare baggara diza woyne mitha ayfe gum7izason gume7ettides. He gum7izasozappeka biittafe dhoqatethi para bixala gakkanaassinne issi shiyanne usupun xeet kilometire gidizaso gakkanaas suuthi goggides. 
REV.15.1	Tani hara wolqama malata salo bolla beyadis. Xoossa hanqoy istan poletanaas wurseth gidida laapun boshata oykkida laapun kiitanchata beyadis.
REV.15.2	Hessafe guye tamara walaketida mastoote abba misatiza miish beyadis. Hessathoka he do7azanne iza misileza iza sunthaa quxureza malata xoonidayta beyadis. Xoossi istas immida diiththa mala bagana geetettizayssa oykidi mastoote misatiza abba achchan eqqida. 
REV.15.3	Xoossa oosancha Muse yethinne dorsaza yeth,
REV.15.3	“Ubba dandayiza Goda Xoosso!
REV.15.3	Ne oosoy gitanne malalisizaza;
REV.15.3	dere kawozo!
REV.15.3	Ne ogey likkenne tuma. 
REV.15.4	Godo nees babbonta asinne
REV.15.4	ne sunth bonchonta asi oonee?
REV.15.4	Neni nerka geeshsha,
REV.15.4	Ne tuma pirday qoncida gish dereti wuri yiidi
REV.15.4	ne sinthan nees goynnana” gi yexida 
REV.15.5	Hessafe guye ta zaara xeellishin kase markatetha dunkane gididayssi Xoossa Keeththi salon doyettides. 
REV.15.6	Laapun boshata oykkida laapun kiitanchati Xoossa Keeththafe kezida. Isti qas geesh gididi xolqiza booththa may7o may7ida. Worqafe oosettida danco mala may7o tira bolla qachchida. 
REV.15.7	Oyddu do7atappe issoy laapun kiitanchatas mernappe mernas diza Xoossa hanqoy istan kumi uttida laapun worqa xu7ata immides. 
REV.15.8	Xoossa Keeththaykka Xoossa bonchofenne iza wolqafe dendidayssan cuway izan kumides. Laapun kiitanchati ba kushen oykkida laapun boshati polettana gakkanaas oonikka he Xoossa Keeththe gelanas dandaybenna. 
REV.16.1	Hessafe guye laapun kiitanchata “Inte biidi Xoossa hanqo oykkida laapun xu7ata duge biitta bolla gussite!” giza gita qaalay Xoossa Keeththafe kezishin ta siyadis.
REV.16.2	Koyro kiitanchazi biidi xu7aza biitta bolla gussides. Do7aza malatay ista bollanne he do7aza misiles goynnizayata bolla iita waayssiza madunth kezides. 
REV.16.3	Nam7antho kiitanchazi qas xu7aza abba bolla gussides. Abbayka hayqqida asaa suutha mala gidides. Abba giddon shempora dizayti wurikka hayqqida.
REV.16.4	Heedzdzantho kiitanchay ba xu7aza shaafata bollanne pulto haaththata bolla gussides. He istika suuth gidida. 
REV.16.5	Haaththa bolla izas godateththi diza kiitanchazi, “Kasekka ha7ikka diza geeshsha Godo! Neni hessatho pirdida gish neni tumancha. 
REV.16.6	Asay kase ammanizayta suuthinne nabeta suuth gussida gish ne ista suuth ushshadasa. Hessika istas bessees” 
REV.16.7	Yarsho yarshizasozappe qas “Ee wursa dandayiza Goda Xoosso! Ne pirdati wurikka tumanne likke” giza qaala siyadis.
REV.16.8	Oydantho kiitanchazi ba xu7aza awa arshe bolla gussides. Awa arsheyka asaa ba seelan xuugana mala awa arshes wolqay imettides. 
REV.16.9	Asaykka wolqama seelan xuugetides. He boshata bolla sheney izas diza Xoossa sunth asay cayides attin maarotethan gelibeenanne izakka bonchibenna.
REV.16.10	Ichashantha kiitanchay ba xu7a do7aza alga bolla gussides. He do7aza Kawotethi qas dhumides. Asay qas waayezappe dendidayssan barka ba inxars garcides. 
REV.16.11	Isti qas he maduntha sakoppe dendidayssan salo Xoossa qangida attin maarotethan gelibeetenna.
REV.16.12	Usupuntha kiitanchay qas ba xu7aza wogga Efiraxise shaafan gussides. Awa arshey mokkiza baggafe yaana kawotas oge giigissana mala shaafazi melides. 
REV.16.13	He daweza duunappenne he do7aza duunappe, wordo nabeza duunappe oqars misatiza heedzdzu tuna ayanati kezishin ta beyadis. 
REV.16.14	Heyti qas malatata ooththiza daydantha ayanata. Heyti ayanati wursi dandayiza Goda gita gallas hanana olas asa shiishshanaas alame kawoti dizaso ubba baana.
REV.16.15	“Hekko tani kayso mala qopponta gakka wodhdhana. Izi kallottin asay iza kalloteth beyonta mala beeggidinne ba may7o naagiza asi galattettidade!” 
REV.16.16	Ayanatika kawota Ibraawe asa qaalara, “Armageedoone” geetettiza so shiishida. 
REV.16.17	Laapuntho kiitanchazi ba xu7aza carko bolla gussides. Xoossa Keeththa giddon diza algazappe “Polettides” giza wolqama qaalay kezides. 
REV.16.18	Wolqanthi, dada giirissinne gugunthi, gita biitta qaathi hanides. Asi biitta bolla medhetosappe hanno gakkanaas hessa malay biitta bolla hani erenna. 
REV.16.19	Wogga katamaya heedzdzu keza shaaketa wodhdhadus. Ayzaabeta katamati laalettida Xoossi wogga katamayo Baabiloone zaari qoppides. Mino hanqo xu7an kumi attida woyne cajje ushsha uyana mala ooththides. 
REV.16.20	Abba giddon diza dereti wurikka baqatida; zumatikka beettibeetenna. 
REV.16.21	Issi issi shachchi oyddu tammanne ichashu kilo gidiza shachchi saloppe duge asa bolla wodhdhides. Bochazi daro iita gidida gish asay he shachcha bosha geedon Xoossa cayides. 
REV.17.1	Laapun xu7ata ba kushen oykkida laapun kiitanchatappe issoy haa taakko yiidi taas “Haa ya, daro haaththata bolla uttida he iita layma macasay bolla gakkiza pirda ta nena bessana. 
REV.17.2	Biitta bolla diza kawoti wurikka izira laymatida. Biitta bolla diza asaykka izi laymatetha woyne cajjen mathottides” gides. 
REV.17.3	Hessafe guye kiitanchazi tana Ayanan duge bazzo biitta efides. Iza asatethazi kumeth cashsha sunthan xaafettida laapun hu7etinne tammu kaceti diza issi zo7o do7aza bolla uttida issi macasayo beyadis. 
REV.17.4	He macasaya galal7o mala may7onne zo7o may7o may7adus; worqan, boncho shuchchaninne inqo geetettiza al7o miishi may7ada phoolawus; iza ba kushen qas iita shuunniza miishinne ba tuna laymatethi izan kumida worqa xu7a oykka uttadus. 
REV.17.5	Izi liiphe bolla “Xuura, laymatizaytassinne biitta bolla tuna ooththizaytas aayo wogga Babiloone” geetettiza sunthi xaafeti uttides. 
REV.17.6	Hinna he macasaya geeshshata suuthaninne Yesusa sunthan hayqqida asa suuthan mathotidaro tani beyadis. Ta izo beyada daro malaletadis. 
REV.17.7	Gido attin kiitanchazi qas tana “Ne aazas malalettay? Ha macasaya xuura yo7onne iza ista bolla uttida laapun hu7etanne tammu kaceti izas diza do7aza xuuraa ta nees qoncisana. 
REV.17.8	Ne beyida do7azi kasekka dizayssakko shin ha7i deenna. Izi guyeppe ciimma olla giddofe kezananne gede dhayoso baana; alamey medhetosappe ista sunthi de7o maxaafan xaafetonta biitta bolla diza asay he do7azi kasekka dizayssa ha7i qas doontayssa guyeppe yaanayssa gididayssa beyidi malalettana. 
REV.17.9	“Yuushi qoppiza era asi koyettizay hannina. Laapun hu7eti he macasaya ista bolla uttida laapun zumata. Heytikka laapun kawotakko. 
REV.17.10	He laapun kawotappe ichashati kundida. Issoy ha7i dees. Hankoyssi qas buro yibenna. Izi yiidi guutha wode takkanaas bessees. 
REV.17.11	Ospuntho kawozi kase dizadde shin ha7i qas baynda do7akko. Izi laapunatappe issaa. Izikka gede dhayoso baana.
REV.17.12	“Ne beyida tammu kaceti buro kawotonta tammu kawota. Gidikkoka isti he do7azara issife issi saates do7azara kawotanas kawoteththa wolqa demmana. 
REV.17.13	He tammu kawotas issi qofay de7ana. Isti ba wolqanne ba godateth he do7azas aaththi immana. 
REV.17.14	Isti dorsaza bolla ola denthana shin dorsazi godatas Godanne kawotas kawo gidida gish izi ista xoonana. Izara dizayti xeeygettidayta, doorettidaytanne ammanettidayta” gides. 
REV.17.15	He kiitanchazikka taas “Ha layma macasaya ista bolla utta dishin neni beyida haaththata, dereta, asata, dumma dumma qommota qasseka dumma dumma qaalan haasayizayta. 
REV.17.16	He do7azinne ne beyida tammu kaceti he layma macasayo ixeettes. Isti izo dhayoso gaththana; kallo mela ashshana; isti izi asho maananne izo tamanka xuugana. 
REV.17.17	Ba qofaa polanaas hayssatho ooththana mala hessa he qofa ista woznan woththiday Xoossa. Hessa gish Xoossa qaalay polettana gakkanaas isti qofan issino gidana. Ba kawoteththa godateththakka he do7azas aaththi immana. 
REV.17.18	Ne beyida macasaya biitta kawotappe bollara kawotana diza wogga gita katamayo” gides.
REV.18.1	Hessafe guye godatethi izas diza hara kiitanchay saloppe duge wodhdhishin beyadis. Iza boncho poo7oppe dendidayssan biittaykka poo7ides.
REV.18.2	Izi qas dhoqa qaalan “Gita Babiloona kundadus! Kundadus! kundadus! Daydantha duussa so gidadus! Tuna ayanatas aqoso gidadus! Harassiza iita kafotas shemposo, iitanne harassiza do7atasikka aqoso gidadus. 
REV.18.3	Dere asaa wursa mathosiza ba laymatethaa woyne cajjeza ushshadus. Biitta bolla diza kawoti izira laymatida. Biitta bolla diza zal7anchati izis diza ishalo duussafe dendidayssan daro duretida” gi waassides 
REV.18.4	Qasseka hara qaalay saloppe “Ta dereto! Inte izira izi nagaran zupetonta malanne izo gakkiza boshaa inte izira gishetti ekkonta mala izippe shaaketi kezite. 
REV.18.5	Izi nagaray doorettidi pude salo gakkides. Xoossika izi mooroza akeekides. 
REV.18.6	Izi immidari gina izis kushe zaarite; izi ooso gish izis nam7u kushe ciggite; izis nam7u kushe iziyssafe aaththi walakkite.
REV.18.7	Iza baas, ba bonchossinne baas giigana mala immoyssa gina waayenne muuzoteth izis immite; iza ba woznara ‘Tani kawo machi mala uttadis attin am7i mala gidikke. Tana muuzotethi mulekka gakkenna’ gaada ceeqqettawus. 
REV.18.8	Hessa gish izi bolla bochay wurikka issi gallas gakkana. Hayqoy, muuzotethinne gafay izo gakkana; iza taman xuugettana; izi bolla pirdiza Goday Xoossi izi mino” gishin tani siyadis.
REV.18.9	Izira laymatishe ishalo duus deyida ha biitta kawoti iza xuugetishin cuwattiza cuwa beyidi izi gish waassidi yeekkana. 
REV.18.10	Izi waayezas babbida gish hahon eqqidi “Hanne gita katamaye! Hanne mino katamaye Babiloonee! Ne pirday mexi issi saate giddon yida gish nees Aayye ana! Aayye ana!” gaana.
REV.18.11	Hayssafe guye ista markaben caanetidaz shammiza asi baynda gish biitta bolla diza zal7anchati izis yeekkananne kayottana. 
REV.18.12	Ista markaben caanettiday worqa, bira, al7o shuch inqu, lee7e may7o, galal7o mala may7o, haare geetettiza may7o, zo7o may7onne lo7o sawo sawiza mith ubba, dangarsa zaale, al7o mithafe, xarqimalappe biratappenne woliwojofe oosettida miishi wurikka 
REV.18.13	qarafa, sawo, sawiza mithi, karbe, exane, woyne cajje, wogara zayte, dhiille, giste, miiz, dorsata, parata, para-gaareta, aylletanne hara asatakko.
REV.18.14	Zal7anchati “Hanne neni amottida lo7o miishati wurikka neeppe haakki bi gidida. Ne haaroykka ne geexeyka wurikka dhayides. Hayssafe guye neni heytanta mulekka zaara demmaka!” gaana. 
REV.18.15	Heytanta wursi shami shamidi duretida. Zal7anchati izi bolla gakkida waayezas babidi hahon eqqana, yeekkishenne muuzotishe 
REV.18.16	“Kase lee7e may7onne galal7o may7o qasseka zo7o may7o may7izaaris, worqaninne boncho shuchchan, inqunka phoolida gita katamays aayye ana! Aayye ana! 
REV.18.17	Hessa mala haaroy issi saate garsan dhayides” gaana.
REV.18.17	Markabe azazizayti wuri markaben bizayti wuri markabe giddon ooththizayti wurikka abba giddon zal7anchati wurikka haahon eqqana. 
REV.18.18	Iza xuugetishin cuwattiza cuwa beyidi “Hanno ha gita katamayo misatiza katamay haray awan daandee?” gishe waassida. 
REV.18.19	Ba hu7en gudulla qolidi yeekkishenne muuzotishe “Abba bolla markabey dizayti wurikka izi miishen duretidayti, hinna gita katamaya issi saate giddon mulera dhayda gish izis Aayye-ana! Aayye-ana!” gi waassida. 
REV.18.20	Salozo! Izi geedon ne ufayeta; Xoossi inte gish izi bolla pirdida gish inte geeshshati, Hawaaretinne nabetikka ufayettite. 
REV.18.21	Hessafe guye issi mino kiitanchay wolqama woxa shuch misatiza issi shuch denthidi “Gita katamaya Baabiloona hessathoka wolqara sugetada kundana. Hayssafe guye mulekka beettuku. 
REV.18.22	Diith misatiza bagana geetettizayssa shocizaytanne yeth yexizayta yetha susul7e susul7iza asaynne dinke punnizayta giiris nam7antho nenan siyettenna. Ay mala kushe hiillateth ooththiza era asi hayssafe guye nenan beetenna; woxa giiris hayssafe guye nenan siyettenna. 
REV.18.23	Tama poo7oy hayssafe guye nenan poo7enna. Addenne maca mishira qaalay hayssafe guye nenan siyettenna. Ne zal7anchati kase alamen erettidayta. Neni qas asa wursa muurenon baleththadassa.
REV.18.24	“Izi giddon nabeta sunthi, geeshshata sunthinne biitta bolla asa kushen hayqqidayta ubbata sunthi beettides” gishe duge abba giddo yeggides. 
REV.19.1	Hessafe guye daro asa qaala giiris misatiza gita qaala giiris saloppe “Hale luuya! Atotethi, bonchoy, wolqaykka nu Godassa. 
REV.19.2	iza pirday tumanne adda; iza biitta ba laymatethan tunisida wogga gita laymayo izi ba pirdan izo qaxaydes; izo qaxaydi ba oosanchata suutha halo kessides” gishin ta siyadis. 
REV.19.3	Qasseka “Hale luuya; izippe keziza cuway mernappe merna gakkanaas pude cuwatishe de7ana” gishe waassida. 
REV.19.4	Nam7u tammanne oyddu cimatinne oyddu do7ati alga bolla uttida Xoossas ba liiphe bolla kundidi “Amiin; Hale luuya!” gishe izas goynnida.
REV.19.5	Hessafe guye “Izas yayyiza iza oosanchati wurikka guuthatinne gitati nu Goda galattite” giza qaalay algafe kezides. 
REV.19.6	Daro asa qaala giiris misatizay, shaafa haaththa giiris misatiza giiris, wolqama daada giiris misatiza giiris “Hale luuya! Wursi dandayiza Goday Kawotees! 
REV.19.7	Dorsaza sarge gallassi gakkida gishshinne iza mishiraya giigeta uttida gish haa yiite; ane ufayetoos! Ane ufayssan iza bonchoos. 
REV.19.8	Iza xolqetiza geeshsha lo7o may7o may7ana mala izis imettides” gishin siyadis. He lee7e may7ozi geeshshata xillotetha ooso.
REV.19.9	Hessafe kiitanchazi tana “Gede dorsaza sarges xeeygetidayti anjettidayta gaada xaafa” gides. Kaalethidikka “Hayssi tumu Xoossa qaala” gides. 
REV.19.10	Takka he kiitanchazas goynnanaas iza toho bolla ta liiphen gufannadis-shin izi tana “Agga! Hessatho ooththofa! Takka nenara Yesus Kirstoosa markateth oykkida ishatara issife ooththizade; neni Xoossas goynna! Yesusa markay tinbite Ayana” gides.
REV.19.11	Hessafe guye saloy doyettidayssa ta beyadis. Qasseka booththa parakka beyadis. He paraza togidayssi ammanetidadenne tumancha geetettizade. Izi qas tuman pirdessinne olettes. 
REV.19.12	Iza ayfeti tama laco misatetes. Iza hu7e bolla daro zawudeti deettes. Izappe attin hara asi oonikka eronta sunthi iza bolla xaafeti uttides. 
REV.19.13	Izi qas suuthan maadhettida may7o may7ides. Iza sunthay qas “Xoossa qaala” geatetes. 
REV.19.14	Booththa parata togidi booththinne geesh gidida lo7o may7o may7ida salo olanchati iza kaallida. 
REV.19.15	Ayzaabeta izara qanxiza qara mashshay iza duunappe kezees. Izi ista birata guufera haarana. Izi wursikka dandayiza Xoossa mino hanqo qoncisiza woyne cajje yedhizason ista yedhdhana. 
REV.19.16	Iza may7o bollanne iza wodira bolla “Izi kawotas kawo, godatas Goda” giza sunthi xaafeti uttides.
REV.19.17	Hessafe guye qas awa arshe bolla eqqida issi kiitancha beyadis. Izi qas salo bolla piradhiza kafotas “Wogga Xoossa diggisa maanas haa yiite! Haa shiiqite! 
REV.19.18	Kawota asho, olanchata azazizayta asho, gooba olanchata asho, parata ashonne para togizayta asho, godata ashonne ista ashkarata asho, guutha naytanne cima asata asho gidida asa ubba asho haa yiidi miite!” gishe gita qaalan waassides
REV.19.19	Hessathoka do7azinne biitta kawoti ista ola asikka booththa Para togidayssaranne iza ola asara olettanaas shiiqidayta beyadis. 
REV.19.20	Gido attin he do7azi oyketides. Kase izara daro malata ooththida wordo nabezikka izara oykettides. Izi qas he do7aza malatay ista bolla dizaytanne he do7aza misilezas goynnidaytanne gita malatata ooththi ooththidi ista baleththishe gam7ides. Heyti nam7ati diine geetettiza taman exxiza tama abban hayqqonta paxa dishe yegetida. 
REV.19.21	Hanko attidayti qas booththa para togidayssa duunappe kezida mashshan hayqqida; kafotikka wuri ista ashoza mi kallida.
REV.20.1	Hessafe guye ciimma ollaza doyiza qulpenne gita sansalata ba kushen oykkida kiitanchay saloppe duge wodhdhishin ta beyadis. 
REV.20.2	He daweza oykkidi shi layth qachides. Hessi dawezi Dabuloosa woykko Xala7e geetettiza kase beni shooshaza. 
REV.20.3	Shi layth gakkanaas izi dere asa baleththonta mala he kiitanchazi daweza duge ciimma ollan yeggides; iza bolla gordidi matama woththides. Izi hessafe guutha wodes birshettanas bessees.
REV.20.4	Hessafe guye tani algata beyadis. He algata bolla pirda pirdanas godatethi istas imettidayti uttidayta beyadis. Qasseka Yesusa gish isti markattida gishshinne Xoossa qaala gish ista qoodhey qanxetida asata shempoka beyadis. Heytanti do7azassinne iza misilezas goynnibeetenna. Iza malataka ba liiphe bolla gidin ba kushe bolla wothontayta. Isti hayqoppe dendida Kirstoosara issife shi layth kawotida. 
REV.20.5	Hanko attida hayqethati qas he shi laythay polettana gakkanaas hayqoppe dendibeetenna. Hessika hayqoppe koyro dentha. 
REV.20.6	Koyro denthan dizayti heyti anjetidaytanne geeshshata. Nam7antho hayqoy ista bolla wolqay deenna. Isti Xoossa Qeesetanne Kirstoosa Qeeseta gidana. Isti Kirstoosara shi layth kawotana.
REV.20.7	He shi laythay poletida mala Xala7ey ba qashetidasoppe birshettana. 
REV.20.8	Alame bolla dizayti heytikka Googenne Magooge geetettizayta baleththanasinne ista olas ekki baanas kezana; heytanta qooday abba achchan diza ace mala. 
REV.20.9	Isti kumeththa biitta bolla laalettidi geeshshati dizasoyo dosettida katamayo giddoththida shin saloppe wodhdhida tamay ista dippi histi xuugides. 
REV.20.10	Kase ista baleththida Dabuloosi he do7azinne wordo nabezi dizasoy diinen exxiza tama abba giddon yegetida. Isti heen qammanne gallas mernappe merna gakkanaas xuugettana.
REV.20.11	Hessafe guye issi gita booththa alganne he alga bolla uttidayssa beyadis; biittaynne saloy iza sinthafe baqatida shin isti biidi gelanasoy beettibenna. 
REV.20.12	He algaza sinthan hayqqida cimatanne naatethata beyadis. Maxaafatikka doyettida hara de7o maxaafayka doyettides; hayqqidaytikka maxaafatan kase xaafeti diza ba ooso ooso mala pirda ekkida. 
REV.20.13	Abbayka ba garsan diza hayqethata immides. Hayqoynne Duufoy qas ba giddon dizayti kase hayqqidayta immida. Issi issi asi ba ooso ooso mala pirda ekkides. 
REV.20.14	Hayqoynne Duufoy tama abba giddo yegetida. He tama abbazi nam7antho hayqo. 
REV.20.15	Iza sunthi de7o maxaafan xaafetontadey wurikka tama abban yegetides.
REV.21.1	Hessafe guye tani ooratha salonne ooratha sa7a beyadis. Kase saloynne kase biittay aadhdhi bida. Hayssafe guye abbayka deenna. 
REV.21.2	Geeshsha katamaya ooratha Yerusalamey ba azinas giigetida mishra mala lo7a giigettada salo Xoossa achchafe wodhdhishin tani beyadis. 
REV.21.3	Algazappe “Hekko Xoossa aqosoy asara dees. Izi istara daana. Istika iza dereta gidana. Xoossi ba bonchon istara issife gidana. Izi ista Xoos gidana. 
REV.21.4	Izi ista ayfeppe afunth wursi quccana. Kase wogay aadhdhida gish hayqoy woykko muuzotethi woykko yeehoy woykko waayey hayssafe guye deenna” giza gita qaalay kezishin tani siyadis. 
REV.21.5	He alga bolla uttidaysika “Hekko tani wursaka oorathi kessana!” gides. Qasseka tana “Hayssi qaalazi ammanettida tumu gidida gish ne hayssa xaafa!” gides. 
REV.21.6	Hessafe guye taas “Polettides! Alfaynne Oomegay; Koyroynne Wursethi tana; saamotidades tani de7o pulto haaththe miishe qanxisonta izas coo mela immana. 
REV.21.7	Xoonidadey hayssa laattana. Takka izaades Xoossa gidana. Izikka taas naa gidana. 
REV.21.8	Gido attin hanko baboti, istas ammanetontayti, tunati, asa shempo wodhizayti, laymatizayti, bitizayti, eeqas goynnizayti, wordotizayti, heyta ubbata qaaday diinen exxiza tama abba giddon gidana. Hessika nam7antho hayqo” gides.
REV.21.9	Wursethan laapun boshati istan kumida laapun xuwata oykkida laapun kiitanchatappe issoy taako yiidi tana “Haa ya! Ta nena Dorsaza macheyo mishirayo bessana” gides. 
REV.21.10	Izi tana Ayanan issi gita dhoqa zuma bolla kessidi geeshsha katamaya ooratha Yerusalamey Xoossa achchafe saloppe wodhdhizaro bessides. 
REV.21.11	Izakka Xoossa bonchon poo7isawus. Izi poo7oza lo7etethay qas keehi bonchettiza shuchcha malanne birille mala geeshshinne Iyasiphide geetettiza inqo mala. 
REV.21.12	Izis tammanne nam7u pengetara diza gita adussa ginbe lashay dees. He tammanne nam7u pengetan tammanne nam7u kiitanchati eqqidi naagetes. He pengeta bolla tammanne nam7u Isra7eele kochchata sunthi xaafeti uttides. 
REV.21.13	Arshey mokkiza baggara heedzdzu pengey dees. Pude baggara heedzdzu pengey dees. Dugeha baggara heedzdzu pengey dees. Arshey wulliza baggara heedzdzu pengey dees. 
REV.21.14	He katamay ginbe lashazas tammanne nam7u waanna masarateti deettes. He masarateta bolla tammanne nam7u he Dorsaza Hawaareta sunthi xaafeti uttides.
REV.21.15	Hessa taas yootida kiitanchazas he katamayonne izi pengeta qasseka he ginbe lashaza izara wadhiza worqa zangey dees. 
REV.21.16	He katamay adusatethinne aahotethi oyddu baggarakka issi gina. He kiitanchaykka katamayo ba izara wadhdhiza wadha zangezara wadhdhin adusatethay tammanne nam7u shi kilometire mala gidides. Izi dhoqatethinne aahotethika izi adusatetha gina gidides. 
REV.21.17	Kiitanchazi ginbeza wadhdhides. He kiitanchazi izara wadhdhiza miishazi erettida wadha miishazi xeetanne oyddu tammanne oyddu metre mala gidides. 
REV.21.18	He ginbezi ginbettiday Iyasiphide geetettiza shuchchana. He katamayakka mastoote mala geeya uttida geeshsha worqafe oosetadus. 
REV.21.19	He katamayssi gido masarate shuchchay dumma dumma al7o shuchchan lo7i giigides. Koyro masaratezi Iyasiphide, nam7anthozi Simpere, heedzdzanthozi Kelqedoone, oydanthozi Margide, 
REV.21.20	ichashanthoy Sardonkise, usuppunthoy Sardiyoone, laapunthoy Kirstoloobe, ospunthoy Birille, uddufunthoy Tophaziyoone [Wurawure], tammanthoy Kirisphiraasise, tammanne issinthoy Yaakinte, tammanne nam7anthoy Ametisxinoose geetettiza shuchchatappe. 
REV.21.21	He tammanne nam7u pengetikka tammanne nam7u inqota. Pengeti wurikka issoy issoy issi inqofe oosettida he katamay giddo ogey mastoote mala haa zaari bessiza muuruta worqafe oosettides.
REV.21.22	Wursi dandayiza Goda Xoossinne Dorsazi izis Xoossa Keeththe gidida gish he katamay giddon hara Xoossa Keeth beyabekke. 
REV.21.23	Xoossa bonchoy izis poo7iza gishshinne Dorsazi izi poo7o gidida gish he katamays awa arshey woykko aginay poo7isanas koshshenna. 
REV.21.24	Dereti izi poo7ozan simerettana. Biitta kawoti wurikka ba boncho izis ehana. 
REV.21.25	He Katamayn qamay baynda gish izi pengeti ay wodekka gordettettenna. 
REV.21.26	Hara kawota gitatethinne bonchoy izis yaana. 
REV.21.27	Harassiza miishi mulekka gede izin gelenna. Tunateth ooththizaytinne wordo haasayizayti mulekka hee izikko geletenna. He izin gelanayta sunthi kase he dorsaza de7o maxaafan xaafetidayta xalala. 
REV.22.1	Hessafe guye he kiitanchazi Xoossa algafenne Dorsaza algafe keziza mastoote mala xillo qiizhi gidada de7o haaththa shaafa tana bessides. 
REV.22.2	He shaafazi he katamays waanna ogeza giddo addan shaakki yeggidi aadhdhi bees. He shaafazas hadirsa baggaranne ushacha baggara aginan aginan pacey baynda laythan tammanne nam7u agina kumeth ayfiza de7o mithi dees. He mitha haythay dere pathees. 
REV.22.3	Hessafe guye qangeth mulekka deenna. Xoossa algaynne Dorsaa algay he katamayn daana. Iza oosanchati izas goynnana. 
REV.22.4	Isti iza ayfeso beyana. Iza sunthi ista liiphe bolla daana. 
REV.22.5	Hessafe guye qamay deenna. Goda Xoossi istas poo7iza gish tama poo7oy woykko awa arshe poo7oy istas koshshenna. Isti mernappe mernaas kawotana.
REV.22.6	Hessafe guye kiitanchazi taas “Hayti qaalati ammanettidaytanne tumata. Nabeta haasayssiza Goda Xoossi mata wode hananayssa ba oosanchatas qoncisanas ba kiitanchaza kiittides” gides.
REV.22.7	Yesusikka “Hekko ta eeson yaana; hayssa maxaafaza tinbite qaala naagizadey izi anjettidade” gides.
REV.22.8	Hayta ha yo7ota siyidaynne beyiday tana Yohannisa. Tani hayta ha yo7ota siyida wodenne beyida wode hayta ha yo7ota tana bessida kiitanchaza sinthan izas goynnanas hokkada iza toho bolla kundadis. 
REV.22.9	He kiitanchazi qasse “Haysso agga! Hayssatho ooththofa! Takka nenara ne ishataranne nabetara qasseka hayssa maxaafaza qaala poliza asatara ooththizade. Neni Xoossas xalala goynna” gides. 
REV.22.10	Qasseka “Wodey matida gish neni hayssa maxaafazan xaafettida tinbite qaala maatamen gordofa. 
REV.22.11	Hayssafe guye makalzay gujji makalo, tunaykka tuno, xilloykka xilli kaallo, geeshshayka geeyo” gides
REV.22.12	“Hekko! Ta eeson yaana! Issades issades iza ooso mala ta izas izas immana waaga tani ta kushen oykka uttadis. 
REV.22.13	Alfaynne Oomegay, Sinthinne Guyey, Koyroynne Wurseththi tana” gides.
REV.22.14	He de7o mitha ayfe maanassinne he katamayo izi pengera gelanaas bessizayti ba may7o meecidayti anjettidayta. 
REV.22.15	Kana mala coo hothu hothizayti bita bitizayti, laymatizayti, shempo wodhizayti, eeqas goynnizayti, wordo siiqizaytinne wordo ooththizayti wurikka he katamayppe karen attana.
REV.22.16	“Tani Yesusi hayssa intes markattana mala ta kiitanchaza Woosa Keeththatas yeddadis. Taas yeletetha zarkeynne qommoy Kase Dawutekko. Tani poo7isiza wonta xoolinte.”
REV.22.17	Xillo Ayanaynne iza mishiraya “Haaya!” geetes. Hessa siyizadeykka “Ne haaya!” go. Saamotidadeykka haayo, koydadey de7o haaththe aykko waagakka qanxonta coo mela uyo.
REV.22.18	Hekko tani hayssa maxaafazan xaafettida tinbite qaala siyizayti naagettana mala yootays. Oonikka hayssa ha qaala bolla aykkoka gujjiko hayssa ha maxaafazan xaafetida boshata Xoossi iza bolla gujjana. 
REV.22.19	Oonikka hayssa tinbite maxaafan xaafetida qaalatappe issinoka paccisikko hayssa ha maxaafazan yootetida de7o mitha ayfeppenne geeshsha katamayppe Xoossi iza gishaza paccisana.
REV.22.20	Haytanta ta markattizayssi “Tani addafe eeson yaana!” gees. Amiin! Goda Yesusa haaya.
REV.22.21	Goda Yesusa kiyatethi intenara ubbatra gido. Amiin! 
