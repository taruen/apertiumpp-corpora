MAT.1.1	Magtub ke ɔje dè girkà le Jésu-Krist ngonnkà David, ngonnkà Abraham, 
MAT.1.2	Abraham oje Isaac; Isaac oje Jacob, Jacob oje Juda se ngakonnge; 
MAT.1.3	Juda se neen’n Thamar oji Pérets se Zara; Pérets oje Esrom; Esrom oje Aram; 
MAT.1.4	Aram oje Aminadab; Aminadab oje Nasson; Nasson oje Salmon; 
MAT.1.5	Salmon oje Boaz se neen’n Rahab; Boaz se neen’n Ruth oji Obed; Obed oje Jessé, 
MAT.1.6	Jessé oje ngar David.
MAT.1.6	David oje Salomon se neen njèyo Uri; 
MAT.1.7	Salomon oje Roboam; Roboam oje Abiya; Abiya oje Asa; 
MAT.1.8	Asa oje Josaphat; Josaphat oje Yoram; Yoram oje Ozias; 
MAT.1.9	Ozias oje Yotham; Yotham oje Achaz; Achaz oje Ezékias; 
MAT.1.10	Ezékias oje Manassé; Manassé oje Amon; Amon oje Josias; 
MAT.1.11	Josias oje Yékonias se ngakonnge kêm ɓal ke d’uwe’n ngannkà Jacob ɓer d’aw’n se de kêm ɓeekon ke Babylone.
MAT.1.12	Loo ke d’uwe de ɓer d’aw se de Babylone ɓá ɓaa, Yékonias oje Salathiel; Salathiel oje Zorobabel; 
MAT.1.13	Zorobabel oje Abiyud; Abiyud oje Eliakim; Eliakim oje Azor; 
MAT.1.14	Azor oje Sadok; Sadok oje Achim; Achim oje Eliud; 
MAT.1.15	Eliud oje Eléazar; Eléazar oje Matthan; Matthan oje Jacob; 
MAT.1.16	Jacob oje Joseph; Joseph ngaw Marie ke njèkoje Jésu ke dé ɓar’n Krist.
MAT.1.17	Unn gir dè Abraham’t sár tee dè David’t nga, kutu dèkasenange malang è dɔg-gidé-sɔ. Unn gir dè David’t sár tee’n kêm ɓal ke d’uwe’n ngannkà Jacob ɓer nga, è kutu dèkasenange dɔg-gidé-sɔ. Unn gir kêm ɓal ke d’uwe’n ngannkà Jacob ɓer d’aw’n se de kêm ɓeekon ke Babylone sár tee’n dè Krist’t nga, è kutu dèkasenange dɔg-gidé-sɔ.
MAT.1.18	Koje Jésu-Krist nga è titeke bè. Kon’n Marie nga, è njènong le Joseph. Marie ndann ngonn se go tɔgmong le Ndil-Kêmnda kété ɓita dé se Joseph dé ger nan ke dinye se dingem ɓai. 
MAT.1.19	Joseph njènong le Marie nga, è doo ke njèra nyan se dè naje’n. E ndige le tel Marie ke kurkogo le dooge lé. E ɔje kêmn’t le mbate’n se go ngein. 
MAT.1.20	Nè loo ke Joseph ndi à gir tà dè nyan’t nè nga bè ɓai ɓaa, an! doo ke danran ke Kuwe-ɓee ule’n tee dènn’t pan ede’n tà se nin ede nè:
MAT.1.20	– Joseph, ngonn David, i ɓel le taa Marie ke neein lé, tede ngonn ke tò kêmn’t nga in ra Ndil-Kêmnda’t. 
MAT.1.21	Ngonn ke dingem ke a oje’n nga, i a kile ri’n nè Jésu. E kuwe á à ɔr kosdooge le’n dann kaiyage’t le de kaje de.
MAT.1.22	Nyange nè malang aw loon’t deĵ titeke Kuwe-ɓee ade njèribe-dè-tà ke tann’t tam’n ndàt kété ede nè:
MAT.1.23	«An! ngomande ke nal ger dingem ɓai a ndann ngonn,
MAT.1.23	a oje ngonn ke dingem,
MAT.1.23	d’a d’ile ri’n nè Emmanuel.»
MAT.1.23	Tel se tà koje jéi ɓaa, è «Nube nain se jéi».
MAT.1.24	Loo ke Joseph in gir ɓi’t ɓaa, è ra titeke doo ke danran ke Kuwe-ɓee ule’n unn’n ndu’n ade’n kété nga tɔ. E taa Marie ke neen’n. 
MAT.1.25	Nè Joseph tò se’n ke neen’n lé sár ade oje’n ngonn ke dingem ke ile ri’n nè Jésu.
MAT.2.1	Jésu nga, ndɔ ke d’oje’n kêm ɓee-bò ke Bethléhem ɓeekon ke le Juda. E kêm ɓal’n ke ngar Hérode ee’n njèkonɓee ɓeekon ke le Juda. An! baw-nyangerge in-in gugu loo tee’t le kàde, ei reei kêm ɓee-bò’t ke Jérusalem. 
MAT.2.2	Ei deji edi nè:
MAT.2.2	– Ké ngar le Juipge ke d’oje’n ngɔr nè nga è loo ke ra’t wa? Tede jè j’an kɔnyon le’n loo tee’t le kade gugu nú á jè ree le ɗɔi’n.
MAT.2.3	Loo ke ngar Hérode se dooge malang ke kêm ɓee-bò ke Jérusalem ooi tà nè nga titeke bè ɓaa, tà ige de sêl. 
MAT.2.4	E ɓar maw njékuje nyan-mesege se njéndang magtubge le kosdooge ɔse nja de nan’t deje de kade edii loo koje Krist. 
MAT.2.5	Dé tel d’ile’n dè’t d’ede nè:
MAT.2.5	– Krist nga d’oje’n kêm ɓee ke Bethléhem ɓeekon ke le Juda. Njèribe-dè-tà ke tà Nube’t karé ndang tà nè nga titeke bè kêm magtub’t kété ede nè:
MAT.2.6	«I Bethléhem, ɓeekon le Juda nga,
MAT.2.6	ɓee-bòge ke ɓeekon’t le Juda nga, d’a kur dèi ndan lé,
MAT.2.6	tede ngar ke njèkul kosdooge le’m ke ei Juipge nga à in rai’t.»
MAT.2.7	Hérode ade dé ɓar baw-nyangerge se go ngein deje de kade edii ndɔ tee le kɔnyon nè nga get-get. 
MAT.2.8	Go’t gugu è ule baw-nyangerge nè nga kêm ɓee ke Bethléhem ede nè:
MAT.2.8	– Awi i deji tà ke ɔje dè ngonn ke kide nè nga get-get ooi. Loo ke sei ingei ɓá ɓaa, i reei edi man kade man kuwe m’aw m’ɗɔi’n tɔ.
MAT.2.9	Loo ke d’oo tà le ngar Hérode bè ɓaa, d’ɔte d’aw. Nè kɔnyon ke kété d’an’n loo tee’t le kàde nga ɔr non de sár aw nda dè loo ke ngonn ke kide nè tò tutu. 
MAT.2.10	Loo ke baw-nyangerge an-in kɔnyon nè nga ɓaa, kêm de agenan kɔt-kɔt. 
MAT.2.11	Loo ke d’aw kêm kei d’an ngonn ke kide nè se kon’n Marie ɓaa, d’ɔse keje de nang non ngonn ke kide’t nè nga dé ɗɔi’n a tɔ. Go’t gugu, dé tee se nar-ɔr se nyan ke ete sununn titeke katchatcha a, se nyan karé ke ri’n nè myrrhe kêm sanduge le de d’uwe’n se’n noje. 
MAT.2.12	Nube ede de se nin le kade dé tel ree ra Hérode’t gugu lé. E á d’unn rebe ke rang dé tel d’aw ɓeekon’t le de.
MAT.2.13	Loo ke baw-nyangerge ɔti awi ɓá ɓaa, an! doo ke danran le Kuwe-ɓee tee hɔi ke ra Joseph’t se ni ede’n ede nè:
MAT.2.13	– Ɔse nang in, unn ngonn ke kide nè nga se kon’n an-in se de aw se de ɓeekon ke Egypte. I ndi tutu nú sár kade man kuwe m’edi ɓita i tel i ree ɓai tede Hérode sang le tɔl ngonn ke kide nè nga.
MAT.2.14	Joseph ɔse nang in ke loon’t nè, unn ngonn ke kide nè nga se kon’n an-in se de ndɔɔ aw se de kêm ɓeekon ke Egypte. 
MAT.2.15	E ndi tutu nú sár ade Hérode weii’n. Titeke bè á tà ke ndɔ ke kété Kuwe-ɓee ade njèribe-dè-tà ke tann’t tam ede nè: «M’ɓar ngonn’m kade unde loo tee kêm ɓeekon ke Egypte’t kɔke» aw’n loon’t deĵ.
MAT.2.16	Loo ke Hérode an titeke baw-nyangerge ulei mbe dènn’t ɓaa, wong ase’n nák. E ule ade dé tɔl ngannge ke dingem malang ke rai ɓal joo se njé ke ɓal de ase joo lé ɓai a tɔ. Se go kurloo ke baw-nyangerge ɔji Hérode nga, è ade d’unn gir tɔl ngannge ke dingem kêm ɓee ke Bethléhem sár d’ɔse’n ngei ninn ɓeekon le’n bere mbak. 
MAT.2.17	E á tà ke Jérémie njèribe-dè-tà ke tà Nube’t tam kété ede nè:
MAT.2.18	«Non se wuwi ɓar jiki kêm ɓee ke Rama.
MAT.2.18	E Rachel á non tede ngannenge ke gotoi.
MAT.2.18	E ndige le kade doo karé bè géa gɔr’n lé.»
MAT.2.18	Tà nè nga aw loon’t deĵ.
MAT.2.19	Loo ke Hérode wei ɓá ɓaa, doo ke danran le Kuwe-ɓee tee hɔi ke ra Joseph’t ede’n se ni kêm ɓeekon ke Egypte ede’n ede nè:
MAT.2.20	– In dɔ, unn ngonn ke kide nè se kon’n, i tel aw se de kêm ɓeekon ke Israel gugu tede njé ke sangi le tɔli ngonn ke kide nè nga weii ɓá ta.
MAT.2.21	Joseph ɔse nang in unn ngonn ke kide nè nga se kon’n tel aw se de kêm ɓeekon ke Israel. 
MAT.2.22	Nè loo ke Joseph oo titeke Archélaus ngonn le Hérode on ɓee ɓeekon’t ke Judée gute bɔn’t ɓaa, è ɓel tel kaw ndi tutu. Se go tà ke Nube ede’n se ni kété nga, Joseph ɔr ra’n aw ndi kêm ɓeekon ke Galilée. 
MAT.2.23	E aw ndi kêm ngonn ɓee karé ke ri’n nè Nazareth tede kade tàge ke njéribe-dè-tà ke tà Nube’t tami kété mari aw’n loon’t deĵ. Ei tami edi nè: «E nè nga d’a ɓar’n doo ke Nazareth.»
MAT.3.1	Kêm ndɔnge’t nè nga, Jean ke njèkule dooge manné njonm unde loo tee aw kêm dile’t ke ɓeekon ke Judée ile mber ede nè:
MAT.3.2	– I turi hal si tede Konɓee ke danran nain ngɔr ta.
MAT.3.3	Esaie njèribe-dè-tà ke tà Nube’t tam tà ɔje’n dè Jean kété ede nè:
MAT.3.3	«E ndu è ke njèkile mber kêm dile’t:
MAT.3.3	I gɔli rebe le Kuwe-ɓee,
MAT.3.3	i rai ngann rebege le’n adi asinan lêtêt-lêtêt.»
MAT.3.4	Jean ule Kubu ke d’ojo se bin lugman rann’t. E dɔ ɓede’n se ndar. Bêteĝe se wubu tuju ke walé á è nyankuse’n se ndɔ’n-ndɔ’n. 
MAT.3.5	Dooge ke kêm ɓee-bò ke Jérusalem se njé ke ɓeekon ke Judée bere mbak se njé ke ngann ɓeege’t ke gan dè ba ke Jourdain malang reei rann’t. 
MAT.3.6	Dooge nè nga malang reei ra Jean’t ɔri gir kaiyage le de ke nata adi nin ade ule’n de manné njonm dann ba ke Jourdain.
MAT.3.7	Loo ke Jean an Pharisienge se Saddusienge bule reei rann’t le kade ule de manné njonm ɓaa, è tam se de ede nè:
MAT.3.7	– Sei ke i tooi asinan se li jênênnge, ké nan tɔje sei rebe kan-in wong le Nube ke ndi à ree nga wa? 
MAT.3.8	I turi hal si, i rai nyanrage ke maje. 
MAT.3.9	I piti ra si sei edi nè: «Jè jè ngannkà Abraham.» Man m’ede sei ndàt, kuberi herge ke tooi nè nga Nube asekum tel de ke ngannkà Abraham karè. 
MAT.3.10	Kunge ke janm tò ngire kagege’t ɓá. Kage ke rara ke ann majelé ɓaa, d’a tuge’n gang’n kile’n poro. 
MAT.3.11	Man ɓaa, mann á m’ule sei njonm tutu karè kade i turi hal si. Nè doo karé ke tɔgmong le’n dum le’m à ree goom’t gugu non. Gabang ke njann’t géa, man m’asekum tɔr se dè ra’m lé. Doo nè nga à ɔr sei kunde sei se ninn si gai se Ndil-Kêmnda a, se por a tɔ. 
MAT.3.12	Doo nè nga, kéee le’n è jinn’t. A ɔi kêm gar le’n ndát-ndát a, a ɔse nja ko le’n nan’t kêm dam’t a tɔ. Nè a ró tise ko se por ke doo ase tɔl ndan lé.
MAT.3.13	Jésu in kêm ɓeekon ke Galilée ree inge Jean tà ba ke Jourdain tede kade ule’n manné njonm. 
MAT.3.14	Nè Jean in se’n dè’t ede nè:
MAT.3.14	– Man m’aw ndoo kade i á ule’m manné njonm. Nè ké i kuwe i tel i ree ram’t taɓai wa?
MAT.3.15	Nè Jésu tel ile’n dè’t ede nè:
MAT.3.15	– Inye ade m’ra ɗarinè. Ra nyan ke kêm Nube ndige tɔl mbas nga, tuwe jè ɗêw titeke bè.
MAT.3.15	Jean inye Jésu ade ra titeke bè. 
MAT.3.16	Loo ke Jean ule Jésu manné njonm ɓá ɓaa, Jésu unde loo tee nata. An! ke loon’t nè kuwe, kum danran teen halal ade an ndil Nube rise ndi dènn’t tite der-nda bè. 
MAT.3.17	An! ke loon’t nè kuwe, ndu doo ɓar danran ede nè:
MAT.3.17	– E nè nga è Ngonn’m ke m’tár’n ngain a, ra’m nel’m dènn’t ngain a tɔ.
MAT.4.1	Ndil ɔr non Jésu aw se’n kêm dile’t le kade njè sú dooge nan’n. 
MAT.4.2	Ɓo ra Jésu tede ɔge ra’n dè nyankuse’t ase dann kàde kɔr-sɔ se dann ndɔ kɔr-sɔ a tɔ. 
MAT.4.3	E á njèkule kêm dooge age meen-meen ke rann’t ede nè:
MAT.4.3	– Ke nè á i Ngonn le Nube kerɔte ɓaa, ade kuberi herge nè nga teli mapa ade use.
MAT.4.4	Nè Jésu tel ilé dè’t ede nè:
MAT.4.4	– Dé ndang kêm magtub’t d’ede nè: «Doo à ndi kumgajer takul mapa á go karé lé. Nè doo à ndi kumgajer takul tà malang ke tee tà Nube’t.»
MAT.4.5	Taɓai sú ɔr Jésu aw se’n Jérusalem, ɓee-bò ke tò se ninn’n, aw unde’n sêm Kei’t le Nube, ede’n ede nè:
MAT.4.6	– Ke nè á i Ngonn Nube kerɔte ɓaa, inye jii dɔ oso nang ade j’an tede dé ndang kêm Magtub’t d’ede nè:
MAT.4.6	«Nube à unn ndu’n kade dooge le’n ke danrán kɔje’n dèi.
MAT.4.6	Dooge ke danrán nè nga, d’a geti se ji de
MAT.4.6	nè bainléa a kunde njai dè kuberi her’t.»
MAT.4.7	Jésu tel ile sú dè’t ede nè:
MAT.4.7	– Dé ndang kêm Magtub’t d’ede nè: «Kuwe-ɓee Nube lei nga, i a nan’n lé.»
MAT.4.8	Go’t gugu sú ɔr’n aw se’n dè mbal ke ngal lêng-lêng tɔje’n ɓeekonge malang ke dè nang nè se nyan-majege le de ke mbirin-mbin, 
MAT.4.9	ede nè:
MAT.4.9	– Ke nè á i ɔse keji nang nonm’t, ule dèi ade’m ɓaa, m’a m’adi nyan-majege nè nga malang.
MAT.4.10	Jésu tel ede sú ede nè:
MAT.4.10	– Ɔte tam’t kɔke tede dé ndang kêm magtub’t d’ede nè: «Kuwe-ɓee Nube lei nga, i a kɔse keji nang nonn’t a, è kuwe karé bere luk-luk á i a ra ɓer le’n a tɔ.»
MAT.4.11	Sú ɔr ra’n ra Jésu’t kɔke ɔte aw. An! ke loon’t nè kuwe, dooge ke danran reei rann’t rai nyan adi nin.
MAT.4.12	Loo ke Jésu oo titeke d’uwe Jean d’ile’n dangai ɓaa, è ɔr ra’n aw kêm ɓeekon ke Galilée. 
MAT.4.13	Jésu inye ɓee ke Nazareth aw ndi kêm ɓee-bò ke Capernaum kɔte ba ke dè ninn ɓeekon le Zabulon se Nephtali. 
MAT.4.14	E ra titeke bè le kade tà ke Esaie njèribe-dè-tà ke tà Nube’t tam kété aw’n loon’t deĵ. Esaie tam kété ede nè:
MAT.4.15	«Ɓeekon le Zabulon, ɓeekon le Nephtali,
MAT.4.15	ke tooi gide ba ke Jourdain,
MAT.4.15	I Galilée ɓeekon le dooge ke ei Juipge lé.
MAT.4.16	Kosdooge ke ndii dann tilkus’t,
MAT.4.16	An-in! lookar ke bò,
MAT.4.16	Njé ke ndii gir tɔgmong’t le yo géa,
MAT.4.16	loo unn gir kar dè de’t a tɔ.
MAT.4.17	Unn gir kêm ndɔn’t nè, Jésu ile mber ede nè:
MAT.4.17	– I turi hal si tede konɓee ke danrán nain ngɔr ta.
MAT.4.18	Ndɔ karé bè, Jésu njiye se tà ba ke Galilée. E an ngakon nange joo: Simon ke dé ɓar’n Pierre se André ndai ilei bure dann ba’t tede ei mbawge ke njékɔse kanjege. 
MAT.4.19	E ede de ede nè:
MAT.4.19	– Unni rebe goom’t ɗarinè, m’a tel sei ke njé ndon dooge ta.
MAT.4.20	Ke loon’t nè kuwe dé sure burege le de d’inye d’unn rebe goon’t. 
MAT.4.21	Loo ke Jésu aw mbɔr ke kété ɓai ɓaa, è an ngakon nange ke rang joo Jacques se Jean ngann le Zébédée ndii se bɔ de kêm ngonn bato’t à tilei kum burege le de. Jésu ɓar de tɔ. 
MAT.4.22	Ke loon’t nè kuwe ei surei bɔ de se bato bere inyei unni rebe go Jésu’t.
MAT.4.23	Jésu aw se loo-loo kêm ɓeekon ke Galilée bere mbak ndó dooge nyan kêm kei kebe nange’t le de ile mber Tà ke Maje ɔje dè konɓee le Nube a, ɔr ratur ke rara ra njératurge dann kosdooge’t a, se njè ke kêl ra de wei tonrin a tɔ. 
MAT.4.24	Kɔbe nyan ke Jésu ra nga, oso se loo mbit-mbit kêm ɓeekon ke Syrie bere mbak. Dé ree se njératurge ke raturge gai-gai rai kum de ndoo ra Jésu’t. E ɔr ratur dè de’t malang: Njé ke ndilge ke majelé tooi kêm de’t se njé ke kɔnon tɔte de a, njé ke kêl ra de wei tonrin a tɔ. 
MAT.4.25	Kosdoo-bulege ngain in-in kêm ɓeekon ke Galilée se ɓeekon ke Décapole se ɓee-bò ke Jérusalem se ɓeekon ke Judée a, se ɓeekon ke gide ba ke Jourdain’t reei ndolèi go Jésu.
MAT.5.1	Loo ke Jésu an kosdoo-bulege bè ɓaa, è al dè mbal’t dɔ. Loo ke è ndi nang ɓá ɓaa, njékuwe-girnge reei rann’t. 
MAT.5.2	E unn gir ndó de nyan ede nè:
MAT.5.3	– Njé ke geri kêm de’t titeke ei njéndooge nga, ra de à nel de
MAT.5.3	tede konɓee ke danran è le de!
MAT.5.4	Njé ke ndii se kumndoo yo nga, ra de à nel de
MAT.5.4	tede Nube à gɔl kêm de ɓai!
MAT.5.5	Njé ke awi lom-lom nga, ra de à nel de
MAT.5.5	tede Nube à ade de Konɓee ke danran ke nyan-ndube le de!
MAT.5.6	Njé ke ngur nyanra ke se dè naje’n ra de pênn-pênn
MAT.5.6	asenan se kunde mann éké ɓo ke ra de nga,
MAT.5.6	ra de à nel de tede kêm de à ndann ɓai!
MAT.5.7	Njé ke an-in kumndoo le made dege nga, ra de à nel de
MAT.5.7	tede Nube à an kumtondoo le de tɔ!
MAT.5.8	Njé ke nganrankêm de unju nyang-nyang nga, ra de à nel de
MAT.5.8	tede d’a d’an Nube se kum de ndan-ndan!
MAT.5.9	Njé ke d’ade made dege ingei kêmlom nga, ra de à nel de
MAT.5.9	tede è dé kuwe á d’a ɓar de ngann Nubege!
MAT.5.10	Njé ke dé ra kum de ndoo tede nyanra de ke dè se naje’n nga,
MAT.5.10	ra de à nel de tede è de kuwe á Konɓee ke danran è le de!
MAT.5.11	Loo ke dooge à taji sei a, a rai kum si ndoo a, a teti tàge ke majelé gai-gai kundei tà si’t tede k’ee ke sei njékuwe-girmge nga ɓaa, adi ra si nel sei. 
MAT.5.12	I rai ranel a, ali ra si se kêmnda káng tede nyan kuge dè ji si è ngain dɔ danran. Njéribe-dè-tàge ke tà Nube’t ke kété non si’t nga géa, ndɔ ke dé ra kum de ndoo titeke dé ra’n kum si ndoo bè tɔ.
MAT.5.13	Sei sei kate le dooge ke dè nang nè. Ke nè á kate ke don tel bɔlɔs ɓaa, ké ri á d’a ra’n kade tel don gugu wa? Nyan ke le ra’n ke rang goto, nè d’a kunn kum nata kade dooge njiyei dè’t.
MAT.5.14	Sei sei lookar le dooge ke dè nang nè. Ɓee-bò ke tò dè mbal’t dɔ nga asekum ɓɔyɔ ra’n lé.
MAT.5.15	Doo unde por tu lampe’t tede le sebe debe dè’t lé. Nè à naan tà kagenn’t dɔ kade unju ade njé ke kêm kei malang an-in loo. 
MAT.5.16	Sei géa, maje kade nyan-ndogó le si ndogó tàkum dooge’t tede kade an-in nyanra maje le si ɓaa, ilei riɓar dè Bɔ si ke ndi danrán.
MAT.5.17	Maje kade i giri kêm si’t edi nè m’ree le tuju gute-ndu ke mari éké magtubge ke njéribe-dè-tàge ke tà Nube’t ndangi nga lé. Man m’ree le tuju gute-ndu ke mari se tàge ke njéribe-dè-tàge ke tà Nube’t ndangi nga lé, nè m’ree le kade maji ɔri njêt. 
MAT.5.18	Kerɔte kuwe, man m’ede sei ndàt, nyange ke ndêin-ndêin ke dé ndang kêm magtub gute-ndu ke mari’t nga, karé bè géa à goto lé sár kade danran se dè nang à gotoi pa ɓita. 
MAT.5.19	E ke altà tà ndukunn’t karé dann ndukunnge ke ndêin-ndêin nè a, ndó dooge le kade rai titeke bè a tɔ nga ɓaa, d’a d’an’n ke ngonn ke ndêin bè dum madennge malang kêm Konɓee ke danrán. Nè nanan ke an dè ndukunnge nè nga sêw-sêw a, ndó dooge kade rai titeke bè tɔ ɓaa, d’a d’an’n ke doo ke bò kêm Konɓee ke danrán. 
MAT.5.20	Kerɔte kuwe,man m’ede sei ndàt, ke nè á nyanra si ke se dè naje’n dum dè le njéndang-magtubge se pharisienge lé ɓaa, sei a kilei nja si kêm Konɓee ke danrán nga ndan lé.
MAT.5.21	Sei ooi titeke d’ede kàsige ke kété mari d’ede nè: «I a tɔl doo lé. Nanan ke tɔl doo ɓaa, d’a gangtà dènn’t.» 
MAT.5.22	Nè man m’ede sei, nanan ke ra wong se ngokon’n ɓaa, d’a gangtà dènn’t. Nanan ke tam se ngokon’n ede nè: «I mbe» ɓaa, d’a d’aw se’n loo gangtà’t ke bò. Nanan ke tam se ngokon’n ede nè: «Kêmi tɔ kuju tà lé» ɓaa, a inge ndutɔr lé sár nè kure nyanra’n à ɔde kum’n labi-labi. 
MAT.5.23	Ke nè á i aw se nyan-noje lei le kade dè ɗinger loo nyankuje-mese’t á ke loon’t nè kêmi olé dè nyan ke ngokoin aw’n sei se tà ɓaa, 
MAT.5.24	inye nyan-noje lei dè ɗinger loo nyankuje-mese’t, i tel aw inge ngokoin umi nan’t pa ɓita i ree unn nyan-noje lei ade ɓai.
MAT.5.25	Ute rai kalang um nan’t se njèkɔse sei tà loo ke sei se’n i nain rebe ɓai. Nè bainléa à aw sei non njègangtà’t, njègangtà à ulei ji paja’t le’n kade aw sei ilei dangai’t njing. 
MAT.5.26	Kerɔte kuwe, man m’edi ndàt, ke nè á paja le’n aw sei ilei dangai’t ɓá ɓaa, a uge kure nè nga ndát-ndát kade sisi karé géa à nain dèi’t lé, ɓita a i tee dangai’t ɓai.
MAT.5.27	Sei ooi titeke dé tam kété mari d’ede nè: «I a tò se dinye ke rang lé.» 
MAT.5.28	Nè man m’ede sei, nanan ke an dinye ke rang á ndinge’n ɓaa, nganrankêm’n tò se’n ɓá ta. 
MAT.5.29	Ke nè á kumi ke kon ade i ra kaiya ɓaa, uwe’n ɔr’n ile’n piring kɔke. Kade balkum rai karé udu è soo’t dum kile danrai bere mbak dann loo ke tur’t ke kure nyanrai à ɔde kumi tutu labi-labi. 
MAT.5.30	Ke nè á jikoin ade i ra kaiya ɓaa, i tuge’n i gang’n ile’n piring kɔke. Kade balkum rai karé udu è soo’t dum kade d’ile danrai bere mbak dann loo ke tur ke kure nyanrai à ɔde kumi tutu labi-labi.
MAT.5.31	Kété mari dé tam d’ede nè: «Ke nè á doo karé mbate neen’n ɓaa, maje kade ade’n magtub mbate nan jinn’t. 
MAT.5.32	Nè man m’ede sei ndàt, nanan ke mbate neen’n tede nyan ke rang lé nè tede tà le tò se nan ke kaiya’t ɓaa, è ile’n dè sang dingemge ke rang’t. Nanan ke taa dinye ke dé mbate’n ɓaa, tà kaiya uwe dè’n.
MAT.5.33	Taɓai sei ooi titeke d’ede kàsige kété mari d’ede nè: «I a kinye go mann-ra lei nga lé, nè nyan ke i unn ndui ade Kuwe-ɓee dè’t nga, a i ra nyan’n kuwe.» 
MAT.5.34	Nè man m’ede sei ndàt, ubi ra si ndan lé. Ubi ra si se nyan karé ke danrán lé, tede danran nga è kutu-ngar le Nube. 
MAT.5.35	Ubi ra si se nyan karé dè nang nè lé, tede ɓeekon nè nga, è nyan kum-nja le Nube. Ubi ra si se ri ɓee-bò ke Jérusalem lé, tede è ɓee le Ngar ke bòi. 
MAT.5.36	Ubu rai se dam dèi lé, tede i asekum kade bin dèi karé tel nda éké tel ndul lé. 
MAT.5.37	Ke nè á tà le si è oiyo ɓaa, è oiyo. Ke nè á tà le si è ḿ-m̀ ɓaa, i tami go karé edi nè ḿ-m̀. Tà ke rang ke i tami ilei dè made’t nga in ra njèkêmyêr’t.
MAT.5.38	Sei ooi titeke dé tam kété mari d’ede nè: «Kum karé kum gute kum karé’t, gɔge karé kum gute gɔge karé’t.» 
MAT.5.39	Man m’ede sei ndàt, doo ke ndige ra se si majelé nga, ilei rɔ adii lé. Loo ke doo karé unde mbɔri ke kon ɓaa, i tur è ke karé rang ade’n unde tɔ. 
MAT.5.40	Ke nè á doo karé ndige sêki tede taa’n kubu lei ke kêm made’t ɓaa, ɔr kubu lei ke bòi yul ade’n dè’t. 
MAT.5.41	Ke nè á doo karé unde tɔg dèi’t le kade aw se’n kurloo karé ɓaa, aw se’n kurloo joo. 
MAT.5.42	Doo ke deji nyan ɓaa ade’n. Nanan ke ndige tunei nyan ɓaa, i tur gidi ade’n lé.
MAT.5.43	Sei ooi titeke dé tam kété mari d’ede nè: «I a tár doo-madi nè njèban lei ɓaa, i a kɔr’n njêt.» 
MAT.5.44	Nè man m’ede sei ndàt, i tári njébange le si a, ɔji tà se Nube tede njé ke ɔri sei kororoi a tɔ. 
MAT.5.45	Ke nè á i rai titeke bè ɓaa, a teli k’ei ngann Bɔ si Nube ke ndi danrán kuwe. E ade kàde le’n ube dè njé ra nyan majelége se njé ra nyan majege’t a tɔ. E ade ndi ede dè njé ra nyan se dè najennge se dè njé ra nyan se dè naje’n lége a tɔ. 
MAT.5.46	Ke nè á i tári njé ke tári sei tá ɓaa, ké nyan-kuge dè ji ke ra a ingei wa? Ké njétaa tirge kuwe géa dé ra titeke bè tɔ lé wa? 
MAT.5.47	Ke nè á i rai lapya ngakon sige kuwe se kar de bere ɓaa, ké è nyan ke deri á sei rai wa? Dooge ke geri Nube lé géa rai titeke bè tɔ lé wa? 
MAT.5.48	I maji ɔri njêt titeke Bɔ si ke ndi danran ee’n njè maje kɔr njêt nga tɔ.
MAT.6.1	An-in! tá nè a k’in-in kundei nyan ra ke se dè naje’n le si tàkum dooge’t tede kade an-in sei. Ke nè á sei i rai titeke bè ɓaa, a ingei nyan-kuge dè ji si ra Bɔ si ke ndi danran nga lé. 
MAT.6.2	Loo ke i unn nyan le kuwe’n noje ɓaa, ade d’ile ndil dèi’t titeke njékede gosge rai kêm kei kebe nange’t se ka-rebege tede kade dooge ilei riɓar dè de’t bè lé. Kerɔte kuwe, man m’ede sei ndàt, dé nè nga d’inge nyan-kuge dè ji de ɗarinè ɓá ta. 
MAT.6.3	Nè i ɓaa, loo ke a unn nyan le kuwe’n noje nga, ade ji geli ger nyan ke ji koin ra lé, 
MAT.6.4	tede kade nyan ke i unn uwe’n noje nga è se go ngein. Titeke bè á Bɔi ke njè kan nyan ke tò loo ngeinn’t nga à tel le kuge dè jii ɓai.
MAT.6.5	Loo ke a ɔji tà se Nube ɓaa, i rai titeke njékede gosge rai nga lé. Dé nga, dé ndige kɔje tà se Nube kade kum dooge an de njung kêm kei kebe nange’t a , se ngang rebege’t a tɔ. Kerɔte kuwe, man m’ede sei ndàt, dé nè nga d’inge nyan-kuge dè ji de ɗarinè ɓá ta.
MAT.6.6	Nè i , loo ke a ɔje tà se Nube ɓaa, aw kêm kei lei utu tàbit kei lei dèi’t ɓita ɔje tà se Bɔi ke ndi loo ngeinn’t. Titeke bè á Bɔi ke njè kan nyan ke tò loo ngeinn’t nga, à tel kuge dè jii ɓai. 
MAT.6.7	Loo ke a ɔji tà se Nube ɓaa, i tami tàge dè nan’t-dè nan’t titeke dooge ke geri Nube lé rai nga lé. Ei giri titeke tàge ke n’ei n’tami ke dè nan’t-dè nan’t á Nube à ade’n de nyan ke n’deji nin nga. 
MAT.6.8	I teli i taai nan se de lé tede loo ke tà nain kêm si’t ɓai kuwe géa, Bɔ si ger nyan ke sei awi ndoo’n kété ɓita i deji nin nyan nè ɓai. 
MAT.6.9	Loo ke a ɔji tà se Nube ɓaa, i tami titeke bè edi nè:
MAT.6.9	«Bɔ jé i ke njè ndi danrán,
MAT.6.9	maje kade dooge malang geri titeke rii è ri ke tò se ninn’n gai.
MAT.6.10	Maje kade on ɓee dè dooge a,
MAT.6.10	maje kade dé ra gute ndui d’ade ɔr njêt titeke dé ra’n danrán a tɔ.
MAT.6.11	Maje kade ɓila ade jè nyankuse
MAT.6.11	ke j’aw ndoo’n se ndɔ jé-ndɔ jé.
MAT.6.12	Maje kade ade kêmi tin mbit dè kure majelége’t le jé
MAT.6.12	titeke jè géa j’ade kêm jé tin mbit dè kure majelé ke made jége rai se jé.
MAT.6.13	Maje kade inye loo ade nyan sú nan jè lé,
MAT.6.13	nè ɔr jè dann nyan ke majelé’t kɔke.
MAT.6.14	Ke nè á adi kêm si tin mbit dè dooge’t ke njé ra se si majelé ɓaa, Bɔ si ke ndi danrán géa à ade kêm’n à tin mbit dè si’t tɔ. 
MAT.6.15	Ke nè á adi kêm si tin mbit dè dooge’t ke njé ra se si majelé lé ɓaa, Bɔ si ke ndi danran géa à ade kêm’n à tin mbit dè si’t ndan lé tɔ.
MAT.6.16	Loo ke ɔgi kêm si ɓo ɓaa, i siwi kum si siw-siw titeke njékede gosge rai nga lé. Ei rai titeke bè le kade dooge an-in titeke ɔgi kêm de ɓo. Kerɔte kuwe, man m’ede sei ndàt, dé nè nga d’inge nyankuge dè ji de ɗarinè ɓá ta. 
MAT.6.17	Nè i , loo ke i ɔge kêmi ɓo ɓaa, ube dèi se wubu ɓár-ɓár a, i togo kumi ndát-ndát a tɔ. 
MAT.6.18	Titeke bè á dooge à an-in nin titeke i ɔge kêmi ɓo lé. Nè Bɔi ke ndi loo ngeinn’t à an nyan ke i ra ɓaa à tel kuge dè jii ɓai.
MAT.6.19	Uwei dè nja nyanbawge ke dè nang nè nga undei konn tede le si lé, tede dè nang nè nga è loo ke gide se kar tuji nyange tutu a, njéɓog-ge mbuti kum loo ɓogi a tɔ. 
MAT.6.20	Nè uwei dè nja nyanbawge le si undei konn danrán ra Nube’t, tede danrán nga è loo ke gide se kar tuji nyan tutu lé a, njéɓog-ge à mbuti kum loo le ɓogi lé a tɔ. 
MAT.6.21	Oiyo loo ke um nyanbaw lei tutu nga, ɓengrei à è dè’t kuwe tchên.
MAT.6.22	Kum jéi tò asenan se lampe le danra jéi bè. Ke nè á kum jéi an loo njai ɓaa, danra jéi bere mbak è ke unju njai a tɔ. 
MAT.6.23	Nè loo ke kum jéi an loo majelé ɓaa, danra jéi bere mbak ndi dann tilkus’t a tɔ. Ke nè á lookar ke kêm jéi’t kei tel è loo ndul ɓaa, danra jéi bere mbak ndi dann loo ke ndul ndin-ndin’t.
MAT.6.24	Doo karé asekum ra kule kade kuwenge joo kêm kurloo ke karé’t lé. E à ɔr è ke karé njêt, nè è à unde è karé ke rang dann kumn’t. Taɓai è à ile koje dè è ke karé’t, nè à an è karé ke nyan lé. Sei asikum ra ɓer le Nube se ra ɓer le nar kade nan’t joo mbak lé.
MAT.6.25	Gir’n ke nè á man m’ede’n sei: adi kêm si tò kekek ɔje nyankuse ke a usei éké mann kain si éké kubu kule ra si’t lé. Ké ndikumgajer le doo nga è soo’t dum nyankuse lé wa? Ké danra doo dum dè kubu kule ra’t lé wa? 
MAT.6.26	Unni kum si an-in helge ke walé. Dé dubu ko éké dé sa ko d’ɔse nja nan’t d’um kêm damge’t lé a tɔ. Nè Bɔ si ke ndi danrán kuwe ul de. Sei nga ké gate si dum le helge nja bule ngain lé wa? 
MAT.6.27	Ké nan dann si’t asekum kile ɓal ndikumgajer le’n dè made’t se go kêm tò kekek le’n nga wa?
MAT.6.28	Ké bain á adi kêm si tò kekek dè kubu kule ra si’t tá wa? Undei kum si maje an-in loo tɔge le ndujege ke kêm ndɔr’t. Ei rai kule ɔri yàl-yàl lé a, ojoi kubu lé a tɔ. 
MAT.6.29	Kubu ngarge le Salomon maji ngain kuwe. Nè man m’ede sei, è ke karé bè ke maje tite putu-ndujege nè géa goto. 
MAT.6.30	Sei ke kundekêm le si tin lé, mu ke walé ke barè d’ade ró’n se por gé ɓai á Nube ade in mande ɓila nè nga, ké Nube asekum kade sei kubu ulei ra si’t lé wa? 
MAT.6.31	Adi kêm si tò kekek se ndɔge malang kade i tami edi nè: «Ké ri á barè j’à j’use? Ké ri á barè j’à kan-in? Ké ri á barè j’à kule ra jé’t wa?» lé. 
MAT.6.32	Nyange nè malang nga, è dooge ke geri Nube lé á ei njé sang de se ndɔge-ndɔge. Tede Bɔ si ke danrán ger nyange malang ke sei awi ndoo de. 
MAT.6.33	Nè i sangi Konɓee le Nube a, se nyan ke se dè naje’n ɓita Nube à ade sei gute nyange malang ke awi ndoo de. 
MAT.6.34	Adi kêm si tò kekek dè ndɔ ke barè’t lé, tede ndɔ ke barè à ree se kêm tò kekek ke ɔje dè’n è kuwe ɓai. Ndɔ karé aw se nyankêmkon le’n ke ase’n nák-nák.
MAT.7.1	I gangi tà dè dooge’t lé tede kade Nube gang’n tà dè si’t lé tɔ. 
MAT.7.2	Kerɔte kuwe, kum tà ke sei gangi dè dooge’t nè kuwe á Nube à gang dè si’t tɔ. Nyan kɔje nyan ke sei ɔjii nyan adi dooge nè nga kuwe á Nube à ɔje’n nyan kade sei tɔ. 
MAT.7.3	Ké tede ri á oré kumi dè bum walè ke tò kum ngokoin’t anje kan maman kage ke tò kumi’t nga wa? 
MAT.7.4	Loo ke maman kage tò kumi’t ɓaa, ké a kede ngokoin kede nè: «Inye’m ade m’ɔr bum walè ke tò kumi’t» nga titeke bain wa? 
MAT.7.5	I njèkede gos, ɔr maman kage ke tò kumi’t kuwe kété ɓita a an loo njai le kɔr’n bum walè ke tò kum ngokoin’t ɓai. 
MAT.7.6	Nyan ke tò se ninn’n gai nga adi bisege lé a, i tilei mede-ngarge le si nang non kɔsnyonge’t lé a tɔ, nè bainléa à tubei nja de’t nang le teli ton-in sei dè’t ɓai.
MAT.7.7	I kɔi Nube nyan ke awi ndoo’n ɓaa à ade sei a, i sangi nyan ke awi ndoo’n ɓaa a ingei. Undei tàbit kei ɓaa, d’a d’ɔr kade sei ɓai a tɔ. 
MAT.7.8	Nanan ke kɔ nyan ke aw ndoo’n ɓaa, d’a d’ade’n. Nanan ke sang nyan ke aw ndoo’n ɓaa, d’a d’ade’n. Nanan ke unde tàbit kei ɓaa, d’a d’ɔr kade’n a tɔ. 
MAT.7.9	Ké nan dann si’t loo ke ngonn’n kɔ’n mapa ɓaa, à kunn kuberi her tá kade’n taa’n gute mapa wa? 
MAT.7.10	E ké nan dann si’t á ke nè á ngonn’n kɔ’n kanje ɓaa, à kunn li jênênn kade’n taa’n gute kanje wa? 
MAT.7.11	Sei ke njékêmyêrge gé ɓai á i geri loo kade ngann sige nyan ke maje nè a, ké Bɔ si ke ndi danrán asekum kade nyange ke maje njé ke kɔi nin nyan lé wa? 
MAT.7.12	Nyan malang ke sei i ndigi kade dooge ke rang rai tede le si nga, sei géa i rai titeke bè tede le de tɔ. E ke nè á è tà ke ndɔ ke Moise se njéribe-dè-tàge ke tà Nube’t ndooi dooge.
MAT.7.13	Awi se tà rebe ke kêl-kêl tá. Kerɔte kuwe, tà rebe ke but-but è rebe aw ke loo tuju’t. Rebe ke but-but nga dooge ngain awi tutu dik-dik. 
MAT.7.14	Nè tàbit kei ke aw loo ndikumgajer se non nga, è kêl-kêl a, è rebe ke njon a tɔ. Dooge ke ingei tàbit kei se rebe ke njon nè nga, ei ndêin bere bè.
MAT.7.15	Undei kumkunju dè ra si’t ɔje dè njé tête tà kunde tà Nube’t. Ei rai ra de tite batege bè reei ra si’t. Nè kêm de ke kei ɓaa, ei heng-ge ke njé tɔ ko dooge. 
MAT.7.16	A i geri de se go nyanra de. Ké doo à kuje kann nduu dè kage konn’t wa? Ké doo à kuje kann koté dè kage ngarr kalè’t wa? 
MAT.7.17	Titeke bè kage ke maje ke rara nga ann maje, nè kage ke majelé ɓaa ann majelé tɔ. 
MAT.7.18	Kage ke maje asekum kann majelé lé, éké kage ke majelé asekum kann maje ndan lé a tɔ. 
MAT.7.19	Kage ke rara ke ann majelé ɓaa, dé tuge’n dé gang’n d’ile’n poro. 
MAT.7.20	Titeke bè á sei a geri njé tête tà kunde tà Nube’t maje se go nyan ra de.
MAT.7.21	Nanan ke ɓar’m ede nè: «Ngar, Ngar» karè à ile nja’n kêm konɓee ke danrán lé. Nè nanan ke ra nyan ke kêm Bɔ’m ke danrán ndige ɓita à ile nja’n kêm Konɓee’t le Bɔ’m nga ɓai. 
MAT.7.22	Ndɔ gangtà’t ɓaa, dooge bule à deji man kedi nè: «Ngar, Ngar, ké ndɔ ke j’ile mber se rii lé wa? Ké ndɔ ke jè rɔ ndilge ke majelé kɔke se rii lé wa? Ké ndɔ ke j’unn rii jè ra’n nyankɔbege lé wa?» 
MAT.7.23	Kêm ndɔn’t nè nga, m’a kede de ndàt kede nè: «Ma m’ger sei ndan lé. Ɔti tam’t ke rang, sei njékaltàge se ndɔ si-ndɔ si.»
MAT.7.24	Nanan ke ree ram’t ur mbi’n oo’n tàge le’m ra nyan’n ɓaa, tò asenan se doo karé ke njè kêm tɔ kuju tà ke unde gir kei le’n dè kuberi herge’t bè. 
MAT.7.25	Ndi ede ndài-ndài a, mann ule gangang-gangang gir kei’t nè a, nel bò ule mbin-mbin ɔje dè kei nè nga a tɔ. Nè kei nè nga oso lé tede d’unde gir’n dè kuberi herge’t. 
MAT.7.26	Nè doo ke rara ke ree ram’t oo tàge le’m á ra nyan’n lé ɓaa, tò asenan se doo ke njè kêm tɔ kuju tà lé ke unde gir kei le’n dè nyeenger’t bè. 
MAT.7.27	Loo ke ndi ede ndài-ndài ade mann ule gir kei nè nga gangang-gangang a, nel bò ule mbin-mbin ɔje dè kei nè nga a tɔ ɓaa, kei nè nga oso gudu ɗêk-ɗêk.
MAT.7.28	Loo ke Jésu ndó dooge tà nè nga gir gang ɓá ɓaa, tà ige kosdoo-bulege sêl dè nyan ke è ndó de’t. 
MAT.7.29	E ndó de nyange se tɔgmong ke Nube ade’n m è ndó de nyan tite le njékɔrgir gute-nduge le de karè lé.
MAT.8.1	Loo ke Jésu in dè mbal’t rise nang ɓá ɓaa, kosdoo-bulege ngain ndolèi goo’n. 
MAT.8.2	Njèbanje karé bè aw ngɔr ke ra Jésu’t ɔse keje’n nang nonn’t ede’n ede nè:
MAT.8.2	– Kuwe-ɓee, ke nè á i ndige se’m le kade banje ɔr ram’t ndát-ndát ɓaa, ra’m à tel tò karè.
MAT.8.3	Jésu ule ji’n ɔde’n ra njèbanje nè nga ede nè:
MAT.8.3	– M’ndige sei bè kuwe, maje kade rai tel tò karè ndát-ndát.
MAT.8.3	Ke loon’t nè kuwe ra njèbanje tel tò karè ndát-ndát. 
MAT.8.4	Go’t gugu Jésu ede njèbanje nè nga ede nè:
MAT.8.4	– An tá nè a kade tà nè tee tài’t ade doo ke rang oo. Nè aw ra njèkuje nyan-mese’t i tɔje’n rai ade an ɓita unn nyan-noje ade se go gute-ndu ke Moise ndang kêm magtub’t le kade dé ger’n titeke banje ɔr rai’t ndát-ndát.
MAT.8.5	Jésu aw kêm ɓee-bò ke Capernaum. Njèkan dè njérɔge ke aru karé ree ra ndoo rann’t ede nè:
MAT.8.6	– Kuwe-ɓee, ratur ra kum ngonn njèndi le’m ke dingem ndoo ngain. Nja’n wei girn’t tonrin ade tò nang pɔbel ɓéee non.
MAT.8.7	Nè Jésu ede’n ede nè:
MAT.8.7	– Oiyo, m’a m’aw le kaje’n kadi karè.
MAT.8.8	Njèkan dè njérɔge ke aru karé nè nga tel ile Jésu dè’t ede nè:
MAT.8.8	– Kuwe-ɓee, i i doo ke bò. Man m’ase kade ile njai kêm kei le’m lé. Né i tam tà karé kuwe ɓaa, ratur à ɔr dè ngonn njèndi’t le’m nè nga karè. 
MAT.8.9	Man kuwe géa m’ile koje dè doo-dèmge’t a, m’aw se njérɔge ke ndii gir ndukunn’t le’m. Loo ke m’ede njè ke karé m’ede nè: «Aw!» ɓaa, è aw. Loo ke m’ede njè ke karé ke rang m’ede nè: «I ree nè» ɓaa, è ɔte ree. Loo ke m’ede ɓer le’m m’ede nè: «I ra nyan ke nè» ɓaa, è ra nyan nè nga tɔ.
MAT.8.10	Loo ke Jésu oo tà tam doo nè nga bè ɓaa, è an’n ke dɔ ke nang. Taɓai è tur tà’n ede njé ke ndolèi goo’n ede nè:
MAT.8.10	– Kerɔte kuwe, man m’ede sei ndàt, kêm ɓeekon ke Israel nga géa, m’inge njèkunde kêm dè Nube’t titeke bè ndɔ karé lé ɓai. 
MAT.8.11	Man m’ede sei ndàt, dooge ngain à in-in loo tee’t le kàde se loo kur’t le kàde le ndii nan’t se Abraham, Isaac se Jacob kêm Konɓee ke danrán’t. 
MAT.8.12	Nè njé ke d’uwe dè nja Konɓee ke danrán d’ɔje’n dè de kété nga, d’a d’um de dann loo ke ndul ndin-ndin’t. E loo ke a noin se mann non kum de’t a, a ton-in tà de vbat-vbat tutu a tɔ.
MAT.8.13	Go’t gugu Jésu ede njèkan dè njérɔge ke aru karé nè nga ede nè:
MAT.8.13	– I tel aw ɓéee, nyan ke i unde kêmi dè’t nga, a inge nyan’n kuwe. Kêm kàdenn’t nè kuwe ratur ɔr dè ngonn njèndi’t nè nga.
MAT.8.14	Go’t gugu Jésu aw ɓéee le Pierre. Loo ke è aw kêm kei ɓaa, è an wum Pierre ke dinye tò nang se ratur. Ra’n taa por làm-làm. 
MAT.8.15	Jésu lá ji’n uwe. Ke loon’t nè kuwe taa por ratur ke ade ra wum Pierre taa por làm-làm nga in dènn’t kengeng ade ɔse nang in dɔ. E unn gir ra nyankuse ade Jésu. 
MAT.8.16	Loo ke loo sɔl ɓá ɓaa, dé ree se dooge bule ke ndilge ke majelé rai kum de ndoo ra Jésu’t. E rɔ ndilge ke majelé nè nga se tà ke karé ke tee tann’t. Njératurge malang ke dé ree se de rann’t nga, ratur ɔr dè de’t ade d’aje katch-katch. 
MAT.8.17	Tà ke Esaie njèribe-dè-tà ke tà Nube’t tam kété mari ede nè: «E kuwe á taa yaige se raturge le jéi um dènn’t.»Tà nè nga aw loon’t deĵ.
MAT.8.18	Loo ke Jésu an doobulege an-in dè’n girm ɓaa, è unn ndu’n ade njékuwe-girnge ede nè:
MAT.8.18	– Adi jè gangi ba j’awi gidé nú.
MAT.8.19	Njèkɔrgir gute-ndu karé bè ree ra Jésu’t ede’n ede nè:
MAT.8.19	– Njèndó dooge nyan, loo malang ke a aw tutu nga, m’a m’unn gooi têr-têr.
MAT.8.20	Jésu tel ile’n dè’t ede nè:
MAT.8.20	– Njange géa bolè tò de tò tutu a, helge géa ndis tò de tò tutu a tɔ. Nè man ke m’ee Ngonn doo nga, m’inge loo kule dè’m tutu taa kebe lé.
MAT.8.21	Njèkuwe-gir Jésu karé ke rang dann madennge’t deje’n ede nè:
MAT.8.21	– Kuwe-ɓee inye’m ade m’aw m’dubu bɔ’m ɓita.
MAT.8.22	Jésu tel ile njèkuwe-gir’n nè nga dè’t ede nè:
MAT.8.22	– Unn goo’m, inye njé ke weii ade ei kuwe dubi nan.
MAT.8.23	Jésu al kêm ngonn bato’t. Njékuwe-girnge ndolèi goo’n. 
MAT.8.24	An! nel bò unde loo tee se de pitring. Kɔr mann tal bungus-bungus aw kêm bato’t ade nain ndêin bè kade ndui se de mann. Nè Jésu à ɔdenan tò ɓi. 
MAT.8.25	Njékuwe-girnge agi ngɔr ke rann’t ndeli nin edi nè:
MAT.8.25	– Kuwe-ɓee i din jè, j’à j’wei!
MAT.8.26	Jésu deje de ede nè:
MAT.8.26	– Ké bain á i ɓeli bè wa? Sei nga kundekêm dè Nube’t le si tin lé!
MAT.8.26	E ɔse nang in ndáng nel se ba-bò. Ke loon’t nè kuwe ká loo tel pà sibik. 
MAT.8.27	Dooge nè nga ndil de tee an-in soin-soin ade deji nan edi nè:
MAT.8.27	– Ké n’ee nga n’ee doo ke bain á nelge se ba géa ooi tà tàyé’t bè wa?
MAT.8.28	Loo ke Jésu tee gide ba’t nú, kêm ɓeekon ke Gérasa ɓaa, dingemge joo ke ndilge ke majelé tooi kêm de’t undei loo dè ɓada teei tilei kum’n. Ei rai ngang ngain ade doo karé bè géa asekum koso se rebe nè nga lé. 
MAT.8.29	Dingemge nè nga tami se ndu de ke bòi beng edi nè:
MAT.8.29	– I Jésu nga ké usi ri ra jé’t wa? Ké i ree le ra kum jé ndoo ɓá ta wa?
MAT.8.30	Kos kɔsnyonge ndai kɔte de’t heb ɗêk à usei nyan. 
MAT.8.31	Ndilge ke majelé nè nga ndêti Jésu edi nè:
MAT.8.31	– Ke nè á ayé rɔ jè ɓaa, inye jè ade j’aw kêm kos kɔsnyonge’t nè.
MAT.8.32	Jésu ede de ede nè:
MAT.8.32	– Awi.
MAT.8.32	Ndilge ke majelé nè nga undei loo teei awi kêm kɔsnyonge’t. An! ke loon’t nè kuwe kos kɔsnyonge nè nga in-in dɔ dè kong ba’t, ɓungei nan bere mbak jɔréi dann ba-bò’t weii kabak. 
MAT.8.33	Njékul kos kɔsnyonge nè teti nan an-in awi kêm ɓee-bò’t. Ei ɔri ser nyange malang ke tee dè kɔsnyonge’t se dè dingemge joo ke kété ndilge ke majelé tooi kêm de’t kêrêr-kêrêr adi dooge ke rang ooi . 
MAT.8.34	An! dooge malang ke kêm ɓee-ɓò’t nè nga reei dik-dik tilei kum Jésu. Loo ke an-in nin ɓá ɓaa, è ndêti nin le kade inye kêm ɓeekon le de aw rang.
MAT.9.1	Jésu al kêm ngonn bato’t tel gang ba ree kêm ɓee-bò’t le’n ke kinge’n. 
MAT.9.2	An! d’unn dingem karé ke ra’n wei tonrin se tuwe dé ree se’n d’ile’n nang non Jésu’t. Loo ke è an kundekêm le dooge nè bè ɓaa, è ede dingem ke ra’n wei tonrin nga, ede nè:
MAT.9.2	– Basa, i nda kêmi káng, tede Nube ade kêm’n tin mbit dè kaiyage’t lei ɓá ta.
MAT.9.3	An! njékɔrgir gute-nduge ke nange murin tà kêm de’t edi nè:
MAT.9.3	– Doo nè nga nede Nube kerɔte kuwe.
MAT.9.4	Jésu ger tàgirge le de ke kêm de’t mbak. Gir’n ke nè á è deje’n de ede nè:
MAT.9.4	– Ké bain á i giri tàge ke majelé titeke bè dè ɓengre si’t wa? 
MAT.9.5	«Nube ade kêm’n tin mbit dè kaiyage’t lei»,éké «ɔse nang in dɔ i njiye.» Ké è ke ra á è tà ke loo tam’n on lé wa?
MAT.9.6	Jésu ede dingem ke ra’n wei tonrin nè nga ede nè:
MAT.9.6	– Ɔse nang in dɔ, unn tuwe-tooi, aw kei lei. M’ra titeke bè le kade i geri titeke man ke m’ee Ngonn doo nga m’aw se tɔgmong le kɔr’n kaiyage dè dooge’t dè nang nè.
MAT.9.7	Dingem nè nga ɔse nang in dɔ aw kêm kei le’n. 
MAT.9.8	Loo ke kosdoo-bulege an-in bè ɓaa, ɓel unde de ndàt gang dè ade ɗɔyi Nube ke njè kade dooge tɔgmong ke titeke bè nga.
MAT.9.9	Loo ke Jésu in loon’t nè à dese ɓaa, è an dingem karé ndi kêm kei taa tirge’t. Dingem nè nga ri’n nè Matthieu. Jésu ɓar’n ede’n ede nè:
MAT.9.9	– Unn rebe goom’t.
MAT.9.9	Ke loon’t nè kuwe, è ɔse nang in unn rebe go Jésu’t. 
MAT.9.10	Matthieu ɓar Jésu le kade aw se’n kêm kei le’n use se’n nyan. Njékuwe-gir-Jésuge awi se’n nan’t. Njétaa tirge bule se njé ke d’an de ke njé ra majelége géa ndii se de nan’t tà nyankuse’t nè nga tɔ. 
MAT.9.11	Loo ke Pharisienge an-in titeke bè ɓaa, ei deji njékuwe-gir-Jésuge edi nè:
MAT.9.11	– Ké bain á njè ndó sei nyan use nyan nan’t se njétaa tirge a, se dooge ke d’an de ke njé ra majelége nga wa?
MAT.9.12	Nè loo ke Jésu oo tà nè bè ɓaa, è tam ede nè:
MAT.9.12	– Njé ke ra de mong maj-maj nga awi ndoo njèkuge-kaje lé. Nè è njératurge á awi ndoo’n. 
MAT.9.13	Kêmkanm á m’ndige m m’aw ndoo nyankuje-mese lé. Awi, i giri tà dè tà’t nè nga an-in. Oiyo, man m’ree le ɓar njé ke an-in ra de ke njé ra nyan se dè najennge lé, nè le ɓar njé ke an-in ra de ke njé ra majelége.
MAT.9.14	Ndɔ karé bè pajage le Jean reei ra Jésu’t deji nin edi nè:
MAT.9.14	– Jè se Pharisienge j’ɔge kêm jé ɓo dɔ-dɔ, nè ké bain á njékuwe-girige ɓaa ɔgi kêm de ɓo lé wa?
MAT.9.15	Jésu tel deje de ede nè:
MAT.9.15	– Njètaa dinye kige nga, loo ke madennge ei se’n ɓai nga, ké asi ndii dann nyantosowur’t wa? Nè ndɔ ke d’a d’uwe njètaa dinye kige nè wont kɔr’n dann de’t ɓita d’a kɔge kêm de ɓo ɓai. 
MAT.9.16	Doo karé bè asekum gangtà kubu ke kige le kile’n kum è ke ndis lé. Tà kubu ke kige nga à uwe è ke ndis ɗonmin gang’n kade majelé dum ke kété. 
MAT.9.17	Doo à sur yibe nduu ke sɔl ke unn gir pà kêm sɔlge ke mari’t lé. Ke nè á bè lé ɓaa, sɔlge nè nga d’a til kade yibe nduu ule loo nang gangang-gangang a tɔ. Nè yibe nduu ke sɔl ke unn gir pà nga, maje sur’n kêm sɔlge’t ke kige’t. Titeke bè á dé joo mbak d’a ngonm’n nan maje.
MAT.9.18	Loo ke Jésu ndi à ede de tàge nè nga bè-bè ɓai ɓaa, ngar dè kei kebe nan ree ngɔr ke rann’t ɔse keje’n nang ede nè:
MAT.9.18	– Tà ngonn’m ke dinye tête nyonk ɗarinè ɓai, i ree ile ji dènn’t ɓaa, à tel ndikumgajer ɓai.
MAT.9.19	Jésu se njékuwe-girnge in-in kalang awi goon’t. 
MAT.9.20	An! dinye karé bè ke mese an-in rann’t ase ɓal dɔg-gidé-joo ngein jêke^-jêke^ go Jésu’t ree ɔde tà kubu le’n ke rann’t. 
MAT.9.21	Dinye nè nga tam kêmn’t ede nè:
MAT.9.21	– Ke nè á m’ɔde tà kubu ke rayé’t kuwe lêm ɓaa, ratur nè nga à ɔr dèm’t.
MAT.9.22	Loo ke Jésu tur goo’n an’n ɓaa, ede’n ede nè:
MAT.9.22	– Yaa, i nda kêmi káng tede kundekêm lei aji ɓá ta.
MAT.9.22	Ke loon’t nè kuwe ratur le dinye nè nga ɔr dènn’t.
MAT.9.23	Loo ke Jésu ree tee kêm kei le ngar dè kei kebe nan pan ɓaa, è an gos têbege se doobulege noin jik-jik. E ede de ede nè:
MAT.9.24	– Utei ra si kɔke, tede ngonn ke dinye nè nga wei lé ɓai, nè tò ɓi karè.
MAT.9.24	Nè dooge ngoin kum de dè Jésu’t.
MAT.9.25	Loo ke Jésu ade dé rɔ dooge nata ɓá ɓaa, è aw kei go ngonn ke dinye’t nè nga, lá ji’n uwe. Ke loon’t nè kuwe ngonn ke dinye nè ɔse nang karkat in dɔ. 
MAT.9.26	Sertà nè oso se loo mbit-mbit kêm ɓeekon’t nè nga.
MAT.9.27	Loo ke Jésu ɔte loon’t nè le kaw ɓaa, njékumtɔge joo tami tà se ndu ke bòi beng ndoléi goo’n edi nè:
MAT.9.27	– Ngonnkà ngar David, an kumtondoo le jé kɔkrɔ karè.
MAT.9.28	Loo ke Jésu aw tee kêm ɓéee ɓaa, njékumtɔge nè nga agi ngɔr ke rann’t. E deje de ede nè:
MAT.9.28	– Ké sei giri titeke m’a m’ase ra nyan ke sei deji man nga wa?
MAT.9.28	Dé tel d’ile’n dè’t d’ede nè:
MAT.9.28	– Oiyo Kuwe-ɓee, i asekum ra kuwe.
MAT.9.29	E á Jésu ule ji’n ɔde’n kum de ede nè:
MAT.9.29	– Maje kade Nube ra se si se go kundekêm le si.
MAT.9.30	Ke loon’t nè kuwe, kum de an loo njai-njai. Jésu ndeje ndej-ndej ede nè:
MAT.9.30	– Adi tà nè nga tee tà si’t ade doo karé bè oo lé.
MAT.9.31	Nè loo ke njékumtɔge ke joo nè undei loo teei ɓaa, mbɔr bè kuwe adi kɔbe Jésu oso se loo mbit-mbit kêm ɓeekon’t nè nga.
MAT.9.32	Loo ke a in-in le kawi ɓaa, dé ree se dingem karé ke ndil ke majelé ɔge’n tam tà ra Jésu’t. 
MAT.9.33	Loo ke Jésu rɔ ndil ke majelé kɔke kêm dingem’t nè ɓá ɓaa, ke loon’t nè kuwe dingem nè nga unn gir tam tà yàr-yàr. Ndil doobulege tee an-in soin-soin ade tami edi nè:
MAT.9.33	– Ndɔ karé doo an nyan ke titeke bè kêm ɓeekon ke Israel nga ndan lé ɓai.
MAT.9.34	Pharisienge tami edi nè:
MAT.9.34	– E takul ngar le ndilge ke majelé á è rɔ’n ndilge ke majelé nè nga kɔke.
MAT.9.35	Jésu aw se kêm ɓee-bòge se ngann ɓeege malang ndó dooge nyan kêm kei kebe nange’t le de. E ile mber Tà ke Maje ke ɔje dè Konɓee le Nube ade de a, è ɔr ratur ra njératurge’t se njé ke kêl ra de wei tonrin a tɔ. 
MAT.9.36	Jésu an kumtondoo le doobulege tede ɔri yàl-yàl a, awi dè nan’t ɗɔtɔtɔ asenan se batege ke njékul dege gotoi bè a tɔ. 
MAT.9.37	Go’t gugu Jésu ede njékuwe-girnge ede nè:
MAT.9.37	– Ko ke kum sa è ngain nè njé saange á di lé ɓai. 
MAT.9.38	Bè ɓaa, ɔji tà se Kuwe-ɓee ke njè ko le kade ule njé sa koge loo sa ko’t le’n.
MAT.10.1	Jésu ɓar njékuwe-girnge ke dɔg-gidé-joo ade reei rann’t. E ade de tɔgmong le kade dumi dè ndilge ke majelé a, se le rɔ’n de a tɔ. Tɔgmong nè nga, è ade de le kade d’ɔr’n ratur ke rara géa ra njératurge’t a, se njé ke kêl ra wei tonrin a tɔ. 
MAT.10.2	Njékawkulege ke dɔg-gidé-joo nga ri de á tò nè: E ke desêin è Simon ke dé ɓar’n Pierre se ngokon’n André, Jacques ngonn Zébédée se ngokonn Jean, 
MAT.10.3	Philippe se Barthélemy, Thomas se Matthieu ke njètaa tirge, Jacques ngonn Alphée se Thadée. 
MAT.10.4	Simon ke njè kile ra’n kɔke tede ɓee le’n a, se Judas Iskariot ke ndɔ ke è njèkunn dè Jésu.
MAT.10.5	Njé ke dɔg-gidé-joo ke Jésu ule de nga, è unn ndu’n ade de ede nè:
MAT.10.5	– Unni rebe ke ra dooge ke geri Nube’t lé a, awi kêm ɓee-bòge ke Samarie nga lé a tɔ. 
MAT.10.6	Nè è soo’t kade awi kum si ke ra batege ke kêm ɓeekon ke Israel nga kété ɓita. 
MAT.10.7	Loo ke a awi ɓaa, ilei mber dɔ-dɔ edi nè: «Konɓee ke danrán nain ngɔr ta.» 
MAT.10.8	Ɔri ratur ra njératurge a, adi njé ke weii tɔsi ndeli in-in a, ɔri banje ra njébanjege’t a, i rɔi ndilge ke majelé kêm dooge’t kɔke a tɔ. Man m’ade sei tɔgmong nè nga kade i rai se dooge karè tite man m’ade sei karè nga tɔ. 
MAT.10.9	An-in! tá nè a kin-in kunni nar-ɔr, éké nar-nda, éké ninge-kase kêm mbuge’t le si. 
MAT.10.10	Loo ke a awi ɓaa, unni ɓɔkrɔ ji si’t lé a, i tulei kubu dè nan’t joo lé a, i tulei gabang’t nja si’t lé a, unni kage ke tà ɗuge ji si’t lé a tɔ. Kerɔte kuwe, njèkule à inge nyankuse’n kuwe gar-gar. 
MAT.10.11	Kêm ɓee-bò éké ngonn ɓee ke rara ke sei a awi tutu nga, i deji ké doo karé ke asekum kuwe sei ke rann’t ndi tutu wa? Ke nè á doo ke asekum kuwe sei ke rann’t ndi tutu ɓaa, è kuwe i ndii rann’t sár kade in-in awi kété. 
MAT.10.12	Loo ke awi kêm kei karé’t ɓaa, i rai lapya njékêmkeige edi nè: «Maje kade kêmlom nain se si.» 
MAT.10.13	Loo ke njéɓeege d’uwe sei ke ra de’t ɓaa, ndutɔr le si à nain dè de’t. Ke nè á d’ute sei mbeng ɓaa, ndutɔr le si à tel ke ra si’t gugu. 
MAT.10.14	Ke nè á dooge ke kêm ɓee karé éké kêm ɓee-bò karé d’uwe sei ke ra de’t lé a, d’oo tàge le si lé a tɔ ɓaa, undei loo i teei. I geki bubur ke nja si’t gák-gák kɔke. 
MAT.10.15	Kerɔte kuwe, man m’ede sei ndàt, ndɔ gangtà’t nga nyan ke ndɔ ke tee dè njé ke ɓeekon ke Sodome se Gomorhhe nga géa è soo’t dum le dooge ke kêm ɓee-bò’t nè nga ɓai.
MAT.10.16	An-in! man m’ule sei titeke doo ule’n batege dann bise-kɔrge’t bè. Undei kumkunju dè ra si’t asenan se lige bè a, adi kêm si nda káng-káng tite der-ndage bè a tɔ. 
MAT.10.17	I ndai kêm si se dooge lé, tede à ulei sei ji njégangtàge’t a, à tundei sei se ndêin maru kêm kei kebe nange’t a tɔ. 
MAT.10.18	D’ade kali sei kaw se si non njékonɓeege’t se non ngarge ke bò tede tà le’m. Bè ɓaa, ɔri go tà le’m adi de a, adi dooge ke ei Juipge lé a tɔ. 
MAT.10.19	Nè loo ke d’a d’aw se si le kule sei ji de’t nga, adi kêm si tò kekek dè tà ke uwei dè nja le tam nga lé. Tede tà ke sei a i tami nga, d’a d’ule tà si’t kêm kàdenn’t nè kuwe. 
MAT.10.20	Tà ke à tee tà si’t kêm kàdenn’t nè nga, è sei á a in-in se dè si tami lé. Nè è tà ke Bɔ si á ade Ndil-Kêmnda ule tà si’t. 
MAT.10.21	Ngakon nange à unni dè nan le kade dé tɔl è ke karé a, bɔ ngannge à unni dè ngann dege. Ngannge à kin-in se njékoje dege a, à adi d’ade tɔl de a tɔ. 
MAT.10.22	Dooge malang à ɔri sei njêt tede ri’m man. Nè è ke nda dè njann’t njáng sár ndɔ ke ngeinn’t ɓaa, Nube à aje’n. 
MAT.10.23	Loo ke d’a d’ɔr sei kororoi kêm ɓee-bò ke nè’t ɓaa, an-in awi kêm ɓee-bò karé ke rang’t. Kerɔte kuwe, man m’ede sei ndàt, sei a kɔri son ɓee-bòge le ɓeekon ke Israel lé ɓai kuwe bainléa Ngonn doo à tel ree’n. 
MAT.10.24	Njèndó nyan dum dè njèndó’n nyan lé, éké ngonn njèndi à dum dè kuwe’n lé a tɔ. 
MAT.10.25	Maje kade njèndó nyan è tite njèndó’n nyan bè a, maje kade ngonn njèndi è tite kuwe’n bè a tɔ. Ke nè á d’ile ri-tɔi kuwe-kei d’ede nè: Ngar le ndilge ke majelé ɓaa, ké njékêmkeige le’n nga d’a t’ile ri de dum le’n è ɓai lé wa? Kuwe-kei géa á dé ɓar’n Ngar le ndilge ke majelé nè a njékêmkeige le’n tá ɓai wa?
MAT.10.26	I ɓeli dooge nè nga ndan lé. Nyan karé ke tò loo ɓɔyɔn’t ɗarinè ke d’a nal tee se gir’n ke nata goto a, nyan karé ke tò loo ngeinn’t ɗarinè ke d’a nal kuje gir’n ke nata ndát-ndát goto a tɔ. 
MAT.10.27	Tà ke m’ede sei dann ndɔɔ nga, ilei mber’n dann kada ndái-ndái. Tà ke dé kɔte mbi si’t nga, ilei mber’n adi dooge malang se loo-loo. 
MAT.10.28	Njé ke à tɔli danra si nè asikum tɔl nganrankum ra si lé nga, i ɓeli de lé. Nè è soo’t kade i ɓeli ndil Nube ke asekum kade dé tɔl danra si se nganrankum ra si nan’t bere mbak kum de dann loo ke tur’t. 
MAT.10.29	Ké d’ige tuinge joo kum sisi karé d’ade an-in lé wa? Nè né è bè géa, è ke karé dann de’t oso nang anje kêm ndige le Bɔ si lé. 
MAT.10.30	Sei ɓaa, bin dè si géa dé tute malang. 
MAT.10.31	I ɓeli nyan karé lé, tede sei nga gate si dum dè le kos tuinge nja bule.
MAT.10.32	Nanan ke tam ndàt non dooge’t ede nè: n’ee le’m ɓaa, man géa m’a m’tam ndàt non Bɔ’m ke danrán titeke doo nè nga è le’m man kuwe. 
MAT.10.33	Nè doo ke rara ke naje se ra’n dèm’t non dooge’t ɓaa, man géa man m’naje se ra’m dènn’t non Bɔ’m ke danrán a tɔ.
MAT.10.34	Ké sei giri kêm si’t edi nè: man m’ ree le kade dooge ke dè nang nè ndii se kêmlom wa? Ḿ-m̀ è bè lé. Nè man m’ree se kuye kaskar le kile’n tà tin nan dann dooge’t dè nang nè. 
MAT.10.35	Oiyo, man m’ree le kade ngonn ke dingem tin se bɔ’n a, le kade ngonn ke dinye tin se kon’n a, le kade kon dingem se wum’n ke dinye tin-in nan a tɔ. 
MAT.10.36	Njékêmkeige le doo karé à teli k’ei njébange le’n. 
MAT.10.37	Nanan ke ndige bɔ’n éké kon’n tá dum’m man ɓaa, è asekum k’ee le’m man lé. Nanan ke ndige ngonn’n ke dingem éké ke dinye tá dum’m man ɓaa, asekum k’ee le’m man lé. 
MAT.10.38	Nanan ke uwe dè nja ra’n le kwei titeke man m’ra’n bè lé ɓaa, asekum k’ee le’m man lé karè. 
MAT.10.39	Nanan ke sang le kaje ra’n ɓaa, ndɔn’t à ile ra’n kɔke salang. Nanan ke ile ra’n kɔke salang tede’m man ɓaa, à tel kinge ra’n ɓai.
MAT.10.40	Doo ke rara ke uwe sei ke rann’t ɓaa, è man kuwe á uwe’m ke rann’t. Doo ke rara ke uwe’m ke rann’t ɓaa, è njèkule’m kuwe á uwe’n ke rann’t. 
MAT.10.41	Doo ke uwe njèribe-dè-tà ke tà Nube’t ke rann’t tede k’ee ke è njèribe-dè-tà ke tà Nube’t ɓaa, a inge nyan-kunde nja ke d’a d’ade njèribe-dè-tà ke tà Nube’t nga tɔ. Doo ke uwe njè ra nyan se dè naje’n ke rann’t tede k’ee ke è njè ra nyan se dè naje’n ɓaa, à inge nyan-kunde nja ke d’a d’ade njè ra nyan ke se dè naje’n nga a tɔ. 
MAT.10.42	Man m’ede sei ndàt, nanan ke ɔde mann ke sɔl kêm kalmann karé luk-luk ade ngonn karé dann madennge’t ke ei njékuwe-girmge’t tede k’ee ke è njèkuwe-gir’m ɓaa, à nal nyan-kunde nja’n ndan lé.
MAT.11.1	Loo ke Jésu unn ndu’n ade njékuwe-girnge ke dɔg-gidé-joo ɓá ɓaa, è in ke loon’t nè aw rang le ndó dooge nyan a, le kile mber kêm ɓee-bòge’t le beekon ke Galilée.
MAT.11.2	Jean ke njèkule dooge manné njonm tò dangai’t. E oo kɔbe nyange ke Krist ra. Jean ule pajage le’n ra Jésu’t ade deji nin edi nè:
MAT.11.3	– Ké è i nga kuwe á kété d’ede nè: gar-gar a i ree éké jè ndi jè ngine doo ke rang ɓai wa?
MAT.11.4	Jésu tel ile de dè’t ede nè:
MAT.11.4	– Nyan ke sei ooi tà’n se mbi si a, an-in se kum si a tɔ nga, awi edi tà’n Jean edi nè: 
MAT.11.5	Njékumtɔge teli an-in loo a, njédɔge metege teli njiyei mong ɗáj-ɗáj a, banje ɔr ra njébanjege’t ndát-ndát a, njémbi mbege teli ooi tà njai-njai a, dooge undei loo teei dann njé ke koo’t a, Tà ke Maje nga géa d’ile mber’n d’ade njéndooge ɓá a tɔ. 
MAT.11.6	Doo ke nyange ke m’ra tuge’n jig’t ile’n lé ɓaa, ra’n à nel’n kuwe.
MAT.11.7	Loo ke pajage le Jean ɔti awi ɓá ɓaa, Jésu unn gir ndeje kosdoo-bulege tà ke ɔje dè Jean ede nè:
MAT.11.7	– Ké ri á awi kêm dile’t kan-in wa? Ké awi le kan-in walè tuwe-mann ke nel mbir’n mbar-mbar nga karè wa? 
MAT.11.8	Edi man. Ké ri á sei awi le kan-in wa? Ké awi le kan-in doo ke tule kubuge ke ndolé rann’t wa? An-in! njé ke tulei kubuge ke ndolé ra de’t nga ndii kêm kei ndi ngarge’t. 
MAT.11.9	Nè ké ri á sei awi le kan-in kêm dile’t wa? Ké awi le kan-in njèribe-dè-tà ke tà Nube’t karé bè wa? Oiyo, man m’ede sei ndàt, doo ke sei awi le kan-in nga, dum dè njèribe-dè-tà ke tà Nube’t ɓai. 
MAT.11.10	Doo nè nga, dé ndang tà kêm Magtub’t le Nube d’ɔje’n dè’n d’ede nè: «An! man m’ule ngonn njèkule le’m noin’t kété, è à gɔl rebe lei noin’t kété.» 
MAT.11.11	Kerɔte kuwe, man m’ede sei ndàt, dann dooge ke dinyege oji de nga, doo karé ke bòi dum dè Jean ke njèkule dooge manné njonm goto. Nè né è bè géa, ngonn ke ndêin bè ke kêm Konɓee ke danrán dum dè’n. 
MAT.11.12	Unn gir kêm ndɔn’t le Jean ke njèkule dooge manné njonm sár ɗarinè nga, njétɔgege à lái Konɓee ke danrán kuwei dè ngɔde’t. 
MAT.11.13	Njéribe-dè-tàge ke tà Nube’t malang a, se magtub gute-ndu a tɔ, ilei mber sár teei dè Jean’t. 
MAT.11.14	Ke nè á i ndigi taa tà le Jean ɓaa, è è kuwe á è Elie ke à tel ree nga gar-gar. 
MAT.11.15	Nanan ke mbi’n tò tutu ɓaa, maje kade ur mbi’n maje oo’n tà ke m’tam nè nga.
MAT.11.16	Ké nan á m’a kuwe’n kɔje’n dooge ke ndii dè nang nè ɗarinè nga wa? E tooi asinan se ngannge ke ndii nang ndá-loo’t ɓari made dege tami edi nè: 
MAT.11.17	«Jè j’unde kɔde ndam nè sei ndami lé a, j’ile pa non yo, nè sei noin undei kàde si dai-dai lé.» 
MAT.11.18	Oiyo ndɔ ke kété ke Jean ree nga, ɔge ra’n dè nyankuse’t se dè nyankain’t. Nè dooge tami edi nè: «Dè’n majelé a, ndil ke majelé tò kêmn’t a tɔ.» 
MAT.11.19	Nè loo ke man ke m’ee Ngonn doo nga m’ree ɓaa, m’use nyan a, m’an-in nyan a tɔ ɓaa, dooge tami edi nè: «An-in! doo nyankuse se doo nyankain. E uwe made nan se njétaa tirge se njé ra majelége.» Nè loo ke doo an nyange ke Nube ra se kumkunju le’n ke deri nè ɓaa, à ger titeke Nube ndige kaje jèi kuwe.
MAT.11.20	Dooge ke kêm ɓee-bòge ke ndɔ ke kété Jésu ra nyankɔbe ke nange tutu mbati turi hal de a, rai majelé kum de ke kété a tɔ. Gir’n ke nè á Jésu ndáng de ede nè:
MAT.11.21	– Sei dooge ke kêm ɓee-bò ke Chorazin se Bethsaida a an-in ɓai! Nyankɔbege malang ke ndɔ ke Nube ra kêm ɓee-bòge’t le si nè nga, ke nè á ndɔ ke è ra titeke bè kêm ɓee-bò ke Tyr se Sidon ɓaa, bainléa dooge à tulei kubu ndoo ndii dann bu’t le turi hal de mari. 
MAT.11.22	Gir’n ke nè á man m’ede sei ndàt, ndɔ ke Nube à gangtà dè dooge nga, tà ke d’a gang dè si’t à tur ngain dum le dooge ke kêm ɓee-bò ke Tyr se Sidon nè nga ɓai. 
MAT.11.23	Sei dooge ke kêm ɓee-bò ke Capernaum, ké sei i giri kêm si’t edi nè Nube à kunn sei kunde sei dɔ ɗáng wa? Ḿ-m̀ è bè lé. Nè Nube à tel kaw se si sár ɓee le njé ke koo. Kerɔte kuwe, nyankɔbege ke Nube ra dann si’t nga, ke nè á ndɔ ke ra titeke bè ade njé ke Sodome an-in ɓaa, bainléa ɓee-bò ke Sodome à tò tutu sár tee ɓila ɓai. 
MAT.11.24	Gir’n ke nè á man m’ede sei ndàt, ndɔ gangtà’t nga tà ke Nube à gang dè si’t à tur ngain dum le njé ke ɓee-bò ke Sodome ɓai.
MAT.11.25	Kêm ndɔn’t nè nga, Jésu ɔje tà se Nube ede nè:
MAT.11.25	– Bɔ’m Kuwe-ɓee ke danrán se nang nè, m’tɔyi tede ribe ke i ribe dè nyange nè ade ngannge ke ndêin. Nè njékumkunjuge se njégos nyangerge ɓaa i ɓɔyɔ se de dè nyange nga kák . 
MAT.11.26	Oiyo Bɔ’m, m’tɔyi titeke bè tede è ke nè á i an ke nyan ke maje tà kumi’t. 
MAT.11.27	Nyange malang nga Bɔ’m tel’n um jim’t. Doo karé ke ger’m maje ke Ngonn’n goto. Nè Bɔ’m kuwe karé bere á ger’m maje. Doo karé ke ger Bɔ’m maje goto, nè man Ngonn’n kuwe karé á m’ger’n maje. Nanan ke man Ngonn doo m’ribe se’n dè Bɔ’m ɓaa ase le ger’n maje. 
MAT.11.28	Sei malang ke nyankoto ɗuge sei ngong-ngong ade ɔri yàl-yàl nga, i reei ram’t ɓaa man m’ade sei loo taa kebe. 
MAT.11.29	Ulei dè si i taai jug le’m, ulei ra si bàj dann nyan-ndóge’t le’m tede man nga m’ee doo ke m’aw lom-lom anje ti ra’m. Titeke bè á nganrankum ra si à kinge’n loo taa kebe. 
MAT.11.30	Tede jug le’m nga sɔl lom-lom a, nyankoto le’m nga géa ɔlé pêl-pêl a tɔ.
MAT.12.1	Ndɔ karé bè, Jésu unde kêm ndɔr gang. Ndɔ nè nga è ndɔ taa kebe. Ɓo ra njékuwe-girnge ade unni gir têti dè ko tonmi usei. 
MAT.12.2	Loo ke Pharisienge an-in nyan nè nga bè ɓaa, ei deji Jésu edi nè:
MAT.12.2	– An! Ké bain á njékuwe-girige unni kum de dɔ rai nyan ke gute-ndu le jéi ɔge jéi ra se ndɔ taa kebe nga wa?
MAT.12.3	Jésu deje de ede nè:
MAT.12.3	– Nyan ke ndɔ ke David ra nga, ké sei i tutei tà’n an-in lé wa? Ndɔ karé bè ɓo ra’n. Njé ke awi se’n géa ɓo ra de tɔ. 
MAT.12.4	E aw kêm kei kubu’t le Nube, unn ngurwal ke tò se ninn’n use a, ade njé ke awi se’n usei a tɔ. Nè ngurwal nè nga tò ɔje dè njékuje nyan-mesege kuwe deri. 
MAT.12.5	Eké tà ke tò kêm magtub gute-ndu’t nga, ké sei tutei an-in lé wa? Njékuje nyan-mesege ke rai kule kêm kei’t le Nube se ndɔ taa kebe nga ali tà tà gute-ndu’t, nè tà’n uwe dè de lé. 
MAT.12.6	Nè man m’ede sei, doo karé ke bòi dum dè kei le Nube è laa. 
MAT.12.7	Ke nè á sei geri tà ke dé tam d’ede nè: «Kêmkanm á m’ndige m m’aw ndoo nyankuje-mese lé» nga ɓaa, bainléa a in-in kalang gangi tà dè njé ke tà uwe dè de lé ɓai nga lé. 
MAT.12.8	Oiyo, man Ngonn doo nga, m’ee ngar dè ndɔ taa kebe.
MAT.12.9	Jésu in loon’t nè aw kêm kei kebe nan’t le de. 
MAT.12.10	Doo karé ke ji’n wei tonrin ndi kêm kei kebe nan’t nè nga tɔ. Dé deje Jésu d’ede nè:
MAT.12.10	– Ké d’inye loo d’ade doo le kade ɔr ratur ra njèratur’t se ndɔ taa kebe nga wa?
MAT.12.10	Dé deje’n tà nè nga titeke bè le kile’n tà denn’t kede nè è altà tà gute-ndu’t. 
MAT.12.11	Nè Jésu deje de ede nè:
MAT.12.11	– Ké nan dann si’t ke nè á bate le’n ke karé bere luk-luk oso bolé se ndɔ taa kebe nga ɓaa, à kuwe’n kɔr’n nata lé wa? 
MAT.12.12	Doo karé nga gate’n dum dè le bate karé nja bule lé wa? Ndɔ taa kebe nga, d’inye d’ade doo le kade ra’n nyan ke maje.
MAT.12.13	E á Jésu ede doo ke ji’n wei tonrin nè nga ede nè:
MAT.12.13	– I ndaje jii.
MAT.12.13	Ɓaa doo nè nga ndaje ji’n. Ke loon’t nè kuwe, ji’n ke karé ke wei tonrin nga tel mong maje tite made ke karé. 
MAT.12.14	Loo ke Pharisienge undei loo teei ɓaa, awi ɔri nan tà dè nyange ke kum kade adi dé ra le kuwe’n Jésu tɔl’n kɔke.
MAT.12.15	Loo ke Jésu ger titeke Pharisienge ɔri nan tà dènn’t le kuwe’n tɔl’n ɓaa, è inye loo nè ɔr ra’n aw rang. Kosdoo-bulege ngain ndolèi goo’n. E ɔr ratur ra de’t malang. 
MAT.12.16	Jésu on de njanm-njanm le kade d’ade doo karé bè géa ger’n lé. 
MAT.12.17	Tà ke Esaie, njèribe-dè-tà ke tà Nube’t tam kété mari ede nè:
MAT.12.18	«An! ngonn njèndi le’m ke man kuwe m’ɔr’n a,
MAT.12.18	m’tár’n a, ra’m nel’n dènn’t ngain a tɔ.
MAT.12.18	M’a m’ade ndil’m à um dènn’t
MAT.12.18	le kade ile mber nyanra ke se dè naje’n ade dooge ke geri Nube lé.
MAT.12.19	A è njè kɔl nan se doo kade ndu’n ɓar beng-beng lé a,
MAT.12.19	doo à oo ndu’n se ka-rebege lé a tɔ.
MAT.12.20	Tuwe mann ke gudu ngoin-ngoin nga à uwe’n tête’n danné lé,
MAT.12.20	tà kubu ke à su sa ɓai nga, è à tɔl’n lé sár
MAT.12.20	kade ade nyanra ke se dè naje’n unn’n banga.
MAT.12.21	Dooge ke geri Nube lé à undei kêm de tchên ke dè rinn’t.»
MAT.12.21	Tà nè nga aw loon’t deĵ.
MAT.12.22	Dé ree se dingem karé ke ndil ke majelé tò kêmn’t ra Jésu’t. Dingem nè nga è njèkumtɔ a, tam tà lé a tɔ. Jésu ɔr ratur ra dingem’t nè ade tam tà yoror-yoror a, an loo njai-njai a tɔ. 
MAT.12.23	Tà ige kosdoo-bulege sêl ade tami edi nè:
MAT.12.23	– Ké è nè nga á è ngonnkà David lé wa?
MAT.12.24	Loo ke Pharisienge ooi tà nè nga bè ɓaa, teli tami edi nè:
MAT.12.24	– Doo nè nga rɔ ndilge ke majelé se tɔgmong ke Béelzébul, ngar le ndilge ke majelé ade’n.
MAT.12.25	Jésu ger tàgir le de ke kêm de’t mbak, gir’n ke nè á ede’n de ede nè:
MAT.12.25	– Ke nè á dooge ke kêm ɓeekon le ngar karé kuwe in-in kayai nan loo joo ɓaa, ɓeekon nè nga à tel k’ee ndube. Ɓee-bò ke rara ke kaya ra’n danné loo joo ɓaa, à asekum tò lé a, girkoje ke rara ke kaya ra’n danné loo joo ɓaa, à asekum ndi lé a tɔ. 
MAT.12.26	Ke nè á Sú rɔ se Sú nata ɓaa, è kaya ra’n danné loo joo. Ke nè á Sú kaya ra’n danné loo joo titeke bè ɓaa, ké ɓeekon le’n à asekum tò titeke bain wa? 
MAT.12.27	Ke nè á m’rɔ ndilge ke majelé kɔke se tɔgmong ke Béelzébul ade’m ɓaa, ké nan ade tɔgmong pajage le si á rɔii ndilge ke majelé nga ta wa? Gir’n ke nè á dé pajage le si kuwe d’a k’ee njégangtà dè sige’t. 
MAT.12.28	Ke nè á m’rɔ ndilge ke majelé se tɔgmong le Nube ɓaa, è tà le kade i geri titeke Konɓee le’n ube sei nang ɓá ta.
MAT.12.29	Ké doo karé asekum kaw kêm kei le njètɔge ndur nyange le’n tàkumn’t anje kuwe’n tɔ’n njanm-njanm kété wa? Ke nè á uwe’n tɔ’n njanm-njanm kété ɓaa, è asekum ndur nyange ke kêm kei le doo nè nga ndát-ndát kɔke. 
MAT.12.30	Nanan ke nain se’m lé ɓaa, è njèkɔse se’m tà. Nanan ke ra se’m dè kɔse nja batege nan’t lé ɓaa, è njé sanrin de sák-sák. 
MAT.12.31	Gir’n ke nè á man m’ede sei ndàt, kaiya ke rara ke dooge rai nga, d’a kade kêm de tin mbit dè’t ɓai a, nede ke dooge nedi Nube nga géa, d’a kade kêm de tin mbit dè’t ɓai a tɔ. Nè nede ke dooge nedi Ndil-Kêmnda nga, d’a kade kêm de tin mbit dè’t ndan lé. 
MAT.12.32	Ke nè á doo karé tam tà ke majelé se’m man Ngonn doo ɓaa, d’a kade kêm de tin mbit dè’t ɓai. Nè ke nè á doo karé tam tà ke majelé se Ndil-Kêmnda ɓaa, d’a d’ade kêm de tin mbit dènn’t kêm ɓalge’t ke ɗarinè éké kêm ɓalge’t ke à reei nga lé a tɔ.
MAT.12.33	Bainléa sei i tami edi nè: Ke nè á ra kage maje ɓaa, kann’n à è ke maje. Ke nè á ra kage majelé ɓaa, kann’n géa à è ke majelé tɔ. Oiyo, kann kage á d’a ger’n ra kage. 
MAT.12.34	Sei ke i tooi asinan se li jênênnge ke njékêmyêrge! Ké a asikum tam tàge ke maje loo ke ra’t wa? Nyan rusu kêm ɓengre doo njin-njin ɓita tà’n tee tànn’t ɓai. 
MAT.12.35	Doo ke maje à tee se nyanra ke maje ke tò kêm ɓengrenn’t ke nata. Doo ke majelé à tee se nyanrage ke majelé ke tò kêm ɓengrenn’t ke nata a tɔ. 
MAT.12.36	E á man m’ede sei ndàt, titeke tà malang ke dooge tami ke nonon karè nga, à ugei kure’n ndɔ gangtà’t. 
MAT.12.37	Kerɔte kuwe, tàge ke teei tài’t á Nube à ɔr’n tà dèi’t a, à gang’n tà dèi’t a tɔ.
MAT.12.38	Njékɔrgir gute-nduge se Pharisienge ke nange deji Jésu edi nè:
MAT.12.38	– Ngar, jè ndige le kade i ra nyankɔbe karé ade j’an.
MAT.12.39	Nè Jésu ile de dè’t ede nè:
MAT.12.39	– Sei njékêm majelége ke njé tur gide si kade Nube ke ɗarinè i ndii dè nang nè nga, i sangi le kan-in nyankɔbe. Nè nyankɔbe karé bè ke rang géa a an-in lé. Nè Jonas njèribe-dè-tà ke tà Nube’t ke ndɔ ke è nyankɔbe ke an-in kété ɓá non kuwe ase. 
MAT.12.40	Titeke kété Jonas too’n kêm kanje bò’t ase ndɔ mute nga, man ke m’ee Ngonn doo nga géa le’m à è titeke bè tɔ. M’a m’tò ngaran nang’t ase ndɔ mute tɔ. 
MAT.12.41	Dooge ke kêm ɓee-bò ke Ninive nga ndɔ ke in-in kalang turi hal de se go mber kile le Jonas ke ile ade de. An-in! doo karé ke bò ke dum dè Jonas nda laa. Gir’n ke nè á ndɔ ke Nube à gangtà dè girkoje dooge ke ndii dè nang nè ɗarinè nga ɓaa, njé ke kêm ɓee-bò ke Ninive à in-in le kilei tà dè de’t. 
MAT.12.42	Ndɔ gangtà’t nga, ngar ke dinye ke in kêl dè jikon le ɓeekon le Arabege à in le kile tà dè girkoje dooge ke ndii dè nang nè ɗarinè nga, tede kin ke è in ngei ɓee’t nú ree le koo gostà kumkunju le ngar Salomon. An-in! doo karé ke bò dum dè Salomon nda laa.
MAT.12.43	Loo ke ndil ke majelé unde loo tee kêm doo’t ɓaa, aw ile gam-gam kêm looge ke mann goto tutu, sang loo taa kebe nè inge lé sár. 
MAT.12.44	E á è tam kêmn’t ede nè: «M’a m’tel kaw kêm kei le’m ke kété m’unde loo m’tee tutu nga.» Loo ke è tel ree tee pan ɓaa, è an titeke kêm kei le’n tò wei karè a, d’ɔi náng-náng a, dé gɔl maje a tɔ. 
MAT.12.45	E ɔse wan tel aw ɔr ndilge ke majelé ngain dumi è ɓai ji sejimute ree se de ade awi ndii se’n kêm kei nè nga tɔ. Doo nè nga, kêm’n tel majelé ngain dum è ke kété. Girkoje dooge ke njékêm majelége ke ndii dè nang nè ɗarinè nga géa le de à è titeke bè tɔ.
MAT.12.46	Loo ke Jésu ndi à ede kosdoo-bulege tà bè-bè ɓai ɓaa, an! kon’n se ngakonnge ke dingem reei ndai nata. Ei sangi le kedi nin tà. 
MAT.12.47	Doo karé bè ede Jésu ede nè:
MAT.12.47	– An! koin se ngakoinge ke dingem ndai nata non, sangi le kedi nin tà.
MAT.12.48	Nè Jésu ile doo nè nga dè’t ede nè:
MAT.12.48	– Ké nan è kon’m se ngakonmge ke dingem wa?
MAT.12.49	Jésu tel ule ji’n njúng ke dè njékuwe-girnge’t ede nè:
MAT.12.49	– An! kon’m se ngakonmge ke dingem á ndii nè. 
MAT.12.50	Nanan ke ra nyan ke kêm Bɔ’m ke danrán ndige ɓaa, è nè nga è tite ngokon’m ke dingem se kon nann’m se kon’m ke get a tɔ.
MAT.13.1	Kêm ndɔn’t nè nga, Jésu unde loo tee kêm ɓee’t aw ndi nang tà ba-bò’t. 
MAT.13.2	Kosdoo-bulege ngain njin nan rann’t njàng-njàng ade an bè ɓaa, al ndi kêm bato’t. Doobulege malang ndi nang rip-rip ngang ba-bò’t. 
MAT.13.3	Jésu ede de tà ngain se gostàge ede nè:
MAT.13.3	– An-in! njèdubu ko karé bè tee aw le dubu ko. 
MAT.13.4	Loo ke njèdubu ko nda à dubu koo ɓaa, njar ko ke nange tée toso ka-rebe’t ade helge otoi on-in. 
MAT.13.5	Njar ko ke nange tée toso dè her’t. Ke loon’t nè kuwe ubei tede nang ɔlé pêl-pêl dè de’t. 
MAT.13.6	Nè loo ke kàde ɔse ramam ɓaa, ko ke ube nga ndolè ade tutu ngarr a tɔ, tede ngire’n aw nang ngain lé. 
MAT.13.7	E ke nange tée toso dann konnge’t ade pujuri dè de. 
MAT.13.8	Njar ko ke nange tée toso dè nang ke maje’t. Njar ko karé unde kum’n ase aru karé, njè ke rang unde kum’n ase kɔr-mute-mute, njè ke karé ke rang unde kum’n ase kɔr-mute a tɔ. 
MAT.13.9	Nanan ke ka mbi’n tò le koo’n tà ɓaa, gar-gar maje kade nel mbi’n oo’n tà nè nga maje.
MAT.13.10	Njékuwe-gir-Jésuge agi ngɔr ke rann’t deji nin edi nè:
MAT.13.10	– Ké bain á unn gostàge tá ede’n dooge tà wa?
MAT.13.11	Jésu tel ile de dè’t ede nè:
MAT.13.11	– Sei ɓaa, d’ade non si ar ade i geri nyange ke tooi loo ɓɔyɔn’t kêm Konɓee ke danrán. Nè dé ɓaa, d’ade non de ar tite sei lé ɓai. 
MAT.13.12	Doo ke rara ke aw se nyan jinn’t ɓaa, d’a d’ade’n made ngain dè’t le kade taa ra’n pel-pel. Nè nanan ke aw se nyan jinn’t lé ɓaa, nyan ke ndêin bè ke tò jinn’t kuwe d’a d’uwe wont taa jinn’t. 
MAT.13.13	Gir’n ke nè á m’ede’n de tà se gostàge tede kum de tò tutu kuwe, nè d’an’n loo lé, mbi de tò tutu kuwe, nè d’oo’n tà lé a, dé ger’n gir tàge nè nga lé a tɔ. 
MAT.13.14	Tà ke Esaie, njèribe-dè-tà ke tà Nube’t tam kété mari ɔje’n dè de ede nè:
MAT.13.14	«Sei ooi tàge nè se mbi si kuwe nè i geri gir lé.
MAT.13.14	Sei an-in nyange nè se kum si kuwe nè i teri get-get lé.
MAT.13.15	Oiyo, dè ɓengre kosdooge nè nga nder ɗàk-ɗàk.
MAT.13.15	Dé njé kunn mbi de dè tàge’t nga,
MAT.13.15	d’utu kum de nám-nám nè bainléa n’a kan-in loo,
MAT.13.15	dé tɔse mbi de ká-ká dé tɔ
MAT.13.15	nè bainléa n’a kooi tà.
MAT.13.15	D’ade ɓengre de nder ɗàk-ɗàk,
MAT.13.15	nè bainléa n’a geri tà nè nga kade n’ɔsi wan
MAT.13.15	n’teli ke ram’t le kade m’aje’n dé.»
MAT.13.15	Tà nè nga aw loon’t deĵ.
MAT.13.16	Nè sei nga, ra si nel sei tede an-in nyan nè nga se kum si ɓá a, ooi tà’n se mbi si ɓá a tɔ. 
MAT.13.17	Kerɔte kuwe, man m’ede sei ndàt, njéribe-dè-tàge ke tà Nube’t se njé ra nyan se dè najennge ngain ndingei le kan-in nyan ke sei an-in nè an-in lé a, ndingei ra de le kooi tà ke sei ooi nè ooi lé a tɔ.
MAT.13.18	Sei nga, maje kade uri mbi si maje ooi gir gostà ke ɔje dè njèdubu ko nè nga. 
MAT.13.19	Loo ke doo oo tà ke ɔje dè Konɓee le Nube nè ger gir tà nè nga lé ɓaa, njèkêmyêr ree ɔr tà ke dé dubu dè ɓengrenn’t nga wont kɔke. Doo nè nga tò asenan se njar ko ke dubu ngang rebe’t bè. 
MAT.13.20	Njar ko ke dubu dè her’t nga tò asenan se doo ke oo tà ɓaa, ke loon’t nè kuwe è taa se ranel. 
MAT.13.21	Nè tà nè nga ule ngire’n nang rann’t lé, è doo ke nda dè njann’t njáng lé. Loo ke nyantosowurge gai-gai éké nyankumndoo undei loo teei tede tà nè nga ɓaa, ke loon’t nè kuwe, nyan tuge’n ade oso ɓá ta. 
MAT.13.22	Njar ko ke dubu dann konnge’t nga, tò asenan se doo ke oo tà nè, nè kêm’n tò kekek a, nyan sú le nyanbawge ke dè nang nè pujuri dè tà nè nga ade ur kuju. 
MAT.13.23	Njar ko ke doo dubu dè nang ke maje’t nga tò asenan se doo ke oo tà a, ger gir’n a tɔ. Doo nè nga tò asenan se ko ke unde maje. E ke karé ann aru karé, è ke karé ke rang unde kum’n kɔr-mute-mute, è ke karé ke rang unde kum’n kɔr-mute tɔ.
MAT.13.24	Go’t gugu Jésu unn gostà karé ke rang ede de ede nè:
MAT.13.24	– Konɓee ke danrán nga, è tite doo karé ke unn ko nyan ke maje dubu kêm ndɔr’t le’n. 
MAT.13.25	Nè loo ke dooge tooi ɓi sibik ɓaa, njèban le’n ree dubu jer danné ɓaa, ɔte ɗák aw. 
MAT.13.26	Loo ke ko ke dubu nga ube a, ndann ngann a ɓaa, jer géa tɔje ra’n ke nata a tɔ. 
MAT.13.27	Ngann njéndige le kuwe-ndɔr reei rann’t deji nin edi nè: «Kuwe jé, ké njar ko ke maje á ndɔ ke i dubu kêm ndɔr’t lei lé wa? Ké jer in ra danné wa?» 
MAT.13.28	E ede de ede nè: «E njèban á ra nyan non.» Ngann njéndige teli deji kuwe de edi nè: «A ɓaa, ké i ndige le kade j’aw jè rein jer nè nga j’um kɔke wa?» 
MAT.13.29	«Ḿ-m̀, inyei adi tò bè tede bainléa a kin-in rein-in se ko nan’t . 
MAT.13.30	Inyei de adi d’oje nan’t joo mbak sár ndɔ sa ko’t. Kêm ndɔn’t nè ɓita, man kuwe m’a m’ede njésa koge kede nè: I rein-in jer, i tɔi ɗàp-ɗàp le ró pa ɓita ɔsi nja ko nan’t umi damé le’m ɓai.»
MAT.13.31	Jésu unn gostà karé ke rang ede dooge ɓai ede nè:
MAT.13.31	– Konɓee ke danrán nga tò asenan se kum kage ke ri’n nè Mutarde ke dingem karé unn aw dubu kêm ndɔr’t le’n bè. 
MAT.13.32	Kage Mutarde nga è nyan ke kum’n kide dum kage nyange ke rang malang. Nè loo ke kum’n ube ɓá ɓaa, tɔge dum mbi-kamge ke rang malang tel ule yir-yir. Balkumnge tɔ pel-pel ade helge ke walé reei rai ndisge le de dè’t.
MAT.13.33	Jésu unn gostà karé ke rang ede kosdoo-bulege ede nè:
MAT.13.33	– Konɓee ke danrán nga, tò asenan se pululu ke dinye din tênn guru’n dann nduju ke è din kêm ngó mute mboin. Mbɔr ɓaa nduju ke mboin nè nga bere mbak in ti ngiring-ngiring.
MAT.13.34	Jésu ede kosdoo-bulege tà nyange nè malang se gostàge. Tà karé ke ede de nal gostà goto. 
MAT.13.35	E ra titeke bè le kade tà ke njèribe-dè-tà ke tà Nube’t tam kété mari ede nè:
MAT.13.35	«M’a m’ede de tà se gostàge,
MAT.13.35	m’a m’ɔr gir nyange ke tooi loo ɓɔyɔn’t mari loo kunde gir nang’t.»
MAT.13.35	Tà nè nga aw loon’t deĵ.
MAT.13.36	Loo ke Jésu inye kosdoo-bulege baa, è tel ree ɓéee. Njékuwe-girnge reei ngɔr ke rann’t edi nè:
MAT.13.36	– Ɔrgir gostà le jer ke tò kêm ndɔr’t nga ade jè.
MAT.13.37	E tel ile de dè’t ede nè:
MAT.13.37	– E ke njè dubu njar ko ke maje nga, è man ke m’ee Ngonn doo nga. 
MAT.13.38	Ndɔr nga è dè nang nè. Njar ko ke maje nga, è njé ke ndigi le kade Nube on ɓee dè de’t. Jer nga è njé ke ndigi le kade njèkêm majelé on ɓee dè de’t. 
MAT.13.39	Njèban ke njèdubu jer nga, è sú. Nan sa ko è ndɔ ke ngeinn’t. Njé sa koge nga ei dooge ke danrán. 
MAT.13.40	Titeke dé rein jer le ró’n poro nga, ndɔ ke ngeinn’t ɓaa d’a ra titeke bè tɔ. 
MAT.13.41	Man ke m’ee Ngonn doo nga m’a m’ule dooge le’m ke danrán kade rein-in njétuge madege jig’t kade osoi dann kaiya’t a, se njékaltà tà ndukunnge’t le Nube malang kum de nata kɔke kêm Konɓee’t le’m. 
MAT.13.42	Dé nè nga malang á d’a rein de kum de pɔtɔk dann por ke nunge palang. E loo ke d’ade non se wuwi jik-jik tutu a, d’ade ton tà de vbat-vbat tutu a tɔ. 
MAT.13.43	Nè njé ra nyan se dè najennge à ndubi ra de tite kàde bè kêm Konɓee’t le Bɔ de. Nanan ke ka mbi’n tò le koo’n tà ɓaa, gar gar è tà le kade ur mbi’n maje oo’n tàge ke m’ndi m’tam nè nga.
MAT.13.44	Konɓee ke danrán nga è tite nyanbaw ke dé ɓɔyɔ’n kêm ndɔr’t. Nja doo karé tuge’n dè nyanbaw’t nè nga ɓaa, è unn aw ɓɔyɔ ke kété ke le’n. Ra’n nel’n ngain ade aw ige nyanbawge le’n malang tel ndogo’n loo ndɔr nè nga.
MAT.13.45	Konɓee ke danrán nga tò asenan se njé ra gate ke aw sang mede-ngarge ke maje ngain. 
MAT.13.46	Loo ke è inge mede-ngar karé ke gate’n è ngain ɓá ɓaa, è tel aw ige nyan kingennge ke kété malang aw ndogo’n mede-ngar nè nga.
MAT.13.47	Konɓee ke danrán nga tò asenan se bure karé ke d’ile dann ba-bò’t d’ade ɔse nja kanjege ke se ri de-ri de nan’t ree se de nata. 
MAT.13.48	Loo ke kanjege rusi bure nè nga neĵ ɓaa, dé ndɔr de dé ree’n nata dè kong’t. Go’t gugu dé tel dé ndi nang d’ɔr dann kanjege ke maje-maje d’um kêm janga’t a, njé ke majelé ɓaa d’um de kɔke a tɔ. 
MAT.13.49	Ndɔ ke ngeinn’t nga ɓaa à è titeke bè tɔ. Dooge ke danrán à reei le kɔri kum njékêm majelége dann njé ra nyan se dè najennge’t. 
MAT.13.50	Dooge ke danrán à umi njékêm majelége nè nga pɔtɔk dann por ke nunge palang. E loo ke a noin wuwi tutu ɗêl-ɗêl a, a toin tà de tutu vbat-vbat a tɔ.
MAT.13.51	Jésu deje njékuwe-girnge ede nè:
MAT.13.51	– Ké i geri gir nyan nè nga malang maje kuwe wa?
MAT.13.51	Dé tel d’ile’n dè’t d’ede nè:
MAT.13.51	– Oiyo
MAT.13.52	Jésu ede de ede nè:
MAT.13.52	– Gir’n ke nè á njèkɔrgir gute-ndu ke rara ke ndó nyange ke ɔje Konɓee ke danrán ɓaa tò asenan se kuwe-kei ke ɔr nyanbawge le’n ke kige se ke konn unde nata.
MAT.13.53	Loo ke Jésu ede de gostàge nè nga gir gang ɗás ɓá ɓaa, in loo’t nè kɔke aw. 
MAT.13.54	E tel ree kêm ɓee-bò’t le’n ke Nazareth ndó dooge nyan kêm kei kebe nan’t le de. Tà ige de sêl ade dé tam d’ede nè:
MAT.13.54	– Ké n’ee nga, n’in se kumkunju ke titeke bè ra wa? 
MAT.13.55	Ké nan adé tɔgmong á n’ra’n nyankɔbege nè nga wa? Ké n’ee nga n’ee Ngonn le njè ra kule kage karè lé wa? Ké ri konyé è Marie lé wa? Ké Jacques se Joseph, se Simon se Jude nga ei ngakonyége ke dingem lé wa? 
MAT.13.56	Ké kon nannége malang ndii dann jéi’t laa lé wa? A ɓaa, ké nyange nè malang nga n’in’n ra wa?
MAT.13.57	Jésu tel è jig ke tuge de ile de dann kaiya’t. E ede de nè:
MAT.13.57	– Njèribe-dè-tà ke tà Nube’t nga, njé ke ɓeekon’t le’n se njénojege le’n kuwe karé bere á d’ann’n ke nyan lé.
MAT.13.58	E ra nyankɔbege ngain kêm ɓee ke Nazareth lé tede kundekêm le de goto.
MAT.14.1	Kêm ɓaln’t nè nga, ngar Hérode Antipas oo kɔbe nyan ra Jésu. Ngar Hérode Antipas è njèkonɓee ke Galilée kêl ɓeekon karé ke kété bɔ’n Hérode on. 
MAT.14.2	E ede ngann njéndige le’n ede nè:
MAT.14.2	– Doo nè nga, è Jean ke njé kule dooge manné njonm á tɔse ndel in dann njé ke koo’t. Gir’n ke nè á è aw’n se tɔgmong le ra’n nyankɔbege.
MAT.14.3	Kété Hérode ade d’uwe Jean, dé tɔ’n d’ile’n dangai’t tede tà le Hérodiade neen ngokon’n Philippe. 
MAT.14.4	Kerɔte kuwe, Jean ede Hérode nja bule ede nè: «D’inye loo d’adi kade i taa dinye nè nga ke neein lé.» 
MAT.14.5	Hérode ndige le kade d’ade kum Jean udu. Nè è ɓel kum doobulege tede an-in Jean ke njèribe-dè-tà ke tà Nube’t. 
MAT.14.6	Ndɔ karé bè, Hérode ra nan koje’n. E ɓar dooge bule ngain. Ngonn le Hérodiade ke mande ɔse nang in ndam tàkum dooge’t nè nga ade taa kum Hérode. 
MAT.14.7	Gir’n ke nè á è unn’n ndu’n se mann-ra ade ngomande nè ede nè:
MAT.14.7	– Nyan malang ke ayé deje’m nga, né riri géa m’a m’adi kuwe.
MAT.14.8	Kon’n sule’n ade aw ede Hérode ede nè:
MAT.14.8	– Ile dè Jean ke njèkule dooge manné njonm kêm tasa’t nè ade’m.
MAT.14.9	Tà ige ngar Hérode sêl ade tel ndi tikn. Nè tede mann ke è mann ra’n tàkum dooge ke è ɓar de nga, è unn ndu’n le kade d’ade dè Jean ke njèkule dooge manné njonm ngomande nè nga. 
MAT.14.10	E ule kule kei dangai’t ade dé tuge dè Jean dé gang. 
MAT.14.11	Dé ree se dè Jean kêm tasa’t d’ade ngomande nè. E taa aw’n ade kon’n. 
MAT.14.12	Pajage le Jean unni ninn’n awi dubi pa ɓita go’t gugu awi edi tà’n Jésu adi oo ɓai.
MAT.14.13	Loo ke Jésu oo tà nè nga bè ɓaa, è al kêm bato’t ɔr ra’n se kar’n aw kêm dile loo’t se kar’n. Nè loo ke kosdoo-bulege ooi ká’n ɓaa ei in-in se kêm ɓee-bòge gai-gai awi goon’t se nja de. 
MAT.14.14	Jésu in kêm bato’t rise nang. Doobulege ngain kujei nan rann’t hakl. E an kumndoo le de a, è ɔr ratur ra njératurge’t le de a tɔ. 
MAT.14.15	Nain ngɔr kade ndɔ il, njékuwe-gir Jésuge reei rann’t edi nin edi nè:
MAT.14.15	– Loo nè nga è kêm dile karè a, loo à ndul a tɔ. Inye kosdoo-bulege ade awi kêm ngann ɓeege’t ndogoi nyankuse de.
MAT.14.16	Nè Jésu tel ede de ede nè:
MAT.14.16	– Dé nga d’aw ndoo kɔte bè kaw lé. Sei kuwe adi de nyan d’use.
MAT.14.17	Nè dé tel d’ede Jésu d’ede nè:
MAT.14.17	– Mapa mi se tutu kanje joo bere á tò ji jé’t laa.
MAT.14.18	Jésu tel ede njékuwe-girnge ede nè:
MAT.14.18	– I reeii laa adi man.
MAT.14.19	Taɓai è unn ndu’n ade kosdoo-bulege ade têti ra de ndii nang dè walè’t. E oto mapage ke mi se tutu kanjege ke joo nè nga, an loo ke danrán ra Nube oiyo. Go’t gugu è tête mapa nè nga danné ade njékuwe-girnge, taɓai in-in ke kété noboi kosdoo-bulege tɔ. 
MAT.14.20	Ei malang usei ade kêm de ndann gɔj-gɔj. Dé tann gute nyon-nyon mapa ke nain nga rusu janga dɔg-gidé-joo. 
MAT.14.21	Njé ke usei mapa nè nga asi dingemge aru dɔg loo mi anje tute dinyege se ngannge.
MAT.14.22	Kété ɓita kade Jésu inye kosdoo-bulege ade awi ɓaa, è ɔse njékuwe-girnge ade ali kêm bato’t gangi ba awi nonn’t kété. 
MAT.14.23	Loo ke è inye kosdoo-bulege ade awi ɓá ɓaa, è al aw dè mbal’t nú le kɔje tà se Nube. Nain ngɔr ɓaa kàde à ur, nè Jésu nain se kar’n bere dè mbal’t nè. 
MAT.14.24	Loo ke Jésu nain dè mbal’t ɓai nga, bato aw dann ba’t danné bɔp ɓá ta. Kɔr mann tal tile bato mbàs-mbàs tede nel ule tile kum’n. 
MAT.14.25	Tà gir loo’t, Jésu njiye dè ba’t kum’n ke ra njékuwe-girnge’t. 
MAT.14.26	Loo ke d’an’n njiye dè ba’t bè ɓaa, d’aw dè nan’t kutri, ɓel unde de ndàt gang de ade dé ra nyan jiki d’ede nè:
MAT.14.26	– E doo ke koo.
MAT.14.27	Ke loon’t né kuwe, Jésu ede de ede ne:
MAT.14.27	– I ndai kêm si káng, i ɓeli lé è man kuwe.
MAT.14.28	Pierre tel ede Jésu ede nè:
MAT.14.28	– Kuwe-ɓee, ke nè á è i kerɔte ɓaa, unn ndui ade m’in m’njiye dè mann’t m’aw rai’t.
MAT.14.29	Jésu ede Pierre ede nè:
MAT.14.29	– I ree ke laa.
MAT.14.29	Pierre rise kêm bato’t, njiye dè mann’t kum’n ke ra Jésu’t. 
MAT.14.30	Nè loo ke Pierre an titeke nel ule se tɔg’n ngain ɓaa, ɓel unde’n ndàt gang’n ade unn gir ndui mann. E ule tà’n non’t ede nè:
MAT.14.30	– Kuwe-ɓee, I taa’m tà yo’t aje’m.
MAT.14.31	Ke loon’t nè kuwe, Jésu ule ji’n uwe’n Pierre, taɓai deje’n ede nè:
MAT.14.31	– Ké i doo ri á kundekêm lei ii lé bè wa? Ké bain á i naje se rai bè wa?
MAT.14.32	Loo ke Jésu se Pierre ali kêm bato’t ɓá ɓaa, nel gang ɗás. 
MAT.14.33	Loo ke njé ke ndii kêm bato’t an-in bè ɓaa, ei ɗɔyi Jésu edi nè:
MAT.14.33	– Kerɔte, i i Ngonn Nube nga kuwe.
MAT.14.34	Jésu se njékuwe-girnge gangi ba awi kêm ɓeekon ke Génésareth. 
MAT.14.35	Dooge ke kêm ɓeekon’t nè nga geri Jésu maje. Ei ulei kule se kêm ɓeege malang ke an-in dè de adi dooge otoi njératurge reei se de. 
MAT.14.36	Dé ra ndoo ra Jésu’t le kade inye loo ade d’ɔde tà kubu ke rann’t lêm. Dooge malang ke ɔdi tà kubu ke rann’t lêm nga, ra de tel tò karé ndát-ndát.
MAT.15.1	Pharisienge se njéndang magtubge in-in Jérusalem reei ra Jésu’t deji nin edi nè:
MAT.15.2	– Ké bain á njékuwe-girige ali tà tà nyangirkà’t le kà jéige wa? Ké bain á ei togoi ji de lé kuwe usei nyan wa?
MAT.15.3	Nè Jésu deje de ede nè:
MAT.15.3	– A sei, ké bain á ali tà tà ndukunn’t le Nube tede nyangirkà le si tá wa? 
MAT.15.4	Oiyo Nube tam ede nè: «Ile koje dè bɔi’t se koin» éké «Nanan ke tam tà ke majelé se bɔ’n éké kon’n ɓaa, d’a d’ade kum’n à udu gar-gar.» 
MAT.15.5	Nè sei ɓaa, i tami edi nè: «Nanan ke ede bɔ’n éké kon’n ede nè: nyan ke m’ayé ra’n sei nga, m’unn m’unde se ninn’n m’ade Nube ɓá ta.» Doo ke ra titeke bè nga ɓaa, ile koje dè bɔ’n se kon’n lé. 
MAT.15.6	Titeke bè á sei adi nyangirkà le si tá pujur dè tà le Nube. 
MAT.15.7	Sei njékede gosge! Tà ke Esaie tam kété mari ɔje’n dè si ede nè:
MAT.15.8	«Kosdooge nè nga ɗɔyi man se tà de karè,
MAT.15.8	nè ɓengre de heb se’m.
MAT.15.9	Dé ɗɔi’m ke nonon bè karè,
MAT.15.9	tede nyan ke dé ndó nan nga, è ndukunnge
MAT.15.9	ke in ra dooge ke dè nang nè karè.»
MAT.15.10	Go’t gugu Jésu ɓar doobulege ade reei rann’t. E ede de ede nè:
MAT.15.10	– Uri mbi si ooi tà nè maje le kade i geri gir’n. 
MAT.15.11	Nyan ke in nata aw kêm doo’t á tel’n ke doo ke mine lé, nè nyan ke in kêm doo’t tee tànn’t á ke nyan ke ade doo tel mine’n.
MAT.15.12	Njékuwe-gir-Jésuge reei rann’t edi nin edi nè:
MAT.15.12	– Tà ke i tam á Pharisienge ooi nga tuge de jig’t, nè ké i ger bè lé wa?
MAT.15.13	Jésu ile de dè’t ede nè:
MAT.15.13	– Kage ke rara ke Bɔ’m ke danrán man’n lé ɓaa, d’ade d’ɔr’n se ngire’n bere ɓarak kile’n kɔke. 
MAT.15.14	Inyei de! tede dé njékumtɔge ke njékɔr non njékumtɔ made dege. Ke nè á njèkumtɔ ɔr non njèkumtɔ made’n ɓaa, ei joo mbak à osoi kêm bolè’t.
MAT.15.15	Pierre deje Jésu ede nè:
MAT.15.15	– Ɔrgir gostà nè nga ade jè sei.
MAT.15.16	Jésu deje Pierre ede nè:
MAT.15.16	– Sei géa, ké ɗarinè i geri gir gostà nè nga lé ɓai tɔ wa? 
MAT.15.17	Nyan malang ke in nata aw kêm tà doo’t nga, tuge gang aw jebelenn’t ade aw ede’n yide. Ké sei geri bè lé wa? 
MAT.15.18	Nyan ke tee tà doo’t nga in dè ɓengrenn’t. E nè á è nyan ke tel doo ke nyan ke mine. 
MAT.15.19	Tàgirge ke majelé, tɔl doo, sang dinye le doo, tò se nan ke kaiya’t, mêndé nyan, tête tà kunde tà doo’t, taje ndu a tɔ nga, in-in dè ɓengre doo’t. 
MAT.15.20	Nyange nè á tel doo ke nyan ke mine, nè kuse nyan anje togo ji à ade doo à mine lé.
MAT.15.21	Jésu in loon’t nè aw kêm ɓee-bòge ke Tyr se Sidon. 
MAT.15.22	An! dinye karé ke kêm ɓee ke Canan unde loo tee tam tà se ndu’n ke bòi beng ede Jésu ede nè:
MAT.15.22	– Kuwe-ɓee, Ngonn David, an kumtondoo le’m kɔkrɔ karè. Ndil ke majelé ra kum ngonn’m ke dinye ndoo ngain.
MAT.15.23	Nè Jésu ile’n dè’t lé. Njékuwe-girnge reei edi nin edi nè:
MAT.15.23	– I rɔyé ade n’aw tede n’non go jéi’t ɗêl-ɗêl ngain.
MAT.15.24	Jésu tel ile de dè’t ede nè:
MAT.15.24	– Man nga Nube ule’m ɔje dè batege ke kêm ɓeekon ke Israel ke ndemi kuwe karé bere.
MAT.15.25	Nè dinye nè nga ree ɔse keje’n non Jésu’t ede’n ede nè:
MAT.15.25	– Kuwe-ɓee, kɔkrɔ karè i ra se’m kuwe.
MAT.15.26	Jésu tel ile dinye nè nga dè’t ede nè:
MAT.15.26	– Kunn mapa le ngann dooge kile kade ngann bisege nga majelé.
MAT.15.27	Dinye nè nga ile jésu dè’t ede nè:
MAT.15.27	– Oiyo Kuwe-ɓee, è kum kuwe. Nè ngann bisege nga, nyon-nyon mapa ke toso nang gir table’t le kuwe dege á usei.
MAT.15.28	E á Jésu tel ede dinye nè ede nè:
MAT.15.28	– Hai! dinye, kundekêm lei tò ɓel ngain. M’a m’ra nyan ke i deje nga le kadi.
MAT.15.28	Kêm kàdenn’t nè kuwe ra ngonn le dinye nè tel tò karè ndát-ndát.
MAT.15.29	Jésu in kêm ɓee-bòge ke Tyr se Sidon aw kum’n ke ngang ba’t ke ɓeekon ke Galilée. E al aw ndi dè mbal’t. 
MAT.15.30	Kosdoo-bulege ngain reei rann’t dik-dik. Ei reei se njé njiye metege se njédɔgemetege se njékumtɔge a, se njé ke tami tà lé a tɔ. Kosdoo-bulege nè nga reei se njératurge ke rang bule undei de nang nja Jésu’t ɗêng-ɗêng. E ɔr ratur ra de’t. 
MAT.15.31	Ndil kosdoo-bulege tee an-in soin-soin. Njé ke tami tà lé unni gir tami tà. Njédɔgemetege teli njiyei ɗáj-ɗáj. Njémetege njiyei awi a, teli a, njékumtɔge géa an-in loo njai-njai a tɔ. Doobulege ɔsi pa ulei ndubra dè Nube’t le Israel.
MAT.15.32	Jésu ɓar njékuwe-girnge rann’t ede de ede nè:
MAT.15.32	– Man m’an kumndoo le doobulege nè nga. An-in! ei ndii se’m ase ndɔ mute nè ingei nyan usei lé. Man m’ndige le kinye de kade awi kêm de ɓo lé nè bainléa kumkil à ra de rebe.
MAT.15.33	Njékuwe-gir-Jésuge deji nin edi nè:
MAT.15.33	– Ké j’à j’ingei mapa ra kêm dile loo’t nè le kade ase dooge ke bulei tchaprai nè nga wa?
MAT.15.34	Jésu ede de ede nè:
MAT.15.34	– Ké awi se mapa kandang ji si’t wa?
MAT.15.34	Dé d’ede’n d’ede nè:
MAT.15.34	– J’aw se wal mapa ji sejimute se ngann kanjege ndêin a tɔ.
MAT.15.35	Jésu unn ndu’n ade doobulege teli ndii nang. 
MAT.15.36	E unn mapa ke ji sejimute se kanjege nè nga, ra Nube oiyo ɓita uwe tête danné ade njékuwe-girnge. Njékuwe-girnge in-in ke kété adi doobulege. 
MAT.15.37	Dé malang d’use mapa dé ndann gɔj-gɔj. Dé tann gute nyon-nyon mur ke nain nang janga ji sejimute. 
MAT.15.38	Dooge malang ke usei mapa nga asi dingemge aru dɔg loo sɔ nal mbɔje dinyege se ngannge. 
MAT.15.39	Loo ke Jésu inye doobulege ade awi ɓá ɓaa, è al kêm bato’t aw kêm ɓeekon ke Magadan.
MAT.16.1	Pharisienge se Saddusienge reei ra Jésu’t nain kêm’n. Ei deji nin le kade ra nyankɔbe ke gai ke in danrán ade n’an-in tá n’a n’geri titeke è Nube kuwe á ule’n. 
MAT.16.2	Nè è ile de dè’t ede nè:
MAT.16.2	– Loo ke loo sɔl ɓá ɓaa, sei tami edi nè: «Barè loo à in ɗáng-ɗáng tede kàde danran ker siw.» 
MAT.16.3	Loo ke loo ar yerer ɓaa, sei tami edi nè: «Ɓila ndi à ede, tede kàde danran tile guri-guri.» Sei geri loo kɔr kum nyange ke kàde danran’t, nè ké sei asi kɔri kum nyange ke ɗarinè nga lé wa? 
MAT.16.4	Sei dooge ke njé kêm majelége se njétur gide si kade Nube ke ɗarinè i ndii dè nang nè nga, i sangi le kan-in nyankɔbe. Nè nyankɔbe karé ke rang géa a an-in lé. Jonas njèribe-dè-tà ke tà Nube’t ke è nyankɔbe ke ndɔ ke an-in kété ɓá non kuwe ase.
MAT.16.4	Loo ke Jésu tam tà nè nga bè ɓaa, è inye de ɔte aw.
MAT.16.5	Loo ke njékuwe-gir-Jésuge ali ba awi gide ke nú’t ɓá ɓaa, kêm de wei nal dè kɔi mapa ji de’t. 
MAT.16.6	Jésu ede de ede nè:
MAT.16.6	– Kêm si dè ra si’t, undei kumkunju dè ra si’t le kade sei njékede gosge tite Pharisienge se Saddusienge bè lé.
MAT.16.7	Njékuwe-gir- Jésuge murin tà kêm de’t edi nè:
MAT.16.7	– N’tam bè tede mapa ke j’inyei nang anje kɔi ji jéi’t.
MAT.16.8	Nè Jésu ger mbak, è deje de ede nè:
MAT.16.8	– Sei nga kundekêm le si tin lé. Ké bain á i murin tà kêm si’t edi nè è tede mapa á sei ɔyi ji si’t lé á m’tam’n se si wa? 
MAT.16.9	Ké kum si gang dè’t lé ɓai wa? Mapa ke mi ke ndɔ ke i noboi dooge aru dɔg loo mi nga, ké kêm si olé dè’t lé wa? Ké ndɔ ke i tanni gute nyon-nyon mapa ke nain janga kandang wa? 
MAT.16.10	Ké kum si gang dè’t lé ɓai wa? Mapa ji sejimute ke ndɔ ke i noboi dooge aru dɔg loo sɔ nga, ké kêm si olé de’t lé ɓai wa? Ké ndɔ ke i tanni gute nyon-nyon’n ke nain janga kandang wa? 
MAT.16.11	Ma m’ede sei m’ede nè: Undei kumkunju dè ra si’t le kade sei njékede gosge tite Pharisienge se Saddusienge lé á m’tam bè m m’tam se si tede mapa ke sei ɔyi ji si’t lé nga lé. Ké bain á kum si gang dè tà’t nè nga lé sár wa?
MAT.16.12	Ke loon’t nè ɓita kum de gang dè’t ade dé ger titeke tà ke Jésu tam nga ɔje dè pululu karè lé nè è tà ke ɔje dè kede gos titeke Pharisienge se Saddusienge rai.
MAT.16.13	Loo ke Jésu ree tee ɓee-bò’t le Philippe ke ri’n nè Césarée ɓaa, è deje njékuwe-girnge ede nè:
MAT.16.13	– Man ke m’ee Ngonn doo nga ké dooge tami edi nè man nan wa?
MAT.16.14	Dé d’ile’n dè’t d’ede nè:
MAT.16.14	– Njé ke nange tami edi nè: i i Jean ke njèkule dooge manné njonm, njé ke nange tami edi nè: i i Elie, njé ke nange ke rang edi nè: i i Jérémie éké njèribe-dè-tà ke tà Nube’t karé.
MAT.16.15	Jésu tel deje kuwe ɓai ede nè:
MAT.16.15	– A ɓaa sei, ké i tami edi nè man m’ee nan wa?
MAT.16.16	Simon Pierre in ile jésu dè’t ede nè:
MAT.16.16	– I i Krist, Ngonn le Nube ke njèndi kumgajer.
MAT.16.17	Jésu ede Pierre ede nè:
MAT.16.17	– Simon, ngonn Jonas, rai neli tede è doo ndul á ade kumi gang dè tà’t nè nga lé. Nè è Bɔ’m ke danrán kuwe ade kumi gang dè tà’t nè nga. 
MAT.16.18	Nè man m’edi titeke i i Pierre, dè kuberi her ke m’an m’unde njékebe nange le’m dè’t. Tɔgmong le yo ase ra se de nyan karé lé. 
MAT.16.19	M’a m’adi tɔgmong kɔr tà rebe Konɓee ke danrán. Nyan ke i ɔge ra dè nang nè nga ɓaa, d’a d’ɔge ra danrán tɔ. Nyan ke i inye loo ade dé ra dè nang nè nga, d’a d’inye loo kade dé ra danrán tɔ. 
MAT.16.20	Jésu on njékuwe-girnge njanm-njanm le kade edi doo karé tite ke n’ee Krist nga lé.
MAT.16.21	Unn gir kêm ndɔn’t nè nga, Jésu-Krist ede njékuwe-girnge ede nè:
MAT.16.21	– Gar-gar m’a m’aw ke kêm ɓee-bò ke Jérusalem. Ngatɔgege se maw njékuje nyan-mesege a, se njéndang magtubge a tɔ, à rai se’m nyantosowur. D’ade tɔl’m nè ndɔ ke njékon’t mute ɓaa, m’a m’unde loo tee dann njé ke koo’t.
MAT.16.22	Pierre ɔr Jésu njɔl se kar’n aw se’n in se’n dè tà’t nè ede nè:
MAT.16.22	– Kuwe-ɓee, maje kade Nube ngonmi ade nyan nè nga tee dèi’t lé.
MAT.16.23	Nè Jésu tel mer Pierre ede’n ede nè:
MAT.16.23	– Njèban, ɔte tam’t kɔke. I tel i jig ke le tuge’m kile’m dann kaiya’t, tede tàgir lei in ra Nube’t lé, nè in ra dooge’t.
MAT.16.24	Taɓai Jésu ede njékuwe-girnge ede nè:
MAT.16.24	– Ke nè á doo karé ndige kunn rebe goom’t ɓaa, maje kade inye go tàgir ke ɔje dè ra’n kɔke a, maje kade uwe dè nja ra’n se ndɔge malang le kwei titeke man m’ra’n bè ɓita unn dè nja’m têr-têr ɓai. 
MAT.16.25	Nanan ke ndige kaje ra’n ɓaa à ile ra’n kɔke salang. Nè nanan ke ile ra’n kɔke salang tede’m man ɓaa à ndi kumgajer kuwe. 
MAT.16.26	Ke nè á doo karé inge nyan malang ke dè nang nè, nè ile ngarankum ra’n kɔke salang ɓaa, ké ri á è soon’t wa? 
MAT.16.27	Ndɔ karé ke man ke m’ee Ngonn doo nga, m’a tel ree se dooge le’m ke danran dann ndubra’t le Bɔ’m ɓaa, kêm ndɔn’t nè nga m’a m’uge nanan géa se goo nyan ra’n ra’n. 
MAT.16.28	Kerɔte kuwe, man m’ede sei ndàt, njé ke nange dann dooge ke ndii nè nga à an-in Konɓee le’m man Ngonn doo se kum de pa ɓita à weii ɓai.
MAT.17.1	Loo ke ra ndɔ mute-mute ɓaa, è ɔr Pierre se Jacques se ngokon’n Jean njɔl aw se de se kar de bere dè mbal ke ngal lêng-lêng. 
MAT.17.2	Ke loon’t nè kuwe ra’n tel waks tàkum de’t. Tàkum’n ndoin kein-kein tite kàde a, kubuge ke rann’t tel nda káng-káng a, unji njai-njai tite lookar bè. 
MAT.17.3	An! ke loon’t nè kuwe, Moise se Elie teei hɔi ke ra de’t ndai ɔji tà se Jésu. 
MAT.17.4	Pierre ede Jésu ede nè:
MAT.17.4	– Kuwe-ɓee, è soo’t kade jè ndii loo ke nè’t kuwe ta. Ke nè á i ndige ɓaa, m’a ra kei kubu mute loo ke nè’t: karé lei a, karé le Moise a, karé le Elie a tɔ.
MAT.17.5	Loo ke tà nain tà Pierre’t ɓai ɓaa, bum ke ndoin ree lirr utu dè de lêt. Ndu Nube ɓar dann bum’t nè nga, ede nè:
MAT.17.5	– E nè nga è Ngonn’m ke m’tár’n ngain a, ra’m nel’m dènn’t ngain a tɔ. Ooi tà tànn’t.
MAT.17.6	Loo ke njékuwe-gir-Jésuge ooi tà nè nga bè ɓaa, ɓel unde de ndàt gang de ade tosoi, sebi kum de nang. 
MAT.17.7	Jésu ree ngɔr ke ra de’t ule de yêk-yêk ede nè:
MAT.17.7	– I ɓeli lé, in-in dɔ.
MAT.17.8	Loo ke ei ɔri dè de dɔ ɓaa, ei an-in Jésu kuwe se kar’n bere á nda. 
MAT.17.9	Loo ke Jésu se njékuwe-girnge in-in dè mbal’t à risi nang ɓaa, Jésu unn ndu’n ade de ede nè:
MAT.17.9	– Nyan ke sei an-in nè nga, i tami tà’n adi doo karé ke rang oo lé sár kade man ke m’ee Ngonn doo m’unde’n loo m’tee’n dann njé ke koo’t.
MAT.17.10	Njékuwe-gir-Jésuge deji nin edi nè:
MAT.17.10	– Ké bain á njéndang magtubge tami edi nè: Gar-gar Elie à tel ree kété ɓita Krist Ngonn doo à tel ree ɓai wa?
MAT.17.11	Jésu tel ile de dè’t ede nè:
MAT.17.11	– E kum kuwe, nè gar-gar Elie à tel ree gɔl nyange malang kade tel tò loon’t gugu. 
MAT.17.12	Nè man m’ede sei titeke Elie nga tel ree ɓá ta, nè dooge geri nin lé a, rai se’n nyan titeke kêm de ndige lé a tɔ. Man ke m’ee Ngonn doo nga géa, d’ade ra se’m nyantosowur titeke bè tɔ.
MAT.17.13	Njékuwe-gir-Jésuge geri titeke è tam tà nè nga ɔje’n dè Jean ke njèkule dooge manné njonm.
MAT.17.14	Loo ke Jésu se njékuwe-girnge reei teei ra doobulege’t ngɔr ɓaa, dingem karé aw ra Jésu’t ɔse keje’n nang nonn’t ede’n ede nè:
MAT.17.15	– Kuwe-ɓee, an! kumtondoo le ngonn’m ke dingem nè nga kɔkrɔ karè. Ngonn nè kɔnon ra’n ndoo ngain. Dɔ-dɔ è toso poro a, toso manné a tɔ. 
MAT.17.16	M’ree se’n ra njékuwe-girige’t, nè asikum kɔri ratur nè nga rann’t lé.
MAT.17.17	Jésu tel tam ede de ede nè:
MAT.17.17	– Sei njé kunn mbi dè tà’tge se njéndɔje lɔk-lɔkge. Ké m’a m’ndi se si ndɔ kandang ɓai wa? I reei se ngonn nè nga ke ram’t nè.
MAT.17.18	Jésu ndáng ndil ke majelé nè nga ade unde loo tee kɔke kêm ngonn’t nè. Kum kàdenn’t nè kuwe, ratur ɔr dè ngonn’t nè nga kɔke. 
MAT.17.19	Loo ke Jésu nain se kar’n bere ɓaa, njékuwe-girnge agi meen-meen ke rann’t deji nin edi nè:
MAT.17.19	– Ke bain á tɔg jé ase rɔ ndil ke majelé nè nga kɔke lé wa?
MAT.17.20	Jésu tel ede de ede nè:
MAT.17.20	– E tede kundekêm le si ke tin lé. Kerɔte kuwe, man m’ede sei ndàt, ke nè á kundekêm le si è tite kum kage Mutarde bè ɓaa, sei asikum kedi mbal nè kedi nè: «Ɔr rai loo ke nè’t kɔke aw i nda nú bè» ɓaa, mbal nè nga à ɔr ra’n se gir son’n bere kaw kuwe tɔ. Nyan karé bè ke à dum si goto. 
MAT.17.21	Nè ndil ke majelé ke tite è ke nè nga, ke nè á ɔgi kêm si ɓo ɔji tà se Nube lé ɓaa, sei asikum rɔ nin kɔke lé.
MAT.17.22	Ndɔ karé bè njékuwe-gir-Jésuge ɔsi nja nan kêm ɓeekon ke Galilée ɓaa, è ede de ede nè:
MAT.17.22	– Man ke m’ee Ngonn doo nga, nain ngɔr kade d’uwe’m d’ule’m ji dooge’t. 
MAT.17.23	Dooge à tɔli man nè ndɔ ke njèkon’t mute ɓaa, m’a m’unde loo tee dann njé ke koo’t.
MAT.17.23	Tà nè nga ade njékuwe-gir-Jésuge kêmkon ngain.
MAT.17.24	Loo ke Jésu se njékuwe-girnge reei teei kêm ɓee-bò ke Capernaum ɓaa, njétaa tirge ke ɔje dè ra kei le Nube osoi ra Pierre’t deji nin edi nè:
MAT.17.24	– Ké njèndó sei nyan à uge tir ke sile joo nga lé wa?
MAT.17.25	Pierre ede de ede nè:
MAT.17.25	– Oiyo, à uge kuwe.
MAT.17.25	Loo ke è tel aw kêm kei ɓaa, Jésu unn tà kété deje’n ede nè:
MAT.17.25	– Simon, ké tàgir lei è bain dè tà’t nè wa? Ngarge ke dè nang nè nga, ké nanange á tanni nyan éké taai tir ji de’t wa? Ké tanni nyan éké taai tir ji ngann njéɓeege éké ji dooge ke dɔ’t wa?
MAT.17.26	Pierre ile jésu dè’t ede nè:
MAT.17.26	– E ji dooge ke dɔ’t.
MAT.17.26	Jésu ede Pierre ede nè:
MAT.17.26	– Né è bè ɓaa, ngann njéɓeege ndii dè de pal karè. 
MAT.17.27	Nè né è bè géa , è tà le kade j’ilei de kage lé. Aw tà ba-bò’t ile kui. Kanje ke desêin ke a uwe’n nga, loo ke a i teen tà’n ɓaa, a inge nar ke kum sile sɔ. Ɔr i ree’n ade de tede le’m a, tede lei a tɔ.
MAT.18.1	Kêm kàdenn’t nè nga njékuwe-gir-Jésuge reei rann’t deji nin edi nè:
MAT.18.1	– Ké nan á è doo ke bò dum madennge kêm Konɓee ke danrán wa?
MAT.18.2	Jésu ɓar ngonn ke dap bè unde’n dann de’t ede nè:
MAT.18.3	– Kerɔte kuwe, man m’ede sei ndàt, ke nè á i turi hal si, i teli i tooi asinan se ngannge ke dap-dap lé ɓaa, a ulei dè si kêm Konɓee ke danrán ndan lé. 
MAT.18.4	Nanan ke ule dè’n tite ngonn ke dap nè ɓaa, è nè á à è doo ke à dum dè madennge kêm Konɓee ke danrán. 
MAT.18.5	Doo ke uwe ngonn karé ke dap tite njè ke nè ke rann’t se ri’m man ɓaa, è man kuwe á uwe’m ke rann’t non.
MAT.18.6	Nanan ke tel ra’n ke jig tuge nja ngonn karé dann njé ke undei kêm de dèm’t ade oso dann kaiya’t ɓaa, è soo’t le tɔ́ kuberi mbal ke bò kɔbenn’t ɓita kunn’n kile’n dunge ba-bò’t kade ndui mann wei kɔke. 
MAT.18.7	Sei dooge ke njé tel jig tuge nja madesige kade osoi dann kaiya’t nga, a an-in ɓai! Gar-gar nyange ke à tugei dooge jig’t kade osoi dann kaiya’t à tooi dè nang nè. Nè doo ke njè kunde gir nyange nè nga, à an ɓai! 
MAT.18.8	Ke nè á jii éké njai à tugei jig’t le kade oso dann kaiya’t ɓaa, i tuge’n i gang’n ile’n heb. Kawi loo ndikumgajer se non se meti nga, è soo’t dum kade d’ilei se jii éké njai joo mbak dann por ke tò sár se non. 
MAT.18.9	Ke nè á kumi karé à tugei jig’t le kade oso dann kaiya’t ɓaa, uwe’n ɓarak ɔr’n ile’n mbeng kɔke. Kawi loo ndikumgajer se non se kumi karé nga, è soo’t dum kade d’ilei se kumi joo mbak loo ke tur’t, dann por’t.
MAT.18.10	An-in! tá nè a kin-in nedi ngonn karé bè dann madennge’t nè. Man m’ede sei titeke dooge le de ke danrán ndai tàkum Baa ke ndi danrán ndêrm se ndɔ karé-karé malang tede tà le de. 
MAT.18.11	Man ke m’ee Ngonn doo nga, m’ ree le tel se njé ke kété ndemi osoi kɔke ke ra Nube’t. 
MAT.18.12	Ké tà ri á sei giri dè tà’t nè nga wa? Doo karé aw se kon batege aru karé. Kon bate ke karé ndem dann madege’t. Ké doo nè nga à inye njé ke kɔr-jisɔ-jimi-gidé-jisɔ-jimi nè dè mbal’t le kaw sang kon bate ke ndem nga lé wa? 
MAT.18.13	Kerɔte kuwe, man m’ede sei ndàt, loo ke è doo nè nga aw sár inge’n ɓaa, ra’n à nel’n ngain dè kon bate ke karé’t nè dum gute njé ke kɔr-jisɔ-jimi-gidé-jisɔ-jimi ke ndemi lé nè nga. 
MAT.18.14	E titeke bè tàkum Nube Bɔ si ke ndi danrán. E ndige kade ngonn karé bè dann madennge’t nè nga ndem oso kɔke lé.
MAT.18.15	Ke nè á ngokoin ra majelé ɓaa aw inge’n se kar’n, i tɔje’n majelé le’n ke ra ade kum’n gang dè’t. Loo ke è oo tà lei ɓaa, i inge ngokoin ɓá. 
MAT.18.16	Nè loo ke è mbate koo tà lei ɓaa, i tel aw se doo karé éké joo sei inge’n. Ke nè á tà le njékɔrgotàge joo éké mute aw go nan’t ɓaa, è ke nè kuwe ase gɔl nyan malang. 
MAT.18.17	Ke nè á è mbate koo tà le dooge nè nga ɓai ɓaa, aw ede tà’n njékebenange le Nube. Ke nè á njékebenange le Nube kuwe è mbate koo tà le de ɓai ɓaa, maje kade an’n tite doo ke ger Nube lé a, ke njètaa tir karè a tɔ.
MAT.18.18	Kerɔte kuwe, man m’ede sei ndàt, nyan malang ke sei ɔgi ra dè nang nè nga, Nube à ɔge tɔ. Nyan malang ke sei inyei loo adi dooge rai dè nang nè nga, Nube à inye loo kade dooge rai tɔ.
MAT.18.19	Kerɔte kuwe, man m’tel m’ede sei ɓai, ke nè á dooge joo dann si’t dè nang nè umi tà le de nan’t le deji nyan ke bain-bain géa, Bɔ’m ke ndi danrán à ade de nyan nè nga kuwe. 
MAT.18.20	Kerɔte kuwe, loo ke dooge joo éké mute kebi nan se ri’m ɓaa, m’ee dann de’t non.
MAT.18.21	Pierre ree ra Jésu’t deje’n ede nè:
MAT.18.21	– Kuwe-ɓee, ke nè á ngokon’m ra se’m majelé ɓaa, ké m’a m’ade kêm’m à tin mbit dènn’t nja kandang wa? Ké m’a m’ade kêm’m tin mbit dènn’t sár nja ji sejimute wa?
MAT.18.22	Jésu tel ile’n dè’t ede nè:
MAT.18.22	– Man m’edi m’ede nè i a kade kêmi tin mbit dènn’t nja ji sejimute bere lé, nè sár nja kɔr-ji sejimute nja ji sejimute. 
MAT.18.23	Gir’n ke nè á, Konɓee ke danrán nga tò asenan se ngar karé bè ke ndige kade ngann njéndige le’n mbɔji go nyange le’n ke um ji de’t adi oo. 
MAT.18.24	Loo ke ngar unn gir mbɔji go nyange le’n nga ɓaa, d’uwe ngonn njèndi le’n karé ke kure le’n tò dènn’t ase sak aru dɔg loo kɔr-mute dé ree se’n rann’t. 
MAT.18.25	Nè titeke ngonn njèndi nè aw se nar ke le kuge’n kure nè nga dènn’t lé ɓaa, kuwe’n ngar unn ndu’n le kade d’ige’n se dinye le’n, se ngannenge a, se nyankinge’n bere mbak le kuge’n kure ke tò dènn’t. 
MAT.18.26	Ngonn njèndi nè nga ɔse keje’n nang non ngar’t le’n ndête’n ede nè: «Ile kêmi pon dèm’t ɓaa, man m’ugei kure lei ke tò dèm’t nga ndát-ndát ɓai.» 
MAT.18.27	Ngar an kumtondoo le ngonn njèndi nè nga. E ɔr kure le’n ke tò dènn’t nga, se girson’n bere mbak inye’n ade aw dè’n pal. 
MAT.18.28	Loo ke ngonn njèndi nè unde loo tee nata ɓaa, è dar njèmade kule le’n karé ke kure le’n tò dènn’t asekum nar kule ke ndɔ aru karé deĵ. E oso kɔbenn’t uwe’n ade kum’n nda ngengeng. E ede’n ede nè: «Gar-gar, uge’m kure le’m ke tò dèi’t nga ɗarinè kuwe.» 
MAT.18.29	Njèmade kule le ngonn njèndi nè nga ɔse keje’n nang nonn’t ndête’n ede nè: «Ile kêmi pon dèm’t ɓaa, m’a m’ugei kure lei ke tò dèm’t nga ɓai.» 
MAT.18.30	Nè ngonn njèndi nè nga mbate njing, taɓai aw se made’n nè ade d’ile’n dangai’t sár kade uge’n kure le’n ke tò dènn’t nga ɓita. 
MAT.18.31	Loo ke ngann njéndi madennge an-in nyan ke è ra nè nga bè ɓaa, wong ase de nák ade awi ɔri ser nyan malang ke tee adi kuwe de oo. 
MAT.18.32	Loo ke kuwe de oo tà nè nga bè ɓaa, è ade dé ɓar ngonn njèndi le’n nga, ede’n ede nè: «I i ngonn njèndi ke majelé. Kété m’ɔr kure le’m dèi’t se girson’n bere tede i ndête’m ɓɔk-ɓɔk. 
MAT.18.33	Né riri géa, ké asekum kan kumtondoo le njèmade kule lei titeke ndɔ ke m’an’n kumtondoo lei nga lé tɔ wa?» 
MAT.18.34	Wong ase kuwe ngonn njèndi nè nga nák ade uwe’n ule’n ji njé ra dooge manrin’t sár le kade uge kure ke tò dènn’t nga ndát-ndát ɓita.
MAT.18.35	Jésu ede de ede nè:
MAT.18.35	– Ke nè á nanan dann si’t ade kêm’n tin mbit dè ngokonn’t se kêmnda káng lé ɓaa, Bɔ’m ke danrán géa à ra se’n titeke bè kuwe tɔ.
MAT.19.1	Loo ke Jésu ndó de tàge nè gir gang ɓá ɓaa, è in ɓeekon ke Galilée aw gide ba Jourdain kêl ɓeekon ke Judée. 
MAT.19.2	Kosdoo-bulege ngain unni dè nja’n awi goon’t nú ade ɔr ratur ra de’t. 
MAT.19.3	Pharisienge reei ra Jésu’t le ndon tà’n se tà. Ei deji nin edi nè:
MAT.19.3	– Ké dingem asekum mbate neen’n tede tà le nyan ke rara géa wa?
MAT.19.4	Jésu ile de dè’t ede nè:
MAT.19.4	– Tà ke kêm magtub’t nè nga, ké sei i tutei an-in lé wa? Oiyo, kété ke desêin sàk-sàk nga, Nube Njèkunde nyange malang unde dingem karé se dinye karé a tɔ. 
MAT.19.5	Taɓai è tam ede nè: «Gir’n ke nè á dingem à inye bɔ’n se kon’n le kum nan’t bɔk se neen’n. Ei joo mbak à teli k’eei danra ke karé bere luk-luk ta.» 
MAT.19.6	Titeke bè, ei danra ke gai-gai joo lé ta, nè ei danra ke karé bere luk-luk. Dingem se neen’n ke Nube um de nan’t nga, maje kade doo kai de danné lé.
MAT.19.7	Pharisienge teli deji Jésu edi nè:
MAT.19.7	– A ɓaa, ké bain á ndɔ ke Moise unn ndu’n le kade loo ke dingem à mbate neen’n ɓaa, maje kade ade’n magtub tin nan jinn’t kété ɓita mbate’n ɓai wa?
MAT.19.8	Jésu tel ile de dè’t ede nè:
MAT.19.8	– E tede dum nan le si á ndɔ ke Moise inye’n loo ade sei adi i mbati neen sige. Nè kété ke desêin sàk-sàk nga è titeke bè lé. 
MAT.19.9	Man m’ede sei ndàt, nanan ke mbate neen’n tede tà le nyan ke rang lé, nè tede tò se nan ke kaiya’t tel taa dinye ke rang ɓaa, tà tò se nan ke kaiya’t uwe dè’n.
MAT.19.10	Njékuwe-gir-Jésuge tami edi nè:
MAT.19.10	– Ke nè á taa dinye è nyan ke bè tede dingem ɓaa, taa dinye lé è soo’t ngain.
MAT.19.11	Nè Jésu tel ile de dè’t ede nè:
MAT.19.11	– Dooge malang à geri gir tà nè nga lé, nè njé ke Nube ade de nonkar tá asikum taai tà nè nga. 
MAT.19.12	Gir nyange ke ade dingemge ke nange asikum taai dinye lé tò loo bule. Njé ke nange è kuju ke in-in kêm kon dege’t a, njé ke nange ɓaa è dooge á ɔri de kuju a, dooge ke nange tɔ ɓaa è ei kuwe á teli ra de ke kuju tede Konɓee ke danrán a tɔ. Nanan ke asekum taa tà nè nga ɓaa, maje kade taa.
MAT.19.13	Dooge reei se ngannge ra Jésu’t le kade ile ji’n dè de’t a, le kade tɔr ndu’n dè de’t a tɔ. Nè njékuwe-girnge in-in se njé ke reei se ngannge nè nga. 
MAT.19.14	Nè Jésu ede njékuwe-girnge ede nè:
MAT.19.14	– Inyei ngannge adi reei ram’t m ɔgi de lé. Kerɔte kuwe, Konɓee ke danrán è tede le njé ke tooi asinan se ngannge nè nga bè.
MAT.19.15	Loo ke Jésu ile ji’n dè de’t ɓá ɓaa, in loon’t nè aw rang.
MAT.19.16	Dingem karé bè ree ra Jésu’t deje’n ede nè:
MAT.19.16	– Njèndó dooge nyan, ké nyan ri ke maje á m’a ra gar-gar tá le kinge’n ndikumgajer se non nga wa?
MAT.19.17	Jésu tel deje dingem nè nga ede nè:
MAT.19.17	– Ké bain i deje’m tà ɔje dè nyan ke maje ɔr njêt’t wa? Doo karé ke njè ra nyan ke maje ɔr njêt goto. Nè Nube kuwe karé bere á è njèra maje. Ke nè á i ndige kaw loo ndikumgajer’t ɓaa, an dè ndukunnge sêw-sêw a, i ra nyan’n a tɔ.
MAT.19.18	Doo nè nga tel deje Jésu ede nè:
MAT.19.18	– Ké ndukunn ke ra taɓai wa?
MAT.19.18	Jésu tel ilé dè’t ede nè:
MAT.19.18	– I a tɔl doo lé; i a sang dinye le doo lé; i a ɓoge lé; i a tête tà kunde tà doo’t lé; 
MAT.19.19	i a kile koje dè bɔi se koin; i a tár doo ndul madi titeke i ra’n se rai i kuwe bè tɔ.
MAT.19.20	Basa doo nè nga ede Jésu ede nè:
MAT.19.20	– Nyange nè nga malang m’an dè sêw-sêw ɓá, ké ri á nain kade m’ra taɓai wa?
MAT.19.21	Jésu ede dingem nè nga ede nè:
MAT.19.21	– Ke nè á i ndige le k’ee doo ke maje ɔr njêt ɓaa, aw ige nyanbawge lei malang inye nar’n i kai njéndooge ɓaa a inge nyanbaw ra Nube’t danrán nú. Aw i ra nyange nè pa ɓita i tel ree unn rebe goom’t ɓai.
MAT.19.22	Nè loo ke basa doo nè nga oo tà nè nga bè ɓaa, kêm’n nel’n lé ade ɔte se wong biring aw tede nyankinge’n è ngain.
MAT.19.23	Jésu tel ede njékuwe-girnge ede nè:
MAT.19.23	– Kerɔte kuwe, man m’ede sei ndàt, le kade baw um nan’t bɔk se Nube nga è nyan ke loo’n tur ngain. 
MAT.19.24	Man m’tel m’ede sei ɓai: le kade lugman ur bolè libri’t tee nga è nyan ke tur ngain. Nè le kade baw ile nja’n kêm Konɓee’t le Nube nga, è nyan ke loo’n tur ngain dum le lugman ɓai.
MAT.19.25	Loo ke njékuwe-gir-Jésuge ooi tà nè bè ɓaa, tà ige de sêl-sêl ade tami edi nè:
MAT.19.25	– Ke nè á è bè ɓaa, ké nan d’asekum kaje’n ta wa?
MAT.19.26	Jésu tel an de gerer ɓaa, è ede de ede nè:
MAT.19.26	– Nyan malang ke dooge asikum rai lé nga, Nube asekum ra.
MAT.19.27	Pierre tel ree dè tà’t nè ɓai ede nè:
MAT.19.27	– An! jè nga géa j’ube nyange le jé malang j’inye, j’unn rebe gooi’t. Ké le jé à è bain tɔ wa?
MAT.19.28	Jésu tel ede de ede nè:
MAT.19.28	– Kerɔte kuwe, man m’ede sei ndàt, ndɔ ke d’a tel gɔl nyange malang kade tel tò loon’t gugu nga, man ke m’ee Ngonn doo m’a m’al ɗáng ndi dè kutu-ngar ndubra’t le’m ɓaa, sei ke unni dè nja’m têr-têr nga géa a i ndii dè kutu-ngarge’t ke dɔg-gidé-joo le gangtà dè girkà’t le kosdooge ke Israel. 
MAT.19.29	Nanan ke inye kei le’n éké ngakonnge ke dingem éké njé ke dinye, bɔ’n éké kon’n, ngann’n éké loo ndɔrge le’n tede ri’m man ɓaa, à inge nyan-kunde dè nja’n bule ngain dè made’t. Tá à inge ndikumgajer se non dè’t ɓai. 
MAT.19.30	Dooge ngain ke ei ngawtà made dege ɗarinè nga, à teli k’ei njékutu go made dege. Dooge ke ei njékutu go made dege ɗarinè à teli k’ei ngawtà made dege a tɔ.
MAT.20.1	Konɓee ke danrán nga tò asenan se kuwe-kei ke tee se ndɔgé ɓat tede kɔi dooge kade rai kule kêm ndɔr nduu’t le’n bè. 
MAT.20.2	E ɔje se de sile karé kêm ndɔ karé. Loo ke njékulege ndigi se’n dè’t ɓá ɓaa, è ule se de kêm ndɔr nduu’t le’n. 
MAT.20.3	E tel unde loo tee nata se kàde ke jisɔ-jimi ɓaa, è an njé ke rang ndai ndá-loo’t karè anje ra kule. 
MAT.20.4	E ede de ede nè: «Sei géa, ɔti awi kêm ndɔr nduu’t le’m ɓaa, m’a m’uge sei se go rebe’n.»Dooge nè ɔti awi kuwe tɔ. 
MAT.20.5	Kuwe-kei nè nga tel unde loo tee se kàde ke nda dann ɓee bɔp a, se kàde ke mute ke loo sɔlé a tɔ ɓaa, è inge dooge ke rang ule de ndɔrɔ go made dege’t ɓai. 
MAT.20.6	Sár kàde mi ke loo sɔlé, è unde loo tee kuwe ɓai. E inge dooge ke rang ndai ndá-loo’t anje ra kule ɓaa, è deje de ede nè: «Ké bain á sei ndai ndá-loo’t nè se ndɔgé sár ɗarinè nal ra kule wa?» 
MAT.20.7	Dé tel d’ede’n d’ede nè: «Doo karé bè ke njè kɔi jè kule’t goto.» Kuwe-kei nè nga ede de ede nè: «Sei géa, ɔti awi kêm ndɔr nduu’t le’m tɔ.»
MAT.20.8	Loo ke kàde ur ɓá ɓaa, kuwe-kei ɓar paja le’n ede’n ede nè: «I ɓar njékulege uge de nar le de, unn gir dè njé ke reei gugu sár i tee’n dè njé ke reei desêin.» 
MAT.20.9	Njékulege ke reei se kàde mi ke loo sɔlé nga, nanan géa taa sile karé-karé. 
MAT.20.10	Njékulege ke desêin nga reei; ei giri kêm de’t titeke n’ayé kingei nar dum njé ke reei gugu. Nè ei géa ingei sile karé-karé tɔ. 
MAT.20.11	Loo taa sile karé’t nè nga, dé ɓar tà nyon-nyon dè kuwe-kei’t nè nga, 
MAT.20.12	d’ede nè: «Njé ke reei gugu nga rai kule ase kàde karé bere, nè i ra se de tite jé jè ke jè ra kule kum kàde’t se ndɔgé bere j’ɔr yàl-yàl.» 
MAT.20.13	Nè kuwe-kei nè nga ede njè ke karé dann de’t ede nè: «Made’m, m’banmi lé. Ké kété i ndigi se’m dè sile karé’t lé wa? 
MAT.20.14	I taa nar kuge dè ji ɔte aw. M’ndige le kade è ke ree gugu nga nyan ngain dum lei. 
MAT.20.15	Ké nyan kinge’m nga m’ase ra’n nyan titeke kêm’m ndige lé wa? Ké ra maje le’m nga i an ke nyan ke majelé tà kumi’t wa?» 
MAT.20.16	Titeke bè á njé ke gugu à teli k’ei njé ke kété a, njé ke kété à teli k’ei njé ke gugu a tɔ.
MAT.20.17	Loo ke Jésu à aw ke kêm ɓee-bò ke Jérusalem ɓaa, è ɓar njékuwe-girnge dɔg-gidé-joo gai rann’t. E ede de rebe ede nè:
MAT.20.18	– An-in! j’à j’awi ke Jérusalem. Man ke m’ee Ngonn doo nga, d’a d’uwe’m kule’m ji maw njékuje nyan-mesege’t se njéndang magtubge le kade gangi tà yo dèm’t. 
MAT.20.19	Dé nè nga, d’a d’in se’m ke kété kule’m ji dooge ke geri Nube lé le kade ulei mbe dèm’t. A undei man se ndêin a, à ɓeri man kàde kage-ke-dese’t a tɔ. Nè ndɔ ke njèkon’t mute ɓaa, man m’unde loo tee dann njé ke koo’t.
MAT.20.20	Kon Jacques se Jean ngann le Zébédée ree se de ra Jésu’t. E ɔse keje’n nanga non Jésu’t le deje’n nyan karé. 
MAT.20.21	Jésu deje kon ngannge nè nga ede nè:
MAT.20.21	– Ké ri á i ndige wa?
MAT.20.21	E tel ile Jésu dè’t ede nè:
MAT.20.21	– Ngann’m ke joo nè nga, unn ndui ade njé ke karé ndi dè jikoin’t a, ade è ke karé ndi dè jigeli’t a tɔ kêm ɓeekon’t lei.
MAT.20.22	Jésu tel ile de dè’t ede nè:
MAT.20.22	– Nyan ke sei i deji nga, i geri loo’n lé. Nyantosowur ke Nube à ade ra’m nga, ké a asi kade rai sei se’m tɔ wa?
MAT.20.22	Dé tel d’ile Jésu dè’t d’ede nè:
MAT.20.22	– Oiyo, j’à j’ase kade ra jè sei kuwe.
MAT.20.22	Jésu tel ile de dè’t ede nè:
MAT.20.23	– Nyantosowur ke Nube à ade ra’m nga, à ra sei se’m kuwe. Nè tà ke ɔje dè ndi dè jikonm’t éké dè jigelm’t nga, è tà le’m lé. Loo nè nga, njé ke Bɔ’m uwe dè nja ɔje’n dè de á d’a d’inge.
MAT.20.24	Loo ke gute njékuwe-gir-Jésuge ke dɔg ooi tà nè nga bè ɓaa, kêm de on de dè ngakon nange ke joo nga. 
MAT.20.25	Nè Jésu ɓar de ade reei rann’t ede de ede nè:
MAT.20.25	– Njé ke geri Nube lé nga, sei geri titeke ngarge le de on-in de njanm-njanm ade dooge ke bòge géa ndii dè de’t ndeĵ a tɔ. 
MAT.20.26	Nè sei nga, gar-gar à è titeke bè dann si’t lé. Nanan ke ndige le k’ee ngawtà si ɓaa, maje kade tel ra’n ke ngonn njèkule le si. 
MAT.20.27	Nanan ke ndige le k’ee ngawtà si ɓaa, maje kade tel ra’n ke ɓer le si. 
MAT.20.28	E titeke bè á man ke m’ee Ngonn doo nga, m’ree’n dè nang nè. M’ree le kade dooge ei ngann njékulege le’m lé, nè m’ree tede le k’ee ngonn njèkule le dooge a, le kinye ra’m kade yo tede le kuge’n dè de a tɔ.
MAT.20.29	Loo ke Jésu se njékuwe-girnge undei loo kêm ɓee-bò ke Jéricho teei ɓaa, kosdoo-bulege ndolèi go Jésu. 
MAT.20.30	An! njékumtɔge joo ndii nang ngang rebe’t. Ei ooi titeke Jésu à dese le kaw ɓaa, ei tami tà se ndu de ke bòi edi nè:
MAT.20.30	– Kɔkrɔ karè, Kuwe ɓee, Ngonnkà David, an kumtondoo le jé.
MAT.20.31	Doobulege in-in se de le kade ebi’t. Nè dé tel dé tam se ndu de ke bòi beng ke kété-kété d’ede nè:
MAT.20.31	– Kɔkrɔ karè, Kuwe-ɓee, Ngonnkà David, an kumtondoo le jé kuwe tɔg.
MAT.20.32	Jésu tel nda nang gek, è ɓar de rann’t deje de ede nè:
MAT.20.32	– Ké ri á sei ndigi kade m’ra m’ade sei wa?
MAT.20.33	Dé tel d’ile’n dè’t d’ede nè:
MAT.20.33	– Kuwe-ɓee, maje kade ade kum jé tel an loo.
MAT.20.34	Jésu an kumtondoo le njékumtɔge ade ule ji’n ɔde’n kum de. Ke loon’t nè kuwe, kum de tel an loo njai-njai. Dé liger lagr-lagr go Jésu’t.
MAT.21.1	Jésu se njékuwe-girnge reei teei kêm kɔki ɓee ke ri’n nè Bethpagé, tò kɔte mbal ke kage olivierge ndai tutu. Loo ke ei undei dè ɓee-bò ke Jérusalem ngɔr ɓaa, Jésu ɔr njékuwe-girnge joo ule de kété ede nè:
MAT.21.2	– Awi kêm ɓee ke tò non si’t kété non. Loo ke i teei kêm ɓee’t nè nga ɓaa, ke loon’t nè kuwe a ingei kon koro ke dɔ nang se ngonn koro ke dingem nda nang se’n. I tuti de i reei se de adi man. 
MAT.21.3	Ke nè á doo karé à deje sei tà ɓaa, edi nin edi nè: «E Kuwe-ɓee á aw ndoo de.» Ke loon’t nè kuwe d’a d’inye de kade i reei se de.
MAT.21.4	Nyan nè nga tee titeke bè le kade tà ke Zacharie njèribe-dè-tà ke tà Nube’t tam kété mari aw’n loon’t deĵ. E tam kété mari ede nè:
MAT.21.5	«Edi dooge ke kêm ɓee-bò ke Jérusalem edi nè:
MAT.21.5	An-in! ngar le si à ree ke ra si’t.
MAT.21.5	Ngar le si nga è doo ke aw lom-lom, è al dè kon koro’t.
MAT.21.5	E al dè ngonn koro ke dingem tɔ.»
MAT.21.6	Njékuwe-gir-Jésuge awi rai titeke è unn’n ndu’n ade de. 
MAT.21.7	Ei reei se kon koro a, se ngonn’n ke dingem a tɔ. Ei labi kubuge le de gide koroge’t nè adi Jésu al ndi dè’t. 
MAT.21.8	Doobulege ngain labi kubuge le de ke bòi yul-yul nang ka-rebe’t. Njé ke nange têti kam labi nang rebe a tɔ. 
MAT.21.9	Doobulege ke njiyei non Jésu’t kété a, se njé ke njiyei goon’t a tɔ rai nyan beng-beng edi nè:
MAT.21.9	– Maje kade dè mong kang-kang nain se Ngonnkà David. E ke ree se ri Kuwe-ɓee nga, maje kade ndutɔr nain se’n. Njèndi sêm danran’t nga, maje kade dè’n mong kang-kang.»
MAT.21.10	Loo ke Jésu aw kêm ɓee-bò ke Jérusalem ɓá ɓaa, dooge malang ke kêm ɓee-bò’t nè nga, ndil de tee an-in soin-soin ade awi dè nan’t kutri edi nè:
MAT.21.10	– Ké doo nè nga è nan wa?
MAT.21.11	Njé ke nange dann doobulege’t nè tami edi nè:
MAT.21.11	– E Jésu njèribe-dè-tà ke tà Nube’t ke ɓee ke Nazareth ɓeekon ke Galilée.
MAT.21.12	Go’t gugu, Jésu aw kêm kei le Nube. E unn gir rɔ njékige nyange se njéndogo nyange nata malang. E tile table le njémbel narge se kali ndi le njékige der-ndage piring-piring kɔke. 
MAT.21.13	Jésu ede de ede nè:
MAT.21.13	– Dé ndang kêm magtub ke tò se ninn’n d’ede nè: «Kei le’m nga ,d’a ɓar’n kei kɔje tà se Nube.» Nè sei ɓaa, i telii ke mbonreen loo ɓɔyɔ ra le gon-ɓogege.
MAT.21.14	Njékumtɔge se njémetege reei ra Jésu’t kêm kei le Nube ade ɔr ratur ra de’t. 
MAT.21.15	Nè njékuje nyan-mesege se njéndang magtubge an-in nyange ke dum kum ke Jésu ra a, an-in ngannge ke rai nyan beng-beng kêm kei’t le Nube edi nè:
MAT.21.15	– Ngonnkà David nga, maje kade dè’n mong kang-kang.
MAT.21.15	Loo ke njékuje nyan-mesege se njékɔrgir gute-nduge ooi tà nè nga bè ɓaa, wong ra de ade tami se’n edi nè:
MAT.21.16	– Ké i oo tàge ke ngannge tami nga wa?
MAT.21.16	Nè Jésu tel ile de dè’t ede nè:
MAT.21.16	– Oiyo, m’oo maje kuwe. Tà ke Magtub tam ede nè: «I ade tà ngannge ke ndêin bè se ngannge ke à ili mba teen se pa ɗɔyi nin» nga, ké sei i tutei nja karé ndan lé ɓai wa?
MAT.21.17	Go’t gugu, Jésu inye de unde loo tee kêm ɓee-bò ke Jérusalem aw kêm ɓee ke Béthanie tò tutu nú.
MAT.21.18	Barè se ndɔgé ɓat, loo ke Jésu tel à ree ke kêm ɓee-bò’t nè nga ɓaa, ɓo ra’n. 
MAT.21.19	E an kage koté karé ngang rebe’t ngɔr. E tɔ aw tutu, è inge kann’n karé bè lé nè mbi’n á tò karè. Jésu tel tam se kage koté nè ede nè:
MAT.21.19	– I a tel kann gugu ndan lé sár se non.
MAT.21.19	Ke loon’t nè kuwe kage koté nè nga wei tutu njanm. 
MAT.21.20	Loo ke njékuwe-gir-Jésuge an-in nyan nè nga bè ɓaa, tà ige de sêl ade deji Jésu edi nè:
MAT.21.20	– Ké è titeke bain á kage koté nè wei kalang bè wa?
MAT.21.21	Jésu tel ile de dè’t ede nè:
MAT.21.21	– Kerɔte kuwe, man m’ede sei ndàt, ke nè á awi se kundekêm ke get á i naji se ra si dè’t lé ɓaa, a i rai nyan ke m’ra se kage koté nè nga á go karé bere lé, nè ke nè á edi mbal nè edi nè: «Ɔr rai loo ke nè’t i kile oso dann ba’t nú» ɓaa, mbal nè nga à ra titeke bè kuwe tɔ. 
MAT.21.22	Nyan ke rara ke sei deji Nube se kundekêm ɓaa, a ingei nyan nè nga kuwe.
MAT.21.23	Jésu aw kêm kei’t le Nube. Loo ke è unn gir ndó dooge nyan ɓaa, maw njékuje nyan-mesege se ngatɔge dooge le kosdooge reei rann’t dejii edi nè:
MAT.21.23	– Ké takul tɔgmong ke ra á i ra’n nyange nè nga wa? Ké nan unn ndu’n adi á i ra’n nyange nè titeke bè wa?
MAT.21.24	Jésu tel ile de dè’t ede nè:
MAT.21.24	– Man géa m’a m’deje sei tà karé bere luk-luk. Ke nè á ilei man dè’t ɓaa, man géa m’a m’ede sei loo ke m’inge tɔgmong le’m tutu á m’a m’ɔde’n nan ra’n nyange nè nga tɔ. 
MAT.21.25	Ké kule ke Jean ule dooge manné njonm nga, gir’n in ra wa? Ké gir’n in ra Nube’t éké in ra dooge’t wa?
MAT.21.25	Dé murin tà kêm de’t d’ede nè:
MAT.21.25	– Ke nè á j’edi nè: «Gir’n in danran» ɓaa, n’a tel deje jèi kede nè: «A ɓaa, bain á umi kêm si dènn’t lé wa?» 
MAT.21.26	A ke nè á j’edi nè: «Gir’n in ra dooge’t» ɓaa, a in-in se jéi se tà tede dooge malang an-in Jean ke njèribe-dè-tà ke tà Nube’t.
MAT.21.27	D’an bè ɓaa, dé tel d’ile Jésu dè’t d’ede nè:
MAT.21.27	– Jè jè ger lé.
MAT.21.27	Jésu géa tel ede de ede nè:
MAT.21.27	– A ɓaa, man géa m’a m’ede sei loo ke m’in se tɔgmong le’m tutu á m’ndi m’a m’ra’n nyange nè nga lé tɔ.
MAT.21.28	Jésu tel deje de ede nè:
MAT.21.28	– Ké tà ri á sei giri dè tà’t nè wa? Doo karé bè aw se ngannge ke dingem joo. E aw ra njé ke desêin’t ede’n ede nè: «Ngonn’m, aw i ra kule kêm ndɔr nduu’t le’m ɓila ade’m.» 
MAT.21.29	Ngonn nè nga tel ile bɔ’n dè’t ede nè: «M’ndige lé.» Nè mbɔr ɓaa, ngonn nè nga tel gir ɓaa ɔte aw kêm ndɔr nduu’t. 
MAT.21.30	Bɔ ngannge nè ɔte aw ra ngonn’n karé ke rang ede’n ede nè: «Ngonn’m aw i ra kule kêm ndɔr nduu’t le’m ɓila ade’m sei.» Ngonn nè nga tel ile bɔ’n dè’t ede nè: «Kuwe’m, m’a m’aw ɗarinè-ɗarinè kuwe.» Nè go’t gugu ɓaa, è mbate kaw sár. 
MAT.21.31	Ngannge ke joo nè nga, ké è ke ra ra nyan ke kêm bɔ’n ndige wa?
MAT.21.31	Njékɔr non Juipge teli ilei Jésu dè’t edi nè:
MAT.21.31	– E ke desêin.
MAT.21.31	Jésu ede de ede nè:
MAT.21.31	– Kerɔte kuwe, man m’ede sei ndàt, njétaa tirge se kaiya-dinyege á ei non si’t kété kêm Konɓee’t le Nube. 
MAT.21.32	Kerɔte kuwe, Jean ree tɔje sei rebe ra nyan ke se dè naje’n kade i taai kum Nube. Nè sei umi kêm si dènn’t lé; nè njétaa tirge se kaiya-dinyege á umi kêm de dènn’t. Sei an-in nyange ke dé ra nè nga se kum si nè sei i turi hal si le kunde’n kêm si dènn’t lé.
MAT.21.33	Jésu ede dooge ede nè:
MAT.21.33	– Uri mbi si ooi sertà karé ke rang ɓai. Doo karé bè è kuwe-kei. E uwe loo ndɔr nduu. E ɔr gali gan’n dè a, è nder bolè le kade dé mboré’n mann nduu tutu a, è ra kei ndi ngonm ndɔr tutu a tɔ. E ɓar dooge um kule’n ji de’t ɓaa, è ɔte ɗák aw mba’t. 
MAT.21.34	Loo ke nan kuje kann nduu ase ɓá ɓaa, è ule ngann njéndige le’n ra njéra kule ndɔr nduuge’t le kade adi nin kann nduu ke ɔje dè’n. 
MAT.21.35	Nè njéra kule ndɔr nduuge nè nga tuwei ngann njéndige nè nga tundei è ke karé gangi ra’n dàp-dàp a, tɔli è ke karé a, tilei è ke karé ke rang se kuberi her tɔli nin ke le’n a tɔ. 
MAT.21.36	Kuwe-ndɔr nduu nè nga tel ule ngann njéndige le’n ke rang bule dum njé ke è ule de kété. Nè njéra kule ndɔr nduuge rai ngann njéndige titeke rai njé ke kété nga kuwe ɓai. 
MAT.21.37	Loo tɔl tà’n ɓaa, kuwe-ndɔr nduu nè ule ngonn kêm’n kuwe ra de’t. E gir kêmn’t ede nè: «Ngonn’m ɓaa, bainléa d’a d’ile koje dènn’t.» 
MAT.21.38	Nè loo ke njéra kule kêm ndɔr nduuge’t an-in pan ɓaa, edi nan edi nè: «An-in! njèkɔi nyan-ndube nga aw nè: i reei adi jè tɔli nin, jè kayai nan nyan-ndube le’n kɔke.» 
MAT.21.39	D’uwe’n dé ndɔr’n d’aw se’n ngang ndɔr nduu’t nata, dé tɔl’n. 
MAT.21.40	Loo ke kuwe-ndɔr nduu nè nga à ree ɓaa, ké ri á à ra se njéra kule kêm ndɔr nduuge’t nè nga wa?
MAT.21.41	Njékɔr non Juipge teli ilei Jésu dè’t edi nè:
MAT.21.41	– E à unn kum’n mbeng le kade dé tɔl njékêmyêrge nè nga kɔke ɓaa, è à um kule ndɔr nduu nga ji njéra kule ndɔr nduuge ke rang. Dé nè nga loo ke nan kuje kann nduu ase deĵ ɓá ɓaa, d’a d’ade’n le’n ke ɔje dè’n.
MAT.21.42	Jésu tel ede de ede nè:
MAT.21.42	– Tà ke dé ndang kêm magtub ge ke tò se ninn’n d’ede nè:
MAT.21.42	«Kuberi her ke njékunde keige mbati nin nga,
MAT.21.42	tel è kuberi her ke njè mong dè kum kei.
MAT.21.42	E ke nè á è kule ra Kuwe-ɓee.
MAT.21.42	Jè j’an ke nyan ke dum kum jé.»
MAT.21.42	Tà nè nga ké sei tutei ndɔ karé bè ndan lé ɓai wa? 
MAT.21.43	Gir’n ke nè á, man m’ede sei ndàt, Konɓee le Nube nga d’a d’uwe wont taa ji si’t le kade girkoje dooge ke à adi nyan tee kɔde. [ 
MAT.21.44	Doo ke oso dè kuberi her’t nè nga, à gudu ɗêk-ɗêk a, doo ke kuberi her nè oso dènn’t ɓaa, à ide’n nduju reend-reend a tɔ.]
MAT.21.45	Loo ke maw njékuje nyan-mesege se Pharisienge ooi gostàge nè bè ɓaa, kum de gang reng ade geri titeke Jésu tam tà nè ɔje’n dè de. 
MAT.21.46	Ei sangi le kuwei Jésu nè ei ɓeli kum kosdoo-bulege tede an-in nin ke njèribe-dè-tà ke tà Nube’t.
MAT.22.1	Jésu tel ede doobulege tà se gostàge ede nè:
MAT.22.2	– Konɓee ke danrán nga tò asenan se ngar karé bè ke ade dé koré mur tête tà ɓee le ngonn’n ke dingem. 
MAT.22.3	E ule ngann njéndige le’n ade awi edi njé ke ndɔ ke è ɓar de loo mur tête tà ɓee’t nè nga. Nè dé ndige ree lé. 
MAT.22.4	E tel ule ngann njéndige le’n ke rang taɓai ede nè: «Awi edi njé ke m’ɓar de loo mur tête tà ɓee’t nga edi nè: An-in! m’ade dé koré mur tête tà ɓee nga wei ɓá ta. Taɓai m’ade dé tɔl dig mangege se nar-kulge le’m ke der ndɔl-ndɔl ɓá a, d’uwe dè nja nyan malang ɓá a tɔ. I reei loo mur tête tà ɓee’t nè nga ta.» 
MAT.22.5	Nè use de nyan lé ade d’ɔte ɗák d’aw looge le de. E ke karé ɔte aw ndɔrɔ le’n a, è ke karé ke rang ɔte aw loo ra gate’t le’n a tɔ. 
MAT.22.6	Gute njé ke rang tuwei ngann njéndige le’n rai se de nyan ke tur a, tɔli de a tɔ. 
MAT.22.7	Ke loon’t nè kuwe wong ra ngar ade ule kos njérɔge le’n ade awi tɔli dé njé tɔl dooge nè nga kɔke a, tulei por dè ɓee-bò’t le de adi ró rák-rák a tɔ. 
MAT.22.8	Ngar ede ngann njéndige le’n ede nè: «Mur tête tà ɓee nga, è ke kuwe dè nja ɓá, nè njé ke ndɔ ke m’ɓar de nga, asi ndii loon’t lé kuwe. 
MAT.22.9	Ɔti awi i ndai tà gaje rebege’t gide ɓee’t nata. Dooge malang ke a ingei de nga i ɓari de i reei se de loo mur tête tà ɓee’t nè nga.» 
MAT.22.10	Ngann njéndige nè nga ɔti awi se ngann rebege gai-gai kebi njé ke majelé se njé ke majege malang ke ingei de nga reei se de ade rusi loo kêm kei nè nga táp-táp. 
MAT.22.11	Loo ke ngar aw kêm kei le kan dooge ke è ɓar de nga ɓaa, an dingem karé ke ule kubu ra nan rann’t lé. 
MAT.22.12	E tel deje doo nè nga ede nè: «Dingem, ké i ra bain á i ree’n loo’t nè anje kule kubu ra nan rai’t wa?» Dingem nè nga an tà ke le tam lé. 
MAT.22.13	Ke loon’t nè kuwe ngar ede ngann njéndige le’n ede nè: «Uwei n’ee, i tɔi jiyé se njayé ilei n’ee dann loo ke ndul ndin-ndin’t nata. E loo ke dooge à noin jik-jik tutu a, à toin tà de tutu vbat-vbat a tɔ.»
MAT.22.14	Jésu tel ede de ede nè:
MAT.22.14	– Kerɔte kuwe, dooge ke dé ɓar de nga bulei kuwe, nè njé ke dé tɔr de d’unde de se ei ngain lé karè.
MAT.22.15	Pharisienge ɔri nan tà dè nyan ke kum ra le kile’n tà dè Jésu’t se go tà karé ke à tee tànn’t. 
MAT.22.16	Pharisienge ɔri pajage le de se njé le Hérode ulei de ra Jésu kade deji nin edi nè:
MAT.22.16	– Njèndó dooge nyan, jè ger titeke i i njè kusu dè tà lé a, rebe nyange ke Nube ɔje ke i ndó dooge nga è ngarankum tà kerɔte kuwe. I i njè ndête kum doo karé bè tede nyankinge’n éké tede girkoje le’n lé a tɔ. 
MAT.22.17	Ede jè, tà gir lei dè tà’t nè: Kuge tir César nga, è nyan ke kum ra éké kum ra lé wa?
MAT.22.18	Nè Jésu ger kêmyêr le de mbak ɓá. E tam se de ede nè:
MAT.22.18	– Sei njékede gosge, ké bain á uyei gum nonm’t wa? 
MAT.22.19	Ɔji man sile ke d’uge’n tir nga adi m’an. Dé ree se sile nar kule ke ndɔ karé dé tɔje’n.
MAT.22.20	Jésu deje de ede nè:
MAT.22.20	– Ké dè nan éké ri nan dé ndang tu sile’t nè nga wa?
MAT.22.21	Dé tel d’ile’n dè’t d’ede nè:
MAT.22.21	– Dè doo nè nga, è dè ngar ke bò César a, ri doo nè nga géa è ri César a tɔ.
MAT.22.21	Jésu tel ede de ede nè:
MAT.22.21	– Adi César nyan ke ɔje dè’n a, nyan ke ɔje dè Nube ɓaa, adii a tɔ.
MAT.22.22	Loo ke d’oo tà nè nga bè ɓaa, tà ige de sêl ade d’inye Jésu d’in mênênn-mênênn d’aw loo le de.
MAT.22.23	Kêm ndɔn’t nè nga Saddusienge ke njé tam kede nè: dooge à undei loo teei koo ndan lé nga reei ra Jésu’t. Ei deji nin tà karé edi nè:
MAT.22.24	– Njèndó dooge nyan, ndɔ ke Moise tam ede nè: «Ke nè á dingem se dinye taai nan, nè oji ngonn ke dingem lé ɓai á dingem wei ɓaa, maje kade ngokon’n ke ndêin taa dinye nè unde’n gute ngokon’n ke wei.» 
MAT.22.25	An! kété ngakon nange ji sejimute ndii dann jé’t laa. Njè ke ngatɔg taa dinye nè wei anje koje ngonn ke dingem. E inye dinye nè nga nang ade ngokon’n ke girn’t. 
MAT.22.26	Nè ngokon’n ke girn’t nga géa wei nal koje ngonn ke dingem tɔ. Njèkon de’t mute géa, è titeke bè tɔ sár tee’n dè njèkon de’t ji sejimute. 
MAT.22.27	Loo tɔl tà’n ɓaa, dinye nè nga géa wei utu go de mbak. 
MAT.22.28	Ndɔ ke dooge à undei loo teei koo nga ɓaa, ké nan á à è ngaw dinye nè ke get dann de’t wa? Kerɔte kuwe, dé ji sejimute mbak dé taa’n ke neen de.
MAT.22.29	Jésu tel ile de dè’t ede nè:
MAT.22.29	– Sei ndemi uri walé ɓá ta, tede sei geri magtubge ke tooi se ninn de nga lé a, tɔgmong le Nube géa sei geri lé a mbak. 
MAT.22.30	Ndɔ ke dooge à undei loo teei koo nga, dingem à taa dinye lé a, d’a d’ade dinye à taa ngaw lé a tɔ. Nè tàgir le de à tò ɔje dè ra kule kade Nube se ɗɔi’n kuwe karé bere tite dooge ke danrán bè tɔ. 
MAT.22.31	Tà ke Nube tam ede sei ɔje dè dooge ke à undei loo teei koo nga, ké sei tutei an-in lé ɓai wa? Nube tam ede nè: 
MAT.22.32	« Man m’ee Nube le Abraham se Isaac se Jacob a tɔ.» Nube nga, è Nube le njé ke weii lé, nè è Nube le njé ke ndii kumgajer.
MAT.22.33	Loo ke kosdoo-bulege ooi tà nè bè ɓaa, ndil de tee an-in soin-soin dè tà ke Jésu ndó de’t.
MAT.22.34	Loo ke Pharisienge ooi titeke Jésu uwe tà Saddusienge se tà ɓaa, ɔsi nan reei ingei nin. 
MAT.22.35	E ke karé dann de’t è njèndó dooge gute-ndu Nube deje Jésu tà karé le kuye’n gum nonn’t ede nè:
MAT.22.36	– Njèndó dooge nyan, ké ndukunn ke ra dum dè madege malang kêm magtub gute-ndu’t nga wa?
MAT.22.37	Jésu tel ile’n dè’t ede nè: «Gar-gar i a tár Kuwe-ɓee Nube lei nga dè ɓengrei’t se danrai bere mbak a, se tàgir lei bere mbak a tɔ.» 
MAT.22.38	E ke nè á è ndukunn ke desêin ke dum dè madege malang. 
MAT.22.39	Ndukunn ke njékon’t joo nga tò tanan se è ke desêin kuwe ɓai ede nè: «Gar-gar i a tár doo madi titeke i ra’n se rai bè tɔ.» 
MAT.22.40	Ndukunnge ke joo nè nga ei gir gute-ndu bere mbak ke Moise ndang a, se magtubge le njéribe-dè-tàge ke tà Nube’t a tɔ.
MAT.22.41	Loo ke Pharisienge ɔsi nja nan ra Jésu’t ɓaa, è deje de ede nè:
MAT.22.42	– Ké tà ri á sei giri ɔje dè Messie nga wa? Ké sei giri kêm si’t edi nè: è ngonnkà nan wa?
MAT.22.42	Dé tel d’ile’n dè’t d’ede nè:
MAT.22.42	– E nga, è ngonnkà David.
MAT.22.43	Jésu tel deje de ede nè:
MAT.22.43	– A ɓaa ké bain Ndil-Kêmnda ɔse David ade ɓar’n Kuwe-ɓee le’n wa? Tede David nga ndɔ ke Ndil-Kêmnda ule tà tànn’t ade tam ndàt ede nè:
MAT.22.44	«Kuwe-ɓee ede Kuwe-ɓee le’m ede nè:
MAT.22.44	I ndi dè jikonm’t
MAT.22.44	sár kade m’ade njébange lei teli ei nyan-sure-nja kum lei.»
MAT.22.45	Ke nè á ndɔ ke David ɓar’n Kuwe-ɓee ɓá ɓaa, ké Messie à tel k’ee ngonnkà’n titeke bain taɓai wa?
MAT.22.46	Doo bè karé géa asekum kile Jésu dè tà’t nè nga lé. Unn gir kêm ndɔn’t nè nga, doo karé bè géa ndige tel deje’n tà gugu lé ta.
MAT.23.1	Jésu ede kosdoo-bulege se njékuwe-girnge tà ede nè:
MAT.23.2	– Njékɔrgir gute-nduge se Pharisienge ndii ɔje dè kɔrgir gute-ndu Nube ke Moise ndang. 
MAT.23.3	Nyan malang ke à edi sei nga, i rai se ngang’n lêr -lêr . Nè i ndaji nyanra de lé, tede tami tà tà de’t karè anje ra nyan’n. 
MAT.23.4	Ei tɔi nyankotoge ke wɔi undei bage dooge’t, nè ei ɓaa ngaw ji de géa ndigi kulei kɔdi lêm lé. 
MAT.23.5	Nyan ra de malang è tede kunde’n ra de kum dooge’t karè. Gir’n ke nè á ei tɔri gute-nduge ke nange ei têti lanyange ke laa pe-pe tɔi kil ji de’t se nat-non de’t. Taɓai ei rai ji kubuge le de ade laai ber-ber a tɔ.
MAT.23.6	Ke nè á dé ɓar de loo ra nan’t ɓaa, dé ndigi ndi loo ndi dooge ke bò’t kété. Kêm kei kebe nan’t géa, dé ra titeke bè a tɔ. 
MAT.23.7	Dé ndigi le kade dooge rai de lapya ndá-looge’t a, le kade dooge ɓari de njé nyangerge a tɔ. 
MAT.23.8	Nè sei ɓaa, adi dooge ɓari sei titeke bè lé, tede sei nga njè ndó sei nyan kuwe è karé bere. Gute si malang ɓaa, sei ngakon nange. 
MAT.23.9	I ɓari doo karé bè géa Bɔ si dè nang nè lé, tede è ke ndi danrán kuwe karé bere á è Bɔ si. 
MAT.23.10	Taɓai adi doo ɓar sei njékɔr non dege lé, tede njèkɔr non si kuwe è Krist karé bere. 
MAT.23.11	E ke ndige k’ee doo ke bò dann si’t ɓaa, maje kade tel ra’n ke ngonn njèkule le si. 
MAT.23.12	Nanan ke unde dè’n dɔ ɓaa, d’a d’ade dè’n à è nang ɓai. Nanan ke ule dè’n ɓaa, d’a d’ade à unde dè’n dɔ mbeng ɓai.
MAT.23.13	Sei njékɔrgir gute-nduge se sei Pharisienge ke njékede gosge, a an-in ɓai! Tede sei ilei dooge kage ɔgi de loo kile nja de kêm Konɓee ke danrán’t. Njé ke ndigi kilei nja de tutu nga, sei ɔgi de rebe’n. Bè ɓaa, sei géa a ilei nja si tutu ndan lé tɔ.
MAT.23.13	[ 
MAT.23.14	Sei njékɔrgir gute-nduge se sei Pharisienge ke njékede gosge nga, a an-in ɓai! Sei tosoi kêm kei le njékei-kingege, i kotoi nyange le de malang awi i tuji. Taɓai sei ndai ke loon’t nè ɔji tà se Nube adi kur si heb ɗak tede libe’n kum de. Gir’n ke né á tà ke d’a gang dè si’t ndɔ gangtà’t nga, a tur ngain dum le njé ke rang malang.]
MAT.23.15	Sei njékɔrgir gute-nduge se sei Pharisienge ke njékede gosge, a an-in ɓai! Sei asi loo nák-nák dann ba-bò’t se dè nang nè, tede kinge doo karé ke njè ger Nube tite si. Nè loo ke è tel è njè ger Nube ɓá ɓaa, sei telii ke doo ke aw dann loo ke tur’t dum sei nja joo ɓai.
MAT.23.16	Sei njékɔr non dooge nè sei njékumtɔge, a an-in ɓai! Kerɔte kuwe, sei tami edi nè: «Ke nè á doo ubu ra’n se ri loo ke tò se ninn’n gai ɓaa, sei tami edi nè: E nyan ke get lé ɓai. Nè ke nè á doo ubu ra’n se ri nar-ɔr le loo ke tò se ninn’n gai ɓaa, sei tami edi nè: Kure nain dènn’t ɓai.» 
MAT.23.17	Sei njé kêm tɔ kuju tà lége ke njékumtɔge, ké ri á è nyan ke bòi dum dè made’n wa? 
MAT.23.18	Ké nar-ɔr éké loo ke tò se ninn’n gai kêm kei’t le Nube ke tel nar-ɔr ke nyan ke tò se ninn’n gai nga wa? 
MAT.23.19	Sei njékumtɔge, ké ri á è nyan ke bòi dum dè made’n wa? Ké è nyan kade noje éké loo ró nyankuje-mese ke unde nyan kade noje se ninn’n gai nga wa? 
MAT.23.20	Nanan ke ubu ra’n se ri loo ró nyankuje-mese ɓaa, è ubu ra’n se ri nyan malang ke tò tutu. 
MAT.23.21	Nanan ke ubu ra’n se ri gile kei ke tò se ninn’n le Nube nga ɓaa, è ubu ra’n se ri Nube ke njè ndi tutu nga a tɔ. 
MAT.23.22	Nanan ke ubu ra’n se ri danran ɓaa, ubu ra’n se ri kutu-ngar le Nube ke njè ndi dè’t nga a tɔ.
MAT.23.23	Sei njékɔr gir gute-nduge se sei Pharisienge, a an-in ɓai! Sei ugei dime mbi targe ke ri de nè menthe se fenouil, se cumin a tɔ. Nè nyan ke bò ngain ke gute-ndu ɔje ke tite nyanra ke se dè naje’n, se kêmkanm se kundekêm a tɔ nga ɓaa, sei dannii undeii ngangé karè. Dége nè nga, dé nyange ke né gar-gar a i rai de kété anje kin bal dè gute dege ke rang. 
MAT.23.24	Sei njékɔr non dooge nè sei njékumtɔge! Sei ndeein mann ɔgi ngann mann kaw kêm si’t, nè sei uri lugman kêm si’t mban.
MAT.23.25	Sei njékɔrgir gute-nduge se sei Pharisienge ke njékede gosge a an-in ɓai! Sei togoi gide nyankain mannge se nyankuse nyange le si adi d’unju nyan-nyang. Nè ngur banm dooge se kêmkein rusu kêm si njin-njin. 
MAT.23.26	I Pharisien ke njèkumtɔ: I togo kêm nyankain mann se nyankuse nyan ade unju kété ɓita i togo gide de ade unju ɓai.
MAT.23.27	Sei njékɔrgir gute-nduge se sei Pharisienge ke njékede gosge a an-in ɓai! Sei tooi asinan se dè ɓadege ke dé ra ponron gidé nata d’ade ndai káng-káng. Nè kinge ninnge se nyange ke mine ke se ri de-ri de rusi kêm de ke kei njin-njin. 
MAT.23.28	Sei géa, è titeke bè tɔ. Sei rai ra si ke njé ra nyan se dè najennge tàkum dooge’t, nè kede gos se nyan ra bann-bann rusu kêm si njin-njin.
MAT.23.29	Sei njékɔrgir gute-nduge se sei Pharisienge ke njékede gosge a an-in ɓai! Sei undei dè ɓade njéribe-dè-tàge ke tà Nube’t adi maje ndêi a, sei gɔli dè ɓade njé ra nyan se dè najennge adi tel maje pêt-pêt a tɔ. 
MAT.23.30	Ɓaa sei tami edi nè: «Kêm ndɔnge’t le kà jége nga, ke nè á ndɔ ke jè se de nan’t ɓaa, j’à j’um nan’t se de dè tɔl ke dé tɔl njéribe-dè-tàge ke tà Nube’t nga lé.» 
MAT.23.31	Ra ke sei rai titeke bè nga, sei kuwe ɔri gir si titeke sei sei ngann le njé tɔl njéribe-dè-tàge ke tà Nube’t nga kerɔte. 
MAT.23.32	Nyan ke kà sige ɔji rai kété nga, sei tɔli tà’n mbas ɓá ta. 
MAT.23.33	Sei i tooi asinan se li jênênnge, tà ke d’a gang dè si’t dann loo ke tur’t nga, ké à nal sei titeke bain wa? 
MAT.23.34	Gir’n ke nè á an-in! m’a m’ule se njéribe-dè-tàge ke tà Nube’t se njékumkunjuge a, se njéndang magtubge a tɔ ra si’t. Nè sei a tɔli njé ke karége a, a i ɓeri njé ke nange kàde kage-ke-dese’t a, a i tundei njé ke nange se ndêin maru kêm kei kebe nan’t le si a, a ɔri njé ke nange kororoi se kêm ɓee-ɓee a tɔ. 
MAT.23.35	E titeke bè tede le mese njé ra nyan se dè najennge malang ke an-in ule nang nè, unn gir dè Abel njè ra nyan se dè naje’n sár tee’n dè Zakarie ngonn le Baraki, ke sei tɔli nin dadann gile kei’t le Nube se ɗinger loo nyankuje-mese’t nga, tà yo de à uwe dè si. 
MAT.23.36	Kerɔte kuwe, man m’ede sei tà nyange nè nga à uwe dè girkoje dooge ke ndii dè nang nè ɗarinè nga.
MAT.23.37	Sei dooge ke i ndii kêm ɓee-bò ke Jérusalem, sei ke njé tile dooge ke Nube ule de ra si’t se kuberi her tɔl de. Dɔ-dɔ, m’ndige kɔse nja si nan’t titeke kon kunje kebe’n ngann’n gir bagenn’t, nè sei ndigi kinyei man kade m’ra titeke bè lé. 
MAT.23.38	An-in! ɗarinè Nube asekum kan-in ngang si lé ta. 
MAT.23.39	Ma m’ede sei ndàt, loo naje’n goto, sei a teli kan-in man gugu ndan lé sár kade i tami edi nè: «E ke ree se ri Kuwe-ɓee nga, maje kade dè’n mong kang-kang.»
MAT.24.1	Loo ke Jésu unde loo kêm kei’t le Nube tee le kaw ɓaa, njékuwe-girnge reei rann’t le tɔje’n herge ke mbirin mbin ke d’unde’n kei ke kige le Nube le kade an. 
MAT.24.2	Nè Jésu tel ile de dè’t ede nè:
MAT.24.2	–An-in nyange nè nga malang maje. Kerɔte kuwe, man m’ede sei, kuberi herge ke an-in de nè nga, karé bè ke à nain dè made’t anje kade d’a jɔré’n nang goto.
MAT.24.3	Taɓai Jésu ɔte aw ndi dè mbal’t ke kage olivierge ndai tutu. Njékuwe-girnge awi ingeii se kar’n deji nin edi nè:
MAT.24.3	– Ede jè, ké ndɔ ke ra nyange nè nga à teei wa? Ké ri á à tɔji jè kade jè ger ndɔ teli nga wa? Ké ndɔ ke ra gir nang nè à gang ɗás wa?
MAT.24.4	Jésu tel ile de dè’t ede nè:
MAT.24.4	– Kêm si dè ra si’t le kade doo karé bè géa sú sei lé. 
MAT.24.5	Oiyo, dooge bule à unni ri’m le reei kedi nè: «Man nga kuwe m’ee Krist.» D’a tam bè le sú’n dooge bule kade ndemi. 
MAT.24.6	Sei a kooi ká rɔ se ser rɔ ke dooge à rɔi nan. Nè adii kàde si gete get-get lé. Gar-gar nyange nè nga à teei kété ɓita, nè à è ngei ndɔ kade dè nang nè bere mbak tuju’n lé ɓai. 
MAT.24.7	Girkoje dooge ke karé à in-in le rɔi se girkoje dooge karé ke rang a, ngar ke kêm ɓeekon karé à in le rɔ se ngar made’n ke kêm ɓeekon karé ke rang a tɔ. Ɓo-bò à oso se loo-loo a, kêl loo ke nange nang à yei ɓuk-ɓuk a tɔ. 
MAT.24.8	Nè nyange nè malang è kunn gir nyantosowur ke à ra sei ke ra ɓai titeke ndo ra’n dinye bè. 
MAT.24.9	D’a tuwe sei ra kum si ndoo a, d’a tɔl sei a, dooge ke geri Nube lé à ɔri sei njêt a tɔ, tede ri’m man ke m’ee Ngonn doo nga. 
MAT.24.10	Gir’n ke nè á, dooge bule à tusi kundekêm le de kinyei a, à unni dè nan a tɔ. 
MAT.24.11	Njé tête tà kunde tà Nube’tge bule à ɔsi nang kin-in le súi dooge bule a tɔ. 
MAT.24.12	Nyan ra ke bann-bann à in dè made’t ke kété-kété. Gir’n ke nè á tár nan le dooge bule à tel sɔl ɗêng-ɗêng. 
MAT.24.13	Nè nanan ke nda dè njann’t njáng sár ndɔ ke ngeinn’t ɓaa, d’a d’aje’n. 
MAT.24.14	Konɓee le Nube nga, d’a d’ile mber’n kade dooge malang ke geri Nube lé ke ndii dè nang nè bere mbak ooi kété ɓita dè nang nè à tuju ɓai.
MAT.24.15	Ndɔ karé a an-in Njè tuju loo à al ɗáng ndi loo ke tò se ninnen’t. Doo nè nga, Daniel njèribe-dè-tà ke tà Nube’t tam tà le’n kété. Maje kade nanan ke tute magtub nè ɓaa, gir tà nè nga maje le ger. 
MAT.24.16	Kêm ndɔn’t nè nga maje kade njétaakêm-Kristge ke ndii kêm ɓeekon ke Judée an-in awi dè mbalge’t. 
MAT.24.17	Doo ke kêm ndɔn’t nè, ndi dè kei’t dɔ ɓaa, maje kade tel rise nang aw kei le’n unn nyan karé lé ta. 
MAT.24.18	E ke nda kêm ndɔr’t kêm ndɔn’t nè ɓaa, maje kade tel aw ɓéee unn kubu le’n ke bòi yul lé ta. 
MAT.24.19	Habi! à è kumndoo ngain tede dinyege ke njé ndann ngannge se njé ke ngannge à ili mba kàde de’t ɓai kêm ndɔnge’t nè nga. 
MAT.24.20	Ɔji tà se Nube le kade nan kan-in nan le si nga è ɓara lé a, éké se ndɔ taa kebe lé a tɔ. 
MAT.24.21	Nyantosowurge ke à teei kêm ndɔnge’t nè nga, ei nyange ke teei ndɔ karé lé mari loo kunde gir nang’t sár tee ɓila. Tagar nyantosowurge nè à teei gugu rang ndan lé a tɔ. 
MAT.24.22	Ke nè á Nube gang tà ndɔge nè nga dɔ lé ɓaa, doo karé ke ayé kinge kaje géa goto. Nè Nube à gang tà ndɔge nè dɔ tede tà le njé ke è tɔr de. 
MAT.24.23	Ke nè á doo karé ede sei ede nè: «An-in! Krist nga è nè», éké «è nú bè» ɓaa, umi kêm si dè tà’t le’n lé. 
MAT.24.24	Njé tête tà kunde tà Krist’t se njé tête tà kunde tà Nube’t à undei loo teei. A rai nyankɔbege se nyanpindege ke tooi ɓel tede le kade bainléa súii njé ke Nube tɔr de kuwe géa tɔ. 
MAT.24.25	Gir’n ke nè á man m’ede’n sei tà nyange nè nga kété kade ooi.
MAT.24.26	Ke nè á d’ede sei d’ede nè: «An-in! n’ee nga, n’nda kêm dile’t non» ɓaa, i teei awi tutu lé. Loo ke d’ede sei d’ede nè: «An-in! n’ee nga, n’ndi du loo’t kei non» ɓaa, umi kêmi si dè’t lé. 
MAT.24.27	Titeke ndi têl loo tee’t le kàde ndoin sár tee loo kur’t le kàde nga, ndɔ tel ree le’m man ke m’ee Ngonn doo nga géa à è titeke bè to. 
MAT.24.28	Loo ke rara ke ninn tò tutu ɓaa, è loo’n nè á malge à kebi nan tutu.
MAT.24.29	Go ndɔ nyantosowurge’t nè nga ɓaa, ke loon’t nè kuwe kàde à tel ndul a, nan à nda lé a, kɔnyonge à unni gir tosoi nang a, tɔgmong-ge ke uwei nyange ke danrán nan’t sêm-sêm nga, à yeyi ɓuk-ɓuk a tɔ. 
MAT.24.30	Nyantɔjege le’m man ke m’ee Ngonn doo à teei kàde danran’t. E á girkoje dooge malang ke dè nang nè à undei de dai-dai se non. Girkoje dooge malang à an-in man ke m’ee Ngonn doo loo tel ree’t le’m dann kil’t le ndi se tɔgmong a, se ndubra a tɔ. 
MAT.24.31	M’a m’ule dooge le’m ke danrán se burunju ke à ɓar kase loo nák-nák le kade ɔsi nja dooge le’m ke m’tɔr de m’unde de se ninn’n gai dè nang bere mbak, loo tee’t se loo kur’t le kàde, dè jikon se dè jigel a tɔ.
MAT.24.32	Gostà ke ɔje dè kage koté nga, à ade a i geri gir tà nè nga maje. Loo ke balkumnge unni gir tube mêin-mêin a, mbinnge iti ɗuk-ɗuk a tɔ ɓaa, sei geri titeke nan ɓar è ngɔr. 
MAT.24.33	Sei géa, loo ke an-in nyange nè nga teei malang titeke bè ɓaa, maje kade i geri titeke man ke m’ee Ngonn doo nga m’ee ngɔr tàbit keige’t. 
MAT.24.34	Kerɔte kuwe, man m’ede sei ndàt, nyange nè nga malang à undei loo teei kété pa ɓita girkoje dooge ke ndii dè nang nè ɗarinè à gang ɗás ɓai. 
MAT.24.35	Danran se nang nè à gotoi ɓai, nè tàge le’m à teli yai ndan lé sár kade nyange nè malang undei loo teei kété ɓita.
MAT.24.36	Tà ke ɔje dè ndɔ’n éké kàde’n nga, doo karé bè géa ger lé. Dooge ke danrán éké man ke m’ee Ngonn doo nga géa jè ger lé a tɔ. Nè Bɔ’m kuwe se kar’n bere á ger. 
MAT.24.37	Nyan ke ndɔ ke tee kêm ndɔnge’t le Noé nga à è titeke bè ndɔ tel ree le’m man ke m’ee Ngonn doo nga tɔ. 
MAT.24.38	Kété ɓita kade ndo ke mann bêlm ree ɓai nga, dooge usei se an-in nyan se go dege non dege a, dé táa nan a, d’ade ngann dege géa taai nan a tɔ. Dé ra titeke bè sár tee’n kêm ndɔn’t ke Noé in ur’n kák kêm bato’t. 
MAT.24.39	Dooge ndii neng sár ade mann bêlm ree pujur’n dè de a, ndum’n de ndarak a tɔ. Ndɔ tel ree le’m man ke m’ee Ngonn doo géa à è titeke bè kuwe tɔ. 
MAT.24.40	Kêm ndɔ’n nè nga, loo ke dooge joo ndai à rai kule kêm ndɔr’t ɓaa, d’a d’ɔse njè ke karé seen kunn’n kaw se’n ɓaa, d’a d’inye è ke karé loo ndann’t jêke^. 
MAT.24.41	Kêm ndɔn’t nè nga, loo ke dinyege joo ndai à uri nyan kêm bir karé’t ɓaa, d’a d’ɔse njè ke karé seen kunn’n kaw se’n, nè d’a d’inye è ke karé loo ndann’t jêke^. 
MAT.24.42	Bè ɓaa, i ndii kum tede sei geri ndɔ tel le Kuwe-ɓee le si nga lé. 
MAT.24.43	Maje kade i geri tà nè nga maje: loo ke kuwe-kei ger kàde ke njèɓog à ree’n ɓaa, è à ɔge kum’n ɓi le kinye loo kade mbute’n kum bolè ɓoge’n nyange le’n ke kêm kei lé. 
MAT.24.44	Gir’n ke nè á sei géa, uwei dè nja ra si tede man ke m’ee Ngonn doo nga m’a m’tel ree dè kàde ke sei giri’t nga lé.
MAT.24.45	Ké nan è ngonn njèndi ke gang tchat ke kuwe’n ɔr’n unde’n dè gute madennge’t le kade kai de nyankuse de se ndɔ karé-karé malang wa? 
MAT.24.46	Ngonn njèndi ke ra titeke bè nga, loo ke kuwe’n ree inge’n dè’t ɓaa, ra’n a nel’n ngain. 
MAT.24.47	Kerɔte kuwe, man m’ede sei ndàt, kuwe’n à unde’n ke njèkan dè nyanbawge le’n malang. 
MAT.24.48	Nè ke né á è ngonn njèndi ke majelé ɓaa, à tam kêmn’t k’ede nè: «Kuwe’m à tile mbɔr ɓai.» 
MAT.24.49	E unn gir kuse se kain nyan se goonge nonnge a, tunde ngann njéndi madennge a tɔ. 
MAT.24.50	Kuwe ngonn njèndi nè nga à tel se ndɔ ke è ndi ngine’n lé a, se kàde ke è ger lé a tɔ. 
MAT.24.51	Kuwe’n à rɔ’n kɔke a, à kade aw loo ndi’t le njékede gosge. E loo ke ndɔn’t dooge à non-in jik-jik tutu a, à ton-in tà de vbat-vbat tutu a tɔ.
MAT.25.1	Konɓee ke danrán nga tò asenan se sertà le ngamandege ke dɔg ke anji geri dingem ɓai. Ei otoi lampege le de ji de’t teei awi tilei non njè taa dinye kige. 
MAT.25.2	Njé ke mige dann de’t ei njé kêm tɔ kuju tà lége a, njé ke mige ei ke gangi tchatge a tɔ. 
MAT.25.3	Njé ke mige ke njé kêm tɔ kuju tà lége nga, ei otoi lampege le de anje koto wubu’n ji de’t. 
MAT.25.4	Nè njé ke gangi tchat nga otoi lampege le de ji de’t se wubu’n nan’t mbak. 
MAT.25.5	Loo ke njè taa dinye kige nga ree kalang lé ɓai ɓaa, kum de ojo nan’t ngandang-ngandang se ɓi ade go’t ɓaa, dé tò ɓi sibik a tɔ. 
MAT.25.6	Dann loo bɔp ɓaa, doo karé tam tà beng ede nè: «An-in! njè taa dinye kige nga, i teei i tilei non’n.» 
MAT.25.7	Ngamandege ke dɔg nè nga ɔsi nang wum in-in gir ɓi’t, gɔli lampege le de. 
MAT.25.8	Njé ke kêm de tɔ kuju tà lége nga deji njé ke gangi tchat edi nè: «Adi jè wubu lampe nga ndêin se si, tede lampege le jé à wei.» 
MAT.25.9	Ngamandege ke gangi tchat nga teli ilei de dè’t edi nè: «Naje, naje, wubu le jé nga ase kade jè kayai nan lé. Sei kuwe ɔti awi ɓee le njé kigennge i ndogoi le si.» 
MAT.25.10	Nè loo ke d’a d’aw ke loo ndogonn’t ɓai ɓaa, njè taa dinye kige nga tee pan. Ngamandege ke uwei dè nja ra de nga uri lêbêt awi se njè taa dinye kige nè nga kei nan’t. Ke loon’t nè kuwe d’utu tàbit kei. 
MAT.25.11	Mbɔr go’t gugu ɓaa, ngamandege ke mi nga teli reei edi nè: «Kuwe-ɓee, Kuwe-ɓee, ɔr tàbit kei ade jè sei.» 
MAT.25.12	Nè Kuwe-ɓee tel ede de ede nè: «Kerɔte kuwe, man m’ede sei ndàt, man m’ger sei lé.» 
MAT.25.13	Jésu tel ede de ɓai ede nè:
MAT.25.13	– I ndii dè nja si’t tchên tede sei geri ndɔ’n éké kàde’n lé.
MAT.25.14	Konɓee ke danrán nga, è tite dingem karé bè ke ndi aw mba kêm ɓeekon ke rang’t. E ɓar ngann njéndige le’n ke kinge’n um nar le’n ji de’t. E ade de nar ade ase dè tɔg de, tɔg de. 
MAT.25.15	E ke karé, è ade’n nar kule ke ndɔ aru mi. Ngonn njèndi ke njèkon’t joo nga, è ade’n nar kule ke ndɔ aru joo. E ade ngonn njèndi le’n ke njèkon’t mute nar kule ke ndɔ aru karé. Kuwe ngann njéndige nè nga ade nar ase dè tɔg de, tɔg de ɓaa, è ɔte ɗák aw. 
MAT.25.16	Ngonn njèndi ke inge nar kule ke ndɔ aru mi nga, ɔte ke loon’t nè aw ndogo’n nyan tur gir ɓaa, è inge made aru mi dè’t. 
MAT.25.17	Ngonn njèndi ke njèkon’t joo nga géa, aw ndogo nyan tur gir tɔ. E inge made aru joo dè’t. 
MAT.25.18	Ngonn njèndi ke njèkon’t mute ke inge nar kule ke ndɔ aru karé nga, ɔte aw dubu nar le kuwe’n nè nga nang bàj.
MAT.25.19	Loo ke kur’n heb ɗak ɓaa, kuwe ngann njéndige nè tel ree le mbɔje kɔr nar le’n ke è um ji de’t nga le kan. 
MAT.25.20	E ke d’ade’n nar kule ke ndɔ aru mi nga, inge made dè’t aru mi. E ree ra kuwen’t ede’n ede nè: «kuwe’m, ndɔ ke ade’m nar kule ke ndɔ aru mi. An! ɗarinè, m’inge made aru mi dè’t.» 
MAT.25.21	Kuwe’n tel ile’n dè’t ede nè: «Maje ngain, i i ngonn njèndi ke maje, m’ase kum kêm’m dèi’t kuwe. Nyan ke ndêin bè ke ndɔ ke m’adi nga, i tɔse kumi dè’t ade tee kɔde. M’a m’ɔri kundei ke njèkan dè nyange le’m ke rang ɓai. I ree, i ra ranel se’m man kuwei.» 
MAT.25.22	Ngonn njèndi ke d’ade’n nar kule ke ndɔ aru joo nga géa ree ra kuwen’t tɔ ede nè: «Kuwe’m, ndɔ ke i ade’m nar kule ke ndɔ aru joo. An! m’inge made aru joo de’t ɓai.» 
MAT.25.23	Kuwe’n tel ede’n ede nè: «Maje ngain, i i ngonn njèndi ke maje, m’asekum kêm’m dèi’t kuwe. Nyan ke ndêin ke ndɔ ke m’adi nga, i tɔse kumi dè’t ade tee kɔde. Man m’ɔri kundei ke njèkan dè nyange le’m ke rang ɓai. I ree i ra ranel se’m man kuwei.» 
MAT.25.24	Ngonn njèndi ke d’ade’n nar kule ke ndɔ aru karé nga géa ree ke le’n tɔ. E ede kuwe’n ede nè: «Kuwe’m m’ger kété mari titeke i doo ke tur ngain, tede loo ke i dubu ko tutu lé géa aw i sa ko tutu a, kêm gar ke i naje nyan tutu lé géa aw ɔi nyan tutu a tɔ. 
MAT.25.25	Gir’n ke nè á, m’ɓeli ngain ade m’aw se nar lei ke ndɔ ke ade’m nga, m’dubu nanga m’ɓɔyɔ. An! nyan lei á tò nè, i taa.» 
MAT.25.26	Kuwe’n tel ile’n dè’t ede nè: «I i ngonn njèndi ke njèkêmyêr se njèdabe. Ke nè á i ger kété mari tite m’aw m’sa ko loo ke m’dubu nyan tutu lé a, kêm gar ke m’naje nyan tutu lé géa m’aw m’ɔi nyan tutu a tɔ ɓaa, 
MAT.25.27	né ndɔ ke a inye nar le’m ji njé ngonm narge kei ngonmn’t kade ndɔ tel’m ɓaa, m’inge mann’n dè’t. 
MAT.25.28	I taai nar kule ke ndɔ aru karé nga jiyé’t kɔke adi madé ke aw se nar kule ke ndɔ aru mi nga dè made’t. 
MAT.25.29	Oiyo, nanan ke aw se nyan jinn’t ɓaa, d’a d’ade’n made ngain dè’t kade taa ra’n pel-pel. Nè nanan ke aw se nyan jinn’t lé ɓaa, nyan ke ndêin bè ke tò jinn’t nè nga d’a d’uwe wont taa jinn’t kɔke. 
MAT.25.30	Ngonn njèndi ke njè kɔge nyan tee kɔde nga, ilei nin dann loo ke ndul’t nata. E loo ke ndɔn’t dooge à non-in se mann non kum de’t tutu a, à toin tà de vbat-vbat tutu a tɔ.
MAT.25.31	Loo ke man ke m’ee Ngonn doo m’a m’tel ree se dooge ke danrán malang dann ndubra’t le’m, kêm ndɔn’t nè nga m’a m’al ɗáng ndi dè kutu-ngar’t le’m. 
MAT.25.32	Kêm ndɔn’t nè d’a d’ɔse nja kosdooge ke dè nang nè malang nan’t nonm’t. M’a m’ɔr kum dooge ke nange dann made dege’t titeke njèkul nyan ɔr’n kum batege se bal-binyege bè. 
MAT.25.33	M’a m’ade batege à ndai dè jikonm’t a, bal-binyege à ndai dè jigelm’t a tɔ. 
MAT.25.34	Ngar à ede njé ke ndai dè jikonn’t kede nè: «Sei njénonkarge ke ingei ndutɔr le Bɔ’m nga, i reei on-in ɓee ke d’uwe dè nja d’ɔje’n dè si kété mari loo kunde gir nang’t. 
MAT.25.35	Kerɔte kuwe, ndɔ ke ɓo ra’m ɓaa, sei adi man nyan m’use. Ndɔ ke kunde mann tɔl’m ɓaa, sei adi man mann m’an-in. Ndɔ ke m’ee doo ke dɔ ɓaa, sei uwei man ke ra si’t. 
MAT.25.36	Ndɔ ke m’njiye ra’m karè ndát-ndát ɓaa, sei adi man kubu m’tule ram’t. Ndɔ ke ra’m tur’m ɓaa, sei ilei kum si dèm’t. Ndɔ ke m’tò dangai’t ɓaa, sei reei an-in man.» 
MAT.25.37	Njé ra nyan se dè najennge à deji Jésu kedi nè: «Kuwe-ɓee, ké ndɔ ke ra á j’an-in loo ɓo ke rai’t á j’adi nyan use wa? Ké ndɔ ke ra á j’an-in loo kunde mann ke rai’t á j’adi mann j’adi an-in wa? 
MAT.25.38	Ke ndɔ ke ra j’an-in ke doo ke dɔ á j’uwei ke ra jé’t wa? Ké ndɔ ke ra á i njiye rai karé ndát-ndát á j’adi kubu i tule rai’t wa? 
MAT.25.39	Ké ndɔ ke ra á i tò ratur éké i tò dangai’t á j’aw j’an-in wa?» 
MAT.25.40	Ngar à tel kile de dè’t kede nè: «Kerɔte kuwe, man m’ede sei ndàt, nyan malang ke dɔ-dɔ sei i rai se ngonn karé ke ndêin bè dann ngakonmge ke ndii nè’t nga ɓaa, è man kuwe á i rai se’m non.»
MAT.25.41	Ngar à kede njè ke ndai dè jigeln’t k’ede nè: «Sei njénonkilge, ɔti tam’t ke rang awi dann por ke à wei ndan lé ke d’uwe dè nja d’ɔje’n dè sú se ngann njékulege le’n. 
MAT.25.42	Oiyo, ndɔ ke ɓo ra’m ɓaa, sei adi man nyan m’use lé. Ndɔ ke kunde mann ra’m ɓaa, sei adi man mann m’an-in lé. 
MAT.25.43	Ndɔ ke m’ee doo ke dɔ ɓaa, sei uwei man ke ra si’t lé. Ndɔ ke m’aw ra’m karé ndát-ndát ɓaa, sei adi man kubu m’tule ram’t lé. Ndɔ ke ra’m tur’m a, m’tò dangai’t a tɔ ɓaa, sei i reei an-in man lé.» 
MAT.25.44	Njé ke ndai dè jigeln’t nga géa à teli deji ngar kedi nè: «Kuwe-ɓee, ké ndɔ ke ra á j’an-in loo ɓo se kunde mann ke rai’t éké j’an-in ke doo ke dɔ éké aw rai karè ndát-ndát éké ratur rai éké i tò dangai’t á jè mbate ra sei wa?» 
MAT.25.45	Ngar à tel kile de dè’t kede nè: «Kerɔte kuwe, man m’ede sei ndàt, nyan malang ke sei mbati rai se ngonn ke ndêin bè karé dann madennge’t nè nga ɓaa, è man kuwe á i rai se’m non tɔ.» 
MAT.25.46	Njé ke ndai dè jigel à ɔti kawi loo ke kure nyan ra de à ɔde kum de tutu sár se non. Nè njé ra nyan se dè najennge à ɔti kawi loo ndikumgajer sár se non.
MAT.26.1	Loo ke Jésu tam tàge nè nga gir gang ɗás ɓá ɓaa, è ede njékuwe-girnge ede nè:
MAT.26.2	– Sei geri titeke nain ndɔ joo ɓaa à è ndɔ ra nan Paque. Man ke m’ee Ngonn doo nga, d’a d’uwe’m kule’m ji dooge ke geri Nube lé tede kàde ɓeri man dɔ kàde kage-ke-dese’t.
MAT.26.3	Maw njékuje nyan-mesege se dooge ke kum de unju dann kosdooge ke Israel ɔsi nja nan nam-nam kêm geng’t le maw njèkuje nyan-mese ke ri’n nè Caiphe. 
MAT.26.4	Ei umi tà le de nan’t têrêre^ le kade dé ra gos d’uwe Jésu dé tɔl’n kɔke. 
MAT.26.5	Nè ei tami edi nè:
MAT.26.5	– E tà le kuwe’n tàkum dooge ndɔ ra nan’t lé, tede kosdooge à in-in se jéi se tà.
MAT.26.6	Jésu ndi kêm ɓee ke Béthanie kei le Simon ke kété banje ra’n. 
MAT.26.7	Loo ke è ndi tà nyankuse’t ɓaa, dinye karé bè ree aw kei goon’t se ku wubu ke dé ra se her ke ri’n nè albatre. Wubu nè nga rusu kêm kuu’n neĵ. E wubu ke nar’n ur kugu, nè dinye nè ɔr tà’n taɓai è tête dè Jésu’t. 
MAT.26.8	Loo ke njékuwe-gir-Jésuge an-in bè ɓaa, wur de gang mbann ade tami edi nè:
MAT.26.8	– Ké tede ri á dinye nè nga nuju wubu nè se ndáng kɔke bè wa? 
MAT.26.9	Ke nè á d’ige wubu nè ɓaa, d’a d’inge nar’n ngain le kai njéndooge.
MAT.26.10	Jésu oo tà ke dé tam nè nga mbak. E deje de ede nè:
MAT.26.10	– Ké è tede ri á i rai dinye nè nga adi ɔr’n yàl-yàl bè wa? Nyan ke è ra se’m nè nga è nyan ke maje. 
MAT.26.11	Njéndooge nga ndii se si se ndɔge malang, nè man ɓaa m’a m’ndi se si se ndɔ’m ndɔ’m lé. 
MAT.26.12	Dinye nè nga ndum’m wubu unde konn ɓita kade d’um’m ngire ɓai. 
MAT.26.13	Kerɔte kuwe, man m’ede sei ndàt, loo malang ke dè nang nè ke d’a d’ile mber Tà ke Maje nè tutu nga, d’a d’ɔr ser nyanra dinye nè kade kêm dooge à olé’n dènn’t a tɔ.
MAT.26.14	Judas Iskariot è njèkuwe-gir-Jésu ke karé dann njé ke dɔg-gidé-joo’t. E aw ra maw njékuje nyan-mesege’t ede de ede nè:
MAT.26.15	– Ke nè á m’ule Jésu nga ji si’t ɓaa, ké ri á a adi man wa?
MAT.26.15	Maw njékuje nyan-mesege mbɔji nar-nda kɔr-mute adi Judas. 
MAT.26.16	Unn gir kêm ndɔn’t nè nga, è sang loo ke kanm le kule’n ji de’t.
MAT.26.17	Ndɔ ke desêin le nan Paque ke anje pululu nga, njékuwe-gir-Jésuge reei rann’t deji nin edi nè:
MAT.26.17	– Ké loo ke ra i ndige kade j’uwe dè nja nyan ra nan Paque nga tutu j’adi wa?
MAT.26.18	Jésu tel ile de dè’t ede nè:
MAT.26.18	– Ɔti awi kêm ɓee-bò’t kêm kei le doo karé edi nin edi nè: «Njèndó dooge nyan tam ede nè: Ndɔ le’m nain ngɔr. Man se njékuwe-girmge j’à j’use mapa ke ɔje dè nan Paque nga kêm kei lei.»
MAT.26.19	Njékuwe-gir-Jésuge rai titeke è ede’n de kété nga. Ei uwei dè nja nyan ra nan Paque adi asenan ɓá.
MAT.26.20	Tà ndɔ’t ɓaa, Jésu se njékuwe-girnge ke dɔg-gidé-joo awi ndii tà nyankuse’t. 
MAT.26.21	Loo ke ndii à usei nyan ɓaa, Jésu ede de ede nè:
MAT.26.21	– Kerɔte kuwe, man m’ede sei ndàt, doo karé dann si’t à ule’m ji dooge’t.
MAT.26.22	Kum njékuwe-girnge malang il kororo ade unni gir deje’n tà se gonan-gonan edi nè:
MAT.26.22	– Kuwe-ɓee, ké è man lé láa?
MAT.26.23	Jésu tel ile de dè’t ede nè:
MAT.26.23	– E è ke ule ji’n se’m nan’t kêm nyankuse nyan’t kuwe á à ule’m ji dooge’t. 
MAT.26.24	Man ke m’ee Ngonn doo nga, m’a m’ɔte kaw se go tà ke dé ndang kêm magtub’t d’ɔje’n dè’m. Nè doo ke njèkule’m ji dooge’t nga, à an ɓai! Doo nè nga, ke nè á ndɔ ke d’oje’n lé géa è soo’t.
MAT.26.25	Judas ke njèkule’n ji de’t nga deje’n tɔ ede nè:
MAT.26.25	– Njèndó dooge nyan, ké è man wa?
MAT.26.25	Jésu tel ile’n dè’t ede nè:
MAT.26.25	– E kuwe i tam tài’t non.
MAT.26.26	Loo ke dé ndi tà nyankuse’t ɓaa, Jésu unn mapa karé deje ndutɔr le Nube ɓita tête danné ade njékuwe-girnge ede nè:
MAT.26.26	– I taai usei, è ke nè è danra’m.
MAT.26.27	Go’t gugu è unn nyankain mann nduu deje ndutɔr le Kuwe-ɓee ɓita tel’n ade njékuwe-girnge ede nè:
MAT.26.27	–Umi pêrm-pêrm adi nan gute malang. 
MAT.26.28	Oiyo, è ke nè nga è mese’m, mese mann-ra ke d’ade an-in dè nang nè kade dooge bule ingei kêm tin mbit dè kaiyage’t le de. 
MAT.26.29	Man m’ede sei ndàt, m’a tel kain mann nduu nè gugu ndan lé sár kade ndɔ ke m’an-in’n se si njè ke kige kêm Konɓee’t le Baa.
MAT.26.30	Go’t gugu, d’ɔse page ɓita d’unde loo dé tee d’aw dè mbal’t ke kage olivierge ndai tutu ɓai.
MAT.26.31	Jésu ede njékuwe-girnge ede nè:
MAT.26.31	– Dann ndɔɔ nè kuwe, loo ke a an-in nyan ke à tee dèm’t ɓaa, sei malang a i tusi kundekêm le si kinyei. Dé ndang kêm magtub’t d’ede nè: «M’a m’unde njèkul dange kum yoo’n ɓaa, kos batege à an-in sanréi nan karé-karé.» 
MAT.26.32	Nè loo ke d’a d’ade m’a m’unde loo tee dann njé ke koo’t ɓaa, m’a m’aw kété non si’t kêm ɓeekon ke Galilée.
MAT.26.33	Pierre unn tà tam ede Jésu ede nè:
MAT.26.33	– Ke nè á dooge ke rang malang à tusi kundekêm le de kinyei tede nyan ke à tee dèi’t nè nga géa, man ɓaa, m’a m’tusi kinyei ndan lé.
MAT.26.34	Jésu tel ile’n dè’t ede nè:
MAT.26.34	– Man m’edi ndàt, dann ndɔɔ nè kuwe a i naje se rai dèm’t nja mute ɓita kuren kunje à non kɔkerɔ kon ɓai.
MAT.26.35	Pierre tel ede Jésu ede nè:
MAT.26.35	– Né è tà le kade m’wei sei géa, gar-gar m’a m’tɔr naje se ra’m dèi’t ndan lé.
MAT.26.35	Gute njékuwe-gir-Jésuge malang géa tami titeke bè kuwe tɔ.
MAT.26.36	Jésu ree tee se njékuwe-girnge kêl loo ke dé man kagege tutu. Loo nè nga ri’n nè Gethsémané. E ede de ede nè:
MAT.26.36	– I ndii nang loo ke nè’t sár adi m’aw nú m’ɔje tà se Nube ɓita.
MAT.26.37	Jésu ade Pierre se ngann le Zébédéege ke joo awi se’n nan’t. Nyantosowur unn gir taa ra’n pel-pel ade kàde’n gete get-get. 
MAT.26.38	E ede de ede nè:
MAT.26.38	– Kêm’m ndinge ra’m sár à kase yoo’m. I ndii loo ke nè’t, ɔgi kum si ɓi se’m.
MAT.26.39	Jésu aw mbɔr ke kété ɓaa, oso labe tà kêm’n nang ɔje tà se Nube ede nè:
MAT.26.39	– Bɔ’m, i asekum kute nyantosowur nè nga dèm’t mbeng ke rang kuwe. Né è bè géa, i ra nyan ke kêm’m man á ndige lé, nè i ra nyan ke kêmi ndige.
MAT.26.40	Loo ke è tel ree ra njékuwe-girnge ke mute’t ɓaa, è inge de dè ɓi’t. E deje Pierre ede nè:
MAT.26.40	– Ké sei asikum kɔge kum si ɓi se’m ase kurloo karé bè lé wa? 
MAT.26.41	I ndii dè nja si’t ɔji tà se Nube tede le kade osoi dann nyan sú’t lé. Ndil si ndi kum kuwe, nè danra si á yai.
MAT.26.42	Jésu ɔte aw heb ɗêk ɔje tà se Nube njékon’t joo ede nè:
MAT.26.42	– Bɔ’m ke nè á loo ke kade ute nyantosowur nè nga dèm’t mbeng ke rang goto ɓaa, i ra nyan ke kêmi ndige.
MAT.26.43	Go’t gugu, è tel ree ra njékuwe-girnge’t ɓaa, è inge de dè ɓi’t tede kum de ojo nan’t ngandang-ngandang se ɓi. 
MAT.26.44	Jésu inye de ɔte aw heb ɗêk ɔje tà se Nube njèkon’t mute. E tam kum tà ke kété nga kuwe ɓai. 
MAT.26.45	E tel ree ra njékuwe-girnge’t ɓai ede de ede nè:
MAT.26.45	– Ké a ɔdi nan tò ɓi se taa kebe le si nga kuwe ɓai wa? An-in! kàde ke d’ule’m man ke m’ee Ngonn doo ji njé ra majelége’t ase ɓá ta. 
MAT.26.46	In-in dɔ ade j’awi, tede njékule’m ji dooge’t nga à ree non.
MAT.26.47	Loo ke tà nain tà Jésu’t ɓai ɓaa, Judas njèkuwe-gir-Jésu ke karé dann njé ke dɔg-gidé-joo’t ɔr non kos njérɔge mbuu tee’n pan. Kos njérɔge nè nga ei se kuye kaskar, se ɗugur kage ji de’t kêl-kêl. E maw njékuje nyan-mesege se ngatɔgege le kosdooge ke Israel á ulei kos njérɔge nè nga. 
MAT.26.48	E njèkule Jésu ji de’t ra nyan karé tɔje’n dè loo kuwe’n ede nè:
MAT.26.48	– Doo ke m’a m’ra’n lapya a, m’uwe’n kàdem’t sêm a tɔ ɓaa, è doo’n nga kuwe, uwei nin.
MAT.26.49	Ke loon’t nè kuwe, Judas aw ngɔr ke ra Jésu’t ede nè:
MAT.26.49	– Lapya ngar.
MAT.26.49	E ra’n lapya a, uwe’n kàdenn’t sêm a tɔ. 
MAT.26.50	Jésu tel deje’n ede nè:
MAT.26.50	– Made’m, nyan ke i ree le ra nga, i ra ta.
MAT.26.50	Dooge agi ke ra Jésu’t uwei nin. 
MAT.26.51	An! doo karé dann njémade-loo-kawge le Jésu ɔr kuye kaskar lêw tuge’n mbi ngonn njèndi le maw njékuje-nyanmese yap. 
MAT.26.52	Ke loon’t nè kuwe Jésu ede doo nè nga ede nè:
MAT.26.52	– I tel se kuye kaskar lei ule kêm sabann’t gugu jêke^. Kerɔte kuwe, njé ke unni kuye kaskar rɔi nga à weii yo kuye kaskar tɔ. 
MAT.26.53	Ké i gir kêmi’t titeke ɗarinè m’asekum ɓar Bɔ’m kade din-in’m se kos njérɔge ke asi aru dɔg loo kɔr-mute-mute nga lé wa? 
MAT.26.54	Tà ke dé ndang kêm magtub ke tò se ninn’n d’ede nè: «Gar-gar nyan nè nga à tee titeke bè» nga, ké à aw loon’t deĵ titeke bain wa?
MAT.26.55	Kêm kàdenn’t nè nga, Jésu deje kosdoo-bulege ede nè:
MAT.26.55	– Ké man m’ee ngar le njékɔse tà se njékonɓeege á i reei se kuye kaskarge se ɗugur kagege ji si’t kêl-kêl tá le kuwe’m wa? Ndɔ karé-karé malang m’ndi nang dann si’t m’ndó dooge nyan kêm kei’t le Nube a tɔ. Nè sei uwei man lé. 
MAT.26.56	Nè nyan nè nga, è titeke bè le kade tà ke njéribe-dè-tàge ke tà Nube’t tami nga aw’n loon’t deĵ.
MAT.26.56	Njékuwe gir-Jésuge malang inyei nin ɔti an-in nan karé-karé.
MAT.26.57	Njékɔrgir gute-nduge se ke ngatɔgege ɔsi nja nan kêm kei le Caiphe maw njèkuje nyan-mese ndii ngineii. Njé ke reei uwei Jésu nga, awi se’n ra de’t.
MAT.26.58	Pierre ndolè goo’n nè ade dann de heb ɗêk ndêin sár aw’n kêm geng’t le maw njèkuje nyan-mese. E tête ra’n ndi nang se ngann njéndige le Caiphe tede le kan girson nyan ke d’ayé ra se Jésu.
MAT.26.59	Nè maw njékuje nyan-mesege se njégangtàge sangi dooge kade têti tà undei tà Jésu’t le kade adi dé tɔl’n. 
MAT.26.60	Njékɔrgotàge ke lanmge bulei reei loon’t, nè ingei tà karé bè ke le tête kunde tànn’t lé. Go’t gugu ɓaa, dooge joo reei tami edi nè:
MAT.26.61	– Doo nè nga ndɔ ke tam ede nè: n’asekum tuju gile kei ke tò se ninn’n le Nube nga kɔke le tel ra rang dann ndɔ mute ke mute nè.
MAT.26.62	Maw njèkuje nyan-mese ɔse nang in dɔ deje Jésu ede nè:
MAT.26.62	– Tà ge ke dooge nè ilei dèi’t nga, ké a tel kile de dè’t lé wa?
MAT.26.63	Nè Jésu an’n mar-mar anje kile de dè’t. Maw njèkuje nyan-mese tel deje Jésu ede nè:
MAT.26.63	– Man m’deji se ri Nube ke njèndi kumgajer le kade ede jè ndàt: ké i nga i Krist Ngonn Nube kuwe wa?
MAT.26.64	Jésu tel ilé dè’t ede nè:
MAT.26.64	– E nga kuwe i tam non ɓá. Nè man m’ede sei ndàt, unn gir ɗarinè, sei a an-in man ke m’ee Ngonn doo m’a m’ndi dè jikon Nube ke Njètɔgmong’t. Sei a kan-in man loo ree’t le’m dann bum’t dɔ danrán.
MAT.26.65	Ke loon’t nè kuwe maw njèkuje nyan-mese tuwe kubuge ke rann’t til parang-parang ede nè:
MAT.26.65	– N’ee nga n’taje Nube ɓá ta. Ké j’awi ndoo njékɔrgotàge ke rang tede ri ɓai wa? Ɗarinè n’taje Nube ade ooi se mbi si ɓá. 
MAT.26.66	Ké tà ri sei giri wa?
MAT.26.66	Njékɔrgir gute-nduge se ngatɔgege ilei maw njèkuje nyan-mese dè’t edi nè:
MAT.26.66	– Doo nè nga tà yo uwe dè’n kerɔte kuwe.
MAT.26.67	Ke loon’t nè kuwe d’unn gir tibe yoro kumn’t a, dé tunde mbɔr’n njanm-njanm a, njé ke nange ɓiri ji de tɔsi nin tɔlɔk-tɔlɔk a tɔ edi nè:
MAT.26.68	– Krist, ede jè, ké nan undei non wa?
MAT.26.69	Pierre ndi nang nata kêm geng’t. Ngonn njèndi ke dinye karé bè ree ngɔr rann’t tam se’n ede nè:
MAT.26.69	– I géa ndɔ ke i njiye nan’t se Jésu, doo ke ɓeekon ke Galilée nga tɔ.
MAT.26.70	Nè Pierre naje se ra’n dè Jésu’t tàkum dooge’t malang ede nè:
MAT.26.70	– Tà ke i tam nga, m’ger suu’n lé.
MAT.26.71	Pierre ɔse nang in aw kum’n ke tà rebe geng’t nata. Ngonn njèndi ke dinye karé ke rang an’n ɓaa, ede dooge ke ndai kêm geng’t ede nè:
MAT.26.71	– Doo nè nga, ndɔ ke è nan’t se Jésu, doo ke ɓeekon ke Nazareth nga tɔ.
MAT.26.72	Pierre tel naje se ra’n dè Jésu’t njáng ede nè:
MAT.26.72	– M’ger doo nè nga lé njing kerɔte kuwe.
MAT.26.73	Mbɔr go’t gugu ɓaa, njé ke ndai kêm geng’t reei ra Pierre’t edi nin edi nè:
MAT.26.73	– Loo naje’n goto, i nga géa ndɔ ke i dann de’t tɔ. Tà tami kuwe ɔr giri.
MAT.26.74	E á Pierre unn gir mann ra’n dap-dap ede nè:
MAT.26.74	– Naje, doo le si non nga m’ger’n lé njing.
MAT.26.74	Ke loon’t nè kuwe kuren kunje non kɔkerɔ kon. 
MAT.26.75	Kêm Pierre olé dè tà ke ndɔ ke Jésu ede’n kété ede nè: «Kété ɓita kade kuren kunje non kɔkerɔ kon nga, a i naje se rai dèm’t ase nja mute.» Pierre unde loo tee nata non ɓɔkl-ɓɔkl.
MAT.27.1	Loo ke loo ar yerer ɓá ɓaa, maw njékuje nyan-mesege se ngatɔgege malang le kosdooge malang ke Israel ɔri nan tà dè Jésu’t le kade dé tɔl’n. 
MAT.27.2	Loo ke adi d’uwe’n dé tɔ’n ɓá ɓaa, adi d’aw se’n d’ule’n ji Pilate njèkonɓee’t.
MAT.27.3	Judas ke ndɔ ke è njèkule Jésu ji de’t an titeke dé gangtà yo dè Jésu’t ɓá ta. Ndinge ra ase’n nák. E tel se nar-nda ke kɔr-mute nga aw’n ra maw njékuje nyan-mese’t se ngatɔgege le kosdooge ke Israel. 
MAT.27.4	E ede de ede nè:
MAT.27.4	– M’ra majelé tede m’ule è ke tà uwe dè’n lé ji si’t.
MAT.27.4	Nè njékɔr non Juipge edi Judas edi nè:
MAT.27.4	– Usu jè nyan karé lé ta. E tà kingei i kuwe.
MAT.27.5	Judas ɔte se nar-nda nè nga aw um kɔke se ke gile kei’t le Nube. E unde loo tee aw ile kule wei. 
MAT.27.6	Nè maw njékuje nyan-mesege ɔyi nar nda nè nga ɓaa, ei tami edi nè:
MAT.27.6	– Nar nè nga, gute-ndu le jéi inye loo ade jéi le kade jè teli j’umi dann made ke tò se ninn’n kêm sandu’t gugu lé, tede è nar mese ta.
MAT.27.7	Loo ke ɔri nan tà ɓá ɓaa, ei ɔyi nar nè awi ndogoi loo ndɔr ji dingem karé ke njèkube jóge. Maw njékuje nyan-mesege ndogoi loo nè nga tede kade è loo dubu dooge ke dɔge. 
MAT.27.8	Gir’n ke nè á sár ɓila géa dé ɓar’n loo nè nga «ndɔr mese.» 
MAT.27.9	Tà ke Jérémie njèribe-dè-tà ke tà Nube’t tam kété nga aw loon’t deĵ. E tam ede nè: «Dé taa nar-nda kɔr-mute, è nar ke ngannkà Israel ɔji le ndogoi nin. 
MAT.27.10	Nar nda nè nga in-in ke kété awi ndogoi loo ndɔr le dingem karé ke njèkube jóge. E ke nè á è tà ke ndɔ ke Kuwe-ɓee unn’n ndu’n ade’m le kade m’ede de.»
MAT.27.11	Jésu nda non Pilate njèkonɓee’t. E deje Jésu ede nè:
MAT.27.11	– Ké i ngar le Juipge wa?
MAT.27.11	Jésu tel ile’n dè’t ede nè:
MAT.27.11	– E nga kuwe á i tam non ɓá.
MAT.27.12	Nè tàge ke maw njékuje nyan-mesege se ngatɔgege le kosdooge ke Israel ilei dè Jésu’t nga an mar-mar anje kile de dè’t. 
MAT.27.13	Taɓai Pilate tel deje Jésu ede nè:
MAT.27.13	– Tàge malang ke dé tête d’unde tài’t nga, ké i oo lé wa?
MAT.27.14	Nè Jésu ile’n dè’t karé bè lé sár. Tà ige Pilate njèkonɓee sêl-sêl. 
MAT.27.15	Se ɓal-ɓal, loo ke d’ade ra nan Paque ɓaa, njèkonɓee ɔr dangai karé ke doobulege ndigii inye’n dɔ ade de. 
MAT.27.16	Kêm ɓaln’t nè nga, doo karé ke kɔbe’n oso se loo mbit-mbit tò dangai’t. Doo nè nga ri’n nè Barabbas. 
MAT.27.17	Loo ke Pilate an doobulege ɔsi nja nan nam-nam ɓaa, è deje de ede nè:
MAT.27.17	– Ké nan sei i ndigii kade m’inye’n dɔ m’ade sei wa? Ké sei i ndigi Barabbas éké Jésu ke dé ɓar’n Krist nga wa?
MAT.27.18	Pilate ger kété titeke d’uwe Jésu d’ule’n jinn’t se go kêmkein karè. 
MAT.27.19	Loo ke Pilate ndi nang dè ɗinger loo gangtà’t ɓaa, neen’n ule doo karé rann’t ede nè:
MAT.27.19	– Ile tài tu tà’t le njè ra nyan se dè naje’n nè nga lé. Ndɔɔ laa m’nin se’n tò ɓel ngain.
MAT.27.20	Maw njékuje nyan-mesege se ngatɔgege le kosdooge ke Israel umi tà kêm doobulege’t le kade deji Pilate ade inye Barabbas tá dɔ ade de, nè Jésu ɓaa ndigi le kade dé tɔl’n kɔke. 
MAT.27.21	Pilate njèkonɓee tel unn tà deje de ɓai ede nè:
MAT.27.21	– Dooge ke joo nè nga, ké nan dann de’t á sei i ndigi kade m’inye’n dɔ m’ade sei wa?
MAT.27.21	Dé tel d’ile’n dè’t d’ede nè:
MAT.27.21	– Barabbas á j’è ndige kade inye’n dɔ ade jè.
MAT.27.22	Pilate tel deje de kuwe ɓai ede nè:
MAT.27.22	– A ɓaa, ké ri á m’a ra se Jésu ke dé ɓar’n Krist nga wa?
MAT.27.22	Dé malang dé tel d’ile’n dè’t d’ede nè:
MAT.27.22	– Maje kade ade dé ɓer’n kàde kage-ke-dese’t.
MAT.27.23	Pilate tel nda deje de kuwe ɓai ede nè:
MAT.27.23	– Ké majelé ri á è ra wa?
MAT.27.23	Nè dé tel ra nyan wuu se tɔg de d’ede nè:
MAT.27.23	– Maje kade ade dé ɓer’n kàde kage-ke-dese’t ke ɓer kuwe bè.
MAT.27.24	Loo ke Pilate an titeke nyan ke soo’t goto nè doobulege rai nyan wuu ke kété-kété ɓaa, è unn mann togo’n ji’n tàkum dooge’t malang ede nè:
MAT.27.24	– Man ɓaa, tà le mese njè ra nyan se dè naje’n nè nga uwe dè’m man lé. E tà le si sei kuwe.
MAT.27.25	Kosdooge malang ilei nin dè’t edi nè:
MAT.27.25	– Maje kade tà le mese’n uwe dè jé jè se ngann jége.
MAT.27.26	Titeke bè Pilate ɔr Barabbas inye’n dɔ ade de. Nè Jésu ɓaa, ade d’unde’n se ndêin maru dàp-dàp ɓita ule’n ji de’t le kade d’aw se’n dé ɓer’n kàde kage-ke-dese’t ɓai.
MAT.27.27	Njérɔge le Pilate njèkonɓee ɔri Jésu awi se’n kei le Pilate. Ei ɔsi nja njérɔge nan’t malang an-in dè Jésu kíng-kíng. 
MAT.27.28	Loo ke ei tɔri kubuge le’n rann’t ɓá ɓaa, ei ulei nin kubu le de ke bòi yul a, ker perm-perm a tɔ rann’t. 
MAT.27.29	Dé pete konn ke jɔkɔ-ngar d’ule dènn’t a, dé ra kage ke tà ɗuge d’ule jikonn’t ke kage-tɔse le ngarge a tɔ. D’ɔse keje de nang nonn’t d’ule’n mbe dènn’t d’ede nè:
MAT.27.29	– Ngar le Juipge lapya ta.
MAT.27.30	Dé tibe yoro kumn’t a, dé taa kage ke tà ɗuge ke jinn’t dé tunde’n dè’n vbak-vbak a tɔ. 
MAT.27.31	Loo ke njérɔge ulei mbe dè Jésu’t ase de ɓá ɓaa, ɔri kubu le de ke bòi yul ke ker perm-perm ke kété ulei rann’t kɔke. Go’t gugu ei teli tulei nin kubu le’n pa ɓita awi se’n le tɔl’n kàde kage-ke-dese’t ɓai.
MAT.27.32	Loo ke njérɔge à undei loo le teei se Jésu kawi se’n gide ɓee-bò’t nata ɓaa, ei ingei dingem karé ke ɓee le’n è Cyrène deĵ. Ei undei tɔg dènn’t le kade unn kage-ke-dese le Jésu nga oto. Dingem nè nga ri’n nè Simon. 
MAT.27.33	Dé ree tee loo karé’t bè ke ri’n nè Golgotha, tel ta kɔje jéi ɓaa è «Ngó dè dooge». 
MAT.27.34	Njérɔge adi Jésu mann nduu ke pɔti nan’t se mann nyan karé ke ate ngain kade an-in. Nè loo ke è nan ndêin ɓaa, è ndige kain lé. 
MAT.27.35	Loo ke njérɔge ɓeri nin kàde kage-ke-dese’t ɓá ɓaa, ei tɔri kubuge le’n ke rann’t turi jala dè’t le kan ké à ei le nan wa?
MAT.27.36	Dé tel dé ndi nang d’ade ngonm Jésu. 
MAT.27.37	Dé ndang gir tà ke d’ile’n tà dènn’t kade kage-ke-dese’t, dènn’t dɔ d’ede nè: «Doo nè nga è Jésu, ngar le Juipge.» 
MAT.27.38	Dé ɓer gon-ɓogege joo se’n nan’t. Dé ɓer è ke karé dè jikonn’t a, è ke karé dè jigeln’t a tɔ.
MAT.27.39	Dooge ke derri loo’t nè nga taji Jésu a, tugei dè de nêk-nêk a tɔ, edi nè:
MAT.27.40	– I ke njè tuju gile kei ke tò se ninn’n le Nube le tel ra’n gugu rang dann ndɔ mute’t nè kuwe, ke nè á i Ngonn Nube kerɔte ɓaa, i taa rai i kuwe tà yo’t, i rise nang kàde kage-ke-dese’t nè nga ade j’an ta.
MAT.27.41	Maw njékuje nyan-mesege géa tulei mbe dènn’t titeke njékɔrgir gute-nduge se ngatɔgege tulei mbe dènn’t nga tɔ. 
MAT.27.42	Njékuje nyan-mesege tami edi nè:
MAT.27.42	– Ndɔ ke n’aje njé ke rang nè n’ase kaje rayé n’ee kuwe lé. Ke nè á n’ee ngar le Israelge kerɔte ɓaa, maje kade n’rise nang kade kage-ke-dese’t ɗarinè n’ade j’an ɓaa, j’à j’um kêm jé dèyé’t. 
MAT.27.43	N’unde kêmé dè Nube’t tchên. Ke nè á tur’n tedé kerɔte ɓaa, maje kade taayé tà yo’t ɗarinè ade j’an, tede ndɔ ke n’tam n’ede nè: «Man m’ee Ngonn Nube.»
MAT.27.44	Gon-ɓogege ke joo ke dé ɓer de se Jésu nan’t kade kage-ke-dese’t nga géa, taji nin tɔ.
MAT.27.45	Kàde nda dann ɓee bɔp. Tilkus sebe rip dè nang nè bere mbak sár ade kàde ke mute ke loo sɔlé ase’n. 
MAT.27.46	Loo ke nain ngɔr kade kàde ke mute ase ɓaa, Jésu tam tà se ndu’n ke bòi beng ede nè:
MAT.27.46	– Eli, Eli, lema Sabachthani, gir’n è: «Nube le’m, Nube le’m, ké tede ri á i sure’m inye’m wa?»
MAT.27.47	Loo ke doo ke nange ke ndai loon’t nè ooi tà ke Jésu tam nè nga ɓaa, ei tami edi nè:
MAT.27.47	– Ooi, doo nga ɓar Elie.
MAT.27.48	Ke loon’t nè kuwe, doo karé dann de’t an-in ngɔde aw unn nyan karé ke tanan se kann njan bè ule dann mann nduu ke mase’t. Taɓai è ule tà káde nyan’t ule ade Jésu le kade njibe. 
MAT.27.49	Nè njé ke rang tami edi nè:
MAT.27.49	– Inye ade j’an-in ké Elie nga à ree le kajé wa?
MAT.27.50	Jésu tel tam tà se ndu’n ke bòi beng, ke loon’t nè kuwe tà’n tête nyonk. 
MAT.27.51	An! tà kubu ke dé gang’n gile kei ke tò se ninn’n ribe danné loo joo, unn gir dɔ sár oso’n nang banjang. Ke loon’t nè kuwe, nang yei ɓuk-ɓuk a, herge njanrein danné ngangang-ngangang a tɔ. 
MAT.27.52	Tà be-ɓadege teein ade danra njétaakêm-Kristge bule ke ndɔ ke weii undei loo teei dann njé ke koo’t a tɔ. 
MAT.27.53	Loo ke Jésu unde loo tee dann njé ke koo’t ɓá ɓaa, njétaakêm-Kristge ke ndɔ ke weii undei loo teei pan awi kêm ɓee-bò ke tò se ninn’n adi dooge bule ngain an-in de. 
MAT.27.54	Loo ke njèkan dè njérɔge ke aru karé se njérɔge ke ngonmi Jésu se’n, ei an-in nang ke yei ɓuk-ɓuk se nyange ke teei nè nga ɓaa, ɓel unde ndàt gang dè ade tami edi nè:
MAT.27.54	– Loo naje’n goto, doo nè nga è Ngonn Nube kerɔte kuwe.
MAT.27.55	Dinyege bule ke unni gir danni Jésu ɓeekon ke Galilée nga ndai heb, ei an-in nyange ke teei nè nga. Dinyege nè nga, ndɔ ke ei njé ra se Jésu dè nyange ke è aw ndoo’n. 
MAT.27.56	Marie ke ɓee le’n è Magdala se Marie ke kon Jacques se Joseph se kon ngannge le Zébédée géa ei dann dinyege’t nè nga tɔ.
MAT.27.57	Loo ke loo sɔl ɓá ɓaa, dingem karé ke è baw ree. Doo nè nga géa è njèkuwe-gir-Jésu tɔ. Ri’n nè Joseph. Ɓee le’n è Arimathée. 
MAT.27.58	Dingem nè nga aw ra Pilate’t deje’n ninn Jésu. Pilate unn ndu’n le kade d’ade Joseph ninn Jésu. 
MAT.27.59	Joseph unn ninn Jésu aw’n um’n ngire se tà kubu ke kige ke ra lênd-lênd. 
MAT.27.60	E unn ninn Jésu aw unde ndeĵ kêm bolè mbal ke ade dé son kige ɔje’n dè’n è Joseph kuwe. Go’t gugu, è ndubri kuberi her ke bòi utu’n tà be-ɓade nè nga ɓita ɔte aw ɓai. 
MAT.27.61	Marie ke ɓee le’n è Magdala se Marie ke karé ke rang ndii nang turi kum de ke tà ɓade’t.
MAT.27.62	Barè lookar’n à è ndɔ ke njè kutu go ndɔ kuwe dè nja nyange. Maw njékuje nyan-mese se Pharisienge ɔsi nja nan awi se ra de ra Pilate’t edi nin edi nè:
MAT.27.63	– Ngar ke maje, kêm jé olé dè tà’t le njè libe kum dooge nè. Kété ke ndii’n se dè’n dɔ ɓai nga, è tam ede nè: «Ndɔ ke njékon’t mute ɓaa, m’a m’unde loo tee dann njé ke koo’t.» 
MAT.27.64	Unn ndui ade njérɔge ngonmi dè ɓade nè nga tchên sár ndɔ ke njékon mute, nè bainléa njékuwe-girége à reei kɔri ninné se ɓoge ɓaa, à teli kawi kedi kosdooge kedi nè: «Jésu nga unde loo tee dann njé ke koo’t ɓá.» E ke nè á è tà libe kum dooge ke à majelé ngain dum ke kété nga ɓai.
MAT.27.65	Pilate ede de ede nè:
MAT.27.65	– An-in! njérɔge á ndai nè. Awi ɓaa i ngonmi dè ɓade nè nga tchên titeke sei ooi se mbi si.
MAT.27.66	Maw njékuje nyan-mesege se Pharisienge ɔti awi ndubri kuberi her ilei tà be ɓade’t, taɓai, lon-in tà langt-langt ɓita undei njérɔge tà’t kade ngonmi ɓai.
MAT.28.1	Ndɔ ke njè kutu go ndɔ taa kebe nga, Marie ke ɓee le’n è Magdala se Marie karé ke rang teei tàgir loo’t karè awi le kan-in dè ɓade. 
MAT.28.2	An! ke loon’t nè kuwe nang yei ɓuk-ɓuk. Kuwe-ɓee ule doo le’n ade in danrán ree ndubri her ke bòi ke d’utu’n tà be ɓade nè nga ile rang al ndi dè’t. 
MAT.28.3	Ra’n ndoin tite ndi ke têl a, kubu ke rann’t nda káng-káng tite kew bè a tɔ. 
MAT.28.4	Ɓel ra njé ngonm looge ngain ade ndebi nginn-nginn teli tooi asinan se ninnge bè. 
MAT.28.5	Doo ke danrán ke Kuwe-ɓee ule’n nga ede dinyege ede nè:
MAT.28.5	– Sei ɓaa, i ɓeli lé. Ma m’ger titeke sei sangi Jésu ke dé ɓer’n kàde kage-ke-dese’t nga. 
MAT.28.6	E goto loo ke nè ta, tede è unde loo tee dann njé ke koo’t titeke è tam’n kété nga. I reei an-in loo ke kété tò tutu nga. 
MAT.28.7	Awi law-law edi njékuwe-girnge edi nè: «Jésu nga unde loo tee dann njé ke koo’t ɓá. An-in! è aw non si’t kété kêm ɓeekon ke Galilée. E á à è loo ke sei a kan-in nin tutu nú.» E ke nè á è tà ke man m’ede sei.
MAT.28.8	Ke loon’t nè kuwe ɓel ra dinyege nè ngain ade ɔsi nang in-in dè ɓada se ngɔde awi. Nè ra de nel de ngain. Ei awi se tàge nè edi njékuwe-gir-Jésuge. 
MAT.28.9	Jésu unde loo tee pan ke ra de’t ede de ede nè:
MAT.28.9	– M’ra sei lapya.
MAT.28.9	Dinyege nè agi ngɔr reei rann’t uwei nja’n, ɗɔyi nin.
MAT.28.10	Jésu ede de ede nè:
MAT.28.10	– I ɓeli lé ta. Awi edi ngakonmge ade awi gar-gar kêm ɓeekon ke Galilée. E á è loo ke à an-in man tutu nú.
MAT.28.11	Loo ke nja dinyege nè nain rebe ɓai ɓaa, njérɔge ke nange ke njé ngonm dè ɓadege teli awi kêm ɓee-bò’t ɔri ser nyange malang ke teei nga kété adi maw njékuje nyan-mesege ooi. 
MAT.28.12	Maw njékuje nyan-mesege awi ɔsi nja ngatɔgege le kosdooge ke Israel nan’t ɔri nan tà. Loo ke umi tà le de nan’t ɓá ɓaa, go’t gugu ɔyi nar ɓuk adi njérɔge ɓaa, ei edi de edi nè:
MAT.28.13	– Awi i tami edi nè: njékuwe-girnge á reei ndɔɔ ɔri ninn’n se ɓoge loo ke sei i tooi ɓi. 
MAT.28.14	Ke nè á tà nè nga oso mbi njékonɓee’t ɓaa, jè kuwe j’à ger loo k’ee der gir si kade kêm si too’n lom.
MAT.28.15	Njérɔge taai nar nè nga ɓaa, ei rai titeke d’ede’n de kété nga tɔ. Titeke bè á tà nè nga oso’n se loo mbit-mbit dann Juipge’t sár tee kêm ndɔ ke ɓila.
MAT.28.16	Njékuwe-gir-Jésu ke dɔg-gidé-karé ɔti awi kêm ɓeekon ke Galilée dè mbal’t ke ndɔ ke Jésu unn ndu’n ade de le kade d’inge’n tutu nga. 
MAT.28.17	Loo ke d’an’n ɓá ɓaa, d’ule dè de nang dé ɗɔi’n, nè kêm njé ke nange nda geng dènn’t ɓai. 
MAT.28.18	Jésu aw ngɔr ke ra de’t ede de tàge titeke bè ede nè:
MAT.28.18	– Man nga, d’ade’m tɔgmong dè nyange malang ke danrán se ke dè nang nè. 
MAT.28.19	Awi, i teli dooge malang ke ei Juipge lé ke njékuwe-girmge. Ulei de manné njonm se ri Bɔ’m a, se ri Ngonn a, se ri Ndil-Kêmnda a tɔ. 
MAT.28.20	I ndói de loo kile koje dè ndukunnge malang ke kété m’unn m’ade sei nga. An-in! man nga géa m’a m’ee der gir si se ndɔ karé-karé malang sár ndɔ ke ngeinn’t.
MRK.1.1	Tà ke Maje le Jésu-Krist, Ngonn le Nube nga unn gir’n titeke bè.
MRK.1.2	Dé ndang kêm magtub’t le Esaie njèribe-dè-tà ke tà Nube’t d’ede nè:
MRK.1.2	«An! m’ule njèkawkule le’m noin’t.
MRK.1.2	E à gɔl rebe lei.
MRK.1.3	E ndu dingem karé ke njèkile mber kêm dile’t ede nè:
MRK.1.3	I gɔli rebe le Kuwe-ɓee Krist,
MRK.1.3	i rai kile rebe le’n adi asenan lêtêt.»
MRK.1.4	Jean ke njèkule dooge manné njonm unde loo tee kêm dile’t ile mber ede nè:
MRK.1.4	– I turi hal si adi d’ule sei manné njonm. Titeke bè á Nube à inye’n go kaiyage le si.
MRK.1.5	Dooge ke ɓeekon ke Judée bere mbak se njé ke kêm ɓee-bò ke Jérusalem malang awi rann’t ɔri gir kaiyage le de ke nata adi ule’n de manné njonm dann ba ke Jourdain loo ke ɔri gir kaiyage le de ke nata.
MRK.1.6	Jean ule kubu ke ngal ke d’ojo se bin lugman rann’t, è dɔ ɓede’n se ndar; ganrin dɔg-ge se wubu tuju ke walé á ke nyankuse’n. 
MRK.1.7	E ede doobulege ndàt ede nè:
MRK.1.7	– E ke à ree goom’t gugu non nga tɔgmong le’n dum dè le’m; man m’ase tutu kule gabang-ge ke njann’t lé. 
MRK.1.8	Ma m’ule sei manné njonm, nè è ɓaa à ɔr sei kunde sei se ninn’n se Ndil-Kêmnda.
MRK.1.9	Kêm ndɔnge’t nè nga, Jésu in Nazareth ɓeekon ke Galilée ree ade Jean ule’n manné njonm dann mann ke Jourdain. 
MRK.1.10	Loo ke à unde loo dann mann’t le tee ɓaa, ke loon’t nè kuwe è an kum danran teen halal, Ndil ree ndi dènn’t tite der-nda bè. 
MRK.1.11	Ndu Nube ɓar danran nú ede nè:
MRK.1.11	– I i Ngonn’m ke m’tári ngain, i nyan ranel le’m a tɔ.
MRK.1.12	Ke loon’t nè kuwe, Ndil ɔse’n aw se’n kêm dile’t. 
MRK.1.13	E ra ndɔ kɔr-sɔ kêm dile’t, Sú ree rann’t ule kêm’n. E ra ɓee se dange ke walé, nè dooge ke danrán rai se’n dè nyan ke aw ndoo’n.
MRK.1.14	Loo ke d’uwe Jean d’ile’n dangai’t ɓá ɓaa, Jésu in ree ɓeekon ke Galilée, è ile mber Tà ke Maje le Nube, ede nè:
MRK.1.15	– Ndɔ ke Nube ɔje nga ase deĵ ɗarinè ta, Konɓee le Nube nain ngɔr. I turi hal si, undei kêm si dè Tà ke Maje’t a tɔ.
MRK.1.16	Loo ke Jésu à njiye tà ba ke Galilée ɓaa, è an Simon se ngokon’n André ndai à ilei bure le de dann ba’t tede ei mbawge ke njékɔse kanjege. 
MRK.1.17	Jésu ede de ede nè:
MRK.1.17	– Unni rebe goom’t, m’a m’tel sei ke njéndon dooge ɗarinè ta.
MRK.1.18	Ke loon’t nè kuwe, d’inye burege le de, d’unn rebe goon’t. 
MRK.1.19	Loo ke è aw ndêin ke kété ɓaa, an Jacques ngonn le Zébédée, se ngokon’n Jean, ndii kêm ngonn bato’t à gɔli burege le de. 
MRK.1.20	Ke loon’t nè kuwe, Jésu ɓar de ɓaa, ei inyei bɔ de Zébédée kêm ngonn bato’t se njékulege le’n unni rebe go Jésu’t.
MRK.1.21	Jésu se njékuwe-girnge awi kêm ɓee ke Capernaum. Ke loon’t nè kuwe, Jésu aw kêm kei kebe nan’t se ndɔ taa kebe, è unn gir ndó dooge nyan. 
MRK.1.22	Tà ige de sêl dè gos nyan-ndó’t le’n. E ndó de nyan se tɔgmong ke Nube ade’n m ndó de nyan tite le njékɔrgir gute-nduge karè lé.
MRK.1.23	Dingem karé ke ndil ke majelé tò kêmn’t ndi kêm kei kebe nan’t nè nga tɔ. Ke loon’t nè kuwe, è tam tà se ndu’n ke bòi ede nè:
MRK.1.24	– Ké usi ri ra jé’t wa? I Jésu ke Nazareth. Ké i ree le tuju jè kɔke ta wa? Man m’geri mbak, i i ke njè maje kɔr njêt le Nube.
MRK.1.25	Jésu in se ndil ke majelé ndáng’n ede nè:
MRK.1.25	– Ade asi, unde loo i tee kêm dingem’t nè kɔke.
MRK.1.26	Ndil ke majelé sure dingem nè mbangang-mbangang a, ade non ɓerer-ɓerer ɓita unde loo tee kêmn’t ɓai. 
MRK.1.27	Ndil dooge malang tee an-in soin-soin ade deji nan tà edi nè:
MRK.1.27	– Ké nyan nè nga è ri wa? E nyan-ndó ke gai se tɔgmong ke in ra Nube’t. Ndilge ke majelé géa Jésu on de njanm-njanm ade ulei dè de adii.
MRK.1.28	Ke loon’t nè kuwe, kɔbe nyan ke Jésu ra nga oso se loo mbit mbit kêm ɓeekon ke Galilée bere mbak.
MRK.1.29	Loo ke Jésu unde loo tee nata kêm kei kebe nan’t ɓaa, ke loon’t nè kuwe è se Jacques se Jean, awi kêm kei le Simon se André. 
MRK.1.30	Wum Simon ke dinye tò nang se ratur. Ra’n taa por làm-làm. Ke loon’t nè kuwe, dé ree d’ede Jésu tà’n. 
MRK.1.31	Jésu aw rann’t, uwe ji’n ute’n dɔ. Ra’n ke taa làm-làm nga in kengeng. E unn gir ra nyan kuse ade de. 
MRK.1.32	Tà loo sɔlé, loo ke kàde ur ɓá ɓaa, d’oto njératurge malang se njé ke ndilge ke majelé rai kum de ndoo dé ree se de som-som ra Jésu’t. 
MRK.1.33	Dooge ke kêm ɓee-bò’t nè bere mbak kebi nan tàbit kei rebe’t. 
MRK.1.34	Jésu ɔr ratur ra njératurge’t ke raturge gai-gai rai kum de ndoo. E rɔ ndilge ke majelé kɔke bule kêm dooge’t. E inye loo ade ndilge ke majelé tami tà lé, tede ei nè nga geri Jésu mbak.
MRK.1.35	Tà gir loo’t, loo ke loo ar lé ɓai, Jésu in gir ɓi’t unde loo tee kêm kei aw ngang loo’t nata. E unn gir kɔje tà se Nube. 
MRK.1.36	Simon se njé ke ei se’n ndolèi go Jésu. 
MRK.1.37	Loo ke ingei nin deĵ ɓá ɓaa, edi nin edi nè:
MRK.1.37	– Dooge malang sangi nin.
MRK.1.38	Jésu ede de nè:
MRK.1.38	– Ade j’awi kêm ɓeege ke rang ke tooi kɔte nan’t nè, le kade m’ile mber tà le Nube tutu tɔ. E tede è ke nè á m’unde loo m’tee’n kêm ɓee-bò’t.
MRK.1.39	Jésu aw ile mber kêm kei kebe nange’t le de ke ɓeekon ke Galilée bere mbak. E rɔ ndilge ke majelé kɔke a tɔ.
MRK.1.40	Dingem karé ree ra Jésu’t. E ɔse keje’n nang nonn’t, ndête’n ɓɔk-ɓɔk ede nè:
MRK.1.40	– Kɔkrɔ karè, ke nè á i ndige se’m le kade banje ɔr ram’t ndát-ndát ɓaa, ram à tel tò karè ndát-ndát kuwe tɔ.
MRK.1.41	Jésu an kumndoo le dingem ke njèbanje. E ule ji’n ɔde’n ra njèbanje, ede’n ede nè:
MRK.1.41	– M’ndige bè kuwe, maje kade rai tel tò karè ndát-ndát.
MRK.1.42	Ke loon’t nè kuwe, banje ɔr ra dingem’t nè nga nyonk. 
MRK.1.43	Jésu ede’n tàge ke rang ngain ɓita inye’n ade aw ɓai. 
MRK.1.44	Go’t gugu, è ede dingem ke banje ɔr rann’t nga ede nè:
MRK.1.44	– I tam tà nè nga ade doo karé bè géa oo lé nè aw ra njèkuje nyan-mese’t, i tɔje’n rai ade an. Go’t ɓita unn nyan-noje ade se go gute-ndu ke Moise ndang. Titeke bè á i tɔje’n njékuje nyan-mesege titeke banje ɔr rai’t ɓá ta.
MRK.1.45	Nè loo ke dingem nè ɔte aw ɓaa, è unn gir kɔrgir nyan ke tee nè nga ase’n loo nák-nák. Gir’n ke nè á Jésu ase kum kaw ɓee-bò’t tàkum dooge’t ndái-ndái lé. E ndi ngang loo’t nata nè dooge in-in se loo-loo reei rann’t som-som.
MRK.2.1	Ase ndɔ bule go’t gugu ɓaa, Jésu tel ree kêm ɓee-bò ke Capernaum. Dooge ooi ser’n titeke è ndi kêm kei karé bè. 
MRK.2.2	Kosdooge ngain njin nan rann’t njàng-njàng kêm kei ade loo ube de bang sár tee’n tà kei’t nata. Jésu ndi ede de Tà ke Maje. 
MRK.2.3	Dingemge sɔ unni doo karé ke ra’n wei tonrin mari reei se’n ra Jésu’t. 
MRK.2.4	Dingemge nè nga asikum kawi se njèdɔgemete nè ra Jésu’t lé, tede doobulege rusi loo táp-táp. Dé d’al dɔ d’ɔr dè kei ke sɔbe dè loo ke Jésu ndii’n tutu. Go’t gugu d’unn dingem ke ra’n wei tonrin nè nga d’ule’n yêrêr se nyan too’n bere mbak se kum bolè. 
MRK.2.5	Loo ke Jésu an kundekêm le de titeke bè ɓaa, è ede doo ke ra’n wei tonrin nè nga ede nè:
MRK.2.5	– Ngonn basa, kaiyage lei ɔr dèi’t ɓá ta.
MRK.2.6	Njékɔrgir gute-nduge ke nange ndii loon’t nè nga tɔ. Ei giri tà dè ɓengre de’t edi nè:
MRK.2.7	– Ké bain á doo-nyan le doo nè nga tam tà titeke bè wa? E nede Nube. Ké Nube kuwe karé bere á asekum kɔr kaiya dè dooge’t lé wa?
MRK.2.8	Ke loon’t nè kuwe Jésu ger tàgirge le de ke kêm ɓengre de’t mbak. E deje de ede nè:
MRK.2.8	– Ké bain á sei giri tàge ke titeke bè dè ɓengre si’t wa? 
MRK.2.9	Kede doo ke ra’n wei tonri kede nè: «Kaiyage lei ɔr dèi’t éké ɔse nang in dɔ, i ɓir nyan tooi, ɔte i njiye.» Ké è ke ra á è tà ke loo tam’n tur dum made wa? 
MRK.2.10	Nè m’a m’tɔje sei le kade i geri titeke man Ngonn doo m’aw se tɔgmong le kɔr’n kaiya dè dooge’t dè nang nè.
MRK.2.10	Jésu ede doo ke ra’n wei tonrin ede nè:
MRK.2.11	– M’edi, ɔse nang in dɔ, i ɓir nyan tooi ɓaa ɔte aw kêm kei lei.
MRK.2.12	Ke loon’t nè kuwe, dingem nè nga ɔse nang in dɔ, ɓir nyan too’n, unde loo tee tàkum dooge’t malang ade teli ndii giw. Dooge malang ulei ndubra dè Nube’t edi nè:
MRK.2.12	– Jè j’an nyan ke titeke bè nja karé ndan lé ɓai.
MRK.2.13	Ndɔ karé bè Jésu tel aw tà ba-bò ke Galilée gugu. Kosdooge malang reei rann’t ade ndó de nyan. 
MRK.2.14	Loo ke Jésu à dere le kaw ɓaa, è an Lévi ngonn Alphée ndi tà kei taa tirge’t. E ede’n ede nè:
MRK.2.14	– Unn rebe goom’t.
MRK.2.14	Lévi ɔse nang in, unn rebe go Jésu’t. 
MRK.2.15	Ndɔ karé bè, Jésu se njékuwe-girnge ndii à usei nyan kêm kei le Lévi. Njétaa tirge se njé ke d’an de ke njé ra majelége bule ndolèi go de awi usei se de nyan. 
MRK.2.16	Njékɔrgir gute-nduge le Pharisienge ke nange géa ndii tutu tɔ. Loo ke an-in dooge ke d’an de ke njé ra majelége a, se njétaa tirge a tɔ, tà nyankuse’t se Jésu ɓaa, ei deji njékuwe-girnge edi nè:
MRK.2.16	– Ké bain á n’gang keng ke dann dooge’t nè nga n’use se de nyan wa?
MRK.2.17	Loo ke Jésu oo tà ke dé tam nga bè ɓaa, è ede de ede nè:
MRK.2.17	– Njé ke ra de mong maj-maj nga, awi ndoo njèkuge kaje ra de’t lé. Nè è njératurge á awi ndoo’n. M’ree dè nang nè le ɓar njé ke an-in ra de ke njé ra nyan se dè najennge lé. Nè m’ree le ɓar njé ke d’an de ke njé ra nyan majelége.
MRK.2.18	Ndɔ karé bè, pajage le Jean ke njèkule dooge manné njonm se njé ke le Pharisienge ɔgi kêm de ɓo. Pharisienge ke nange reei ra Jésu’t deji nin edi nè:
MRK.2.18	– Pajage le Jean se njé ke le jé ɔgi kêm de ɓo. Ké bain á i ɓaa, njé ke lei ɔgi kêm de ɓo lé wa?
MRK.2.19	Jésu deje de ede nè:
MRK.2.19	– Dooge ke njè taa dinye kige ɓar de loo taa nan’t le’n nga, ké asikum kɔgi kêm de ɓo wa? Ḿ-m̀, è bè lé! Kêm ndɔge malang ke ei nain-in se’n ɓai nga, ei asikum kɔgi kêm de ɓo lé. 
MRK.2.20	Nè ndɔ ke d’a d’uwe njè taa dinye kige dann de’t wont kɔr’n ɓita, d’a d’ɔge kêm de ɓo kêm ndɔn’t nè ɓai.
MRK.2.20	Jésu tel ede de ede nè:
MRK.2.21	– Doo à kunn tà kubu ke kige kile’n kum è ke ndise lé. Ke nè á doo karé unn tà kubu ke kige ile’n kum è ke ndise ɓaa, tà kubu ke kige à uwe è ke ndise le til’n banjáng-banjáng dum ke kété ɓai. 
MRK.2.22	Doo à sur yibe nduu ke sɔl ke unn gir pà kêm sɔlge ke mari’t lé, tede yibe nduu ke sɔl ke unn gir pà nga, à unde sɔlge ke mari ndàt gang kade yibe ule nang gɔngong-gɔngong a, sɔlge géa ei nyange ke tuju a tɔ. Gar-gar, i suri yibe ke sɔl ke unn gir pà kêm sɔlge ke kige’t ta.
MRK.2.23	Ndɔ taa kebe karé bè, Jésu se njékuwe-girnge unni rebe ke tee kêm ndɔrge’t. Njékuwe-girnge unni gir têti dè ko tonmi usei dɔ-dɔ. 
MRK.2.24	Pharisienge deji Jésu edi nè:
MRK.2.24	– Ké bain i se njékuwe-girige ali tà tà gute-ndu’t le jéi wa?
MRK.2.25	Jésu tel deje de ede nè:
MRK.2.25	– Nyan ke ndɔ ke David ra nga, ké i tutei tà’n an-in ndan lé wa? Ndɔ karé bè, ɓo ra de se dooge le’n. Nè nyan ke kade usei goto. 
MRK.2.26	David ur lêbêt aw kêm kei kubu’t le Nube koto ngurwalge use a, ade dooge le’n usei a tɔ. Ngurwalge ke tooi se ninn de nè nga ɔji dè njékuje nyan-mesege kuwe karé bere. E kêm ndɔn’t ke Abiatar ee’n maw njèkuje nyan-mese.
MRK.2.27	Taɓai Jésu ede de ede nè:
MRK.2.27	– Nube unde gir ndɔ taa kebe tede le doo. Nè doo nga, Nube unde’n tede le ndɔ taa kebe lé. 
MRK.2.28	Gir’n ke nè á man ke m’ee Ngonn doo nga, m’ee ngar dè ndɔ taa kebe.
MRK.3.1	Ndɔ karé ke rang, Jésu tel aw kêm kei kebe nan’t. Dingem karé ke ji’n wei tonrin ndi kêm kei kebe nan’t nè nga tɔ. 
MRK.3.2	E ndɔ taa kebe. Dooge kêm kei kebe nan’t undei kum de lêr -lêr le kan ké Jésu ayé kaje dingem nè nga se ndɔ taa kebe wa? Dé ra titeke bè le kile’n tà dènn’t. 
MRK.3.3	Jésu ede doo ke ji’n wei tonrin nga ede nè:
MRK.3.3	– Ɔse nang in dɔ ade d’an-in malang.
MRK.3.4	Jésu deje de ede nè:
MRK.3.4	– Ké ndɔ taa kebe nga, tò tede le ra’n maje se dooge éké le ra’n se de majelé wa? Ké ndɔ taa kebe tò tede le kaje’n doo éké le kinye’n doo kade tuju wa?
MRK.3.4	Nè d’ile’n dè’t lé.
MRK.3.5	Jésu an de ɗêrêr-ɗêrêr ɓaa, wur’n ndir’n njàk-njàk tede kêm majelé le de. Go’t gugu è ede dingem ke ji’n wei tonrin nè nga ede nè:
MRK.3.5	– I ndaje jii.
MRK.3.5	Dingem nè nga ndaje ji’n ɓaa, tel tò karé titeke kété. 
MRK.3.6	Ke loon’t nè kuwe, Pharisienge undei loo teei kêm kei kebe nan’t teei awi ɔri nan tà se pajage le ngar Hérode Antipas dè rebe ke ayé tɔli Jésu.
MRK.3.7	Jésu ɔr ra’n se njékuwe-girnge awi tà ba-bò ke ɓeekon ke Galilée. Kosdoo-bulege ndolèi goo’n. Kosdoo-bulege nè nga njé ke nange in-in kêm ɓeekon ke Galilée se Judée. 
MRK.3.8	Kêm ɓee-bò ke Jérusalem se ɓeekon ke Idumée, njé ke in-in gide ba’t ke Jourdain se njé ke in-in ngann ɓeege le ɓeekon ke Tyr se Sidon géa ndolèi go Jésu tɔ. Kosdoo-bulege nè nga reei ra Jésu’t tede ooi ser nyange malang ke è ra. 
MRK.3.9	Jésu ede njékuwe-girnge kade uwei dè nja ngonn bato undei konn tede le kade doobulege mboin-in de nang lé. 
MRK.3.10	Jésu ɔr ratur ra dooge’t bule kêm ndɔn’t nè nga. Gir’n ke nè á njé raturge malang nanri nan loo tede kɔde ra’n lêm. 
MRK.3.11	Dɔ-dɔ loo ke ndilge ke majelé an-in Jésu ɓaa, ei osoi nang njann’t ɓari nin kaláng-kaláng edi nè:
MRK.3.11	– I, i Ngonn Nube kerɔte kuwe.
MRK.3.12	Nè Jésu ndáng de le kade d’ɔr gir’n ɗarinè titeke è Ngonn Nube lé ɓai.
MRK.3.13	Go’t gugu, Jésu al dè mbal’t dɔ. E ɓar njé ke è aw ndoo de ade undei loo dann doobulege’t teei reei rann’t. 
MRK.3.14	E tɔr dooge dɔg-gidé-joo unde de ke njékawkulege. Jésu tɔr de unde de le kade umi se’n nan’t bɔk a, le kule de loo kile mber’t a tɔ. 
MRK.3.15	Taɓai è ade de tɔgmong le rɔ’n ndilge ke majelé kêm dooge’t a tɔ. 
MRK.3.16	Dooge ke dɔg-gidé-joo ke Jésu tɔr de unde de ke njékawkulege nga, ri de á tò nè: Simon ke Jésu ile ri tɔy’n nè Pierre, 
MRK.3.17	Jacques ngonn le Zébédée se ngokon’n Jean ke Jésu ile ri tɔy de nè Boanergès (tel se tà koje jéi ɓaa, è ngann ndi ke ndang), 
MRK.3.18	André, Philippe, Barthélemy a, Matthieu a, Thomas, Jacques ngonn le Alphée a, Thaddée, Simon doo ke ɓee le’n è Cana a, 
MRK.3.19	Judas Iskariot ke njèkunn dè Jésu.
MRK.3.20	Jésu tel aw kêm kei karé’t bè. Doobulege teli ɔsi nja nan rann’t ade è se njékuwe-girnge an-in loo kuse nyan lé. 
MRK.3.21	Loo ke njénojege le Jésu ooi tà ke ɔje dè’n bè ɓaa, in-in awi le kɔr’n dann doobulege’t le tel ree se’n ɓéee. Ei giri kêm de’t edi nè:
MRK.3.21	– Tà gir le’n ke maje tel waks.
MRK.3.22	Njékɔrgir gute-nduge ke in-in kêm ɓee-bò ke Jérusalem reei tami edi nè:
MRK.3.22	– Jésu nga, ngar le ndilge ke majelé ke ri’n nè Béelzébul tò kêmn’t. E takul ngar le ndilge ke majelé nè á è rɔ’n ndilge ke majelé kɔke.
MRK.3.23	Jésu ɓar njékɔrgir gute-nduge rann’t deje de se gos ede nè:
MRK.3.23	– Ké Sú asekum tel rɔ se ra’n titeke bain wa? 
MRK.3.24	Ke nè á ɓeekon le ngar karé kaya ra’n danné loo joo ɓaa, ɓeekon nè nga à aw mbɔr ndan lé. 
MRK.3.25	Ke nè á dooge ke kêm ɓee karé kayai nan loo joo le rɔi nan ɓaa, ɓee nè nga à aw mbɔr ndan lé. 
MRK.3.26	Ke nè á Sú ɔse nang in dɔ se ra’n è kuwe ɓaa, è kaya ra’n loo joo, tɔgmong le’n à aw mbɔr lé a, gir’n à gang ɗás a tɔ. 
MRK.3.27	Doo karé à kin se dè ra’n kaw kêm kei le njétɔg ndur nyange le’n lé. Maje kade uwe’n tɔ’n njanm-njanm kété ɓita à inge loo kɔi nyange le’n kei ráw-ráw ɓai. 
MRK.3.28	Kerɔte kuwe, man m’ede sei ndàt, kaiyage malang ke dooge rai se tàge ke majelé ke dooge tami dɔ-dɔ se Nube nga, Nube à ade kêm’n à tin mbit dè’t ɓai. 
MRK.3.29	Nè nanan ke nede Ndil-Kêmnda nga, Nube à ade kêm’n à tin mbit dè’t ndan lé sár se non.
MRK.3.30	Jésu tam tà titeke bè se njékɔrgir gute-nduge tede tam ke tami edi nè: «Jésu nga ngar le ndilge ke majelé tò kêmn’t.»
MRK.3.31	Kon Jésu se ngakonnge ke ndêin reei ndai nata, ulei kule ɓari nin. 
MRK.3.32	Doobulege njin nan ra Jésu’t njàng-njàng. Doo karé ree ede Jésu ede nè:
MRK.3.32	– An, koin se ngakoinge ndai nata non à deji nin.
MRK.3.33	Jésu deje de ede nè:
MRK.3.33	– Ké dooge ke bain á ei konmge se ngakonmge wa?
MRK.3.34	E unn kum’n an njé ke ndii gan-in dè’n wàk ɗêrêr-ɗêrêr ɓaa, ede de ede nè:
MRK.3.34	– An-in konmge se ngakonmge á ndii nè. 
MRK.3.35	Nanan ke ra nyan ke kêm Nube ndige ɓaa, è nè nga è ngokon’m, se kon nann’m a tɔ.
MRK.4.1	Jésu tel unn gir ndó dooge nyan tà ba’t. Kosdoo-bulege ngain njin nan rann’t njàng-njàng. E al ndi kêm ngonn bato’t. Kosdoo-bulege malang ndii nang rip-rip ngang ba’t. 
MRK.4.2	E unn sertàge ndó’n de nyan ngain. Loo ke è ndi à ndó de nyange ɓaa, è ede de ede nè:
MRK.4.3	– Uri mbi si maje ooi tà nè. Njèkunde ko tee aw le kunde ko. 
MRK.4.4	Loo ke è ndà à unde ko ɓaa, njar ko ke nange tée toso nang ka-rebe’t ade helge reei kotoi on-in kɔke. 
MRK.4.5	E ke nange tée toso mba her’t ke nang è ngain tutu lé; ke loon’t nè kuwe ubei kalang tede nang nder dè’t ngain lé. 
MRK.4.6	Loo ke kàde ose ramam ɓaa, ndolèi sabak tede ngire de aw nang ngain lé ade tuti parr. 
MRK.4.7	E ke nange téei tosoi dann konnge’t ade konnge in-in pujuri dè de ade uri kuju karè. 
MRK.4.8	E ke nange ke rang téei tosoi dè nang ke maje’t ɓaa, ubei a, tɔgi a, ɔri dè de a tɔ. Ke nange unde kum’n kɔr-mute, ke nange unde kum’n kɔr-mute-mute, ke nange unde kum’n aru a tɔ.
MRK.4.9	Loo ke Jésu tam tà nè nga ile nang ɓá ɓaa, è tel ede kosdooge nè ede nè:
MRK.4.9	– Nanan ke ka mbi’n tò tutu ɓaa, gar-gar maje kade ur mbi’n maje oo’n tà nè maje.
MRK.4.10	Loo ke Jésu ɔr ra’n ra kosdoo-bulege’t aw ndi mbeng se kar’n ɓaa, njékuwe-girnge se njékawkulege ke dɔg-gidé-joo a tɔ, deji nin gir sertà nè nga. 
MRK.4.11	Jésu ede de ede nè:
MRK.4.11	– Sei ɓaa, Nube ade sei nonkar ade i geri nyan ke kété tò loo ɓɔyɔn’t ɔje dè Konɓee le’n. Nè dooge ke nata ɓaa, d’a d’ede de nyange malang se sertàge. 
MRK.4.12	Nyan nè nga tee titeke bè,
MRK.4.12	Le kade d’an se kum de, nè d’an njai lé;
MRK.4.12	le kade d’oo se mbi de, nè d’oo ke koo m dé ger gir’n njai lé.
MRK.4.12	Ke nè á dé ger gir njai ɓaa, d’ayé tur hal de le kɔse wan tel
MRK.4.12	ke ra Nube’t ɓaa, Nube ayé kade kêm’n tin mbit dè de’t.»
MRK.4.13	Go’t gugu, Jésu deje njékuwe-girnge ede nè:
MRK.4.13	– Ke nè á i geri gir gostà ke nè nga lé ɓaa, ké a i geri gir ke rang-ge ke ɔje dè Konɓee le Nube nga titeke bain wa? 
MRK.4.14	Njèkunde ko tò asenan se doo ke dubu Tà ke Maje kêm dooge’t bè. 
MRK.4.15	Njar ko ke téei tosoi nang ka-rebe’t nga, ei dooge ke ooi Tà ke maje ɓaa ke loon’t nè kuwe Sú ree ɔr Tà ke Maje ke dé dubu dè ɓengre de’t nga wont kɔke. 
MRK.4.16	Njar ko ke téei tosoi mba her’t nga, tooi asinan se njé ke ooi Tà ke Maje ɓaa ke loon’t nè kuwe taai se ranel. 
MRK.4.17	Nè Tà ke Maje nè nga ule ngire’n nang dè ɓengre de’t lé, tede ei njé kêm mɔrége. Loo ke nyan ke tur éké nyankumndoo undei loo teei pitring ɔje dè Tà ke Maje ɓaa, ke loon’t nè kuwe ei surei Tà ke Maje nè nga inyei. 
MRK.4.18	Njar ko ke nange ke téei tosoi dann konnge’t nga, ei njé ke ooi Tà ke Maje le Krist nga. 
MRK.4.19	Nè kêm de tò kekek ke dè nyange ke dè nang nè se ndɔ de-ndɔ de. Taɓai ngur nyankinge a, se ngur nyange ke rang gai-gai leŝi de awi ndii dè ɓengre de’t. Nyange nè nga malang in-in pujuri dè Tà ke Maje ke dé dubu dè ɓengre de’t nga ade dè’n ur kuju karè. 
MRK.4.20	Njar ko ke rang ke nange ke téei tosoi dè nang ke maje’t nga, ei njé ke ooi Tà ke Maje ɓaa, taai se kêmnda káng. Taɓai, an-in dè Tà ke Maje nè nga ade loo ke nange kann’n tò tutu ase kɔr-mute-mute a, aru a tɔ.
MRK.4.21	Taɓai Jésu tel ede njékuwe-girnge ede nè:
MRK.4.21	– Ké lampe nga d’unde por tutu le sebe debe dè’t éké le kule gir tire’t wa? Ké d’a ree’n le kunde dè ɗire’t dɔ lé wa? 
MRK.4.22	Ke nè á nyan karé tò loo ɓɔyɔn’t ɗarinè ɓaa, d’a tee se gir’n ndɔ ke rang ɓai. Ke nè á nyan karé tò loo ngeinn’t ɗarinè ɓaa, d’a kuje gir’n ndát-ndát ndɔ ke rang ɓai. 
MRK.4.23	Nanan ke ka mbi’n tò tutu ɓaa, gar-gar maje kade ur mbi’n maje oo’n tà nè nga.
MRK.4.24	Jésu tel ede de kuwe ɓai ede nè:
MRK.4.24	– Undei kumkunju dè ra si’t ɔje dè tà ke ooi nè nga. Nyan ke sei ɔjii nyan adi dooge nga kuwe tɔ á Nube à ɔje’n nyan kade sei. Nyan ke sei ɔjii nyan adi dooge nga, Nube à ile made dè’t kade sei. 
MRK.4.25	Nanan ke aw se nyan ndêin jinn’t ɓaa, Nube à ile made dè’t kade’n. Ke nè á doo aw se nyan ndêin bè jinn’t ɓaa, è ke ndêin bè ke jinn’t nè kuwe Nube à uwe taa jinn’t.
MRK.4.26	Jésu tel ede de kuwe ɓai ede nè:
MRK.4.26	– An-in! gos ke Nube on’n ɓee dè dooge’t. Gos konɓee le’n nga tò asenan karé se doo ke unn ko nyan aw dubu kêm ndɔr’t ɓaa, è tel aw ndi loo le’n. 
MRK.4.27	Loo ke doo nè tò ɓi éké ɔge kum’n ɓi ndɔ a, kada a géa, ko nyan ke è dubu nga in se dè ra’n tɔge ke kété-kété anje kade doo nè ger gir. 
MRK.4.28	Nang kuwe ade ko nyan nè ube a, in ra tɔge sár ade oje ɓita unde kum’n ɓai. 
MRK.4.29	Loo ke ko ide ɓá ɓaa, è ule njékuje koge se kuye ade awi ujei ko tede è nan sa ko ta.
MRK.4.30	Jésu tel deje de kuwe ɓai ede nè:
MRK.4.30	– Ké ri á j’à kuwe kɔje’n Konɓee le Nube wa? Ké gostà ri á j’à kunn kɔje’n dè Konɓee le Nube nga wa? 
MRK.4.31	Konɓee le Nube nga tò tite kum mbi tar karé ke ri’n nè Mutarde. E mbi tar ke kum’n kide nyeem-nyeem dum kum mbi targe ke rang malang ke dé ndɔr dè nang nè se ɓal-ɓal. 
MRK.4.32	Nè loo ke dé dubu’n ɓá ɓaa, ube tɔge yir-yir dum mbi targe ke rang malang. Balkumnge tɔ pel-pel ade helge ke walé asikum rai ndisge le de dè’t.
MRK.4.33	Jésu unn gostàge ke titeke bè ngain ile’n mber Tà ke Maje le Nube ade dooge malang ade ase dè tɔg de’t. 
MRK.4.34	Jésu unn gostà ede’n doobulege tà. Nè loo ke è ndi se kar’n se njékuwe-girnge ɓaa, è ɔrgir gostàge nè malang ade de.
MRK.4.35	Kêm ndɔn’t nè kuwe, loo ke loo sɔl ɓá ɓaa, Jésu ede njékuwe-girnge ede nè:
MRK.4.35	– Ade j’awi gide ba’t nú.
MRK.4.36	Loo ke njékuwegir-Jésuge inyei doobulege ade awi ɓaa, ei unni Jésu kêm ngonn bato ke ndi kêmé kété awi se’n. Ngann batoge ke rang géa awi se de tɔ. 
MRK.4.37	Nganelmal ke bò unde loo tee pitring. Kɔr mann tal bungus-bungus aw kêm bato’t ade nain ngɔr kade rusu kêm’n neĵ. 
MRK.4.38	Nè Jésu tò nang gete dè’n se kali too’n ɓi ɓong bato’t. Njékuwe-girnge reei ndeli nin edi nin ede nè:
MRK.4.38	– Ngar, j’à j’wei. Ké tà yo jé on-in lé á i too’n bè-bè wa?
MRK.4.39	Loo ke è in gir ɓi’t rat ɓaa, è ndáng nganelmal taɓai ede mann ede nè:
MRK.4.39	– Ebe’t ade loo tò nding.
MRK.4.39	Nel ebe ra’n kule ade dè mann tel toso ɗêng-ɗêng. 
MRK.4.40	Go’t gugu, Jésu deje njékuwe-girnge ede nè:
MRK.4.40	– Ké tede ri á i ɓeli bè wa? Ké bain á kundekêm dè Nube’t le si goto bè wa?
MRK.4.41	Ɓel unde de ndàt gang de ade dé deje nan d’ede nè:
MRK.4.41	– Ké doo nè nga è doo ké bain á nel se ba kuwe géa ooi tà tànn’t bè wa?
MRK.5.1	Jésu se njékuwe-girnge gangi ba awi kêm ɓeekon ke Gérasa. 
MRK.5.2	Loo ke Jésu à rise ke nang kêm bato’t ɓai ɓaa, ke loon’t nè kuwe, dingem karé ke ndil ke majelé tò kêmn’t unde loo pitring tee dè ɓada dar’n deĵ. 
MRK.5.3	Doo nè ra ɓee dè ɓada. Nè né è se sul géa, doo karé bè asekum tel tɔ’n ndan lé ta. 
MRK.5.4	Dɔ-dɔ dé tɔ’n se sul a, d’ile kanglang njann’t a tɔ. Nè è gang sul ɗáp-ɗáp a, tête kanglang jap-jap a tɔ. Doo karé bè géa asekum kuwe’n tɔ’n njanm-njanm lé. 
MRK.5.5	Se ndɔge malang, kada a, ndɔɔ a, è ra ɓee dè ɓada a, dè mbalge’t a tɔ. E ur kɔl a, tuje ra’n patat-patat se gaje mbalge a tɔ. 
MRK.5.6	Loo ke è an Jésu heb ɓai kuwe ɓaa, è tɔ ngɔde ree ɔse keje’n nonn’t. 
MRK.5.7	E tam tà se ndu’n ke bòi ede nè:
MRK.5.7	– Ké usi ri ram’t wa? I Jésu Ngonn Nube ke Njèndi sêm danran’t. M’ndêti se ri Nube le kade i ra se’m ndáng lé.
MRK.5.8	E tam tà nè nga titeke bè tede kunn ke Jésu unn ndu’n ade ndil ke majelé ede nè:
MRK.5.8	– I ndil ke majelé, unde loo i tee kêm dingem’t nè nga kɔke.
MRK.5.9	Jésu deje dingem nè nga ede nè:
MRK.5.9	– Ké ri è nan wa?
MRK.5.9	E ile’n dè’t ede nè:
MRK.5.9	– Ri’m nè «kos njérɔge», tede jè bule ngain.
MRK.5.10	Dingem ke ndilge ke majelé tò kêmn’t nga kate Jésu kàt-kàt le kade rɔ de kêm ɓeekon ke Gérasa nga kɔke lé.
MRK.5.11	Kos kɔsnyonge ndai ngɔr kade mbal’t à usei nyan. 
MRK.5.12	Ndilge ke majelé kati Jésu kàt-kàt edi nè:
MRK.5.12	– Inye jé ade j’aw jè tò kêm kos kɔsnyonge’t nè nga.
MRK.5.13	Jésu inye loo ade de. Ndilge ke majelé undei loo teei kêm dingem’t nè nga, awi kêm kos kɔsnyonge’t ɓungei nan dè mbal’t dɔ jɔréi dann ba’t weii kabak. Kos kɔsnyonge nè nga asi aru dɔg loo jooge bè. 
MRK.5.14	Loo ke njé ngonm dege an-in nyan ke tee nè bè ɓaa, in-in se ngɔde awi se tà nè nga asi loo nák-nák kêm ɓee-bò’t se ngann ɓeege. Dooge teei som-som le kawi kan-in nyan ke tee nè nga se kum de. 
MRK.5.15	Loo ke dooge reei ra Jésu’t ɓaa, ei teri dingem ke kété kos ndilge ke majelé undei loo teei kêmn’t nga. Kum’n tel tête rɔk ade tule kubuge rann’t ndii’n maje pêt-pêt. Ɓel unde dooge ndàt gang de. 
MRK.5.16	Njé ke an-in nyan ke tee dè dingem ke kété ndilge ke majelé undei loo teei kêmn’t a, se nyan ke tee dè kos kɔsnyonge’t a tɔ se kum de nga, ɔri ser’n adi dooge ke rang ooi. 
MRK.5.17	Dooge malang unni gir ndêti Jésu le kade inye ɓeekon le de aw loo ke rang’t. 
MRK.5.18	Loo ke Jésu à al kêm ngonn bato’t ɓaa, dingem ke kété ndilge ke majelé tooi kêmn’t nga deje’n ede nè:
MRK.5.18	– Kɔkrɔ karè, ade m’aw sei kuwe.
MRK.5.19	Jésu inye loo ade doo nè nga aw se’n lé, nè è ede’n ede nè:
MRK.5.19	– Ɔte aw ra njé ke lei’t, ɔrgir kêmkanm se nyan malang ke Nube ra sei ade ooi.
MRK.5.20	Loo ke dingem nè ɔte aw ɓaa, unn gir kɔr ser nyan malang ke Jésu ra se’n ase’n loo nák-nák kêm ɓeekon ke ri’n nè Décapole. Kàde dooge malang gete get-get dè tà ke ooi tà dingem’t nè nga.
MRK.5.21	Loo ke Jésu in gide ba’t nú tel ree se ngonn bato ɓaa, kosdoo-bulege ɔsi nja nan rann’t neĵ-neĵ. E nda tà kong ba’t. 
MRK.5.22	Dingem karé bè ri’n nè Jairus. E ngar dè kei kebe nan karé dann madennge’t aw ra Jésu’t. Loo ke è an’n ɓaa, è ɔse keje’n nang nonn’t. 
MRK.5.23	E ndête Jésu ɓɔk-ɓɔk ede nè:
MRK.5.23	– Ngar, ngonn’m ke dinye tò tà yo’t. M’deji le kade i ree ile jii dènn’t aje’n ade’m, m inye’n ade wei lé.
MRK.5.24	Jésu in aw se Jairus. Kosdooge ngain ndolèi goo’n awi rusi nan rann’t njàng-njàng. 
MRK.5.25	Dinye karé ke mese tal rann’t ase lo dɔg-gidé-joo nda dann kosdooge’t nè nga tɔ. 
MRK.5.26	E gui ra njékugege’t bule ade ra’n tur’n se ndáng karè. Taɓai è tuju nyan kingege le’n malang anje kade ratur le’n ɔr dènn’t, nè lot bè á ratur le’n nè nga aw kum’n ke kété-kété. 
MRK.5.27	Dinye nè oo ser nyanra Jésu ɓaa, è kɔi dann doobulege tɔde go Jésu’t aw ɔde tà kubu ke rann’t lêm. 
MRK.5.28	Dinye nè tam kêmn’t ede nè: «Ke nè á m’aw m’ɔde tà kubuge ke ra Jésu’t lêm ɓaa, ratur à ɔr dèm’t karè.» 
MRK.5.29	Loo ke è ɔde tà kubuge ke ra Jésu’t lêm ɓaa, ke loon’t nè kuwe mese ke tal rann’t gang ɗás. E ger kêmn’t titeke ratur le’n nga ɔr dènn’t ɓá ta. 
MRK.5.30	Ke loon’t nè kuwe, Jésu ger kêmn’t titeke tɔgmong kaje dooge tee rann’t ndêin. E tel tur kum’n ke ra doobulege’t deje de ede nè:
MRK.5.30	– Ké nan ɔde tà kubu ke ram’t nè wa?
MRK.5.31	Njékuwe-girnge deji nin edi nè:
MRK.5.31	– Kosdooge ke njin nan rai’t njàng-njàng nè nga an de lé á i deje doo ke njè kɔde rai taɓai wa?
MRK.5.32	Jésu an kosdooge ɗêrêr-ɗêrêr le ger dinye ke njè kɔde ra’n nè nga. 
MRK.5.33	Ɓel ra dinye nè nga ade ndebe nginn-nginn, tede è ger nyan ke è ra nè nga se kêm’n mbak. E ree ɔse keje’n nang non Jésu’t ɔrgir nyan malang ke tee dènn’t nga se ngang’n-ngang’n ade oo. 
MRK.5.34	Nè Jésu ede dinye nè nga ede nè:
MRK.5.34	– Yaa, ratur lei ɔr dèi’t ɓá tede kêmi ke unde dèm’t. Aw se kêmlom, ratur nè nga à tel rai gugu ndan lé ta.
MRK.5.35	Loo ke tà nè nain tà Jésu’t ɓai ɓaa, dooge in-in kêm kei le Jairus ngar dè kei kebe nan, reei edi nin edi nè:
MRK.5.35	– Ngonni ke dinye nga wei ɓá ta. Ké ri taɓai á ɔge’n njèndó dooge nyan taa kebe wa?
MRK.5.36	Nè Jésu unn mbi’n dè tà’t nè nga, è ede Jairus ngar dè kei kebe nan ede nè:
MRK.5.36	– I ɓel lé, unde kêmi dè’m man’t kuwe karé bere.
MRK.5.37	Jésu inye loo ade doo karé ke rang dann’n lé, nè ade Pierre se Jacques se ngokon’n Jean danni nin awi se’n. 
MRK.5.38	Loo ke ei reei teei kêm geng’t le ngar dè kei kebe nan ɓaa, Jésu an dooge ndai à noin se wuwi jik-jik. 
MRK.5.39	Jésu ur go de’t deje de ede nè:
MRK.5.39	– Ké bain á i noin se wuwi jik-jik bè wa? Ngomande nga wei lé ɓai nè tò ɓi karè.
MRK.5.40	Dé ngon kum de dè Jésu’t. Jésu ade dé rɔ dooge nata ɓaa, ɔr bɔ se kon ngonn ke dinye nè nga a, se njékuwe-girnge ke mute a tɔ ade awi se’n. Jésu aw kêm kei ke ngonn ke dinye nè nga tò tutu. 
MRK.5.41	E uwe ji’n ede’n ede nè:
MRK.5.41	– Talita kum, tel se tà kɔje jéi ɓaa, è «Ngomande, i tɔse ndel in dɔ.»
MRK.5.42	Ke loon’t nè kuwe ngomande nè nga ɔse nang in njiye. Ngonn ke dinye nè nga ɓal koje’n è dɔg-gidé-joo. Dooge malang ke ndai tu nyan ke tee’t nè nga, ɓel ra de ngain. 
MRK.5.43	Jésu unn ndu’n ade de le kade d’ɔr sertà nè nga d’ade doo ke rang karé bè géa oo lé. Nè è unn ndu’n ade de le kade d’ade ngomande nè nyan use.
MRK.6.1	Jésu in loon’t nè tel aw kêm ɓee ke Nazareth ke ndɔ ke tɔge tutu. Njékuwe-girnge danni nin awi se’n. 
MRK.6.2	E unn gir ndó dooge nyan kêm kei kebe nan’t se ndɔ taa kebe. Doobulege ke ndii tutu ooi tà lé’n nga, tà ige de sêl ade tami edi nè:
MRK.6.2	– Ké n’inge tàgirge ke titeke bè nga ra wa? Ké gos nyanger nè nga n’in’n ra wa? Ké nan adé tɔgmong á n’ra’n nyankɔbege ke doo an kété ndan lé nè nga wa? 
MRK.6.3	Ké n’ee nga n’ee njè tɔl kagege ke n’ee ngonn le Marie nga lé wa? Ké Jacques se Joses se Jude se Simon nga ei ngakonyége lé wa? Ké kon nannége ei dann jéi’t laa lé wa?
MRK.6.3	Kêm dooge ke Nazareth on de ngain dè Jésu’t ade undei kêm de dènn’t lé. 
MRK.6.4	Nè Jésu ede de ede nè:
MRK.6.4	– Njèribe-dè-tà ke tà Nube’t nga d’ile riɓar dènn’t se looge ke rang malang. Nè njé ke ɓee kojenn’t se njé ke girkà’t le’n, se njénojege le’n kuwe karé á ilei riɓar dènn’t lé.
MRK.6.5	Jésu asekum ra nyankɔbe karé bè kêm ɓee ke Nazareth’t nga lé. Nè né è bè géa, è ɔr ratur ra dooge ke nange. 
MRK.6.6	Tà ige Jésu sêl dè kunn mbi dè tà’t le doobulege.
MRK.6.6	Jésu ɔte aw se ngann ɓeege ke gan-in dè Nazareth gêrêr ndó dooge nyan. 
MRK.6.7	E ɓar njékuwe-girnge ke dɔg-gidé-joo rann’t. E unn gir kule de joo-joo loo kile mber Tà ke Maje’t. E ade de tɔgmong le rɔ’n ndilge ke majelé. 
MRK.6.8	Jésu unn ndu’n ade njékuwe-girnge ede nè:
MRK.6.8	– Loo ke a awi ɓaa unni sade, éké mbu kɔ nyan, éké nar ji si’t lé nè unni kage tɔse kuwe karé bere ji si’t. 
MRK.6.9	I tulei gabang’t nja si’t, nè i tulei kubu dè nan’t joo lé.
MRK.6.10	E tel ede de ede nè:
MRK.6.10	– Kêm kei ke rara ke awi tutu nga, è kuwe i ndii tutu sár kade in-in awi kété. 
MRK.6.11	Kêm ɓee-bò ke rara ke awi tutu nga, ke nè á dooge ke kêm ɓee’t nè uwei sei ke ra de’t lé a, ooi tà le si lé a tɔ ɓaa, loo ke a undei loo le teei nata kêm ɓee’t nè nga ɓaa, i gegi bubur ke nja si’t gák-gák umi dè de’t undei naje le si.
MRK.6.12	Njékuwe-gir-Jésuge ke dɔg-gidé-joo ɔti awi ilei mber edi nè:
MRK.6.12	– I turi hal si le kade i ndii kumgajer se non.
MRK.6.13	Njékuwegir-Jésuge rɔi ndilge ke majelé bule ngain kêm dooge’t a, ndumi wubu dè njératurge’t bule ɔri raturge dè de’t a tɔ.
MRK.6.14	Ngar Hérode Antipas oo titeke kɔbe Jésu oso se loo mbit-mbit ade dooge ke nange tami edi nè:
MRK.6.14	– E Jean ke ndɔ ke è njèkule dooge manné njonm nè á unde loo tee dann njé ke koo’t. Gir’n ke nè á aw’n se tɔgmong le ra’n nyankɔbege gai-gai.
MRK.6.15	Dooge ke nange tami edi nè:
MRK.6.15	– E Elie.
MRK.6.15	Njé ke nange ke rang tami edi nè:
MRK.6.15	– E njèribe-dè-tà ke tà Nube’t ke tite made’n karé dann njéribe-dè-tàge ke kété mari á unde loo tee dann njé ke koo’t.
MRK.6.16	Nè loo ke ngar Hérode Antipas oo sertàge nè nga bè ɓaa, è tam kêmn’t ede nè:
MRK.6.16	– E Jean ke njèkule dooge manné njonm ke ndɔ ke m’ade dé tuge kobe’n dé gang nè nga kuwe á unde loo tee dann njé ke koo’t non.
MRK.6.17	Hérode Antipas kuwe ndɔ ke unn ndu’n ade d’uwe Jean dé tɔ’n d’ile’n dangai’t . E ra bè tede le taa’n kum neen’n Hérodiade. Hérodiade nga kété taa Hérode Philippe ngokon Hérode Antipas. 
MRK.6.18	Jean nga ndɔ ke ede Hérode Antipas ede nè: «Taa neen ngokoin nga è nyan ke kum ra lé sár.» 
MRK.6.19	Wong ra Hérodiade ngain dè Jean’t ade ndige tɔl’n. Nè è se dè ra’n asekum sule Hérode kade tɔl Jean lé. 
MRK.6.20	Hérode Antipas ile koje dè Jean’t ngain. E ger’n ke doo ke njè ra nyan se dè naje’n a, se doo ke tò se ninn’n a tɔ. E an dè Jean sêw-sêw, nè loo ke è oo tà le’n ɓaa, tàgir le’n aw yo-yo, nè-nè. Nè né è bè géa, Hérode Antipas ur mbi’n oo’n tà le Jean se ranel. 
MRK.6.21	Ndɔ karé bè, Hérode ra nan ke ɔje dè ɓal koje’n. E ndɔ ke kanm ke Hérodiade ndi ngine tchên. Hérode Antipas ade dé ra nyankusege ranm-ranm ɓar’n balkum njékonɓeege le’n se njé kan dè njérɔge a se dooge ke ngàk-ngàk ke kêm ɓeekon ke Galilée a tɔ. 
MRK.6.22	Ngonn le Hérodiade ke mande aw go de’t kêm kei loo ra nan’t nè nga. E ndam ade nel ngar Hérode se njé ke è ɓar de loo nyankuse’t nè nga. Ngar Hérode ede ngomande nè nga ede nè:
MRK.6.22	– Nyan riri géa i deje’m ɓaa, m’a m’adi kuwe.
MRK.6.23	Hérode in ile tà kɔke salang ede nè:
MRK.6.23	– M’unn ndu’m se ri Nube, nyan riri ke i deje’m nga, né è debe ɓeekon le’m géa, m’a m’adi kuwe.
MRK.6.24	Ngomande nè nga unde loo tee aw deje kon’n ede nè:
MRK.6.24	– Ké ri á i ndige kade m’deje wa?
MRK.6.24	Kon’n ede’n ede nè:
MRK.6.24	– I deje dè Jean ke njèkule dooge manné njonm nga.
MRK.6.25	Ke loon’t nè kuwe, ngomande nè nga ɔse wan tel dè njann’t aw ra ngar Hérode’t ede’n ede nè:
MRK.6.25	– Ade’m dè Jean ke njèkule dooge manné njonm kêm nyan’t ɗari-ɗarinè.
MRK.6.26	Ngar tel ndinge ra’n. Nè è asekum kɔge nyan ke ngomande deje’n nè nga lé, tede tà ke kété in ile kɔke salang tàkum dooge ke è ɓar de loo nyankuse’t nga. 
MRK.6.27	Ke loon’t nè kuwe, ngar Hérode Antipas unn ndu’n ade njèrɔ karé ke njè ngonm dangaige ede nè:
MRK.6.27	– Aw i ree se dè Jean ke njèkule dooge manné njonm ade’m.
MRK.6.27	Njérɔ nè nga ɔte aw kêm kei dangai’t, tuge dè Jean se kuye kaskar gang. 
MRK.6.28	Loo ke è tuge dè Jean gang ɓá ɓaa, è ile kêm nyan ke laa’t ree’n ade ngomande. Ngomande nè nga in-in’n ke kété aw’n ade kon’n. 
MRK.6.29	Loo ke pajage le Jean ooi tà’n ɓaa, awi unni ninn’n dubi.
MRK.6.30	Njékawkulege teli reei ɔsi nja nan ra Jésu’t ɔri ser kulege malang ke kété rai a, se nyange malang ke kété ndói dooge a tɔ adi oo. 
MRK.6.31	Jésu unn ndu’n ade de ede nè:
MRK.6.31	– Sei kuwe i reei ade j’awi ngang loo’t nata jè taai kebe ndêin ɓita.
MRK.6.31	Tede doobulege awi a, teli a, ade d’inge loo kuse nyan bè géa lé. 
MRK.6.32	Jésu se njékuwe-girnge ali kêm ngonn bato’t, awi ngang loo’t nata. 
MRK.6.33	Dooge ngain an-in de loo kaw’t a, geri loo ke d’a d’aw ke tutu a tɔ. Dooge in-in se kêm ɓee-ɓee malang awi se nja de teei loo ke Jésu se njékuwe-girnge à awi ke tutu nga kété. 
MRK.6.34	Loo ke Jésu rise nang kêm ngonn bato’t ɓaa, an kosdoo-bulege. E an kumndoo le de tede tooi asinan se batege ke njèkul de goto bè. E an kumndoo le de ade unn gir ndó de tàge ngain bè. 
MRK.6.35	Nain ngɔr kade kàde ur. Njékuwe-gir-Jésuge reei rann’t edi nin edi nè:
MRK.6.35	– Loo ke nè nga è ngang loo ke nata karè a, kàde géa à ur ngɔr a tɔ. 
MRK.6.36	Unn ndui ade doobulege teli awi kêm ɓeege’t se ngann ɓeege ke dè nan’t gêrêr nè, ndogoi nyan usei.
MRK.6.37	Jésu ede de ede nè:
MRK.6.37	– Sei kuwe adi de nyan d’use.
MRK.6.37	Nè njékuwe-girnge deji nin se gos edi nè:
MRK.6.37	– Ké i ndige kade j’aw jè ndogo nyankuse kum nar kule ke ndɔ aru joo ɓaa, j’ade de d’use wa?
MRK.6.38	Jésu tel deje de se gos ede nè:
MRK.6.38	– Ké mapa ke ji si’t nga è kandang wa? Awi an-in ɓita.
MRK.6.38	Loo ke d’aw dé deje ɓaa, d’ede’n d’ede nè:
MRK.6.38	– Mapa è mi a, tutu kanje è joo a tɔ.
MRK.6.39	Jésu unn ndu’n ade njékuwe-girnge ede nè:
MRK.6.39	– Adi dooge malang ndii nang. Adi mate de ke karé ndii dè walè ke tebe’t nè a, adi mate de karé ke rang ndii dè walè ke tebe’t nú a tɔ.
MRK.6.40	Dooge ndi nang rip-rip se mate de, mate de. Njé ke nange ndii dè nan’t aru, njé ke nange ndii dè nan’t asi kɔr-mi a tɔ. 
MRK.6.41	Jésu unn mapa ke mi se tutu kanjege ke joo nè nga jinn’t. E an loo ke danrán, ra Nube oiyo ɓita tête danné ade njékuwe-girnge le kade kayai awi undei non mate dooge malang. Go’t gugu, Jésu kai kanje ke joo nè nga kosdooge malang. 
MRK.6.42	Nanan géa use mapa ndann gɔj-gɔj. 
MRK.6.43	Gute mapa se kanje ke nain nga njékuwegir-Jésuge otoi rusu ngann janga dɔg-gidé-joo. 
MRK.6.44	Dann dooge ke usei mapa nga, dingemge ei aru dɔg loo mi.
MRK.6.45	Loo ke Jésu nda ede doobulege kade teli awi ɓéee ɓaa, ke loon’t nè kuwe è unn ndu’n ade njékuwe-girnge ede nè:
MRK.6.45	– Ali kêm bato’t awi gide ba’t kété nonm’t kum si ke ɓee ke Bethsaida.
MRK.6.46	Loo ke è inye de ade d’aw ɓá ɓaa, è ɔte aw kum’n ke dè mbal’t tede kɔje tà se Nube. 
MRK.6.47	Ndɔ il ɓá, njékuwe-gir-Jésuge ali kêm bato’t awi danné bɔp. Jésu kuwe se kar’n bere á nain nang. 
MRK.6.48	E an titeke tur se njékuwe-girnge ngain loo kɔse bato kade aw ke kété tede nel tile kum de ɔse de ke gugu-gugu. Ase tite tà gir loo’t á Jésu njiye dè ba’t ɔje ke ra njékuwe-girnge’t. E ra titeke ayé tuge tà de gang bè. 
MRK.6.49	Loo ke njékuwe-gir-Jésuge an-in nin njiye dè ba’t titeke bè ɓaa, ei giri kêm de’t edi nè è doo ke koo. E á ei noin kaláng-kaláng. 
MRK.6.50	Tede loo ke d’an’n ɓaa, ndil de tee an-in soin-soin. Ke loon’t nè kuwe, Jésu tam se de ede nè:
MRK.6.50	– Ebi’t ɓel, è man Jésu kuwe.
MRK.6.51	Go’t gugu, Jésu al aw ndi kɔte de’t kêm bato’t ɓaa, ke loon’t nè kuwe, nel gang ɗás. Njékuwe-girnge malang teli ndii giw. 
MRK.6.52	Dé ger gir nyan ke ɔje dè mapa ke Jésu ade in dè made’t ke kété-kété nga lé. Nè d’uwe kêm de mong dè kunn mbi dè tà’t le de nga ke kété-kété.
MRK.6.53	Loo ke Jésu se njékuwe-girnge gangi ba ɓaa, ei reei teei kêm ɓeekon ke Génésareth, undei bato le de tà ba’t. 
MRK.6.54	Loo ke ei undei loo kêm bato’t teei nata ɓaa, ke loon’t nè kuwe, dooge an-in Jésu geri nin ɓá ta. 
MRK.6.55	Dooge awi se loo-loo kêm ɓeekon’t nè bere mbak. Taɓai unni gir koto njératurge se nyan tò de reei se de ra Jésu’t tede d’ede de loo ke è ndi tutu. 
MRK.6.56	Se looge malang ke Jésu aw tutu, kêm ngann ɓeege se ɓee-bòge éké loo ndɔrge géa, dooge otoi njératurge umi de nang rip-rip ndá-loo’t. Dé ndête Jésu le kade inye njératurge ade ɔdi tà kubu ke rann’t lêm. Gir’n ke nè á, njératurge malang ke ɔdi tà kubu ke rann’t ɓaa, ratur le de in dè de’t kengeng.
MRK.7.1	Pharisienge se njékɔrgir gute-nduge ke nange in-in kêm ɓee-bò ke Jérusalem reei kebi nan ra Jésu’t. 
MRK.7.2	Ei an-in njékuwe-gir-Jésuge ke nange ndii usei nyan se ji de ke mine anje togo se go nyangirkà le Pharisienge. 
MRK.7.3	Pharisienge se gute Juipge ke rang malang nga togoi ji de tchák-tchák undei kil de’t dɔ ɓita usei nyan ɓai. E nyangirkà le de bè. 
MRK.7.4	Loo ke Juipge se Pharisienge in-in nata teli reei kêm kei ɓaa, ndogi mann ɓita usei nyan ɓai. Nyangirkàge ke rang ngain ke tite togo nyankain mannge se jó gɔrge se jó ke ninge-kasege nga, d’an go de sêw-sêw. E ke nè á se kar lé; gute nyangirkàge nain ɓai.
MRK.7.5	Gir’n ke nè á Pharisienge se njékɔrgir gute-nduge deji Jésu edi nè:
MRK.7.5	– Ké bain á njékuwe-girige inyei go nyangirkà le bɔ dege ɓaa, usei nyan se ji de ke yoro wa?
MRK.7.6	Jésu ede de ede nè:
MRK.7.6	– Sei njé kede gosge! Tà ke ndɔ ke Esaie njèribe-dè-tà ke tà Nube’t tam kété mari ɔje’n dè si nga è kum kuwe. Oiyo, ndɔ ke è ndang kêm magtub’t ede nè:
MRK.7.6	«Kosdooge le Nube nè nga ɗɔyi man se tà de karè,
MRK.7.6	nè ngarankêm de ndii heb se’m.
MRK.7.7	Dé ɗɔi’m ke non-non karè,
MRK.7.7	tede dé ndó dooge nyangirkà le de
MRK.7.7	titeke ei ndukunnge le’m man Nube bè.»
MRK.7.8	Jésu ede nè:
MRK.7.8	– Sei inyei go ndukunnge le Nube ɓaa, nyangirkà le dooge karè tá i tɔsi kum si dè’t.
MRK.7.9	Jésu aw se de ke kété-kété ede nè:
MRK.7.9	– Kerɔte kuwe, sei surei go ndukunnge le Nube inyei tede le liger dè nyangirkà’t le si tá lagr-lagr. 
MRK.7.10	Ndɔ ke kété Moise tam ede nè: «I ɗɔi bɔi se koin.» Taɓai ndɔ ke è tam ede nè: «Doo ke nede bɔ’n éké kon’n ɓaa, d’ade tɔl’n kɔke gar-gar.» 
MRK.7.11	Nè sei tami edi nè: «Ke nè á doo karé ede bɔ’n éké kon’n ede nè: Nyan nè nga kété m’ayé ra’n sei, nè ɗarinè loo’n goto tede m’unn m’ade Nube ta.» 
MRK.7.12	Sei inyei loo adi doo nè nga le kade ra se bɔ’n éké kon’n lé ta. 
MRK.7.13	Titeke bè á, sei teli tà le Nube ke nyan ke raikarè tede nyangirkà le si ke i ndói nan ke kété-kété nga. E ke nè á se kar’n lé, nè sei rai nyange ke rang ke titeke bè ngain ɓai.
MRK.7.14	Go’t gugu, Jésu tel ɓar doobulege rann’t ede de ede nè:
MRK.7.14	– Sei malang uri mbi si ooi tà ke m’a m’tam nè tede kade i giri gir’n njai. 
MRK.7.15	Nyan ke doo use nga, è karé bè ke à tel’n ke doo ke mine goto. Nè nyan ke in ɓengre doo’t á à tel’n ke doo ke mine. [ 
MRK.7.16	Nanan ke ka mbi’n tò tutu le koo’n tà baa, maje kade nel mbi’n oo’n tà le’m.]
MRK.7.17	Loo ke Jésu inye doobulege tel ree kei ɓaa, njékuwe-girnge deji nin gir gostà nè. 
MRK.7.18	E ede de ede nè:
MRK.7.18	– Sei géa ké kêm si tɔ kuju tà lé titeke bè tɔ wa? Nyan ke doo use nga à tel’n ke doo ke mine lé. 
MRK.7.19	Kerɔte kuwe, nyan ke doo use nga aw kêm ɓengrenn’t lé, nè aw kêm jebelenn’t ade go’t gugu ɓaa, è aw ede’n yide. Jésu tam tà nè nga titeke bè tede è tel nyankuse malang ade è ke unju tede le njétaa-kêmnge.
MRK.7.20	Jésu ede de ɓai ede nè:
MRK.7.20	– Nyan ke in kêm ɓengre doo’t á tel’n ke doo ke mine. 
MRK.7.21	Tàgirge ke majelé in-in kêm ɓengre dooge’t kei. Titeke bè á dooge teli ei njé tooi se nan ke kaiya’t, njéɓog-ge, njé tɔl dooge, 
MRK.7.22	njé sang neen dooge, njékêmkeinge, njékêmyêrge, njé ra nyan pás-pàsge se njé tête tàge, njé ti rage a, se njé tam tàge ke raikarè a tɔ. 
MRK.7.23	Nyange ke majelé malang nè nga in-in kêm ɓengre doo’t kei á adi doo mine’n tanm-tanm.
MRK.7.24	Jésu in loon’t nè aw kêm ɓeekon ke Tyr. E aw ndi kêm kei karé’t bè. E ndige le kade doo karé bè géa ger lé, nè è asekum ndi kêm kei nè nga se go ngein lé. 
MRK.7.25	Ke loon’t nè kuwe, dinye karé ke ndil ke majelé tò kêm ngonn’n ke dinye’t nga oo ser Jésu. E ree oso nang njann’t gɔrɔk. 
MRK.7.26	Dinye nga è Grec, doo ke dɔ ke d’oje’n kêm ɓee ke Phénicie ɓeekon ke Syrie. E deje Jésu le kade rɔ ndil ke majelé kêm ngonn’n ke dinye’t kɔke. 
MRK.7.27	Jésu ede dinye nè nga ede nè:
MRK.7.27	– Inye loo ade ngann njéɓeege usei nyan ndanni ɓita. Kunn nyankuse le ngann njéɓeege kile kade ngann bisege nga è loon’t lé.
MRK.7.28	Dinye nè nga tel ile jésu dè’t ede nè:
MRK.7.28	– Ngar i tam è kum kuwe, nè ngann bisege nga tooi gir table’t le kuse nyon-nyon mur le ngann njéɓeege ke toso nang.
MRK.7.29	Jésu tel ede dinye nè nga ede nè:
MRK.7.29	– Se go tà ke i tam ede’m nè nga, maje kade i tel aw ɓéee. An! ndil ke majelé nga unde loo tee kêm ngonni ke dinye’t nga ɓá ta.
MRK.7.30	Loo ke dinye nè tel aw ɓéee ɓaa, è inge ngonn’n nè nga tò dè tire’t jêke^ tede ndil ke majelé nga unde loo tee kêmn’t ɓá ta.
MRK.7.31	Go’t gugu ɓaa, Jésu in kêm ɓee-bò ke Tyr aw kêm ɓeekon ke Sidon. E unde kêm ɓeekon ke Décapole gang tel ree kum’n ke tà ba ke Galilée gugu. 
MRK.7.32	Dooge ke nange reei se dingem karé ke njè mbi mbe ra Jésu’t. Dingem nè nga gaker tà ngain. Dé ndête Jésu le kade ile ji’n dènn’t aje’n ade de. 
MRK.7.33	Jésu ɔr njè mbi mbe nè nga njɔl dann doobulege’t se kar’n aw se’n ngang loo’t nata. E ra mann tà’n ngaw-jinn’t tule mbi dingem’t nè nga. 
MRK.7.34	Go’t gugu Jésu an loo ke dɔ danrán, ile kêm’n puun ɓaa, è ede njè mbi mbe nè ede nè:
MRK.7.34	– Ephrata! tel se tà koje jéi ɓaa, è «Ka mbi dingem i gang reng.»
MRK.7.35	Ke loon’t nè kuwe, ka mbi dingem nè gang reng a, ndon’n ɗile ra’n ade unn gir tam tà njai-njai a tɔ. 
MRK.7.36	Jésu unn ndu’n ade dooge ke ndai loon’t ede nè:
MRK.7.36	– Adi ta nè nga tee tà si’t ade doo ke rang karé bè géa oo lé.
MRK.7.36	Nè loo ke è tam se de tà nè bè ɓaa, lotbè á d’unn tà nè nga d’ase’n loo nák-nák. 
MRK.7.37	Ndil de tee an-in soin-soin ade dé tam d’ede nè:
MRK.7.37	– N’ra nyange ke dum kum. N’ade njé mbi mbege teli ooi tà ɗarinè a, n’ade njé ke kété asikum tami tà njai lé géa, teli tami tà njai-njai ɗarinè a tɔ.
MRK.8.1	Kêm ndɔn’t nè nga, kosdoo-bulege teli kebi nan ra Jésu’t. Nyan ke bè le kade usei goto. Jésu ɓar njékuwe-girnge rann’t ede de ede nè:
MRK.8.2	– M’an kumndoo le kosdooge nè nga. An-in! dé ndi se’m ase ndɔ mute ɓila. Nè ɗarinè nyan ke bè le kade d’use goto. 
MRK.8.3	Ke nè á m’inye de bè m’ade dé tel d’aw ɓéee kêm de ɓo ɓaa, kumkil à ra de rebe, tede njé ke nange dann de’t in-in heb ngain.
MRK.8.4	Njékuwe-gir-Jésuge edi nin edi nè:
MRK.8.4	– Loo ke nè nga, è kêm dile karè. Ké j’à j’ingei mapa ra le kade dooge nè nga usei ade kêm de ndann wa?
MRK.8.5	Jésu deje njékuwe-girnge ede nè:
MRK.8.5	– Ké mapa ke ji si’t nga è kandang wa?
MRK.8.5	Njékuwe-girnge teli ilei nin dè’t edi nè:
MRK.8.5	– Mapa ke tò ji jé’t nga è ji sejimute bere.
MRK.8.6	Jésu unn ndu’n ade doobulege ede nè:
MRK.8.6	– I ndii nang se mate si-mate si.
MRK.8.6	Go’t gugu è unn mapa ke ji sejimute nè nga jinn’t, è an loo ke danrán, ra Nube oiyo ɓita uwe tête danné ade njékuwe-girnge kade kayai mate doobulege nè nga.Njékuwe-girnge kayai mapa nè nga kosdoo-bulege se mate de-mate de. 
MRK.8.7	Ngann kanjege ke kɔbe tò ji de’t tɔ. Jésu ra Nube oiyo dè’t ɓita ede njékuwe-girnge le kade unni awi undei non kosdoo-bulege nè nga tɔ. 
MRK.8.8	Kosdooge usei mapa ndanni gɔj-gɔj. Njékuwe-gir-Jésuge kotoi gute ke nain nanga rusu ngann janga ji sejimute. 
MRK.8.9	Dooge ke usei mapa nga ei dingemge aru dɔg loo sɔ. Jésu unn ndu’n ade doobulege teli awi ɓéee le de. 
MRK.8.10	Ke loon’t nè kuwe, Jésu se njékuwe-girnge ali kêm bato’t awi kum de ke ɓeekon ke Dalmanutha.
MRK.8.11	Pharisienge reei ra Jésu’t, ei unni gir naji se’n tà. Ei deji nin le kade ra nyankɔbe tɔje’n de titeke tɔgmong le’n nga in danran ra Nube’t kuwe. Dé ra titeke bè le nan’n kêm’n. 
MRK.8.12	Jésu ile kêm’n puun ede nè:
MRK.8.12	– Ké bain á sei dooge ke i ndii dè nang ɗarinè i deji nyankɔbe ke gai ke in danrán ra Nube’t wa? Kerɔte kuwe, man m’ede sei ndàt, nyankɔbe ke i deji nga, d’a ra kade an-in ndan lé.
MRK.8.13	Jésu se njékuwe-girnge inyei Pharisienge ali kêm bato’t awi gide ba’t gugu.
MRK.8.14	Kêm njékuwe-gir-Jésuge wei nal dè kɔi mapa bule ji de’t. Nè nyan ra maje ade mapa karé bere luk-luk nain kêm bato’t. 
MRK.8.15	Jésu ndeje njékuwe-girnge ndej-ndej ede nè:
MRK.8.15	– Undei kumkunju dè ra si’t le gang kɔte pululu’t le Pharisienge éké le Hérode Antipas nga lé.
MRK.8.16	Njékuwe-gir-Jésuge murin tà dann de’t edi nè:
MRK.8.16	– Ké n’tam tà nè nga bè tede mapa ke goto ji jéi’t nga wa?
MRK.8.17	Jésu ger tà ke kêm de’t nga mbak. E deje de ede nè:
MRK.8.17	– Ké bain á sei murin tà edi nè: «E tede mapa ke goto ji si’t wa?» Ké è tede kunn mbi dè tà’t le si nga wa? 
MRK.8.18	Kum si tò tutu kuwe, nè sei an-in loo lé. Ka mbi si tò tutu kuwe, nè sei ooi tà lé. Ké kêm si wei nal dè mapa ke ndɔ ke m’ade i kayai dooge nè ta wa? 
MRK.8.19	Mapa ke mi ke ndɔ ke m’tête danné m’ade i kayai kosdoo-bulege aru mi loo dɔg nga, ké ndɔ ke i kotoi gute ke nain rusu ngann janga kandang wa?
MRK.8.19	Njékuwe-gir-Jésuge ilei nin dè’t edi nè:
MRK.8.19	– Ndɔ ke j’oto gute ke nain rusu ngann janga dɔg-gidé-joo.
MRK.8.20	– Mapa ke ji sejimute ke ndɔ ke m’tête danné m’ade i kayai kosdoo-bulege aru sɔ loo dɔg nga, ké i kotoi gute ke nain rusu ngann janga kandang wa?
MRK.8.20	Dé tel d’ile’n dè’t d’ede nè:
MRK.8.20	– Ndɔ ke j’oto gute ke nain rusu ngann janga ji sejimute.
MRK.8.21	Jésu tel deje njékuwe-girnge ede nè:
MRK.8.21	– A ɓaa, ké kêm si tɔ kuju tà ade i geri tà nè njai lé ɓai wa?
MRK.8.22	Jésu se njékuwe-girnge reei kêm ɓee ke ri’n nè Bethsaida. Dooge ɔri non dingem karé ke njèkumtɔ reei se’n ra Jésu’t. Dé ndête Jésu le kade ule ji’n ɔde’n ra dingem nè nga lêm. 
MRK.8.23	Jésu uwe ji njèkumtɔ nè nga ɔr’n njɔl aw se’n gide ɓee’t nata. Go’t gugu è ra mann tà’n jinn’t ɔde’n kum njèkumtɔ nè nga ɓaa, è deje’n ede nè:
MRK.8.23	– Ké an loo lit-lit ndêin wa?
MRK.8.24	Doo nè nga teen kum’n ɓaa ede nè:
MRK.8.24	– M’an dooge njiyei gangi lit-lit tàkum’t tite kagege bè.
MRK.8.25	Go’t gugu Jésu tel ɔde kum dingem nè nga se ji’n. Dingem ke njèkumtɔ ɔr kum’n an loo gerer ɓaa, kum’n tel tò karè ade an’n loo njai-njai. 
MRK.8.26	Jésu ede njèkumtɔ nè nga ede nè:
MRK.8.26	– Aw kumi ke kété m i tel aw kêm ɓee’t gugu lé ta.
MRK.8.27	Jésu se njékuwe-girnge awi ke kêm ngann ɓeege le ɓeekon ke Césarée le Philippe. Loo ke dé nain rebe ɓai ɓaa, Jésu deje njékuwe-girnge ede nè:
MRK.8.27	– Man nga, ké dooge tami edi nè m’ee nan wa?
MRK.8.28	Dé d’ede’n d’ede nè:
MRK.8.28	– Doo ke nange tami edi nè: I Jean ke ndɔ ke è njèkule dooge manné njonm; njé ke nange edi nè: I Elie; njé ke nange ke rang edi nè: I njéribe-dè-tà ke tà Nube’t karé dann njéribe-dè-tàge’t le’n ke mari.
MRK.8.29	Jésu deje njékuwe-girnge ede nè:
MRK.8.29	– A ɓaa sei, ké i tami edi nè m’ee nan wa?
MRK.8.29	Pierre tel ile jésu dè’t ede nè:
MRK.8.29	– I i Messie.
MRK.8.30	Jésu ɔge de le kade dé ribe dè’n d’ade doo karé bè géa oo lé.
MRK.8.31	Unn gir kêm ndɔn’t nè nga, Jésu ede njékuwe-girnge ede nè:
MRK.8.31	– Man ke m’ee Ngonn doo nga, nyankêmkonge ngain à rai man. Ngatɔgege le Israel se njékɔrgir gute-nduge se maw njékuje nyan-mesege à utei man mbeng a, à tɔli man a tɔ. Ndɔ ke njèkon’t mute ɓaa, m’a m’unde loo tee dann njé ke koo’t.
MRK.8.32	Jésu ede de tà nè nga ndàt. Nè Pierre ɔr’n njɔl aw se’n ede’n ede nè:
MRK.8.32	– I tam tà titeke bè lé.
MRK.8.33	Nè Jésu tel tur kum’n ke ra njékuwe-girnge’t ke rang. E ndáng Pierre ede nè:
MRK.8.33	– Sú, ɔte tàm’t ke rang tede nyan ke Nube ndige uwe kêmi lé, nè nyan ke dooge ndigi tá uwe kêmi.
MRK.8.34	Taɓai è ɓar doobulege se njékuwe-girnge ke rann’t ede de ede nè:
MRK.8.34	– Ke nè á doo karé ndige le k’ee njèkuwe-gir’m ɓaa, maje kade inye go tàgir ke ɔje dè ra’n kɔke a, maje kade unn kage-ke-dese le’n ndolè’n goo’m a tɔ. 
MRK.8.35	Nanan ke ndige ngonm ra’n sár-sár ɓaa à wei, nè nanan ke ile ra’n kɔke salang tede tà le’m a, tede Tà ke Maje a tɔ ɓaa, à ndi kumgajer kerɔte. 
MRK.8.36	Ke nè á doo karé inge nyan-majege malang ke dè nang nè, nè kure nyan ra’n ɔde kum ngarankum ra’n ɓaa, ké ri á à è soon’t wa? 
MRK.8.37	Ké ri á doo ayé kade le taa’n ngarankum ra’n wa? 
MRK.8.38	Man Ngonn doo nga m’a m’tel ree dann ndubra’t le Bɔ’m se njékêmndage ke danrán. Nanan ke ra’n sɔl’n dèm’t se dè tà’t le’m non njé ra majelége ke njé mbate Nubege ke ndii dè nang nè ɓaa, man Ngonn doo nga géa ra’m à sɔl’m dènn’t tɔ.
MRK.9.1	Jésu ede doobulege se njékuwe-girnge ede nè:
MRK.9.1	– An-in! man m’ede sei ndàt, dooge ke nange dann si sei ke i ndii nè’t a an-in Konɓee le Nube ke ndɔ ke rang à ree se tɔgmong nga pa ɓita à weii ɓai.
MRK.9.2	Loo ke Jésu ede njékuwe-girnge tà yoo’n se kunde loo tee le’n dann njé ke koo’t, ra ndɔ mute-mute ɓaa, è ɔr Pierre, Jacques se Jean njɔl ade awi se’n dɔ dè mbal karé’t bè. Ra’n tel waks tàkum de’t. 
MRK.9.3	Kubuge le’n ke rann’t unni gir ndoléi kein-kein a, ndai káng-káng a tɔ. Doo karé ke dè nang nè ase togo kubu kade nda tite kubuge le Jésu ke rann’t nè goto. 
MRK.9.4	Njékuwegir-Jésuge ke mute nè nga an-in njèyo Moise se njèyo Elie undei loo teei hɔi ke ra de’t, ndai ɔji tà se Jésu. 
MRK.9.5	Pierre unn tà tam ede Jésu ede nè:
MRK.9.5	– Ngar, è soo’t kade jè ndii nè: J’à ra kei kanm mute, karé à è lei, karé à è le Moise, karé à è le Elie a tɔ.
MRK.9.6	Pierre ger gir tà ke è tam nè nga lé, tede ɓel ra Pierre se madennge ke joo nè nga ngain. 
MRK.9.7	Bum ree utu dè de lêt, Nube tam tà dann bum’t nè ede nè:
MRK.9.7	– E nè nga è Ngonn’m ke m’tár’n ngain, ooi tà tànn’t.
MRK.9.8	Ke loon’t nè kuwe, njékuwe-gir-Jésuge ke mute gon-in loo yó, ke nè. Moise se Elie gotoi njêl karè. Nè Jésu kuwe se kar’n luk-luk á nain se de. 
MRK.9.9	Jésu se njékuwe-girnge ke mute nè in-in dè mbal’t dɔ à risi ke nang ɓaa, è ndeje de ndej-ndej ede nè:
MRK.9.9	– Nyan ke sei an-in nga, ɔri ser’n adi doo karé ke rang bè oo lé sár kade man ke m’ee Ngonn doo m’unde’n loo m’tee’n dann njé ke koo’t ɓita.
MRK.9.10	Njékuwe-gir-Jésuge ilei koje dè tà ke è ede de’t nga. Nè né è bè géa, ei deji nan tà dann de’t edi nè:
MRK.9.10	– Kunde loo tee dann njé ke koo’t leyé ke n’tam tà’n nga, ké gir’n è ri wa?
MRK.9.11	Njékuwe-gir-Jésuge deji nin edi nè:
MRK.9.11	– Ké bain á njékɔrgir gute-nduge tami dɔ-dɔ edi nè: Gar-gar Elie à tel ree pa ɓita nyange ke rang à teei ɓai wa?
MRK.9.12	Jésu ede de ede nè:
MRK.9.12	– Elie à tel ree le gɔl nyange malang kade teli tooi loon’t titeke kété pa ɓita. A ɓaa, ké bain á dé ndang tà kêm Magtubge’t d’ɔje’n dè’m man Ngonn doo d’ede nè: Gar-gar nyankêmkonge ngain à ra’m a, d’a d’an’m ke nyan lé a tɔ wa? 
MRK.9.13	Nè né è bè géa, man m’ede sei titeke Elie nga tel ree ɓá, nè dooge ke nange rai se’n nyan titeke kêm de ndige se go tà ke dé ndang kêm magtub’t d’ɔje’n dè’n kété mari.
MRK.9.14	Jésu se njékuwe-girnge ke mute teli à reei ke ra njékuwe-girnge ke rang. Ei an-in doobulege gugi dè njékuwe-girnge ke rang nè nga wàk. Njékɔrgir gute-nduge ndii à naji se de tà ke kété-kété. 
MRK.9.15	Loo ke kosdoo-bulege an-in Jésu pan ɓaa, ke loon’t nè kuwe, ei ndebi ɗêk-ɗêk, an-in ngɔde le rai nin lapya. 
MRK.9.16	Jésu deje njékuwe-girnge ede nè:
MRK.9.16	– Ké tà ri á i ndii i naji nan se njékɔrgir gute-nduge wa?
MRK.9.17	Dingem karé dann kosdoo-bulege’t in ile jésu dè’t ede nè:
MRK.9.17	– Ngar, m’ree se ngonn’m ke dingem ke ndil ke majelé ɔge’n tam tà rai’t. 
MRK.9.18	Loo ke rara géa, ndil ke majelé uwe’n ile’n nanga barak. Loo ke uwe’n ile’n nang barak ɓaa, pululu tée tànn’t pɔt-pɔt a, use gɔge’n matchatch-matchatch a, sure mbangang-mbangang a tɔ. M’deje njékuwe-girige le kade rɔi ndil ke majelé nè nga kɔke kêmn’t, nè tɔg de ase lé.
MRK.9.19	Jésu deje njékuwe-girnge ɓai ede nè:
MRK.9.19	– Sei dooge ke i ndii dè nang nè ɗarinè nga, ké sei doo rige á kundekêm le si goto bè wa? Ké m’a ndi se si dè nang nè ndɔ kandang ɓita kundekêm le si à tò ɓai wa? Ké m’a kile kêm’m dè si’t nja kandang wa? I reei se ngonn nè nga ram’t laa.
MRK.9.20	Dé ree se ngonn nè nga ra Jésu’t. Loo ke ndil majelé an Jésu pan ɓaa, ke loon’t nè kuwe è unn ngonn nè nga yei’n yák yák ile’n nang barak. Ngonn nè ndubri nang gurur-gurur a, pululu tée tànn’t pɔt-pɔt a tɔ. 
MRK.9.21	Jésu deje bɔ ngonn ke dingem nè nga ede nè:
MRK.9.21	– Ké nyan nè nga ra ngonni ase ndɔ kandang ɗarinè ta wa?
MRK.9.21	E tel ile jésu dè’t ede nè:
MRK.9.21	– Nyan nè nga ra’n se ngonn’n mari. 
MRK.9.22	Dɔ-dɔ ndil ke majelé sure ngonn nè nga ile’n poro éké manné le kade an-in mann wei. Nè ke nè á ase ra nyan karé tede tà le’n ɓaa, kɔkrɔ karè i din-in jè.
MRK.9.23	Jésu tel deje bɔ ngonn nè nga ede nè:
MRK.9.23	– Ké bain á i tam ede nè: Ke nè á ase ra nyan karè wa? Doo ke unde kêm’n dè Nube’t ɓaa, Nube asekum ra nyan malang tede’n kuwe.
MRK.9.24	Ke loon’t nè kuwe, bɔ ngonn nè nga tam se ndu’n ke bòi beng ede nè:
MRK.9.24	– Kuwe-ɓee, m’unde kêm dè Nube’t kuwe! I din-in’m tede kundekêm le’m ase lé.
MRK.9.25	Jésu an kosdoo-bulege têti nan yip à reei ke ra de’t. E unn gir ndáng ndil ke majelé nè nga ede nè:
MRK.9.25	– I ndil ke majelé ke njé kɔge ngonn nè tam tà se koo tà nga, man m’unn ndu’m m’adi, unde loo i tee kêmn’t aw se noin.
MRK.9.26	Ndil ke majelé ra ngonn nè ade non kaláng-kaláng a, sure mbangang-mbangang a, ɓita unde loo tee aw ɓai. Ngonn nè tel tò nang ratch. Dooge bule dann njé ke ndai loon’t edi nè:
MRK.9.26	– Ngonn basa nga wei ɓá ta.
MRK.9.27	Nè Jésu uwe ji’n ade ɔse nang in nda dɔ. 
MRK.9.28	Jésu tel aw ɓéee. Loo ke njékuwe-girnge ndii se’n se kar de bere ɓaa, ei deji nin edi nè:
MRK.9.28	– Ké gir’n è ri á jè j’aw se tɔgmong le rɔ’n ndil ke majelé nè nga kɔke lé wa?
MRK.9.29	Jésu ede de ede nè:
MRK.9.29	– Ndil ke majelé ke tite è ke nè bè nga, asekum kunde loo tee takul kɔje tà se Nube kuwe karé bere luk-luk.
MRK.9.30	Jésu se njékuwe-girnge in-in loo’t nè awi undei kêm ɓeekon ke Galilée gangi se nja de dɔ. Jésu ndige le kade doo karé bè géa ger tede’n lé. 
MRK.9.31	Tede è ndi à ndó nyan njékuwe-girnge ede nè:
MRK.9.31	– Man ke m’ee Ngonn doo nga, d’a d’uwe’m kule’m ji tɔgmong’t le dooge a, d’ade tɔl’m a tɔ. Ndɔ ke njèkon’t mute go kwei’t le’m ɓaa, m’a m’unde loo tee dann njé ke koo’t.
MRK.9.32	Njékuwe-gir-Jésuge geri tàge nè nga njai lé ɓai, nè ei ɓeli le deji nin gir.
MRK.9.33	Jésu se njékuwe-girnge awi teei kêm ɓee-bò ke ri’n nè Capernaum. Loo ke ei awi teei kêm kei ɓéee ɓaa, Jésu deje de ede nè:
MRK.9.33	– Ké ri á i naji nan tà dè’t kété loo ke jè njiyei rebe ɓai nga wa?
MRK.9.34	Nè doo karé bè dann de’t ile’n dè’t lé, tede kété dé naje nan tà rebe d’ede nè: Ké nan à è doo ke bò dum dè madennge wa? 
MRK.9.35	Jésu tête ra’n ndi nang. E deje njékuwe-girnge ke dɔg-gidé-joo le kade reei rann’t an-in dè’n ulei nan’t. Jésu ede de ede nè:
MRK.9.35	– Ke nè á doo karé ndige le k’ee ngawtà madennge ɓaa, gar-gar maje kade tel ra’n ke njè kutu go madennge malang a, ke njèkule le de malang a tɔ.
MRK.9.36	Jésu uwe ji ngonn karé bè, ɔr non’n aw se’n danné bɔp non njékuwe-girnge’t ke an-in dè’n ulei nan’t wàk nga. Go’t gugu è unn’n unde’n non kejenn’t ɓaa, è ede de ede nè:
MRK.9.37	– Nanan ke uwe ngonn ke nain dap tite njè ke nè ke rann’t tede tà le’m ɓaa, è man kuwe á uwe’m ke rann’t non. Nanan ke uwe’m ke rann’t ɓaa, è man á uwe’m ke rann’t lé, nè è Nube ke njèkule’m kuwe á uwe’n ke rann’t non.
MRK.9.38	Jean ede Jésu ede nè:
MRK.9.38	– Kuwe jé, kété j’an doo karé unn rii rɔ’n ndilge ke majelé kêm dooge’t kɔke, nè jè j’ɔge’n dè’t tede è le jéi lé.
MRK.9.39	Nè Jésu ede’n ede nè:
MRK.9.39	– Ɔgi n’ee dè’t lé, tede doo karé ke unn ri’m ra’n nyankɔbe nga, asekum tam tà le’m majelé mbɔr go’t gugu lé. 
MRK.9.40	Kerɔte kuwe, doo ke ute jéi mbeng lé ɓaa, è le jéi kuwe. 
MRK.9.41	Nanan ke ade sei mann kain kêm kalmann karé tede k’ee ke sei le’m man Krist nga ɓaa, man m’ede sei ndàt, doo nè nga à inge nyan-kunde nja’n kuwe mbain.
MRK.9.42	Doo karé ke ra ngonn ke nain dap ke unde kêm’n dèm’t tite njé ke nè bè ade oso dann majelé’t nga, è soo’t le tɔ kule tu kuberi mbal ke bòi kɔbenn’t, kile’n dunge ba’t. 
MRK.9.43	Ke nè á jii karé è nyan ke à tugei jig’t kade oso dann kaiya’t ɓaa, uje’n i gang’n kɔke kade aw danrán loo ndikumgajer se non se meti nga, maje dum kade d’ilei se jii joo mbak loo ke tur’t, dann por’t ke wei ndan lé’t. [ 
MRK.9.44	E loo ke kodége ke tooi tutu weii ndan lé a, por ke tutu wei ndan lé a tɔ.] 
MRK.9.45	A ke nè á njai karé è nyan ke à ɔti dann majelé’t ɓaa, uje’n i gang’n kɔke. E soo’t kade aw danrán loo ndikumgajer se non se meti maje dum kade d’ilei se njai joo mbak loo ke tur’t. [ 
MRK.9.46	E loo ke kodége ke tooi tutu weii ndan lé a, por ke tutu géa wei ndan lé a tɔ.] 
MRK.9.47	Ke nè á kumi è nyan ke à tugei jig’t kade oso dann majelé’t ɓaa, uwe’n ɓarak ɔr’n kɔke. Kawi se kumi ke karé kêm Konɓee’t le Nube nga, maje dum kade d’ilei se kumi joo mbak loo ke tur’t. 
MRK.9.48	E loo ke kodége ke tooi tutu weii ndan lé a, por ke tutu wei ndan lé a tɔ. 
MRK.9.49	Nanan géa d’a d’ule’n por ke tur’t titeke d’ile’n kate ke don janm tu nyankuse’t bè. 
MRK.9.50	Kate nga è nyan ke maje. Nè ke nè á kate tel bɔlɔs ɓaa, ké ri á a i rai kade tel don gugu wa? Sei kuwe i teli i tooi tite kate ke don bè. Umi kêm si nan’t bɔk.
MRK.10.1	Jésu in kêm ɓee ke Capernaum aw kêm ɓeekon ke Judée gide ba ke ri’n Jourdain. Doobulege ngain teli kebi nan rann’t. E unn gir ndó de nyan titeke ra’n kété-kété. 
MRK.10.2	Pharisienge ke nange reei ra Jésu’t deji nin edi nè:
MRK.10.2	– Ké gute-ndu inye loo ade dingem kade mbate neen’n wa?
MRK.10.2	Dé deje’n titeke bè le koo’n tà ke se go rebe’n lé ke à tee tànn’t. 
MRK.10.3	Nè Jésu deje de ede nè:
MRK.10.3	– Ké ri á Moise unn ndu’n le kade i rai wa?
MRK.10.4	Dé tel d’ile’n dè’t d’ede nè:
MRK.10.4	– Moise inye loo ade dingem le kade ndang magtub mbate nan ade neen’n kété pa ɓita à kinye loo kade aw loo le’n ɓai.
MRK.10.5	Jésu ede de ede nè:
MRK.10.5	– E tede dum nan le si á Moise ndang’n magtub ndukunn nè ade sei se go nyan ke sei giri le rai. 
MRK.10.6	Nè kété ke desêin loo kunde-gir nyange malang nga, Nube ra dingem se dinye. 
MRK.10.7	Gir’n ke nè á dingem à inye kei le bɔ’n se kon’n le kum nan’t bɔk se neen’n. 
MRK.10.8	D’a kum nan’t bɔk le tel tò asenan se danra ke karé bere luk-luk. 
MRK.10.9	Titeke bè á d’a k’ee dooge ke gai-gai joo lé ta, nè d’a tel tò titeke kété d’ee’n doo ke karé bere luk-luk bè. Dooge ke Nube um de nan’t bɔk se go rebe taa nan nga, maje kade doo ade mbati nan lé.
MRK.10.10	Loo ke Jésu se njékuwe-girnge teli awi kêm kei ɓaa, ei deji nin tà ɔje dè mbate nan le dingem se neen’n nga ɓai. 
MRK.10.11	Jésu ede de ede nè:
MRK.10.11	– Ke nè á dingem mbate neen’n aw taa dinye ke rang ɓaa, tà kaiya uwe dè’n tede neen’n ke kété ke è mbate’n. 
MRK.10.12	Dinye géa, ke nè á mbate ngaw’n aw taa dingem ke rang ɓaa, tà kaiya uwe dè’n tɔ.
MRK.10.13	Dooge ɔri non ngannge reei se de ra Jésu’t le kade tɔr ndu’n dè de’t. Njékuwe-gir-Jésuge in-in se njé ke ɔri non ngannge nè nga, ei ndigi kɔgi de loo. 
MRK.10.14	Nè loo ke Jésu an nyan ra njékuwe-girnge bè ɓaa, wong ra’n ade ede de ede nè:
MRK.10.14	– Inyei ngannge adi reei ram’t m ɔgi de lé. Kerɔte kuwe, Nube à on ɓee dè dooge ke hal de tò tanan se le de dé ngannge nè nga bè. 
MRK.10.15	Kerɔte kuwe, man m’ede sei ndàt, nanan ke ndige kade Nube on’n titeke ngonn ra’n lé ɓaa, à ile nja’n kêm Konɓee’t le’n ndan lé.
MRK.10.16	Jésu ile ji’n dè ngannge’t se gonan-gonan ede nè:
MRK.10.16	– Maje kade Nube tɔr ndu’n dè si’t.
MRK.10.17	Loo ke Jésu in oso rebe le kaw ɓaa, dingem karé bè an-in ngɔde ree ɔse keje’n nang nonn’t. E deje’n ede nè:
MRK.10.17	– Ngar, i i doo ke maje, ké m’a ra ri á le kinge’n ndikumgajer se non nga wa?
MRK.10.18	Jésu deje dingem nè nga ede nè:
MRK.10.18	– Ké bain á i ɓar’m doo ke maje ɔr njêt wa? Doo karé ke maje ɔr njêt goto ndát-ndát. Nè Nube kuwe karé bere á è njè maje kɔr njêt. 
MRK.10.19	Nube unn ndu’n ede nè: «I a tɔl doo lé; i a sang dinye ke rang lé, i a ɓoge lé, i a tête tà kunde tà doo’t lé; i a kede gos taa’n nyan le doo lé; i a kule dèi kade bɔi se koin a tɔ.» Ké ndukunnge nè nga i ger de mbak lé wa?
MRK.10.20	Basa nè nga ede Jésu ede nè:
MRK.10.20	– Ngar, m’an dè ndukunnge nè sêw-sêw se basa’m karé sár tee ɓila.
MRK.10.21	Jésu an basa nè nga gerer, tede è tár’n ngain. Jésu ede’n ede nè:
MRK.10.21	– Nain nyan karé kade i ra ɓai. Aw, ige nyankingeige malang, i kai nar’n njéndooge ɓaa, a inge nyanbaw danrán. I ra nyange nè malang pa ɓita i ree unn rebe goom’t ɓai.
MRK.10.22	Loo ke Jésu tam tà nè bè ɓaa, wur basa nè gang ɓann ade ɔte mbiring aw, tede nyanbaw le’n ke dè nang nè è ngain.
MRK.10.23	Jésu an njékuwe-girnge ɗêrêr-ɗêrêr ɓaa, è ede de ede nè:
MRK.10.23	– Njé ke awi se nyanbaw ngain dè nang nè nga, kaw kêm Konɓee’t le Nube à tur se de ngain.
MRK.10.24	Ndil de tee an-in soin-soin dè tà ke è tam’t nè nga. Nè Jésu tel ede de ede nè:
MRK.10.24	– Basage, njé ke umi kêm de dè nyanbawge ke dè nang nè nga, kaw kêm Konɓee’t le Nube à tur se de ngain. 
MRK.10.25	Tur ngain le kade lugman ur aw kêm bolè libri kur nyan’t tee. Nè le kade baw aw kêm Konɓee’t le Nube nga, à tur se’n ngain dum è ke nè ɓai.
MRK.10.26	Ndil njékuwe-gir-Jésuge tee an-in soin-soin dum ke kété, ade ei kuwe deji nan tà edi nè:
MRK.10.26	– Ke nè á è bè ɓaa, ké nan d’a d’aje’n ta wa?
MRK.10.27	Jésu an de gerer ɓaa, è ede de ede nè:
MRK.10.27	– Dooge asikum kaji ra de lé, nè Nube asekum kaje de, tede nyan ke à dum’n goto.
MRK.10.28	Pierre unn gir kede Jésu tà ede nè:
MRK.10.28	– An! jè j’inye go nyankinge le jé malang kɔke, j’unn rebe gooi’t ɗarinè.
MRK.10.29	Jésu ile Pierre dè’t ede nè:
MRK.10.29	– Kerɔte kuwe, man m’ede sei ndàt, ke nè á doo karé inye ɓee koje’n éké ngakonnge se kon nannenge ke tɔge se njé ke girn’t éké kon’n, éké bɔ’n, éké ngann’n, éké loo ndɔrge le’n tede’m man a, tede Tà ke Maje a tɔ ɓaa, 
MRK.10.30	doo nè nga à inge nyange malang ke kété inye tede tà le’m a, tede Tà ke Maje a tɔ nga, à inge made dè’t nja aru ɗarinè se kumndoo. Tá kêm ndɔnge ke à reei, à inge ndikumgajer se non ɓai. 
MRK.10.31	Dooge bule dann njé ke ei ngawtà made dege ɗarinè à teli k’ei dann njé ke gugu’t. Dooge bule dann njé ke gugu’t ɗarinè à teli k’ei dann njé ke kété’t.
MRK.10.32	Jésu se dooge ke ndolèi goo’n in-in awi kum de ke kêm ɓee-bò ke Jérusalem. Jésu oso non de’t kété. Kêm njékuwe-girnge tò kekek. Dooge ke ndolèi go Jésu nga géa, ɓel ra de a tɔ. Jésu ɔr njékuwe-girnge ke dɔg-gidé-joo njɔl aw se de se kar de loo ke rang’t. E ede de nyange ke dooge ayé rai se’n. 
MRK.10.33	Jésu ede njékuwe-girnge ede nè:
MRK.10.33	– An-in! j’à j’awi ke kêm ɓee-bò ke Jérusalem. Man ke m’ee Ngonn doo nga, d’a d’ulem ji maw njékuje-nyan-mesege’t se ji njékɔrgirgute-nduge’t. Dé nè nga, d’ade gang tà yo dèm’t a, d’ade d’ule’m ji dooge ke dɔ ke geri Nube lé. 
MRK.10.34	Dooge ke dɔ à tulei mbe dèm’t a, à tibi yoro kum’t a, à tundei man se ndêin a, à tɔli man a tɔ. Nè ndɔ ke njèkon’t mute ɓaa, m’a m’unde loo tee dann njé ke koo’t.
MRK.10.35	Go’t gugu, Jacques se Jean ngann le Zébédée reei ra Jésu’t edi nin edi nè:
MRK.10.35	– Kuwe jé, jè ndige le kade i ra nyan ke j’aw ndoo’n ade jè.
MRK.10.36	Jésu deje de ede nè:
MRK.10.36	– Ké ri á sei awi ndoo’n le kade m’ra made sei wa?
MRK.10.37	Jacques se Jean teli edi Jésu edi nè:
MRK.10.37	– Inye loo ade jé le kade doo karé ndi dè jikoin’t a, doo karé ndi dè jigeli’t a tɔ, ndɔ ndubra’t lei.
MRK.10.38	Jésu tel ede de ede nè:
MRK.10.38	– Nyan ke sei kɔi nga, i geri gir lé. Ké sei asikum kain nyan ke kêm kalmann’t ke m’a m’an-in nè nga kuwe wa? Ké sei asikum kade d’ule sei manné njonm titeke d’a d’ule’m nga kuwe wa?
MRK.10.39	Jacques se Jean ilei Jésu dè’t edi nè:
MRK.10.39	– J’asekum ra nyan nè nga kuwe.
MRK.10.39	Jésu tel ede de ede nè:
MRK.10.39	– Kerɔte kuwe, a an-in nyan ke kêm kal mann’t ke m’a m’an-in a, d’a d’ule sei manné njonm titeke d’a d’ule’m nga a tɔ. 
MRK.10.40	Nè tà ke ɔje dè ndi dè jikonm’t éké dè jigelm’t nga, è tà le’m lé. Loo nè nga, è le njé ke Nube uwe dè nja ɔje’n dè de kété.
MRK.10.41	Go’t gugu, loo ke njékuwe-gir-Jésuge ke rang ke dɔg ooi tà ke Jacques se Jean deji bè ɓaa, ei unni gir rai wong se de. 
MRK.10.42	Jésu tel ɓar de malang rann’t ede de ede nè:
MRK.10.42	– Sei geri mbak, njé ke d’an de ke ngarge le dooge ke dè nang nè nga, ɔji nyange gai-gai dè dooge’t. Njékonɓeege ke bòi on-in dooge njanm-njanm a tɔ. 
MRK.10.43	Nè sei ɓaa, gar-gar maje kade i rai titeke bè lé. Ke nè á doo karé dann si’t aw ndoo le k’ee doo ke bò dum madennge malang dann si’t ɓaa, gar-gar maje kade tel ra’n ke ngonn njèkule le si. 
MRK.10.44	Ke nè á doo karé dann si’t aw ndoo le k’ee doo dè si ɓaa, gar-gar à tel ra’n ke ɓolè le si malang. 
MRK.10.45	Oiyo man Ngonn doo géa, m’ree le kade dooge ei ngann njékulege le’m lé, nè m’ree le kade m’ee ngonn njèkule le de a, le kinye ra’m kade yo ke nyan gang dè dooge bule a tɔ.
MRK.10.46	Jésu se njékuwe-girnge a, se kosdoo-bulege reei teei kêm ɓee-bò ke Jéricho. Loo ke à unde loo le tee ɓaa, njèkumtɔ karé ke njèkɔ nyan ndi nang ngang rebe’t à kɔ nyan. Njèkumtɔ nè nga ri’n nè Bartimée, è ngonn le Timée. 
MRK.10.47	Loo ke Bartimée oo titeke Jésu ke Nazareth à dere ɓaa, è unn gir tam tà se ndu’n ke bòi ede nè:
MRK.10.47	– Jésu ngonnkà David, kɔkrɔ karè an kumndoo le’m.
MRK.10.48	Dooge ndángi nin le kade ebe’t tam tà. Nè loo ke d’ade ndáng’n le kade ebe’t ɓaa, lotbè á è tam tà se ndu’n ke bòi dum ke kété ede nè:
MRK.10.48	– Jésu, ngonnkà David, kɔkrɔ karè, an kumndoo le’m kuwe.
MRK.10.49	Jésu tel nda nang gek, è ede njékuwe-girnge ede nè:
MRK.10.49	– I ɓari n’ee adi n’ree.
MRK.10.49	Njékuwe-gir-Jésuge edi njèkumtɔ nè nga edi nè:
MRK.10.49	– Ade kêmi tò lom, ɔse nang in aw ingé, è n’ee kuwe á n’ɓari.
MRK.10.50	Njèkumtɔ ile kubu le’n ke bòi yul piring kɔke, ɔse nang karkat in ree ra Jésu’t. 
MRK.10.51	Jésu deje njèkumtɔ ede nè:
MRK.10.51	– Ké ri á aw ndoo kade m’ra m’adi wa?
MRK.10.51	Njèkumtɔ tel ede Jésu ede nè:
MRK.10.51	– Ngar le’m, m’ndige kade kum’m tel an loo.
MRK.10.52	Jésu tel ede njèkumtɔ nè nga ede nè:
MRK.10.52	– Aw ta, tede kundekêm lei aji ɓá.
MRK.10.52	Ke loon’t nè kuwe, njèkumtɔ tel an loo njai-njai titeke kété. E unn gir njiye go Jésu’t.
MRK.11.1	Jésu se njékuwe-girnge undei dè ɓee ke Bethpagé se Béthanie ngɔr. Bethpagé se Béthanie nga, ei kɔki ɓeege le ɓee-bò ke Jérusalem. Loo ke ei awi teei kàde mbal ke kage olivierge ndai tutu ɓaa, Jésu ɔr njékuwe-girnge joo ule de nonn’t kété. 
MRK.11.2	E ede de ede nè:
MRK.11.2	– Awi kêm kɔki ɓee ke tò non si’t non. Loo ke awi i teei kêm ɓee’t nè ɓaa, ke loon’t nè kuwe a ingei ngonn koro ke dingem ke dé dɔ’n nang. E ngonn koro ke ndɔ karé doo in dènn’t lé ɓai. I tutii, i reei se’n adi man. 
MRK.11.3	Ke nè á doo karé deje sei ede nè: «Ké bain á sei tutii wa?» ɓaa, edi nin edi nè: «E Kuwe-ɓee lei Jésu á aw ndoo kin dènn’t.» Ke loon’t nè kuwe à inye sei kade i reei se ngonn koro nga.
MRK.11.4	Loo ke njékuwegir-Jésuge ke joo nè ɔti awi ɓaa, ingei ngonn koro nè nga tɔ. Dé dɔ’n nang ka-rebe’t ngɔr se tàbit kei ke nata ɓaa, dé tutu’n. 
MRK.11.5	Dooge ke nange ke ndai loon’t deji de edi nè:
MRK.11.5	– Ké i tuti ngonn koro nè nga le rai ri wa?
MRK.11.6	Njékuwe-gire-Jésuge edi dooge nè nga titeke Jésu ede’n de. D’inye loo d’ade njékuwe-gir-Jésuge tuti koro nè nga ɔti awi. 
MRK.11.7	Njékuwe-gir-Jésuge reei se ngonn koro nè nga rann’t. Ei labi kubuge le de ke bòi yul-yul dè ngonn koro’t adi Jésu al ndi dè’t mbeng. 
MRK.11.8	Dooge ngain labi kubuge le de ke de bòi yul nanga. Njé ke nange têti balkum kagege labi nang ka-rebe’t kété non Jésu’t ɗɔyi nin. 
MRK.11.9	Dooge ke nonn’t kété se njé ke goon’t gugu rai nyan jik-jik edi nè:
MRK.11.9	– Ngar ke Kuwe-ɓee Nube ule’n nga, maje kade ndutɔr le Nube nain se’n ade dè’n mong káng-káng. 
MRK.11.10	Maje kade ndutɔr nain se konɓee ke ndi à ree. Konɓee nè nga à tò tite le kà jéi David ke kété. Ulei ndubra dè Nube ke njè ndi kêm danran’t dɔ.
MRK.11.11	Jésu ree tee kêm ɓee-bò ke Jérusalem. E aw kêm kei le Nube gon loo ɗêrêr-ɗêrêr. E tel se njékuwe-girnge ke dɔg-gidé-joo reei kêm ngonn ɓee ke Béthanie tede ndɔ il ɓá ta.
MRK.11.12	Ndɔ ke njékon’t joo, loo ke Jésu se njékuwe-girnge à in-in Béthanie le kawi ɓaa, ɓo ra Jésu. 
MRK.11.13	Loo ke è unn kum’n ɓaa, è an dè kage koté ite lurr. E tɔ aw giré kade bainléa n’inge kann’n dè’t n’use. Nè loo ke è ree ngɔr ɓaa, è an mbi’n karè tede nan kann le kage koté nain ɓai. 
MRK.11.14	Jésu tam se kage ede nè:
MRK.11.14	– Doo karé bè géa à kuse kanni gugu ndan lé.
MRK.11.14	Njékuwe-gir-Jésuge ooi tà ke è tam nè nga se mbi de.
MRK.11.15	Jésu se njékuwe-girnge teei kêm ɓee-bò ke Jérusalem. Jésu aw kêm kei’t le Nube. E unn gir rɔ njékige nyange se njéndogo nyange nata. E koto tablege le njémbel narge se nyan-ndige le njékige derge tile piring-piring kɔke. 
MRK.11.16	Jésu inye doo karé bè géa ade unn nyan tuge’n kêm kei le Nube gang lé. 
MRK.11.17	E deje de ede nè:
MRK.11.17	– Kei le’m nga, ké njéribe-dè-tàge ke tà Nube’t ndangi kêm magtub’t edi nè: «A è kei kɔje tà se Nube le kosdooge malang» lé wa? Ké bain á sei i telii ke mbonreen loo ɓɔyɔ ra le gon-ɓogege wa?
MRK.11.18	Maw njékuje nyan-mesege se njékɔrgir gute-nduge ooi sertà nè. Ei sangi ké se rebe ke ra n’a tɔli Jésu wa? Nè dé ɓel’n tede doobulege malang nga, ndil de tee an-in soin-soin dè nyan ke è ndó de se ndɔge-ndɔge. 
MRK.11.19	Loo ke ndɔ il ɓá ɓaa, Jésu se njékuwe-girnge undei loo kêm ɓee-bò’t nè teei awi.
MRK.11.20	Barè se ndɔgé ɓat, loo ke Jésu se njékuwe-girnge teli teei loo ke kage koté nda tutu nga ɓaa, ei an-in nin tutu wùm sár tee’n girn’t nang. 
MRK.11.21	Kêm Pierre olé dè tà ke tagela Jésu tam se kage koté ɓaa, è ede Jésu ede nè:
MRK.11.21	– Kuwe jé, an! kage koté ke tagela ɔr se’n nga wei njanm.
MRK.11.22	Jésu ede njékuwe-girnge ede nè:
MRK.11.22	– Undei kêm si dè Nube’t. 
MRK.11.23	Kerɔte kuwe, man m’ede sei ndàt, ke nè á doo karé ede mbal nè ede nè: «Ɔr rai loo ke nè’t kɔke aw oso ba ɓaa, d’ade ra nyan nè kade’n kuwe. Nè è tà le kade um kêm’n dè’t bɔk-bɔk m naje se ra’n dè’t lé. 
MRK.11.24	Gir’n ke nè á man m’ede sei: nyan malang ke sei deji Nube loo ke ɔjii se’n tà nga, ke nè á umi kêm si dè’t titeke a ingei nga nyan nè nga kerɔte kuwe ɓaa, d’a d’ade sei nyan nè kuwe. 
MRK.11.25	Dɔ-dɔ loo ke in-in i ndai dɔ le kɔji tà se Nube nga, ke nè á kêm si on sei dè doo karé’t ɓaa, inyei go nyanrage le’n ke se go rebe’n lé. Titeke bè á Bɔ si ke ndi danrán géa à inye go nyanrage le si ke se go rebe’n lé le si nga tɔ. 
MRK.11.26	Nè ke nè á inyei go nyanrage ke se go rebe’n lé le dooge ke rang lé ɓaa, Bɔ si ke ndi danrán géa à inye go nyanrage le si ke se go rebe’n lé nga ndan lé tɔ.
MRK.11.27	Jésu se njékuwe-girnge teli reei kêm ɓee-bò ke Jérusalem gugu. Jésu njiye kêm kei le Nube. Ke loon’t nè kuwe, maw njékuje nyan-mesege se njékɔrgir gute-nduge se ngatɔgege reei rann’t deji nin edi nè:
MRK.11.28	– Ké nan adi tɔgmong á i ra’n nyange nè nga wa? Ké nan á inye loo adi kade i ra’n nyange ke titeke bè wa?
MRK.11.29	Jésu ede de ede nè:
MRK.11.29	– M’a deje sei tà karé luk-luk le koo. Ke nè á ilei man dè’t ɓaa, m’a m’ede sei ri njèkinye loo kade m’ra’n nyange nè nga tɔ. 
MRK.11.30	Kule dooge manné njonm ke ndɔ ke Jean ile m’ber’n kété ɓita ule dooge manné njonm a tɔ nga, ké gir’n in danrán ra Nube’t éké in ra dooge’t wa? Ilei man dè’t.
MRK.11.31	Dé murin tà dann de’t d’ede nè:
MRK.11.31	– Ké j’à kilei n’ee dè tà’t kedi nè ri wa? Ke nè á j’à j’ilei n’ee dè’t kedi nè: Gir’n in danrán ra Nube’t ɓaa, n’a n’deje jèi kede nè: A ɓaa ké bain á umi kêm si dè tà’t le Jean lé wa? 
MRK.11.32	Ke nè á j’à j’ilei n’ee dè’t kedi nè: Gir’n in ra dooge’t ɓaa, kosdoo-bulege à in-in se jéi se tà ke le de tɔ.
MRK.11.32	Dé ɓel kosdoo-bulege tede dooge malang an-in Jean ke ngarankum njèribe-dè-tà ke tà Nube’t. 
MRK.11.33	Gir’n ke nè á dé tel d’ile’n Jésu dè’t d’ede nè:
MRK.11.33	– Jè, jè ger lé.
MRK.11.33	Jésu tel ede de ede nè:
MRK.11.33	– Ke nè á è bè ɓaa, m’a m’ede sei ri njékinye loo kade m’ra’n nyange nè nga ndan lé tɔ.
MRK.12.1	Jésu unn gir kede dooge tà se gostàge ede nè:
MRK.12.1	– Doo karé bè aw se loo ndɔr nduu, è man kage nduuge tutu. E ɔr gali gan’n dè wàk. E nder bolè le kade dé mboré mann nduu d’um tutu a, è ra kei ngonm loo a tɔ. Go’t gugu, è ɓar njéra kule kêm ndɔr nduuge’t um kule’n ji de’t ɓita ɔte aw mba’t dè ɓee ke rang. 
MRK.12.2	Loo ke nan kuje kann nduu ase ɓá ɓaa, kuwe-ndɔr nè ule ngonn njèndi le’n ra njéra kule kêm ndɔr nduuge’t le kade adii kann nduu ke ɔje dè’n. 
MRK.12.3	Njéra kule kêm ndɔr nduu’t nè nga, uwei ngonn njèndi nè nga tundei nin, taɓai rɔi nin ade tel ji’n karè ɗáng-ɗáng. 
MRK.12.4	Kuwe-ndɔr nduu ɔr ngonn njèndi le’n karé ke rang ule’n ra de’t. E nè nga géa, d’unde dè’n se dò katem a, dé taje’n a tɔ. 
MRK.12.5	E ɔr ngonn njèndi le’n ke njèkon madege’t mute ule’n ra de’t kuwe ɓai, nè dé tɔl’n. E ɔr ngann njéndige le’n ke rang bule ule de ra njéra kule kêm ndɔr nduu’t. Njéra kule kêm ndɔr nduu’t tundei njé ke nange a, tɔli njé ke karége a tɔ. 
MRK.12.6	Kuwe-ndɔr nduu nè aw se ngonn ke dingem ke dagi. E tár’n ngain. E nè kuwe karé luk-luk á nain. E ule’n ke ngei njékulege le’n ra njéra kule kêm ndɔr nduu’t ede nè: «D’a ɓel ndil ngonn kêm’n.» 
MRK.12.7	Nè njéra kule kêm ndɔr nduu’t nè edi nan edi nè: «An-in! njè ɓa nyan-ndube ke ndɔ ke rang nga. I reei ade j’umi tà le jéi nan’t, jè tɔli nin ɓaa, ndɔr nduu nè à tel k’ee nyankinge jéi.» 
MRK.12.8	D’in d’uwe’n, dé ndɔr’n kêm ndɔr nduu’t d’aw se’n ngang loo’t nata, dé tunde’n njanm-njanm dé tɔl’n.
MRK.12.9	Jésu deje maw njékuje nyan-mesege se njékɔrgir gute-nduge se ngatɔgege a tɔ, ede nè:
MRK.12.9	– Ké ri á kuwe-ndɔr nduu à ra ta wa? E à aw le kade dé tɔl njéra kule kêm ndɔr nduu’t. Taɓai è à tel se kule kan dè ndɔr nduu nga kum ji dooge ke rang. 
MRK.12.10	Magtub ke tò se ninn’n tam ede nè:
MRK.12.10	«Kuberi her ke njékunde keige an-in ke nyan lé nga,
MRK.12.10	tel è njè mong kum kei ke get-get.
MRK.12.11	Nyan nè nga, è kule ra Nube.
MRK.12.11	E nyan ke dum kum jéi kerɔte kuwe.»
MRK.12.11	Sei i tutei tà nè nga an-in ɓá.
MRK.12.12	Njékɔr non Juipge geri titeke Jésu tam gostà nè ɔje’n dè de. Ei sangi le kade d’uwe’n, nè ɓeli kum doobulege ɓaa, ei inyei nin ɔti awi.
MRK.12.13	D’ɔr Pharisienge se pajage le Hérode Antipas ke nange d’ule de ra Jésu’t le kade uwei nin se tà se go tà ke à tee tànn’t. 
MRK.12.14	Ei reei rann’t edi nin edi nè:
MRK.12.14	– Ngar, jè ger titeke i njè tam ngarankum tà kuwe. I njè ndête kum doo lé a, i njèkɔr kum doo lé a tɔ. I ndó dooge ngarankum nyan ke Nube ɔje a tɔ. Kuge tir le ngar ke bò César nga, è loon’t lé wa? Gar-gar, j’à j’ugei éké j’à j’ugei lé wa? Ede jè.
MRK.12.15	Nè Jésu ger kede gos le de mbak ɓaa, è deje de ede nè:
MRK.12.15	– Ké bain á ulei kêm’m wa?
MRK.12.15	E ede de ede nè:
MRK.12.15	– I reei se nar kule ke ndɔ karé nga adi man!
MRK.12.16	Dé ree se nar kule ke ndɔ karé nga d’ade Jésu an.
MRK.12.16	E deje de ede nè:
MRK.12.16	– E ndil dè doo se ri doo ke dé ndang tu sile’t nè nga, ké ɔje dè nan wa?
MRK.12.16	Dé tel d’ile’n dè’t d’ede nè:
MRK.12.16	– E ndil dè César a, è ri César a tɔ á dé ndang tutu.
MRK.12.17	E á Jésu tel ede de ede nè:
MRK.12.17	– Nyan ke ɔje dè ngar César ɓaa i teli adi ngar César, nyan ke è le Kuwe-ɓee Nube ɓaa i teli adi Kuwe-ɓee Nube a tɔ.
MRK.12.17	Tà ige de sêl dè tà ke è tam’t.
MRK.12.18	Saddusienge nga tami edi nè: Doo à kunde loo tee dann njé ke koo’t ndan lé. Njé ke nange dann de’t reei ra Jésu’t deji nin tà karé edi nè:
MRK.12.19	– Njèndó dooge nyan, Moise ndang tà nè ade jéi Juipge ede nè: «Ke nè á doo taa dinye nal koje’n ngonn á wei ɓaa, ngokon’n ke ndêin à taa dinye ndube nè le kunde’n ko ngokon’n ke wei.» 
MRK.12.20	Kété mari, ngakon nange ke dingem ji sejimute ndii tutu. Njè ke tɔge taa dinye oje’n ngonn unde ko’n lé ɓai kuwe ɓaa, è wei. 
MRK.12.21	Ngokon’n ke girn’t taa dinye ndube nga oje’n ngonn unde ko ngokon’n ke tɔge lé ɓai kuwe ɓaa, è wei ke le’n tɔ. Njèkon de’t mute nga géa, è wei titeke bè tɔ. 
MRK.12.22	Dinye ndube nè nga, ngakon nange ke ji sejimute mbak taai nin. Nè è oje ngonn se doo karé dann de’t lé sár ade weii ɔsi gonan-gonan malang. Dinye nè nga géa wei utu go de mbak. 
MRK.12.23	Loo ke ndɔn’t dooge à undei loo teei dann njé ke koo’t ɓaa, ké nan dann de’t á à è ngaw dinye nè wa? Kerɔte kuwe, dé ngakon nange ke ji sejimute nè nga, dé taa’n ke dinye le de mbak.
MRK.12.24	Jésu ede de ndàt ede nè:
MRK.12.24	– Sei geri Magtub le Nube lé a, tɔgmong le’n lé a tɔ. Gir’n ke nè á in-in ilei tà kɔke salang. Ké è bè lé wa? 
MRK.12.25	Ndɔ ke dooge à undei loo teei dann njé ke koo’t ɓaa, dingemge se dinyege à taai nan lé, nè à ndii tite dooge ke danrán bè. 
MRK.12.26	Tà ke ɔje dè dooge ke à undei loo teei dann njé ke koo’t nga, ndɔ ke Nube ede Moise tà’n kété ede nè: «Man Nube le Abraham, le Isaac, le Jacob a tɔ.» Nube ede Moise tà nè kɔte ngonn kage ngarr’t ke on por bilm-bilm. Ké bain á i tutei magtub ke Moise ndang ɔje’n dè tà nè nga an-in lé wa? 
MRK.12.27	Nube nga è Nube le dooge ke ndii kumgajer m è Nube le dooge ke weii lé. Tà nè nga ur se si walé ngain.
MRK.12.28	Njèkɔrgir gute-ndu karé bè oo ndu de ke dé naje’n nan tà. E an tite Jésu ile Saddusienge dè’t maje ngain ɓaa, age meen-meen ree rann’t deje’n ede nè:
MRK.12.28	– Dann gute-nduge’t malang nga, ké è ke ra dum dè madege malang wa?
MRK.12.29	Jésu tel ile doo nè dè’t ede nè:
MRK.12.29	– Sei Israelge, uri mbi si maje ooi gute-ndu ke desêin ke dum dè madege malang á tò nè: «Kuwe-ɓee Nube le jéi kuwe è Nube karé bere luk-luk. 
MRK.12.30	Gar-gar i a tár Kuwe-ɓee Nube ke è Nube lei nga se ngaran kêmi bere mbak a, se danrai bere mbak, se tàgir lei bere mbak a, se tɔgi bere mbak a tɔ.» 
MRK.12.31	An! gute-ndu ke njèkon’t joo ke dum dè madege malang á tò nè: «Gar-gar i a tár doo madi titeke i tár’n danrai i kuwe bè.» Gute-ndu ke rang ke dum dè gute-nduge ke joo nè goto.
MRK.12.32	Njèkɔrgir gute-ndu nè ile Jésu dè’t ede nè:
MRK.12.32	– Maje ngain, njèndó dooge nyan! I tam è kum kerɔte, tede i tam ede nè: Kuwe-ɓee Nube kuwe è Nube se kar’n bere luk-luk. 
MRK.12.33	Gar-gar i a tár Nube se ngaran kêmi bere mbak a, se tàgir lei a, se tɔgi bere mbak a tɔ. Taɓai i a tár doo madi titeke i tár’n danrai i kuwe bè tɔ. E ke nè è soo’t ngain dum nyankuje-mesege se nyankulge ke tɔl ró se por kade Nube nga.
MRK.12.34	Loo ke Jésu an titeke njèkɔrgir gute-ndu nè nga ile’n dè’t se kumkunju’n ɓaa, è ede’n ede nè:
MRK.12.34	– Nube à on ɓee dèi’t ngɔr ta.
MRK.12.34	Dooge malang ɓeli teli deje Jésu tà.
MRK.12.35	Loo ke Jésu ndi à ndó dooge nyan kêm kei le Nube ɓaa, è deje de ede nè:
MRK.12.35	– Ké è titeke bain á njékɔrgir gute-nduge tami edi nè Krist nga è ngonnkà David karè wa? 
MRK.12.36	E David nga géa, Ndil-Kêmnda ɔse’n balang-balang ade tam ede nè:
MRK.12.36	«Nube ede Kuwe-ɓee le’m ede nè:
MRK.12.36	I ndi dè jikonm’t
MRK.12.36	sár le kade m’ade njébange lei teli nyan-sure-nja kum lei.»
MRK.12.37	David ke karé nè kuwe ɓar doo nè nga Kuwe-ɓee Nube le’m. A ɓaa, ké Kuwe-ɓee le’n à tel k’ee ngonn’n titeke bain taɓai wa? Tà ke Jésu ndó kosdoo-bulege nga, nel de ngain ade uri mbi de tchên ke rann’t.
MRK.12.38	Loo ke Jésu ndi à ndó dooge nyan ɓaa, è ede de ede nè:
MRK.12.38	– Undei kumkunju dè ra si’t nè a kin-in ndaji nyanra njékɔrgir gute-nduge. E ndigi ringei se kubu ke ngal julul-julul a, ndigi kade dooge rai de lapya ndá-looge’t a tɔ. 
MRK.12.39	Njékɔrgir gute-nduge nga ndigi ndii loo ke kété non kosdooge’t kêm kei kebe nan’t. Loo ke dé ɓar de loo nyankuse’t géa, ei ndigi ndii loo ndi dooge ke bò’t kété a tɔ. 
MRK.12.40	Ei njé táa nyange le dinye ke njékei-kingege ndát-ndát a, ɔji tà se Nube adi kur de heb ɗak tede le libe’n kum dooge. Dé nè nga, ndɔ gangtà’t ɓaa, Nube à gangtà ke bòi dum madege dè de’t.
MRK.12.41	Jésu ndi nang kɔte mbu ke dooge umi nar tutu’t. E an doobulege unni gir kum nar tutu. Njé ke nyankinge de è ngain ɓaa, umi nar tutu ngain tɔ. 
MRK.12.42	Njèkei-kinge karé bè ree se ngann sile ke njêk-njêk joo um kêm mbu nar’t nè nga tɔ. 
MRK.12.43	Jésu ɓar njékuwe-girnge ke rann’t ɓaa, è ede de ede nè:
MRK.12.43	– Kerɔte kuwe, man m’ede sei ndàt, ngann nar ke njèkei-kinge um nè nga dum dè nar malang ke njé ke rang umi. 
MRK.12.44	Njé ke rang malang ɓaa, unni tà nar ke ase de nák-nák á ilei. Njèkei-kinge nè nga, unn nyan ndoo le’n ke ayé ngonm’n ra’n mbak ade.
MRK.13.1	Loo ke Jésu à unde loo tee kêm kei le Nube ɓaa, njèkuwe-gir’n karé ede’n ede nè:
MRK.13.1	– Pebli, Ngar, an! herge ke tɔl ke d’unde’n kei ke tò ɓel nè non!
MRK.13.2	Jésu tel ile’n dè’t ede nè:
MRK.13.2	– Herge ke d’unde’n kei ke tò ɓel ke an nè nga, karé bè ke d’a d’inye’n dè made’t dɔ goto. D’ade jɔrè de nang bɔrɔr-bɔrɔr malang.
MRK.13.3	Jésu ndi dè mbal ke kage olivierge ndai tutu sɔbe kàde kei le Nube. Pierre se Jean se Jacques a, se André a tɔ deji Jésu tà, loo ke nain-in se’n se kar de edi nè:
MRK.13.4	– Ede jè, ké ndɔ ke ra á nyange ke i tam tà’n nè nga à awi loon’t deĵ wa? Ké nyan ri á à tɔje jè ndɔ tee le nyange nè nga malang wa?
MRK.13.5	Jésu unn gir kede de ede nè:
MRK.13.5	– Kêm si de ra si’t le kade doo karé géa sú kum si lé. 
MRK.13.6	Kerɔte kuwe, dooge bule à unni ri’m le tami kedi nè: «Man nga m’ee Krist.» D’a tam bè le sú’n kum dooge bule. 
MRK.13.7	Loo ke ooi tà rɔ éké ser rɔ ke ndɔn’t dooge à rɔi nan ɓaa, adi kàde si gete get-get lé. Gar-gar nyange nè à reei kerɔte, nè à è ngang’n lé ɓai. 
MRK.13.8	Girkà ke karé à in rɔ se girkà karé ke rang, ngar-ɓee karé à in le rɔ se ngar-ɓee karé ke rang a tɔ. Nang nè à yei ɓuk-ɓuk a, ɓo à oso a tɔ. Nyange nè nga, ei tàpitem nyankêmkonge ke ndii à reei ke ree ɓai. 
MRK.13.9	Nè sei ɓaa, kêm si dè ra si’t ɔje dè nyange ke d’ade ra se si. D’ade tuwe sei kaw se si gangtà dè si’t a, d’ade tunde sei kêm kei kebe nange’t a tɔ. D’ade kali sei kaw se si non njékonɓeege’t se non ngar-ɓeege’t a tɔ, tede tà le’m man le kade ɔri go tà le’m adi de. 
MRK.13.10	Gar-gar d’a d’ile mber Tà ke Maje nè nga kade dooge malang kété pa ɓita. 
MRK.13.11	Loo ke d’ade tuwe sei kaw se si non njékonɓeege’t le kade gangi tà dè si’t ɓaa, adi kêm si tò kekek dè tà ke a i tami nga lé. Nube kuwe à ule tà ke a i tami tà si’t kêm ndɔn’t nè nga. E Ndil-Kêmnda á à ule tà tà si’t kade i tami. 
MRK.13.12	Ngakon nange ke dingem joo à unni dè nan. Njè ke tɔge à unn dè njè ke ndêin kade dé tɔl’n. Bɔ ngannge à unni dè ngann dege le kade dé tɔl de a, ngannge géa à unni dè bɔ dege le kade dé tɔl de a tɔ. 
MRK.13.13	Dooge malang à ɔri sei njêt tede tà le’m. Nè doo ke orè tà’n njak sár wei’n ɓaa, Nube à aje’n.
MRK.13.14	Ndɔn’t a an-in njè tuju loo ke tò ɓel à unde loo tee le kaw ndi kêl loo ke ndête kade ndi tutu lé nga ɓai. Gar-gar è tà le kade njè tute magtub nè ger maje. Ndɔ’n nè nga, njé ke à ndii kêm ɓeekon ke Judée gar-gar è tà le kade an-in nan awi ke dè mbalge’t. 
MRK.13.15	Kêm ndɔn’t nè nga, doo ke ndi dè kei’t dɔ ɓaa, è asekum le tel kaw kêm kei kunn nyan karé lé ta. 
MRK.13.16	Kêm ndɔn’t nè nga, doo ke nda à ra kule kêm ndɔr’t ɓaa, è asekum tel kaw kêm kei le’n le kunn kubu le’n ke bòi yul lé ta. 
MRK.13.17	Habi! à è kumndoo ngain kêm ndɔn’t nè nga tede le dinyege ke njé ndann ngannge se njé ke ngannge à ili mbà kàde de’t ɓai nga a tɔ. 
MRK.13.18	Ɔji tà se Nube le kade nyan nè nga tee ɓara lé. 
MRK.13.19	Oiyo, nyantosowurge ke à teei kêm ndɔn’t nè nga, mari ke Nube unde’n nang sár tee ɓila nga, nyantosowurge nè teei lé ɓai. Gar-gar nyantosowurge nè nga à teei gugu rang ndan lé a tɔ. 
MRK.13.20	Ke nè á Nube gang tà ndɔge nè dɔ tede le njékêmndage le’n ke è tɔr de lé ɓaa, doo karé ke ayé ndi kumgajer goto. Nè è gang tà ndɔge nè nga dɔ tede njékêmndage le’n ke è tɔr de unde de se ninn de. 
MRK.13.21	Ke nè á doo karé ede sei ede nè: «An-in! Krist nda nè!» Eké «Krist nda nú bè» ɓaa, umi kêm si dè tà’t le’n lé. 
MRK.13.22	Tede njé ra ra de ke Krist se njé ra ra de ke njéribe-dè-tàge ke tà Nube’t à ɔsi nang kin-in. Ei à rai nyankɔbege le kade bainléa libi kum njékêmndage ke Nube tɔr de. 
MRK.13.23	Nè sei ɓaa, undei kumkunju dè ra si’t ɔje dè nyange ke ndii à reei nga.
MRK.13.24	Nyantosowur à ra dooge ngain kêm ndɔn’t nè. Go’t gugu ɓaa, kàde à tel tuge ndul ndáng-ndáng, nan à nda lé. 
MRK.13.25	Kɔnyonge à in-in danrán tosoi nang a, tɔgmong-ge ke ade nyange ke danrán uwei nan sêm-sêm à yeii ɓuk-ɓuk a tɔ. 
MRK.13.26	Kerɔte kuwe, d’a d’an’m man Ngonn doo loo tel ree’t le’m dann bum’t se tɔgmong a, se riɓar a tɔ. 
MRK.13.27	Kerɔte kuwe, m’a mule dooge le’m ke danrán kade awi se loo malang dè nang nè ɔsi nja njé ke m’tɔr de dè nan’t neĵ-neĵ.
MRK.13.28	An-in! kage koté ke nyan ndó ke ɔje dè ndɔ ree Ngonn doo nga. Loo ke balkumnge unni gir tubei mêin-mêin a, mbinnge iti ɗuk-ɗuk a tɔ ɓaa, sei geri titeke ɓar è ngɔr. 
MRK.13.29	Sei géa, loo ke an-in nyange nè à undei loo teei ɓaa, gar-gar sei geri titeke ndɔ ree le’m man Ngonn doo nain ngɔr, m’ee tà rebe’t ta. 
MRK.13.30	Kerɔte kuwe, man m’ede sei ndàt titeke dooge ke ndii dè nang nè ɗarinè à an-in nyange nè se kum de pa ɓita à weii ɓai. 
MRK.13.31	Danran se nang nè à kudi ɓai, nè tàge le’m à teli yayi ndan lé.
MRK.13.32	Doo karé bè à ger ndɔ se kàde ke nyange nè à undei loo teei nga lé. Dooge ke danrán géa à geri lé a, man Ngonn doo géa m’ger lé a tɔ. Nè Bɔ’m kuwe se kar’n bere á ger. 
MRK.13.33	Undei kumkunju dè ra si’t. I ndii dè nja si’t tchên, tede sei geri ndɔ ke è ɔje nga lé. 
MRK.13.34	Nyange nè nga tooi asinan deĵ se le doo karé bè ke inye kei le’n aw mba. Kété ɓita kade aw ɓaa, è unn ndu’n ade ngann njéndige le’n le kade nanan géa tɔse kum’n dè kule’t le’n-le’n. Taɓai è unn ndu’n ade njè ngonm tà kei le kade ndi dè njann’t kekek a tɔ. 
MRK.13.35	Sei géa, i ndii dè nja si’t kekek tede sei geri ndɔ éké kàde ke kuwe-kei à tel ree’n nga lé. Bainléa à è tà ndalé, éké dann loo bɔp, éké non kunje ke desêin, éké tàgir loo’t. 
MRK.13.36	I ndii kum le kade loo ke è à unde loo tee pan ɓaa, à inge sei dè ɓi’t lé. 
MRK.13.37	Tà ke m’ede sei nè nga ɔje dè dooge malang a tɔ. I ndii dè nja si’t tchên kuwe.
MRK.14.1	Ndɔ ra nan ke anje pululu se ndɔ ra nan ke dé ɓar’n Paque nain ndɔ joo. Maw njékuje nyan-mesege se njékɔrgir-gute-nduge sangi gos ke le kuwe’n Jésu tɔl’n. 
MRK.14.2	Ei edi nan edi nè:
MRK.14.2	– Gar-gar ade j’adi d’uwé, dé tɔlé se go ngein nè bainléa kosdooge ke reei loo ra nan’t nè à in-in rɔi se jéi.
MRK.14.3	Jésu ndi kêm ɓee ke Béthanie kei le Simon ke ndɔ ke kété banje ra’n. Jésu ndi à use nyan. Dinye karé bè ree se ku wubu ke dé ra se her ke ri’n nè albatre aw’n go Jésu’t kei. Dinye nè nga ree se wubu ke ete maje ngain ke dé ɓar’n nard kuwe deri rusu ku’n táp-táp. Wubu nè nga è wubu ke nar’n ur kugu, nè dinye nè uwe tà dap tête tête dè Jésu’t. 
MRK.14.4	Wong ra dooge ke nange ke ndii loon’t adi deji nan tà edi nè:
MRK.14.4	– Ké dinye nè nuju wubu nè kɔke se ndáng tede ri wa?
MRK.14.5	Wong ra de ngain dè dinye’t nè ade dé tam d’ede nè:
MRK.14.5	– Ke nè á kété d’ige wubu nè nga kɔke ɓaa, d’ayé kinge nar dum dè nar kule ke ndɔ aru mute le kai njéndooge.
MRK.14.6	Nè Jésu ede de ede nè:
MRK.14.6	– Inyei n’ee jêke^ adi n’ra. Ké tede ri á i ndɔji n’ee adi n’ɔr’n yàl-yàl bè wa? Nyan ke n’ra tede’m nga, è nyan ke maje ngain. 
MRK.14.7	Njéndooge ndii se si se ndɔge malang. Sei asikum kuwei se de noje titeke kêm si ndige. Nè man ɓaa, m’a m’ndi se si se ndɔge malang lé. 
MRK.14.8	Dinye nè ra nyan ke ase dè tɔgn’t. E ndum’m wubu ke ete maje ngain nè kété ɓita le kade ndɔn’t d’um’m ngire ɓai. 
MRK.14.9	Kerɔte kuwe, man m’ede sei ndàt, se loo malang dè nang nè, loo ke d’a d’ile mber Tà ke Maje tutu nga, d’a kɔr ser nyan ra dinye nè nga tɔ, tede kade kɔbe’n oso’n se loo mbit-mbit ade kêm dooge olé’n dènn’t.
MRK.14.10	Go’t gugu Judas Iskariot, è ke karé dann njékuwe-gir-Jésuge ke dɔg-gidé-joo aw inge maw njékuje nyan-mesege. E ndige le kule Jésu ji de’t. 
MRK.14.11	Loo ke d’oo tà le Judas Iskariot bè ɓaa, ra de nel de ngain ade d’unn ndu de le kade’n nar ndêin. Judas unn gir sang ndɔ ke kanm tede kule’n Jésu ji maw njékuje nyan-mesege’t.
MRK.14.12	Dé tɔl ngann batege le ra’n nyankuse. E nyankuse ke olé kêm ngannkà Israel dè ndɔ ke Nube gang’n dè de. Barè lookar’n à è ndɔ ke desêin le nan ke ɔje dè mapage ke anje pululu. Njékuwe-gir-Jésuge deji nin edi nè:
MRK.14.12	– Ké loo ke ra i ndige kade j’aw tutu, j’uwe dè nja nyankusei wa?
MRK.14.13	Jésu ɔr njékuwe-girnge joo ule de kade uwei dè nja nyan ra nan Paque. E ede de ede nè:
MRK.14.13	– Ɔti awi kêm ɓee-bò ke Jérusalem. Loo ke ingei dingem karé ke oto ku mann dènn’t ɓaa, awi goon’t. 
MRK.14.14	Kêm kei ke dingem nè à aw tutu nga awi se’n ɓaa, sei edi kuwe-kei nè nga edi nè: «Ngar deji nè: ké kêm kei ke ra á n’ee se njékuwe-girnge n’à n’usei nyan nan Paque tutu wa?» 
MRK.14.15	Kuwe-kei nè à tɔje sei kei ke dè made’t dɔ. E kei ke dé gɔl kêm’n maje a, nyange malang ke j’awi ndoo’n tò kêmé a tɔ. E á è loo ke a uwei dè nja nyan ra nan Paque nga tutu tede le jéi.
MRK.14.16	Loo ke njékuwe-gir-Jésuge ɔti awi kêm ɓee-bò’t ɓaa, ingei nyange malang tooi loon’t titeke è ede’n de kété nga. D’uwe dè nja nyankuse nan Paque kêm kei nè.
MRK.14.17	Loo ke kàde ur ɓá ɓaa, Jésu ree se njékuwe-girnge ke dɔg-gidé-joo. 
MRK.14.18	Loo ke ei ndii à usei nyan ɓaa, jésu ede de ede nè:
MRK.14.18	– Kerɔte kuwe, man m’ede sei ndàt, doo karé dann si’t à unn dè’m. Doo nè à è ke karé dann njé ke ndii à usei se’m nyan’t nè.
MRK.14.19	Wur de gang mbann ade d’unn gir deji Jésu tà d’ede nè:
MRK.14.19	– Ké è man lé láa?
MRK.14.20	Jésu ede de ede nè:
MRK.14.20	– E doo karé dann si sei njékuwe-girmge ke dɔg-gidé-joo ke ule ji’n kêm tasa tar’t se’m nan’t nè kuwe. 
MRK.14.21	Ngonn doo nga à ɔte le kaw se go tàge ke dé ndang kêm Magtub ke tò se ninn’n d’ɔje’n dè’n. Habi! doo ke njèkule Ngonn doo ji de’t nga, nyankêmkon à ra’n. Doo nè nga né d’oje’n lé géa è soo’t.
MRK.14.22	Loo ke Jésu se njékuwe-girnge ndii tà nyankuse’t ɓaa, Jésu unn mapa karé, è ra Nube oiyo ɓita uwe tête danné ade de ede nè:
MRK.14.22	– I taai, è ke nè è danra’m.
MRK.14.23	Go’t gugu ɓaa, è unn mann nduu kêm kalmann’t ra Nube oiyo ɓita è ule ade d’an-in pêrm-pêrm d’ade nan gute. 
MRK.14.24	Taɓai Jésu ede njékuwe-girnge ede nè:
MRK.14.24	– E ke nè, è mese mann-ra ke an-in uge dè dooge bule. 
MRK.14.25	Kerɔte kuwe, man m’ede sei ndàt, m’a tel kain mann nduu gugu ndan lé kade m’an-in’n è ke kige kêm Konɓee’t le Nube.
MRK.14.26	Loo ke gir nyan nè gang ɓá ɓaa, d’ɔse page d’ule’n ndubra dè Nube’t ɓita d’unde loo dé tee d’aw dè mbal ke kage olivierge ndai tutu ɓai.
MRK.14.27	Jésu ede njékuwe-girnge ede nè:
MRK.14.27	– Sei malang a teli tɔri naji se ra si dèm’t. Tede dé ndang kêm magtub’t d’ede nè: «M’a kunde njèkul batege mbas tɔl’n. Batege à an-in a, à yali nan biriri ke looge’t.» 
MRK.14.28	Nè loo ke Nube à ade m’a m’unde loo tee ɓaa, m’a m’aw kété ngine sei kêm ɓeekon ke Galilée.
MRK.14.29	Pierre ede Jésu ede nè:
MRK.14.29	– Ke nè á njé ke rang malang à tɔri naji se ra de dèi’t géa, man Pierre ɓaa, m’a m’naji se ra’m dèi’t ndan lé. 
MRK.14.30	Jésu ede Pierre ede nè:
MRK.14.30	– Kerɔte kuwe, man m’edi ndàt, ɓila dann ndɔ nè kuwe, kété ɓita kade kuren kunje non nja joo nga, a i naje se rai dèm’t nja mute kede nè i ger’m lé.
MRK.14.31	Pierre tel ile jésu dè’t ede nè:
MRK.14.31	– Ke nè á è le kade dé tɔl’m sei nan’t géa, m’a m’naje se ra’m dèi’t kede nè m’geri lé ndan lé.
MRK.14.31	Gute njékuwe-gir-Jésuge ke rang malang géa tami titeke bè tɔ.
MRK.14.32	Go’t gugu Jésu se njékuwe-girnge reei teei loo karé ke ri’n nè Gethsémané. E ede de ede nè:
MRK.14.32	– I ndii nang nè adi m’aw m’ɔje tà se Nube ɓita.
MRK.14.33	E ade Pierre, Jacques se Jean á danni nin. Ɓel unn gir kunde’n ndàt gang’n ade kàde’n gete get-get. 
MRK.14.34	Jésu ede njé ke danni nin ede nè:
MRK.14.34	– Kêm’m ndinge ra’m sár kade m’wei’n. I ndii loo ke nè’t a, i ndii dè nja si’t a tɔ.
MRK.14.35	E aw mbɔr ke kété ɓaa, labe tà kêm’n nang ɔje tà se Nube le kade bainléa nyantosowur nè nga gang kɔtenn’t lé. 
MRK.14.36	Jésu ede nè:
MRK.14.36	– Bɔ’m, i ɓaa ase ra nyange malang. Ute nyantosowur nè ram’t mbeng ke rang. Nè né è bè géa, i ra nyan ke kêm’m man á ndige lé, nè nyan ke kêmi ɔje.
MRK.14.37	Jésu tel ree ra njékuwe-girnge’t ɓaa, è inge de dè ɓi’t. E deje Pierre ede nè:
MRK.14.37	– Simon, ké i tò ɓi wa? Ké i ase ndikum mbɔr lé wa? 
MRK.14.38	I ndii dè nja si’t kekek ɔji tà se Nube. Ke nè á i rai titeke bè se ndɔge malang ɓaa a osoi dann kaiya’t lé. Tàgir le si maje nè danra si á yai.
MRK.14.39	Jésu ɔse wan dè njann’t tel aw ɔje tà se Nube. Kum tà ke è ɔje se’n kété nga kuwe tel ɔje se’n ɓai. 
MRK.14.40	Mbɔr ɓaa, Jésu ɔse wan tel ree ra njékuwe-girnge’t kuwe ɓai. Kum de ojo nan’t ngandang-ngandang se ɓi ade geri tà ke le kedi nin lé. 
MRK.14.41	Jésu ɔse wan tel ree ra de’t njèkon’t mute deje de ede nè:
MRK.14.41	– Ké awi ndoo tò ɓi a, taa kebe ke kété-kété ɓai wa? Adi ase sei bè! Kàde’n ase ɓá ta. An-in! man Ngonn doo nga, d’a d’ule’m ji njékaltàge tà Nube’t. 
MRK.14.42	In-in dɔ, adi jè tilei kum de. An-in! njèkule’m ji de’t nga è ngɔr ta.
MRK.14.43	Loo ke tà nain tà Jésu’t ɓai ɓaa, ke loon’t nè kuwe Judas, è ke karé dann njé ke dɔg-gidé-joo’t tee pan se doobulege goon’t mbuu. Doobulege ke go Judas’t nga, ei maw njékuje nyan-mesege a, njékɔrgir gute-nduge se ngatɔgege le Israelge á ulei de. Doobulege nè nga reei se nyankatege se ɗugur kagege ji de’t kêl-kêl. 
MRK.14.44	Judas Iskariot ke njèkule Jésu ji de’t nga, è ra nyan karé kété tɔje’n doobulege loo kuwe’n ede nè:
MRK.14.44	– Doo ke m’a m’ra’n lapya m’uwe’n kàdem’t sêm ɓaa, è doo’n nga kuwe. Uwei nin maje awi se’n.
MRK.14.45	Loo ke Judas tee pan ɓaa, ke loon’t nè kuwe, aw ngɔr ke ra Jésu’t ɓar’n ede nè:
MRK.14.45	– Kuwe jé!
MRK.14.45	Go’t gugu ɓaa è ra’n lapya uwe’n kàdenn’t sêm. 
MRK.14.46	Doobulege lái Jésu mêtch uwei nin. 
MRK.14.47	Njèkuwe-gir-Jésu karé nda dann doobulege’t nè; è ɔr kuye kaskar tuge’n gir mbi ngonn njèndi le maw njèkuje nyan-mese ɗêng gang. 
MRK.14.48	Jésu deje njé ree kuwenge ede nè:
MRK.14.48	– Ké man njèkɔse tà se njékonɓeege á i reei se nyankatege se ɗugur kagege ji si’t kêl-kêl tá le kuwe’m wa? 
MRK.14.49	M’ndi se si dann kada se ndɔge malang m’ndó dooge nyan kêm kei le Nube. Nè sei uwei man lé. Nè nyan nè nga tee titeke bè le kade nyange ke dé ndang tà’n kêm Magtubge’t le Nube nga, awi loon’t deĵ gar-gar.
MRK.14.50	Njékuwe-gir-Jésuge malang inyei nin an-in nan. 
MRK.14.51	Basa karé bè tɔ tà kubu ke ɔlé wêrêr rann’t karè ndolé’n go Jésu. Njè ke nange dann doobulege nè osoi se’n uwei nin. 
MRK.14.52	Nè è pusur ra’n, inye tà kubu nè nga ji de’t nyein tee an-in ra’n karè ndát-ndát aw.
MRK.14.53	D’uwe Jésu d’aw se’n kei le maw njékuje nyan-mese. Ngar le njékuje nyan-mesege se ngatɔgege se njékɔrgir gute-nduge malang ɔsi nja nan káng-káng kêm kei le maw njèkuje nyan-mese nè nga. 
MRK.14.54	Pierre tɔde go de’t jêke^-jêke^ ndolè go Jésu, nè è ade dann’n heb ɗêk sár aw tee’n kêm geng’t le maw njèkuje nyan-mese nè nga. E ndi nang à ndibe por se njé ngonm tà looge.
MRK.14.55	Ngar le njékuje nyan-mesege se gute njégangtà le Juipge malang sangi dooge patkann kade ilei tà dè Jésu’t. Dé sang le kade d’uwe Jésu dé tɔl’n se go tà ke dooge nè ayé tami. Nè né è bè géa, d’inge doo karé bè lé. 
MRK.14.56	Dooge bule têti tà undei tà Jésu’t. Nè tàge malang ke tami nga, awi go nan’t lé. 
MRK.14.57	Njé ke nange ɔsi nang jain in-in têti tà tchap-tchap undei tà Jésu’t edi nè:
MRK.14.58	– Ndɔ ke n’tam n’ede nè: N’a n’tuju kei le Nube ke dooge rai nè nga kɔke. Nè ndɔ ke njékon’t mute ɓaa, n’a n’tel ra è ke rang ke dooge à rai lé ta. Ndɔ ke n’tam n’ade jè kuwe j’oo se mbi jé.
MRK.14.59	Nè né è bè géa, tàge ke dé tam nga awi gai-gai m awi go nan’t lé.
MRK.14.60	Maw njèkuje nyan-mese ɔse nang in tàkum dooge’t malang deje Jésu ede nè:
MRK.14.60	– Ké aw se tà karé bè le kile dè tàge ke dé tête d’unde tài’t nè nga lé wa?
MRK.14.61	Nè Jésu ndi an’n mar-mar anje kile maw njèkuje nyan-mese dè’t. Maw njèkuje nyan-mese tel deje Jésu ede nè:
MRK.14.61	– Ké i nga kuwe á i Krist, Ngonn le Nube le jé ke jè ɗɔi’n nè nga wa?
MRK.14.62	Jésu tel ilé dè’t ede nè:
MRK.14.62	– Ma m’ee è nga kuwe. Ndɔn’t a an-in man Ngonn doo; m’a m’ndi dè jikon Nube ke njètɔgmong. Ndɔn’t a an-in man loo tel ree dann bum’t danrán a tɔ.
MRK.14.63	Loo ke maw njèkuje nyan-mese oo tà nè nga bè ɓaa, tuwe kubuge le’n ke rann’t til parang-parang ede nè:
MRK.14.63	– Ké j’awi ndoo tà le doo ke rang tá le kile’n tà dèyé’t ɓai wa? 
MRK.14.64	Sei ooi tàge ke majelé ke n’tam se Nube nga se mbi si ɓá. A ɓaa, ké tà ri á sei giri dè’t wa?
MRK.14.64	Dooge malang gangi tà dè Jésu’t edi nè:
MRK.14.64	– N’ee doo ke le tɔlé kuwe gar-gar.
MRK.14.65	Njé ke nange unni gir tibi yoro kum Jésu’t a, labi ji de kumn’t a, ɓiri ji de tundei nin a, taɓai ei deji nin edi nè:
MRK.14.65	– Ede jè ri doo ke njè kundei.
MRK.14.65	Njé ngonm tà looge géa tundei mbi Jésu njanm-njanm a tɔ.
MRK.14.66	Loo ke Pierre ndi nang kêm geng’t le maw njèkuje nyan-mese bè ɓaa, ngonn njèndi ke dinye le maw njèkuje nyan-mese ree tee pan loon’t nè. 
MRK.14.67	Pierre ndi à ndibe por. Ngonn njèndi nè nga an Pierre gerer ɓaa, è tam se’n ede nè:
MRK.14.67	– I géa ndɔ ke i doo le Jésu ke Nazareth nga tɔ.
MRK.14.68	Pierre naje se ra’n ede nè:
MRK.14.68	– Naje! Tà ke i tam nè nga, m’ger suu’n lé.
MRK.14.68	Loo ke Pierre tam tà nè bè ɓaa, è unde loo tee aw nda nata tà rebe geng’t. 
MRK.14.69	Ngonn njèndi ke dinye nè nga tel an Pierre ɓaa, ede dooge ke ndii se’n ede nè:
MRK.14.69	– N’ee géa, n’ee njèmade-loo-kaw le doo nè nga tɔ.
MRK.14.69	Nè Pierre tel tɔr naje kuwe ɓai. 
MRK.14.70	Mbɔr go’t gugu ɓaa, njé ke ndii se Pierre nan’t nga teli tami edi nè:
MRK.14.70	– Loo naje’n goto, i géa i se dooge nè nga tɔ. Tede i géa, i doo ke ɓeekon ke Galilée. Tà tami tanan se le de tɔ.
MRK.14.71	Pierre ubu ra’n ede nè:
MRK.14.71	– Tà ke m’ede sei nè nga, ke nè á è tà lanm ɓaa, maje kade Nube gangtà dèm’t. Doo nè nga m’ger’n lé kerɔte kuwe.
MRK.14.72	Ke loon’t nè kuwe, kuren kunje non ke njèkon’t joo. Kêm Pierre olé dè tà ke Jésu tam kété ede nè: «Kété ɓita kade kuren kunje non ke njèkon’t joo nga, i à tɔr naje se rai dèm’t nja mute kede nè i ger’m lé.» Loo ke kêm Pierre olé dè tà’t nè nga ɓaa, ke loon’t nè kuwe, è unn gir non ɓɔkl-ɓɔkl.
MRK.15.1	Se ndɔgé ɓat loo ke kàde tee lé ɓai, maw njékuje nyan-mesege se ngatɔgege le Israelge se njékɔrgir gute-nduge, se gute njégangtàge ke rang malang ɔri nan tà dè nyan ke kum ra. Ei adi d’uwe Jésu dé tɔ’n d’aw se’n d’ule’n ji ngar Pilate’t. 
MRK.15.2	Pilate deje Jésu ede nè:
MRK.15.2	– Ké i a i ngar le kos Juipge nè wa?
MRK.15.2	Jésu ile Pilate dè’t ede nè:
MRK.15.2	– E kuwe i tam tài’t non.
MRK.15.3	Maw njékuje nyan-mesege têti tàge bule undei tànn’t edi nè è ra nyange ke majelé ngain. 
MRK.15.4	Pilate tel deje Jésu ede nè:
MRK.15.4	– Ké oo tàge malang ke dé tête d’unde tài’t nè lé wa? Ké aw se tà karé bè le kile dè tàge’t nè nga lé sár wa?
MRK.15.5	Nè Jésu tel ile Pilate dè tà’t nè nga lé njing ade tà ige Pilate sêl.
MRK.15.6	Se ɓal-ɓal loo ke d’ade ra nan Paque ɓaa, Pilate ɔr dangai karé ke doobulege deji nin inye’n dɔ ade de. 
MRK.15.7	Ndɔ ke dingem karé bè ke ri’n nè Barabbas tò dangai’t nan’t se madennge ke njékɔse tà se njékonɓeege. Loo ke ndɔ ke in-in ilei rɔ dè njékonɓeege’t nga, dingem nè tɔl doo karé kêm ndɔn’t nè. 
MRK.15.8	Dooge bule ɔsi nang in-in wum awi kêm kei le Pilate deji nin edi nè:
MRK.15.8	– Nyan ke i ra ade jè se ɓal-ɓal nga, i ra ade jè ɓila ta.
MRK.15.9	Ngar Pilate ile de dè’t ede nè:
MRK.15.9	– Ké sei i ndigi le kade m’inye ngar le si sei Juipge nga dɔ m’ade sei ta wa?
MRK.15.10	Pilate ger kêmn’t kété mbak titeke maw njékuje nyan-mesege rai jang se Jésu. Gir’n ke nè á ei uwei nin reei se’n, ulei nin jinn’t karè. 
MRK.15.11	Nè maw njékuje nyan-mesege umi tà kêm doobulege’t edi nè:
MRK.15.11	– I deji Pilate le kade ade d’inye Barabbas tá dɔ d’ade jèi.
MRK.15.12	Pilate tel deje doobulege ede nè:
MRK.15.12	– A ɓaa, è ke sei Juipge i ɓari nin ngar le si nga, ké ri á i ndigi kade m’ra se’n tà wa?
MRK.15.13	Doobulege unni gir rai nyan wuu-wuu edi nè:
MRK.15.13	– Ade dé ɓeré kàde kage-ke-dese’t.
MRK.15.14	Pilate deje de ede nè:
MRK.15.14	– Ké majelé ri á n’ra wa?
MRK.15.14	Nè loo ke Pilate deje de tà nè bè ɓaa, dé tel dé ra nyan wuu-wuu d’ede nè:
MRK.15.14	– Ade dé ɓeré kàde kage-ke-dese’t ke ɓer kuwe bè.
MRK.15.15	Pilate ndige le kade ra doobulege nel de. Gir’n ke nè á è ɔr’n Barabbas inye’n dɔ. E ade njérɔge undei Jésu se ndêin maru pa ɓita ule’n ji de’t le kade awi se’n ɓeri nin kàde kage-ke-dese’t ɓai.
MRK.15.16	Njérɔge awi se Jésu kêm geng’t le ngar ke bò loo ndi de’t. Ei ɓari gute njérɔ madedege ɔsi nja nan. 
MRK.15.17	Dé tɔr kubuge le’n ke rann’t kɔke ɓaa, d’ule’n kubu ke ker perm-perm a, dé pete jɔkɔ konn gêrêr d’ule dènn’t a tɔ. 
MRK.15.18	Go’t gugu njérɔge unni gir ra Jésu lapya edi nè:
MRK.15.18	– Ngar le Juipge, maje kade dèi mong káng-káng.
MRK.15.19	Dé tunde dè Jésu se kage vbak-vbak a, dé tibe yoro kumn’t a, d’ɔse keje de nang nonn’t titeke d’ile koje dènn’t bè. Dé ra se’n nyange malang d’ade nan gute-gute. 
MRK.15.20	Loo ke njérɔge ulei mbe dènn’t ase de ɓá ɓaa, ei ɔri kubu ke ker perm-perm ke kété ulei rann’t nè nga kɔke tel ulei nin kubuge le’n rann’t gugu. Go’t gugu ɓita ei ndɔri Jésu awi se’n ngang loo’t nata le tɔl’n ɓai.
MRK.15.21	Simon karé bè ke ɓee le’n è Cyrène. E bɔ Alexandre se Rufus. Loo ke è in kêm ngonn ɓee karé’t bè ree le dere ɓaa, njérɔge undei tɔg dènn’t le kade taa kage-ke-dese le Jésu oto. 
MRK.15.22	Dé ndɔr Jésu d’aw se’n kêl loo karé ke dé ɓar’n Golgotha: se tà koje jéi ɓaa è «Ngó non dooge.» 
MRK.15.23	Dé nan le kade Jésu yibe nduu ke pɔti nan’t se walé nyan karé ke ate ke ri’n nè myrrhe kade an-in. Nè è mbate sár. 
MRK.15.24	Njérɔge ɓeri Jésu kàde kage-ke-dese’t. Go’t gugu, ei turi jala dè kubuge’t le kan-in ké nan à unn kubu le’n ke non éké kubu le’n ke nè wa? Dé kai nan kubuge le Jésu ke rann’t nga titeke bè. 
MRK.15.25	Njérɔge ɓeri Jésu kàde kage-ke-dese’t se kade ke jisɔ-jimi ke se ndɔgé. 
MRK.15.26	Dé ndang tàge kêm begre nyan’t, dé ɓer dɔ dènn’t d’ɔr’n gir nyan ke ade dé ɓer’n kade kage-ke-dese’t nga d’ede nè: Doo nè nga, è «Ngar ke bò le Juipge.» 
MRK.15.27	Kêm ndɔn’t nè nga, dé ɓer njékaltàge tà gute-ndu’t joo kàde kage-dese’t kɔte Jésu’t. Dé ɓer è ke karé dè jikonn’t a, è ke karé dè jigeln’t a tɔ. 
MRK.15.28	Titeke bè á, tà ke dé ndang kêm Magtub’t le Nube d’ede nè: «Dé tute’n nan’t se njékaltàge tà gute-ndu’t» nga, aw loon’t deĵ. 
MRK.15.29	Dooge ke deri loon’t nè nga taji Jésu a, tugei dè de nêk-nêk a tɔ, edi nè:
MRK.15.29	– Kanm ke tutu. Hai! i njè tuju kei le Nube le tel ra rang kêm ndɔ mute bere nga, 
MRK.15.30	i kuwe aje yo i rise nang dè kage-ke-dese’t ade j’an.
MRK.15.31	Maw njékuje nyan-mesege se njékɔrgir gute-nduge kuwe géa, ei tami dann de’t tulei mbe dè Jésu’t edi nè:
MRK.15.31	– N’ade njé ke rang aji yo, nè n’ee kuwe n’ase kaje yo lé. 
MRK.15.32	Krist ke è ngar ke bò le kosdooge ke Israel nga, gar-gar maje kade i rise nang ɗarinè kàde kage-ke-dese’t. Ke nè á è rise ade j’àn ɓaa, j’à j’unde kêm jé dènn’t kerɔte.
MRK.15.32	Njé ke dé ɓer de kàde kage-ke-dese’t kɔte Jésu nga géa taji nin ke le de a tɔ.
MRK.15.33	Kàde nda dann ɓee bɔp, loo unn gir tuge ndul bigm sár kàde mute ke tà loo sɔl’t. 
MRK.15.34	Loo ke kàde ke mute ke tà loo sɔl’t ase ɓá ɓaa, Jésu non se ndu’n ke bòi ede nè:
MRK.15.34	– Eloi, Eloi, lema sabachthani? (Gir’n nè: «Nube le’m, Nube le’m, ké bain á inye’m wa?»)
MRK.15.35	Njé ke nange ke ndai loon’t ooi ndu Jésu nga tami edi nè:
MRK.15.35	– Ooi, n’ee nga n’non n’ɓar Elie kade dinyé.
MRK.15.36	Doo karé dann de’t an-in ngɔde aw ule kann njan dann mann nduu’t ke mase njákr-njákr’t njonm. E ule kann njan nè nga tà káde nyan’t ree’n. E nan le kule tà Jésu le kade njibe. E tam ede nè:
MRK.15.36	– I nginei ade j’an-in, ké Elie à ree le kɔré kàde kage-ke-dese’t risé nang wa?
MRK.15.37	Nè Jésu tel non se ndu’n ke bòi ɓerer ɓita tà’n tête nyonk ɓai.
MRK.15.38	Tà kubu ke bòi ke dé gang’n gile kei ke tò se ninn’n le Nube danné joo nga, unn gir ribe dɔ sár oso’n nang banjang. 
MRK.15.39	Njèkan dè njérɔge ke aru karé ke nda tàkum Jésu’t an’n loo ke tà’n tête’n nyonk nga, è tam ede nè:
MRK.15.39	– Loo naje’n goto, doo nè nga è Ngonn Nube ke dagi kerɔte kuwe.
MRK.15.40	Dinyege ke nange ndai heb an-in nyan ke d’ade ra se Jésu nga sêw-sêw. Marie ke ɓee le’n è Magdala, Salomé se Marie ke kon Jacques ke ndêin a, se Joses a tɔ, ei se de nan’t. 
MRK.15.41	Loo ke ndɔ ke Jésu nain kêm ɓeekon ke Galilée ɓai nga, dinyege nè danni nin loo kile mber’t a, ndiri nyan adi use a tɔ. Dinyege ke rang bule géa ndɔ ke danni nin awi se’n kêm ɓee-bò ke Jérusalem a tɔ.
MRK.15.42	Ndɔ’n nè nga, è ndɔ kuwe dè nja nyan ra nan Paque. Loo ke nain ngɔr kade kàde ur ɓaa, 
MRK.15.43	Joseph, doo ke ɓee le’n è Arimathée, unde loo tee pan. Doo nè nga è balkum njégangtà le Juipge ke d’ile koje dènn’t ngain. Joseph nè ndi ngine ndɔ ke Nube ayé kon’n ɓee nga tchên. E njiye masas aw ra Pilate’t deje’n ninn Jésu. 
MRK.15.44	Kàde Pilate gete get-get dè ninn Jésu’t ade ule kule ɓar njèkan dè njèrɔge ke aru karè. Loo ke è ree ɓá ɓaa, Pilate deje’n ede nè:
MRK.15.44	– Ké Jésu nga tà’n tête ɓá kerɔte wa?
MRK.15.45	Njèkan dè njérɔge ke aru karè ede ngar Pilate ede nè:
MRK.15.45	– Jésu wei ɓá kerɔte.
MRK.15.45	Pilate inye loo ade Joseph ɔr ninn Jésu kàde kage-ke-dese’t aw dubu. 
MRK.15.46	Joseph aw ndogo tà kubu ke nda káng-káng. E ɔr ninn Jésu kàde kage-ke-dese’t, um’n ngire, taɓai è aw unde’n kêm bolè mbal ke dé son kété mari. Go’t gugu ɓaa, Joseph ndubri kuberi mbal utu’n tà be ɓade. 
MRK.15.47	Marie ke ɓee le’n è Magdala se Marie ke kon Jacques ke ndêin ndai teri loo ke d’unde ninn Jésu tutu nga.
MRK.16.1	Loo ke ndɔ taa kebe dere ɓá ɓaa, Marie ke ɓee le’n è Magdala a, Salomé se Marie kon Jacques ke ndêin ndogoi wubuge ke ete maje tede kaw’n barè ndum ninn Jésu. 
MRK.16.2	Ndɔ ke desêin ke njè kutu go ndɔ taa kebe nga, dinyege nè teei se ndɔgé ɓat loo ke kàde tee lé ɓai awi dè ɓada. 
MRK.16.3	Ei deji nan rebe edi nè:
MRK.16.3	– Ké nan à ndubri kuberi mbal ke bòi ke d’utu’n tà be ɓade nè nga kile rang kade jéi wa?
MRK.16.4	Dinyege nè reei teei dè ɓada teri loo an-in. Ei an-in titeke kuberi mbal ke bòi ke d’utu’n tà be ɓade nga, doo ndubri ile rang ɓá ta. 
MRK.16.5	Taɓai loo ke d’aw kêm bolè mbal ke dé son ɓaa, d’an ngonn basa karé. E ndi nang se ke dè jikon, è ule kubu ke ngal ke nda káng-káng rann’t. Loo ke d’an’n bè ɓaa, tà ige de sêl ade ndil de tee an-in soin-soin. 
MRK.16.6	Ngonn basa nè nga ede de ede nè:
MRK.16.6	– Adi ndil si tee an-in soin-soin lé. Sei sangi Jésu ke Nazareth ke ndɔ ke dé tɔl’n kàde kage-ke-dese’t nga; Nube ade unde loo tee dann njé ke koo’t ɓá. E goto loo ke nè’t. An-in! è loo ke nè á ndɔ ke d’unde ninn’n tutu. 
MRK.16.7	Nè awi edi Pierre se njékuwe-gir-Jésuge ke rang titeke Jésu ndi aw kum’n ke Galilée non si’t kété non. A an-in Jésu kêm ɓeekon ke Galilée titeke ndɔ ke kété ede’n sei nga.
MRK.16.8	Marie ke ɓee le’n è Magdala se Salomé a, se Marie kon Jacques ke ndêin, undei loo teei kêm be-ɓade ke dé son kàde mbal’t. Tà ige de sêl ade ndebi nginn-nginn. Ɓel unde de ndàt gang de ade tà karé bè géa tee tà de’t ade doo oo lé.
MRK.16.8	[ 
MRK.16.9	Jésu unde loo tee dann njé ke koo’t tàgir loo’t. E ndɔ ke desêin ke njè kutu go ndɔ taa kebe. E unde loo tee pan kum Marie ke ɓee le’n è Magdala. Marie ke Magdala nga, ndɔ ke kété Jésu rɔ ndilge ke majelé ji sejimute kêmn’t kɔke. 
MRK.16.10	Marie tel aw ra njémade-loo-kawge le Jésu ke kété ei nan’t se’n. Ei ndii dann kumndoo’t à noin. E ede de titeke Jésu nga unde loo tee dann njé ke koo’t ɓá. 
MRK.16.11	Marie ede de ede nè:
MRK.16.11	– Jésu nga ndi kumgajer, m’an’n se kum’m.
MRK.16.11	Nè d’unn mbi de dè tà’t le’n.
MRK.16.12	Njékuwe-gir-Jésuge joo in-in Jérusalem kêm ndɔn’t nè à awi ke ngonn ɓee karé’t bè. Jésu unde loo tee pan kum de’t. Nè ra ra’n tite doo ke rang bè. 
MRK.16.13	Njé ke joo nè nga teli awi kêm ɓee-bò ke Jérusalem. Ei edi gute njékuwegir-Jésu made dege ke rang tà nè; nè ei unni mbi de dè tà’t le njé ke joo nè kuwe ɓai.
MRK.16.14	Loo ke njékuwe-gir-Jésuge ke dɔg-gidé-karé ndii à usei nyan ɓaa, Jésu tee pan kum de’t malang. Jésu in se de ede nè:
MRK.16.14	– Sei njé kunn mbi dè tàge’t se njékêm nderge! Sei mbati kumi kêm si dè tà’t le njè ke an-in man kumgajer loo kunde loo tee’t le’m dann njé ke koo’t.
MRK.16.15	Go’t gugu Jésu ede de ede nè:
MRK.16.15	– Awi se loo malang dè nang nè, ilei mber Tà ke Maje adi dookundege bere mbak. 
MRK.16.16	Doo ke um kêm’n dè Tà ke Maje’t ade d’ule’n manné njonm ɓaa, d’a d’aje’n. Nè doo ke um kêm’n dè’t lé ɓaa, tà à uwe dè’n ndɔ gangtà’t. 
MRK.16.17	Njé ke d’um kêm de dè Tà ke Maje’t nga, Nube à ade d’ade ra nyankɔbege ke nè: d’a rɔ ndilge ke majelé se ri’m, d’a tam tà tam dooge ke rang. 
MRK.16.18	Ke nè á d’uwe li jênênnge se ji de, ke nè á d’an-in kugege ke asikum tɔl de géa, à rai se de nyan karé bè lé a tɔ. Ke nè á d’ile ji de dè njératurge’t ɓaa, ra de à tel mong maj-maj a tɔ.
MRK.16.19	Loo ke Kuwe-ɓee Jésu ede de tàge nè gir gang ɓá ɓaa, Nube ade aw ndi dè jikonn’t danrán nú. 
MRK.16.20	Njékuwe-gir-Jésuge undei loo teei kêm ɓee ke Jérusalem awi ilei mber Tà ke Maje se loo malang. Kuwe-ɓee è der gir de ade dé ra nyankɔbege d’utu’n go Tà ke Maje ke d’ile mber’n. Gir’n ke nè á dooge an-in tà le’n ke ngarankum tà.]
LUK.1.1	Dooge bule unni gir ndangi sertà ke ɔje dè nyange ke kété teei dann jéi’t, 
LUK.1.2	se gonan-gonan titeke njé ke an-in se kum de ɔri adi jéi. Njé ke kété an-in nyange nè se kum de nga, ɓila teli ei njékile mber Tà ke Maje le Nube. 
LUK.1.3	M’nder gir nyange nè nga mari. Ɗarinè, man géa, m’an titeke maje kum ndang tà’n kunde non-in’t se gonan-gonan le kade i Théophile ke njè maje dum. 
LUK.1.4	M’ra titeke bè le kade i ger’n titeke nyange nè ke d’ɔr ser’n d’edi nga, ei nyange kerɔte.
LUK.1.5	Nyange nè malang teei kêm lo ke ngar Hérode ee’n njèkonɓee ke ɓeekon ke Juda. Njèkuje nyan-mese karé bè ndi tutu ri’n nè Zacharie. E dann njé ke le njèyo’t Abia. Dinye le’n ri’n nè Elisabeth, è girkà le Aaron maw njèkuje nyan-mese. 
LUK.1.6	Zacharie se dinye le’n Elisabeth ei njé ra nyange ke danné sêw tàkum Nube’t a, ei njiyei se go gute-ndu Nube têr-têr a tɔ. 
LUK.1.7	Nè ei oji ngonn lé tede Elisabeth è kuju. Ei joo mbak ɓugei gɔk-gɔk ta.
LUK.1.8	Ndɔ karé bè, Zacharie ndi à ra kule kuje nyan-mese non Nube’t tede è ndɔ le njé ke le’n. 
LUK.1.9	Se go nyanra njékuje nyan-mesege ke ei ra dɔ-dɔ, ei naji nan tà le kan-in ké nan á jala à ɔse’n dann de’t le kade ra kule kêm ndɔn’t nè wa? Gir’n ke nè á d’ɔr’n Zacharie le kade ró katchatcha kêm kei ke tò se ninn’n le Nube.
LUK.1.10	Gute kosdooge malang ndai nata kêm kei le Kuwe-ɓee à ɔji se’n tà. 
LUK.1.11	Doo ke danrán ke Kuwe-ɓee ule’n tee hɔi ke ra Zacharie’t, è nda se ke dè jikon ɗinger loo ró katchatcha’t. 
LUK.1.12	Loo ke Zacharie an’n ɓaa, tà ige’n sêl ade ɓel unde’n ndàt gang’n. 
LUK.1.13	Nè doo ke danrán ke Kuwe-ɓee ule’n nga ede Zacharie ede nè:
LUK.1.13	– Ebe rai ɓel, Zacharie, ndinge ndoo lei oso mbi Nube’t. Dinye lei Elisabeth à oje ngonn ke dingem. I a kile ri’n nè Jean. 
LUK.1.14	A i ra ranel ngain dè koje ngonn’t nè nga. E i á se kari lé, nè dooge bule d’a d’al ra de sei nan’t ɔje dè koje ngonn nè nga. 
LUK.1.15	Tede à è doo ke bò tàkum Kuwe-ɓee’t. E à kain yibe nduu ke ate éké yibe ke ate karé ke rang lé a tɔ. Loo ke è nain kêm konn’t ɓai kuwe Ndil-Kêmnda taa kêm’n pel-pel. 
LUK.1.16	Ngonn nè nga à ade ngannkà Israelge à ɔsi wan teli kilei koje dè Kuwe-ɓee’t le de. 
LUK.1.17	E à njiye kété non Nube’t se tɔgmong le Ndil a, se tɔgmong ke Elie njèribe-dè-tà ke tà Nube’t ra’n kule kété mari. E à um bɔ ngannge nan’t se ngann dege. E à tel njékaltàge kade ei njéra nyan danné sêwge. E à uwe dè nja njé ke nange dann kosdooge ke Israel. E ra titeke bè le kade dé ndi dè nja de’t tchên le kuwe Kuwe-ɓee ke ra de’t a tɔ.
LUK.1.18	Zacharie deje doo ke danrán ke Nube ule’n ede nè:
LUK.1.18	– Ké ri á à ade m’a m’ger titeke tà ke ede’m nga à è tà kerɔte wa? Tede man jè se neen’m jè ɓuge ngain ta.
LUK.1.19	Doo ke danrán ke Kuwe-ɓee ule’n nga tel ile Zacharie dè’t ede nè:
LUK.1.19	– Man m’ee Gabriel ke njè nda non Nube’t se ndɔge-ndɔge. E Nube kuwe á ule’m rai’t le kade m’ɔje sei tà a, le kade m’ile mber Tà ke Maje nè nga m’adi a tɔ. 
LUK.1.20	Nè titeke i um kêmi dè tà’t ke m’edi nga lé ɓaa, ɗarinè kɔbi à utu, i asekum tam tà lé sár kade nyange nè ke m’edi tà’n aw’n loon’t deĵ ɓita.
LUK.1.21	Loo ke Zacharie ndi oo tà le doo ke danrán ke Nube ule’n nga ɓaa, gute dooge ke ndii nginei nga, kêm de tò kekek tede è nain kêm kei ke tò se ninn’t le Kuwe-ɓee ade kur’n heb ɗak. 
LUK.1.22	Loo ke Zacharie unde loo tee nata ɓaa, è asekum tam tà kede de lé. Mbi’n se kɔbe’n utu ade yei ji’n ɓàk-ɓàk karè. Loon’t nè ɓita kum kosdooge gang reng ade geri titeke nyan-pinde tee dènn’t kêm kei le Nube ɓai.
LUK.1.23	Ndɔ ke Zacharie tɔl ngang kule le’n kêm kei’t le Nube mbas ɓá ɓaa, è tel aw kêm kei le’n. 
LUK.1.24	Mbɔr go’t ɓaa, neen’n Elisabeth ndann ngonn. Elisabeth ɓɔyɔ ra’n kêm kei ase nan mi. E tam ede nè:
LUK.1.25	– An-in nyan ke Kuwe-ɓee ra tede tà le’m. Ɗarinè è ɔr rasɔl dèm’t tàkum dooge’t malang.
LUK.1.26	Loo ke Elisabeth ndann ngonn ra nan mute-mute ɓaa, Nube ule Gabriel, doo ke danrán kêm ngonn ɓee karé ke ɓeekon ke Galilée, ri’n nè Nazareth. 
LUK.1.27	Doo ke danrán nè nga Nube ule’n ra ngomande karé ke è njènong le dingem ke ri’n nè Joseph. Joseph nga è girkà le ngar David. Ri ngomande ke nal ger dingem ɓai nè nga, è Marie. 
LUK.1.28	Doo ke danrán ree ra Marie’t ede’n ede nè:
LUK.1.28	– M’rai lapya, i nga Kuwe-ɓee uwe sei noje a, tɔse kum’n dèi’t a tɔ.
LUK.1.29	Loo ke Marie oo tà nè bè ɓaa, tà ige’n sêl. E deje ra’n tà dè ɓengren’t ede nè:
LUK.1.29	– Ké lapya ke bain á bè wa?
LUK.1.30	Doo ke danrán ke Kuwe-ɓee ule’n nga ede Marie ede nè:
LUK.1.30	– Marie, ebe rai ɓel tede Nube tári ngain. 
LUK.1.31	An! ɗarinè i a ndann ngonn, i a koje ngonn ke dingem, a ile ri’n nè Jésu. 
LUK.1.32	A è doo ke bò a, d’a ɓar’n Ngonn Nube ke njèdum dè nyange malang. Kuwe-ɓee Nube le jéi à ade à è ngar titeke ndɔ ke unn’n ndu’n ade kà’n ngar David. 
LUK.1.33	Ngonn nè nga à on ɓee dè kosdooge ke Israel’t sár se non. Konɓee le’n nga, ngei’n goto.
LUK.1.34	Marie tel deje doo ke danrán ke Nube ule’n nga ede nè:
LUK.1.34	– Dingem ɔde ra’m ndɔ karé lé. Ké m’a m’ndann ngonn titeke bain wa?
LUK.1.35	Doo ke danran nè nga ile Marie dè’t ede nè:
LUK.1.35	– Ndil-Kêmnda à ra kule rai’t a, tɔgmong le Nube Njèdum dè nyange malang à sebe dèi’t titeke ndil oso’n dè doo’t bè. Gir’n ke nè á, ngonn ke tò se ninn’n ke a oje’n nga d’a ɓar’n Ngonn Nube. 
LUK.1.36	An! bêni Elisabeth ke d’an’n ke kuju nga, ndann ngonn ke dingem dè ɓugenn’t ase nan mute-mute ɗarinè ta. 
LUK.1.37	Tede tɔgmong le Nube asekum ra nyan malang.
LUK.1.38	Marie tel ile Gabriel dè’t ede nè:
LUK.1.38	– Man m’ee ngonn njèndi le Kuwe-ɓee ke dinye karè. Maje kade è ra se’m titeke i tam’n.
LUK.1.38	Ke loon’t nè kuwe Gabriel inye Marie ɔte aw.
LUK.1.39	Kêm ndɔn’t nè kuwe Marie ɔse nang kalang in aw ngonn ɓee ke tò dè mbalge ke ɓeekon le Juda. 
LUK.1.40	E aw kêm kei le Zacharie ra lapya Elisabeth. 
LUK.1.41	Loo ke Elisabeth oo ndu Marie ke ra’n lapya ɓaa, ngonn ke kêmn’t unn gir tɔse’n gùl-gùl. Ke loon’t nè kuwe Ndil-Kêmnda taa kêm Elisabeth pel-pel. 
LUK.1.42	Elisabeth tam tà se ndu’n ke bòi beng ede nè:
LUK.1.42	– Nube tɔr ndu’n dèi’t dum dinyege ke rang malang a, ndutɔr le’n nè nga à nain se ngonn ke a oje’n a tɔ. 
LUK.1.43	Ké man nga m’ee nan kade Kuwe-ɓee le’m ree ram’t wa? 
LUK.1.44	An! loo ke ndui ke i ra’m lapya nga oso mbim’t ɓaa, ra ngonn ke kêm’t nel’n ade tɔse’m gùl-gùl. 
LUK.1.45	Rai neli tede i naje se rai dè nyange ke Kuwe-ɓee Nube ule doo ke danrán ade edi nga lé. I um kêmi dè’t titeke à aw loon’t deĵ kuwe!
LUK.1.46	Marie tam ede nè:
LUK.1.46	– Ngarakum ra’m ile riɓar dè Kuwe-ɓee’t a,
LUK.1.47	Ngarakum ra’m ra ranel dè Kuwe-ɓee Nube
LUK.1.47	ke njètaa’m tà yo’t a tɔ.
LUK.1.48	Man m’ee ngonn njèndi le’n ke dinye karè nè è gir dèm’t.
LUK.1.48	Unn gir’n ɗarinè sár ke kété, girkoje dooge
LUK.1.48	ke ɔsi gonan-gonan à ɓari man dinye ke njèranel.
LUK.1.49	Tede Nube ke tɔgmong le’n dum dè nyange malang
LUK.1.49	ra nyange ke tò ɓel tede’m.
LUK.1.49	Ri’n è ri ke tò se ninn’n gai .
LUK.1.50	Kêmkanm le’n nga, ngei’n goto
LUK.1.50	tede le njé ke ilei koje dènn’t.
LUK.1.51	E ra nyange ke bò se go tɔgmong le ji’n.
LUK.1.51	E jɔrè ngarge ke njé tɔgmong-ge
LUK.1.52	nang bɔrɔr-bɔrɔr dè kutu-ngarge’t,
LUK.1.52	nè è unn njétɔgmong-ge lé unde de dɔ ɗáng.
LUK.1.53	Njé ke ɓo ra de nga, è uwe se de noje se nyange ndàj-ndàj,
LUK.1.53	nè è rɔ njényan kingege ji de karè ɗáng-ɗáng.
LUK.1.54	E din kosdooge ke ei Israel, ngonn njèndi le’n,
LUK.1.54	tede kêm’n olé dè kêmkanm’t le’n
LUK.1.54	titeke è unn’n ndu’n ade Abraham kété mari nga.
LUK.1.55	Ndukunn nè nga tò njáng tede le ngannkà Abrahamge.
LUK.1.56	Marie ndi se Elisabeth kêm kei le’n ase nan mute ɓita tel aw ɓéee le’n ɓai.
LUK.1.57	Loo ke ndɔ koje ngonn le Elisabeth ase ɓá ɓaa, è oje ngonn ke dingem. 
LUK.1.58	Loo ke njémade tà keige le Elisabeth se njénojege le’n an-in titeke Kuwe-ɓee ra kêmkanm se’n ɓaa, rai ranel se’n nan’t. 
LUK.1.59	Loo ke ngonn ke kide nè ra ndɔ ji sejimute, njèkon’t sɔsɔ ɓaa, dé ree le kuje tà mɔte’n. Dé ndige le ɓar’n se ri ɓɔ’n Zacharie. 
LUK.1.60	Nè kon’n ede de ede nè:
LUK.1.60	– Ḿ-m̀, j’à ɓari n’ee Jean tá.
LUK.1.61	Dé tel d’ile’n dè’t d’ede nè:
LUK.1.61	– Dann njénojege’t lei malang nga, doo karé ke ri’n nè Jean goto.
LUK.1.62	Dé tel dé deje Zacharie tà se ji de d’ede nè:
LUK.1.62	– Ké ngonni nga i ndige kade jè ɓarii nan wa?
LUK.1.63	Zacharie ade dé ree se bà ndang magtub d’ade’n. E ndang tà kêm bà’t nè ede nè:
LUK.1.63	– Ri ngonn nè nga è Jean.
LUK.1.63	Dé malang tà ige de sêl dè ri ngonn’t nè nga. 
LUK.1.64	Ke loon’t nè kuwe ndon Zacharie ɗile warar ade teen tà’n tam’n tà yarar-yarar ɗɔi’n Nube. 
LUK.1.65	Ɓel unde njé ke kêm ngonn ɓee’t nè nga ndàt gang de malang. Ser nyange nè nga oso se loo mbit-mbit kêm ɓeege ke tooi dè mbalge’t le ɓeekon le Juda bere mbak. 
LUK.1.66	Dooge malang ke ooi ser nyange nè nga, giri tà kêm de’t edi nè:
LUK.1.66	– Ngonn nè nga ké ndɔ ke rang à è doo ke bain wa?
LUK.1.66	Tɔgmong le Kuwe-ɓee gete’n se ndɔge malang.
LUK.1.67	Ndil-Kêmnda taa kêm Zacharie bɔ ngonn nè nga pel-pel ade ɔr’n gir nyan ke Nube tɔje’n ede nè:
LUK.1.68	– Kuwe-ɓee Nube le kosdooge ke Israel nga,
LUK.1.68	maje kade dooge malang ilei riɓar dènn’t.
LUK.1.68	Tede è ree din jéi balkum kosdooge le’n ke uge dè jéi.
LUK.1.69	E ade njètaa dè dooge ɔse nang in dann girkà’t le David
LUK.1.69	ke kété è ngonn njèndi le’n nga.
LUK.1.70	E tam tà nè nga kété mari se go rebe
LUK.1.70	ke ra njéribe-dè-tàge’t le’n ke tooi se ninn’n ede nè:
LUK.1.71	N’a n’taa jéi ji njébange’t le jéi a,
LUK.1.71	se ji dooge’t malang ke ɔri jéi njêt nga a tɔ.
LUK.1.72	Nube ra se jéi kêmkanm titeke bè
LUK.1.72	tede kêm’n olé dè mann-ra’t le’n
LUK.1.72	ke tò se ninn’n ke è mann’n ra’n ade kà jéige kété mari nga.
LUK.1.73	E ade kêm’n olé dè mann-ra ke è mann’n ra’n
LUK.1.73	ade kà jéi Abraham ede nè:
LUK.1.73	N’a n’taa jéi ji njébange’t le jéi.
LUK.1.74	Loo ke è uwe jéi wont ɔr jéi ji njébange’t le jéi ɓá ɓaa,
LUK.1.74	è ade jéi tɔgmong le ra’n kule kade’n se kêmnda káng.
LUK.1.75	Nube ndige le kade jè rai nyan ke se dè naje’n tàkumn’t
LUK.1.75	sár ngei ndɔ ndikumgajer le jéi dè nang nè.
LUK.1.76	Ngonn nè nga d’a ɓar’n njèribe-dè-tà ke tà Nube’t
LUK.1.76	ke njè dum dè nyange malang.
LUK.1.76	Ngonn nè nga à njiye non Kuwe-ɓee’t
LUK.1.76	le gɔl rebege le’n ke à ree’n.
LUK.1.77	E ade balkum kosdooge le’n à geri titeke Nube aje de a,
LUK.1.77	à ade kêm’n à tin mbit dè kaiyage’t a tɔ.
LUK.1.78	Tede Nube le jéi nga, kêmkanm taa ra’n pel-pel.
LUK.1.78	E takul kêmkanm le’n á ade lookar le’n
LUK.1.78	in-in’n danrán nú ree ndogó’n dè jéi’t.
LUK.1.79	Lookar nè nga à ndogó dè njé ke ndii
LUK.1.79	dann tilkus’t se njé ke ndii tà yo’t.
LUK.1.79	Lookar nè nga à ɔr non jéi dè rebe ndi se kêmlom dann nan’t a tɔ.
LUK.1.80	Ngonn nè nga, ra tɔge ke kété-kété a, hal’n ɓeɓer a tɔ. E ra ɓee kêm dile’t sár kade ndɔ ke rang à kile’n ra’n ke nata tàkum dooge ke Israel.
LUK.2.1	Kêm ɓaln’t nè nga, César Auguste, ngar ke bò ke ɓeekon ke Rome unn ndu’n le kade d’unde ri dooge karé-karé malang kêm magtub tute kɔr dooge’t. 
LUK.2.2	Kunde ri dooge kêm magtub tute kɔr dooge ke desêin sàk-sàk nga, è kêm ɓal ke Kirinius on’n debe ɓeekon ke Rome ke dé ɓar’n Syrie. 
LUK.2.3	Gir’n ke nè á, nanan géa tel aw kêm ɓee kojenn’t le kade d’unde ri’n kêm magtub tute kɔr dooge’t nè nga. 
LUK.2.4	Titeke bè á, Joseph in-in’n kêm ɓee ke ri’n nè Nazareth, ɓeekon ke Galilée aw’n kêm ɓee ke ri’n nè Bethléhem ɓeekon ke le Juda. Bethléhem nga, è ɓee koje ngar David. Joseph aw le kade d’unde ri’n kêm ɓee-bò’t nè nga, tede è géa è girkà le David tɔ. 
LUK.2.5	Joseph awi se njènong le’n Marie kêm ɓee ke Bethléhem le kade d’unde ri de kêm magtub tute kɔr dooge’t. Nè Marie ndann ngonn kêm’n tɔg lêng-lêng.
LUK.2.6	Loo ke dé nain kêm ɓee ke Bethléhem ɓai ɓaa, ndɔ koje ngonn le Marie tee pan. 
LUK.2.7	E oje ngonn der’n ke dingem. E ɓir’n se tà kubu ile’n kêm begre kuse nyan le dange, tede dooge ubei nan loo njàng-njàng kêm kei tò mbage’t.
LUK.2.8	Njékul nyange ndii kêl loo’t nè nga tɔ. Dé ndi ngang loo’t walé, d’ade ngonm nyankulge. 
LUK.2.9	Doo ke danrán ke Kuwe-ɓee ule’n tee hɔi ke ra de’t. Ndubra le Kuwe-ɓee ndogó gan dè de wàk ade ɓel unde de ndàt gang de. 
LUK.2.10	Nè doo ke danrán nè nga, ede de ede nè:
LUK.2.10	– Ebi ra si ɓel, tede m’ree le kede sei Tà ke Maje. Tà ke maje nè nga è gir kalra le kosdooge malang ke Israel. 
LUK.2.11	Ɓila d’oje njèkaje sei kêm ɓee’t le ngar David. E nè nga à è Kuwe-ɓee a, Krist a tɔ. 
LUK.2.12	Nyan ke à tɔje sei se’n kade i geri á tò ne: Loo ke ingei ngonn ke kide ke dé ɓir’n se tà kubu d’ile’n kêm begre kuse nyan le dange ɓaa, è è kuwe.
LUK.2.13	Ke loon’t nè kuwe, kosdooge ke danrán teei pan gan-in dè made de ke Kuwe-ɓee ule’n nga wàk. Dé mbak d’ɔse pa dé ɗɔi’n Nube d’ede nè:
LUK.2.14	– Maje kade dooge ulei ndubra dè Nube ke njèndi sêm danran’t.
LUK.2.14	Maje kade kêmlom le Nube nain se dooge ke taai kêm’n dè nang nè a tɔ.
LUK.2.15	Loo ke dooge ke danrán inyei njékul nyange le teli kawi ɓaa, njékul nyange edi nan edi nè:
LUK.2.15	– Kuwe-ɓee ade jè geri nyan ke tee nè nga ɓá. Bè ɓaa, ade j’awi sár kêm ɓee-bò ke Bethléhem j’an-in nyan nè nga se kum jéi.
LUK.2.16	Njékul nyange ɔti kalang awi Bethléhem ɓaa ingei Marie se Joseph se ngonn ke kide. 
LUK.2.17	Njékul nyange awi an-in ngonn ke kide nè ɓaa, unni sertà ke doo ke danrán ede de kété ɔje dè ngonn nè tami. 
LUK.2.18	Dooge malang ke ooi sertàge ke njékul nyange tami nga ɓaa, tà ige de sêl. 
LUK.2.19	Nè Marie girtà dè nyange’t nè nga malang ke kété a, ke gugu a, m ade kêm’n wei nal dè’t lé. 
LUK.2.20	Loo ke njékul nyange à teli ke ra nyankulge’t le de gugu ɓaa, ei ulei ndubra dè Nube’t a, ɔsi pa ɗɔyi nin a tɔ. Nyange malang ke ei ooi tà’n se mbi de a, an-in se kum de a tɔ nga, awi loon’t deĵ titeke doo ke danrán ke Nube ule’n ede’n de kété nga.
LUK.2.21	Loo ke ngonn ke kide nè nga ra ndɔ sɔsɔ ɓaa, njékojennge adi d’uje tà mɔte’n, taɓai d’ile ri’n nè Jésu. Ri nè nga è ri ke doo ke danrán ke Kuwe-ɓee ule’n ede de kété ɓita kon’n ndann’n ɓai.
LUK.2.22	Ndɔ kɔr se ra le Marie ase deĵ se go gute-ndu Nube ke Moise ndang kêm magtub’t. Joseph se Marie unni ngonn ke kide nè nga awi se’n kêm ɓee-bò ke Jérusalem le tɔje’n Kuwe-ɓee le kade è nyan kinge’n è kuwe deri gai. 
LUK.2.23	Gute-ndu Kuwe-ɓee ke Moise ndang kêm Magtub’t nga tam ede nè: «Loo ke dinye oje ngonn dè der’n, ke nè á ngonn nè è dingem ɓaa, d’a d’unde’n se ninn’n kade è nyan kinge Kuwe-ɓee kuwe deri.» 
LUK.2.24	Joseph se Marie adi der-nda joo éké ngann der-dum joo ke nyankuje-mese se go gute-ndu Kuwe-ɓee ke Moise ndang kêm magtub’t nga.
LUK.2.25	Dingem karé bè, ri’n nè Siméon, è ndi kêm ɓee-bò ke Jérusalem. Dingem nè nga, è njè ra nyan se dè naje’n tàkum Nube’t a, è njè kile koje dènn’t a tɔ. E ndi ngine è ke njèkaje ngannkà Israel nga tchên. Ndil-Kêmnda nain se Siméon. 
LUK.2.26	Nube ade Ndil-Kêmnda ede Siméon kété titeke ayé kwei lé sár kade an Kuwe-ɓee Krist ke Nube ule’n nga se kum’n ɓita. 
LUK.2.27	Ndil-Kêmnda ɔse Siméon balang-balang ade aw kêm kei le Nube. Loo ke Joseph se Marie reei se ngonn de ke kide nè nga le tɔje’n Nube titeke gute-ndu tam’n ɓaa, 
LUK.2.28	Siméon taa’n uwe’n kàdenn’t sêm ɗɔi’n Nube ede nè:
LUK.2.29	– Kuwe’m, inye’m man ngonn njèndi lei ade m’aw
LUK.2.29	se kêmlom ɗarinè ta se go tà ke tee tài’t kété.
LUK.2.30	Tede m’an njèkaje dooge ke i ule’n nga se kum ndan-ndan ɓá ta.
LUK.2.31	Kaje ke i uwe dè nja kété nga, tò nata tàkum kosdooge’t malang ɓá.
LUK.2.32	Njèkaje dooge nga, è lookar le kade dooge malang ke dè nang nè dé geri a,
LUK.2.32	à è riɓar le kosdooge ke ei ngannkà Israel a tɔ.
LUK.2.33	Loo ke Joseph bɔ Jésu se kon’n Marie ooi tà ke Siméon tam ɔje’n dè ngonn de nè nga ɓaa, tà ige de sêl. 
LUK.2.34	Siméon tɔr tà’n dè de’t ɓaa, è ede Marie ede nè:
LUK.2.34	– An! ngonn nè nga Nube ɔr’n unde’n ke nyan-tɔje. A è gir koso a, à è gir kɔse nang kin le dooge bule ke ɓeekon ke Israel. Ngonn nè nga, à è nyan-tɔje le Nube. Nè dooge à uteii mbeng. 
LUK.2.35	Ngonn nè nga à ade tàgir le dooge bule ke dè ɓengre de’t à kuje ke nata. Nè i Marie kuwe géa, nyankêmkon à ribei danné titeke kuye kaskar ribe’n nyan danné bè tɔ.
LUK.2.36	Njèribe-dè-tà ke tà Nube’t ke dinye karé ri’n nè Anne. E ndi kêm ɓee-bò ke Jérusalem. E ngonn le dingem karé ke ri’n nè Phanuel. Phanuel nga è girkà le Aser, njèribe-dè-tà ke tà Nube’t. Dinye nè nga ɓuge gɔk-gɔk. Ndɔ ke è ndi kêm kei ngaw mandenn’t ase ɓal ji sejimute. 
LUK.2.37	Loo ke ngaw’n wei ɓaa, è tel taa ngaw gugu lé sár ade ɓal koje’n ase’n kɔr-sɔsɔ-gidé-sɔ. Anne ra kule ade Nube se ndɔge malang. Gir’n ke nè á è inye’n kêm kei le Nube sengel lé. E ɔge kêm’n ɓo dɔ-dɔ tede ndinge’n ndoo tà Nube’t kada a, ndɔ a tɔ. 
LUK.2.38	Loo ke Siméon ndi à tam tà ɔje’n dè ngonn nè nga ɓaa, Anne géa tee hɔi tɔ. E unn gir ra Nube oiyo tede tà le ngonn nè. Dooge malang ke ndii nginei ndɔ ke Nube à ɔr’n dooge ke Jérusalem dann kumndoo’t le de nga, Anne ede de tà ke ɔje dè ngonn ke kide nè nga.
LUK.2.39	Loo ke Joseph se Marie tɔli ngang nyan ke gute-ndu Kuwe-ɓee ɔje ɓá ɓaa, ei teli awi ɓéee Nazareth kêm ɓeekon ke Galilée. 
LUK.2.40	Ngonn nè nga ra tɔg ke kété-kété a, tàgir le’n ɓeɓer a tɔ. Kumkunju rusu ɓengre’n njin-njin. Dooge d’an titeke Nube tár’n ngain a tɔ.
LUK.2.41	Ɓal karé-karé malang Joseph se Marie awi kêm ɓee-bò ke Jérusalem le rai nan ke dé ɓar’n Paque. 
LUK.2.42	Loo ke ɓal koje Jésu ase dɔg-gidé-joo ɓá ɓaa, è aw se njékojennge nan’t titeke rai se ɓal-ɓal nga. 
LUK.2.43	Ndɔ ke gir ra nan gang ɗás ɓá ɓaa, Joseph se Marie teli awi ɓéee le de, nè ngonn de Jésu tel ɔɔ nain gugu Jérusalem nal kade dé ger. 
LUK.2.44	Dé gir kêm de’t d’ede nè bainléa Jésu nain se njémade-loo-kawge le de. Dé njiye dé sang’n ase ndɔ karé dann njénojege’t le de se njé ke geri dege’t a tɔ. 
LUK.2.45	Nè loo ke d’inge’n lé ɓaa, d’ɔse wan dé tel dè nja de’t d’aw Jérusalem gugu, dé sang’n se loo malang. 
LUK.2.46	Ndɔ ke njèkon’t mute ɓita d’inge’n kêm kei le Nube. Jésu ndi dann njékɔrgir gute-nduge ur mbi’n oo tà ndó le de a, tel deje de tà dè’t a tɔ. 
LUK.2.47	Dooge malang ke ooi tà ke Jésu tam nga, tà ige de sêl dè gos nyanger’t le’n se dè tà ke è ile de dè’t se kumkunju’n a tɔ. 
LUK.2.48	Loo ke njékoje Jésuge an-in nin ɓaa, ndil de tee an-in soin-soin. Kon’n deje’n ede nè:
LUK.2.48	– Ngonn’m, ké bain á i ra se jé ndáng bè wa? An! jè se bɔi joo mbak jè sangi j’ɔr yàl-yàl.
LUK.2.49	Jésu tel ile de dè’t ede nè:
LUK.2.49	– Ké i sangi man tede ri wa? Gar-gar è tà le’m le ndi kêm kei le bɔ’m Nube. Ké sei geri bè lé wa?
LUK.2.50	Nè dé ger girtà ke Jésu tam nè nga njai lé. 
LUK.2.51	E oo tà tà njékojennge’t tel aw se de ɓéee Nazareth. Kon’n Marie girtà ke kété a, ke gugu a, dè nyange malang ke teei nè nga m ade kêm’n wei nal dè’t lé. 
LUK.2.52	Danra Jésu ra tɔg ke kété-kété. Kumkunju le’n géa in dè made’t ke kété-kété a tɔ. Nube a, dooge malang a, tárii ngain.
LUK.3.1	Ngar ke bò, Tibère César on ɓee ɓal dɔg-gidé-mi. Ngar Ponce Pilate on ɓee dè nang’t le Juda. Ngar Hérode Antipas on ɓee dè nang ke Galilée. Kêm ɓalnge’t nè nga, ngar Philippe ngokon Hérode Antipas ke tɔg on ɓee dè nang ke Iturée se Trakonite. Ngar Lysanias è njèkonɓee ke dè nang ke Abilène a tɔ. 
LUK.3.2	Hanne se Caiphe ei maw njékuje nyan-mesege a tɔ. E kêm ɓaln’t nè á tà le Nube oso’n mbi Jean ngonn le Zacharie kêm dile’t. 
LUK.3.3	Gir’n ke nè á, Jean unn’n gir kaw se loo-loo kêm ɓeege ke an-in dè ba ke Jourdain ile’n mber ade dooge ede nè:
LUK.3.3	– I turi hal si, adi d’ule sei manné njonm ɓaa, kêm Nube à tin mbit dè kaiyage’t le si.
LUK.3.4	Titeke bè á, tà ke Esaie, njèribe-dè-tà ke tà Nube’t ndang kêm magtub’t kété mari nga aw loon’t deĵ. E tam kété ede nè:
LUK.3.4	«Doo karé tam tà kêm dile’t se ndu’n ke bòi bèng ede nè:
LUK.3.4	I gɔli rebe ree le Kuwe-ɓee adi nda danné jap,
LUK.3.4	i rai rebe ree le Kuwe-ɓee adi asenan lêtêt a tɔ.
LUK.3.5	Gute loo malang ke oso nang nga,
LUK.3.5	umi nang tutu adi ndal dɔ ɗaks.
LUK.3.5	I tugei dè mbal se dè herge malang ke in-in dɔ,
LUK.3.5	i ribei de adi d’asenan lêtêt.
LUK.3.5	Rebege ke bòi ke ɗugi kongel-kongel nga i rai de adi tooi danné.
LUK.3.5	Kum ngann rebege ke tɔri ɓɔrɔk-ɓɔrɔk nga,
LUK.3.5	uti adi asenan lêtêt-lêtêt a tɔ.
LUK.3.6	Titeke bè á, dooge malang à an-in titeke Nube è njèkaje jéi.
LUK.3.7	Kosdoo-bulege reei ra Jean’t le kade ule de manné njonm. E deje de ede nè:
LUK.3.7	– Sei njé ra gos tite jênênnge bè nga, ké nan á tɔje sei rebe kain wong le Nube ke ndi à ree nga wa? 
LUK.3.8	Ke nè á i ndigi kan-in wong le Nube ke ndi à ree nga ɓaa, i rai nyanra ke maje ke tɔje titeke i turi hal si. Ebi’t tam kêm si’t kedi nè: «Jè jè ngannkà Abrahamge.» Man m’ede sei ndàt titeke ngann herge ke tooi nè nga, Nube asekum tel de ke ngannkà Abraham karè. 
LUK.3.9	Ɗarinè kunge tò ɔje dè ngire nja kage karé-karé malang. Sei géa, i tooi asinan se kagege bè tɔ. Kage ke rara ke ann majelé ɓaa, d’a tuge’n gang’n kile’n poro.
LUK.3.10	Kosdoo-bulege deji Jean tà ke kété-kété edi nè:
LUK.3.10	– Ké ri á Nube ndige kade jè ra ɗarinè ta wa?
LUK.3.11	E tel ile de dè’t ede nè:
LUK.3.11	– Ke nè á doo karé dann si’t aw se kubu joo ɓaa, maje kade unn karé ade doo ke le’n goto. Doo ke inge nyankuse géa, maje kade ra titeke bè tɔ.
LUK.3.12	Njétaa tirge géa reei le kade Jean ule de manné njonm tɔ. Dé deje’n d’ede nè:
LUK.3.12	– Njèndó dooge nyan, ké ri á Nube ndige kade jè ra tɔ wa?
LUK.3.13	Jean tel ile de dè’t ede nè:
LUK.3.13	– Nyan ke kuwe sige ɔji kade i taai nga, ilei made dè’t lé.
LUK.3.14	Njérɔge ke le de tɔ dejii edi nè:
LUK.3.14	– A jè ɓaa, ké ri á tò ɔje dè jé tɔ wa?
LUK.3.14	Jean tel ile de dè’t ede nè:
LUK.3.14	– Ulei ɓel kêm doo’t éké i banmi doo i taai nyan le’n lé a, i têti tà undei tà doo’t i taai nyan le’n lé a tɔ. Nè umi kêm si dè nar kuge dè ji si’t kuwe.
LUK.3.15	Kosdooge malang ke reei ra Jean’t nga, kêm de tò kekek. Nanan géa dann de’t deje ra’n tà dè ɓengrenn’t ede nè:
LUK.3.15	– Ké doo nè nga è Krist nga lé ɓai wa?
LUK.3.16	Nè Jean ede de ndàt ede nè:
LUK.3.16	– Man m’ɔr sei kunde sei se ninn si gai se mann. Nè doo karé ke tɔgmong le’n dum dè le’m à ree goom’t non. Man m’ase tutu sa ke njann’t lé. Doo nè nga, à ɔr sei kunde sei se ninn’n gai se Ndil-Kêmnda a, se por a tɔ. 
LUK.3.17	Doo nè nga aw se nyan gɔl nyinge dè ko le’n jinn’t. E à gɔl dè njar ko le’n yák-yák kɔse nja nan’t kum damé. Nè à ró tise’n rák-rák se por ke à wei ndan lé.
LUK.3.18	Jean ede dooge ke rang tàge bule ndeje’n de titeke bè a, ile’n mber Tà ke Maje ade’n de a tɔ. 
LUK.3.19	Nè né è bè géa, Jean in se ngar Hérode dè tà ke ɔje dè Hérodiade, dinye le ngokon’n Philippe nja bule. E in se’n dè nyange ke majelé ke rang malang ke è ra nga a tɔ. 
LUK.3.20	Taɓai kuwe ke Hérode ade d’uwe Jean d’ile’n dangai’t nga, è majelé ke è ra ile dè made’t.
LUK.3.21	Loo ke Jean ule kosdooge malang manné njonm ɓá ɓaa, Jésu géa ree ade ule’n manné njonm tɔ. Loo ke Jésu nda ɔje tà se Nube bè-bè ɓai ɓaa, kum danran teen ngalal. 
LUK.3.22	Ndil-Kêmnda ree uwe dènn’t ade d’an tò asenan se der-nda bè. Ndu Nube ɓar danrán nú ede nè:
LUK.3.22	– I nga i ngonn’m ke m’tári ngain. Ra’m nel’m dè kɔr ke m’ɔri’t nga ngain a tɔ.
LUK.3.23	Loo ke Jésu unn gir kule le’n nga, ɓal koje’n ase kɔr-mute. Dooge an-in nin ke ngonn le Joseph. Joseph nga è ngonn le Eli. 
LUK.3.24	Joseph nga è ngonnkà dɔg Matthat, ngonnkà Lévi, ngonnkà Melki, ngonnkà Jannai, ngonnkà Joseph, 
LUK.3.25	ngonnkà Matthatias, ngonnkà Amos, ngonnkà Nahum, ngonnkà Esli, ngonnkà Naggai, 
LUK.3.26	ngonnkà Maath, ngonnkà Matthatias, ngonnkà Séméin, ngonnkà Josech, ngonnkà Joda, 
LUK.3.27	ngonnkà Joanan, ngonnkà Rhésa, ngonnkà Zorobabel, ngonnkà Salathiel, ngonnkà Néri, 
LUK.3.28	ngonnkà Melki, ngonnkà Addi, ngonnkà Kosam, ngonnkà Elmadam, ngonnkà Er, 
LUK.3.29	ngonnkà Jésu, ngonnkà Eliézer, ngonnkà Jorim, ngonnkà Matthat, ngonnkà Lévi, 
LUK.3.30	Lévi ngonnkà Siméon, ngonnkà Juda, ngonnkà Joseph, ngonnkà Jonam, 
LUK.3.31	ngonnkà Eliakim, ngonnkà Méléa, ngonnkà Menna, ngonnkà Matthata, ngonnkà Nathan, ngonnkà David, 
LUK.3.32	ngonnkà Isai, ngonnkà Obed, ngonnkà Boaz, ngonnkà Salmon ngonnkà Naasson, 
LUK.3.33	ngonnkà Aminadab, ngonnkà Admin, ngonnkà Arni, ngonnkà Esrom, ngonnkà Pharès, ngonnkà Juda, 
LUK.3.34	ngonnkà Jacob, ngonnkà Isaac, ngonnkà Abraham, ngonnkà Thara, ngonnkà Nahor, 
LUK.3.35	ngonnkà Seruch, ngonnkà Ragau, ngonnkà Phalek, ngonnkà Eber, ngonnkà Sala, 
LUK.3.36	ngonnkà Kainam, ngonnkà Arpaksad, ngonnkà Sem, ngonnkà Noé ngonnkà Lémek 
LUK.3.37	ngonnkà Metushela, ngonnkà Hénok, ngonnkà Yared, ngonnkà Maléléel, ngonnkà Kainan, 
LUK.3.38	ngonnkà Enos, ngonnkà Seth, ngonnkà Adam, Adam è ngonn le Nube.
LUK.4.1	Ndil-Kêmnda taa kêm Jésu pel-pel loo ke in-in’n tà ba ke dé ɓar’n Jourdain ree’n. Ndil-Kêmnda ɔr non’n aw se’n kêm dile’t. 
LUK.4.2	Sú ree nan kêm Jésu ase ndɔ kɔr-sɔ loo ke è ndii’n kêm dile’t nú nga. Loo ke ndɔ kɔr-sɔ nè nga dese ɓá ɓaa, ɓo ra Jésu tede nyankuse ke ndêin bè géa ɔde tà’n lêm lé. 
LUK.4.3	Ke loon’t nè kuwe sú ree ra Jésu’t ede’n ede nè:
LUK.4.3	– Ke nè á i Ngonn le Nube kerɔte ɓaa, unn ndui ade kuberi mbal nè nga tel nyankuse ade use.
LUK.4.4	Jésu tel ilé dè’t ede nè:
LUK.4.4	– Gute-ndu Nube ke dé ndang kêm magtub’t kété nga tam ede nè: «Nyankuse kuwe go karé á doo à ndii’n kumgajer lé.»
LUK.4.5	Taɓai njè sú dooge ree ɔr’n aw se’n dɔ mbeng ɓaa, ke loon’t nè kuwe, è tɔje’n ɓeekonge malang ke dè nang nè ede nè:
LUK.4.6	– Tɔgmong se nyankingege malang le ɓeekonge nè nga ei kêm jim’t. M’ase kade nanan géa titeke kêm’m ndige. 
LUK.4.7	Ke nè á i ɗɔi’m ɓaa, m’a m’adi nyange nè malang ke nyan kingei i kuwe.
LUK.4.8	Jésu tel ile sú de’t ede nè:
LUK.4.8	– Magtub ke tò se ninn’n tam ndàt ede nè: «Kuwe-ɓee Nube lei nga, i a ɗɔi’n è a , è kuwe karé bere á i a ra kule kade’n a tɔ.»
LUK.4.9	Go’t gugu njè sú dooge ɔr non Jésu aw se’n kêm ɓee-bò ke Jérusalem. Taɓai unn’n unde’n sêm kei’t le Nube ɓaa, è ede’n ede nè:
LUK.4.9	– Ke nè á i Ngonn le Nube kerɔte ɓaa, inye jii dɔ oso nang ade j’an. 
LUK.4.10	Tede magtub ke tò se ninn’n tam ede nè: «Nube à unn ndu’n kade dooge le’n ke danrán an-in dèi sêw-sêw.» 
LUK.4.11	Taɓai: «Nube à kade dé lái dɔ d’uwei nal kade oso njanm unde njai dè her’t.»
LUK.4.12	Jésu tel ile sú dè’t ede nè:
LUK.4.12	– Magtub le Nube tam ede nè: «Kuwe-ɓee Nube lei nga, i a nan’n ndan lé.»
LUK.4.13	Loo ke sú nan kêm Jésu se nyange gai-gai gir gang ɓá ɓaa, inye’n ɓanm ngine’n ndɔ ke rang.
LUK.4.14	Loo ke Jésu à tel kêm ɓeekon ke Galilée ɓaa, tɔgmong le Ndil-Kêmnda taa ra’n pel-pel. Kɔbe tà le Jésu nga unn gir koso se loo mbit-mbit kêm ɓeekon ke Galilée bere mbak. 
LUK.4.15	Tà ke Jésu ndó dooge kêm kei kebe nange’t nga, nel de ngain ade dé malang d’ule ndubra dènn’t.
LUK.4.16	Jésu in loon’t nè aw ɓee ke Nazareth. Nazareth nga, è ɓee ke ndɔ ke d’oto’n tutu d’ade tɔge. E aw se de kêm kei kebe nan’t se go ra ke è ra’n kété-kété se ndɔ taa kebe. E ɔse nang in dɔ le tute magtub le Nube kade de. 
LUK.4.17	Dé ree se magtub ke Esaie, njèribe-dè-tà ke tà Nube’t ndang d’ade’n. Loo ke Jésu teen kêm magtub inge tà nè nga ɓaa, è tute se ndu’n ke bòi ede nè:
LUK.4.18	– «Ndil Kuwe-ɓee nain se’m.
LUK.4.18	Kuwe-ɓee ɔr’m le kade m’ile mber Tà ke Maje m’ade njéndooge.
LUK.4.18	E ule’m le kade m’ile mber m’ade njé ke tooi dangai’t
LUK.4.18	titeke d’a d’inye de dɔ a,
LUK.4.18	le kade m’ede njékumtɔge titeke d’a tel kan loo gugu a,
LUK.4.18	è ule’m le kade m’ede njé ke dé ra de ndoo
LUK.4.18	titeke Nube à taa de kinye de dɔ ɓai a,
LUK.4.19	è ule’m le kade m’ile mber ɔje dè ɓal
LUK.4.19	ke Kuwe-ɓee à uwe’n de ke rann’t a tɔ.»
LUK.4.20	Loo ke Jésu tute magtub nè nga gir gang ɓá ɓaa, unde nan’t tel’n ade njè ngonm tà kei kebe nan ɓaa, è tel ndi nang ndó de nyan. Dooge malang ke kêm kei kebe nan’t nè nga d’an’n sikm. 
LUK.4.21	Taɓai Jésu unn gir kede de ede nè:
LUK.4.21	– Nyange ke Magtub tam tà’n ade ooi se mbi si nga ɓila aw loon’t deĵ ɓá ta.
LUK.4.22	Dooge malang d’ɔr go tà le Jésu maje. Tà ige de sêl dè tà kêmnoje le Nube ke tee tann’t ade d’oo. Dé tam tà d’ede nè:
LUK.4.22	– Ké n’ee nga, n’ee ngonn le Joseph karè lé wa?
LUK.4.23	Jésu ede de ede nè:
LUK.4.23	– Kerɔte kuwe, sei a kundei se’m kuju-tam kedi nè: «Njèkuge-kaje i kuwe aje rai ɓita.» Taɓai sei a tami se’m kedi nè: «J’oo tà nyange malang ke i ra kêm ɓee-bò ke Capernaum. I ra nyange nè nga kêm ɓee koji’t ade j’an tɔ.»
LUK.4.24	Go’t gugu, Jésu ede de ede nè:
LUK.4.24	– Kerɔte kuwe, man m’ede sei ndàt, njèribe-dè-tà ke tà Nube’t karé bè ke d’oo tà tànn’t ɓee kojenn’t nga goto. 
LUK.4.25	Kerɔte kuwe, man m’ede sei ndàt, kété kêm ndɔn’t le Elie nga, ɓo-bò oso se loo malang kêm ɓeekon ke Israel tede ndi ede lé ase ɓal mute se nan mute-mute. Kêm ndɔ’n nè nga, njékei-kingege bule ndii kêm ɓeekon ke Israel. 
LUK.4.26	Nè né è bè géa, Nube ule Elie le kade ra se è ke karé bè dann de’t lé, nè è ule’n le kade ra se njèkei-kinge karé ke kêm ɓee ke Sarepta ɓeekon ke Sidon nú. 
LUK.4.27	Kété kêm ndɔn’t le Elie, njèribe-dè-tà ke tà Nube’t nga géa, njébanjege bulei ndii kêm ɓeekon ke Israel tɔ. Nè né è bè géa, doo karé bè dann de’t ke banje ɔr rann’t goto. Nè Naaman, doo ke ɓeekon ke Syrie nú nga kuwe karé á ndɔ ke banje ɔr rann’t ndát-ndát.
LUK.4.28	Loo ke dooge malang ke ndii kêm kei kebe nan’t ooi tàge nè bè ɓaa, wong ra de ade kêm de aw biriri-biriri. 
LUK.4.29	Dooge ke ndii kêm kei kebe nan’t nè nga rai keige le de kàde mbal’t. Loo ke ooi tàge nè bè ɓaa, ɔsi nang in-in uwei Jésu ndɔrii ngander-ngander awi se’n gide ɓee’t nata sêm mbal’t. D’aw se’n titeke bè, tede le kaw sure’n kile’n nang barak. 
LUK.4.30	Nè è tee dann de’t njɔl aw.
LUK.4.31	Jésu in loon’t nè aw kêm ɓee-bò ke Capernaum, ɓeekon ke Galilée. E ndó dooge nyan kêm kei kebe nan’t se ndɔ taa kebe karé bè. 
LUK.4.32	Ndil de tee an-in soin-soin dè gos nyange ke è ndó de’t, tede è ndó de nyange nè nga se tɔgmong. 
LUK.4.33	Dingem karé ke ndil ke majelé tò kêmn’t ndi kêm kei kebe nan’t nè nga tɔ. E tam tà se ndu’n ke bòi beng ede nè:
LUK.4.34	– Hai, Jésu ke Nazareth! Ké usi ri ra jé’t wa? Ké i ree le tuju jè kɔke ta wa? Man m’geri mbak: i i njèkawkule le Nube ke è kuwe ɔri undei se ninn’n gai.
LUK.4.35	Jésu in se ndil ke majelé nè ndáng’n ede nè:
LUK.4.35	– Ebe rai tam tà, unde loo i tee kɔke kêm dingem’t nè.
LUK.4.35	Ndil ke majelé unn dingem nè nga ile’n nang njanm dann dooge’t ɓaa, unde loo tee nyɔrong aw nal ra se’n nyan karé ke majelé.
LUK.4.36	Dooge malang ke ndii tutu nga, tà ige de sêl ade ei deje nan tà edi nè:
LUK.4.36	– Ké è tà ri á bè wa? Doo nè nga on ndilge ke majelé njanm-njanm ede nè: «Undei loo i teei» ɓaa, ke loon’t nè kuwe, undei loo teei an-in nan.
LUK.4.37	Nyan ke Jésu ra nga, kɔbe’n oso se loo mbit-mbit kêm ɓeekon ke Galilée.
LUK.4.38	Jésu unde loo kêm kei kebe nan’t tee aw kei le Simon. Wum Simon ke dinye oso se ratur ade ra’n taa por làm-làm. Dé deje Jésu le kade ra se’n. 
LUK.4.39	Jésu age ngɔr ke ra njèratur’t nè nga, ɗuge nang dènn’t, taɓai è ndáng ratur le kade unde loo tee ɓaa, ratur nè nga unde loo tee kuwe tɔ. Tajinan’t nè kuwe, wum Simon ke dinye nga ɔse nang in dɔ ɓaa, è unn gir kade de nyankuse d’use.
LUK.4.40	Loo ke gir ndɔ taa kebe gang ade kàde ur ɓá ɓaa, dooge malang otoi njératurge ke raturge gai-gai ra de reei se de som-som ra Jésu’t. E ile’n ji’n dè de’t karé-karé malang, ɔr’n ratur ra de’t. 
LUK.4.41	Ndilge ke majelé géa undei loo teei kêm dooge’t bule se non tà de’t beng-beng edi nè:
LUK.4.41	– I i Ngonn le Nube.
LUK.4.41	Jésu on de njanm-njanm ɔge de tam tà, tede dé ger’n mbak titeke è Krist.
LUK.4.42	Loo ke loo ar yerer ɓaa, Jésu unde loo tee kêm ɓee’t aw ngang loo’t nata. Dooge ngain unni gir sang’n par-par. Loo ke ingeii deĵ ɓá ɓaa, ei ndigi kɔgii nang edi nè:
LUK.4.42	– Inye jè aw rang lé ta.
LUK.4.43	Nè Jésu ede de ede nè:
LUK.4.43	– Gar-gar, m’a m’ile mber Konɓee le Nube nga kade dooge ke kêm ɓeege ke rang tɔ. E tede è ke nè á Nube ule’m.
LUK.4.44	E ile mber Tà ke Maje nè nga, kêm kei kebe nange’t ke ɓeekon ke Judée.
LUK.5.1	Ndɔ karé bè, Jésu nda tà ba ke Génésareth. Doobulege njin nan rann’t njàng-njàng tede le koo tà le Nube. 
LUK.5.2	E an ngann batoge joo ndai tà ba’t. Mbawge risi nang kêm batoge’t nè nga ndai togoi burege le de manné. 
LUK.5.3	Jésu al ndi kêm bato karé’t. Bato nè nga è le Simon. E ede Simon ede nè:
LUK.5.3	– Ɔse bato nga age’n kété ndêin dann ba’t.
LUK.5.3	Jésu ndó doobulege nyan kum’n ke kété-kété. 
LUK.5.4	Loo ke è ebe ra’n ndó de nyan ɓaa, è ede Simon ede nè:
LUK.5.4	– Ɔse bato nga age’n kété dunge mann’t. Taɓai umi burege le si manné ɔsi kanjege.
LUK.5.5	Simon tel ile Jésu dè’t ede nè:
LUK.5.5	– Ngar, jè ra kule kɔse kanje ndɔ laa j’ɔr yàl-yàl nal kuwe ngonn kanje karé ke luk-luk. Nè se go tà tami nga ɓaa, m’a tel kule burege manné gugu kan.
LUK.5.6	Loo ke dé ra titeke bè ɓaa, kanjege rusi kêm burege le de njin-njin ade tep̂ léa burege le de gang. 
LUK.5.7	Dé tuge ji de dé ɓar’n made dege ke nain-in kêm bato karé ke rang le kade reei orèi de. Loo ke ei nè reei ɓá ɓaa, dé malang d’uwe kanje rusu bato joo mbak ade nain ngɔr ɓaa, batoge nduii mann. 
LUK.5.8	Loo ke Simon ke dé ɓar’n Pierre an bè ɓaa, ɔse keje’n nanga non Jésu’t ede’n ede nè:
LUK.5.8	– Kuwe-ɓee ute rai ram’t kɔke, tede man m’ee njè ra majelé.
LUK.5.9	Ɓel unde Simon se njé ke se’n malang ndàt gang dè, tede kanje ke d’uwe d’ade al dè loo’n. 
LUK.5.10	Jacques se Jean ngann le Zébédée ke njémade-kulege le Simon nga géa, ɓel unde de ndàt gang de tɔ. Gir’n ke nè á, Jésu ede Simon ede nè:
LUK.5.10	– Ebe’t ɓel, unn gir’n ɗarinè, à i njèndon kanjege lé ta, nè a i njèndon dooge.
LUK.5.11	Loo ke Simon se njékɔse kanje madennge teli se batoge le de reei tɔi nang tà ba’t gugu ɓaa, turi gide de adi nyankingege le de malang, unni rebe go Jésu’t.
LUK.5.12	Ndɔ karé ke rang, Jésu ndi ngonn ɓee ke kêm ɓeekon’t nè nga. Dingem karé ke banje mbanran nan rann’t ree tee pan. Loo ke è tête kum’n an Jésu ɓaa, è ɔse keje’n nanga nonn’t ede’n ede nè:
LUK.5.12	– Kuwe-ɓee, ke nè á i ndige le kade banje ɔr ram’t ndát-ndát ɓaa, i aw se tɔgmong tede le ra bè kuwe.
LUK.5.13	Jésu ule ji’n ɔde’n ra njèbanje nè nga ede nè:
LUK.5.13	– Oiyo, m’ndige sei dè’t kuwe, maje kade rai tel tò karè ndát-ndát.
LUK.5.13	Ke loon’t nè kuwe, banje ɔr ndát-ndát ra dingem’t nè nga tɔ. 
LUK.5.14	Go’t gugu, Jésu unn ndu’n ade dingem ke banje ɔr rann’t ndát-ndát nè nga ede nè:
LUK.5.14	– I tam tà le rai ke tel tò karè nè nga ade doo karé géa oo lé. Nè aw i deje njèkuje nyan-mese le kade gon rai an ɓita i unn nyan kade noje ade titeke gute-ndu Moise tam’n. I ra bè le kade dooge malang geri titeke rai tel tò karè ndát-ndát ɓá ta.
LUK.5.15	Gir’n ke nè á, kɔbe nyan ra Jésu oso’n se loo-loo. Dooge ngain kebi nan reei rann’t le koo tà le’n a, njé ke nange dann de’t ke ei njératurge dejii le kade ɔr raturge le de kɔke a tɔ. 
LUK.5.16	Nè Jésu ɔr ra’n dann de’t aw ngang loo’t ɔje tà se Nube titeke è ra’n dɔ-dɔ.
LUK.5.17	Ndɔ karé bè Jésu ndi ndó dooge nyan. Pharisienge se njékɔrgir gute-ndu Nube ke Moise ndang reei ra Jésu’t. Dooge in-in se kêm ɓeege gai-gai ke ɓeekon ke Galilée, se ɓeekon le Juda a, se ɓee-bò ke Jérusalem géa reei rann’t a tɔ. Tɔgmong le Nube nain se Jésu ade aje’n njératurge. 
LUK.5.18	An! dooge unni dingem karé ke kêl ra’n wei tonrin se tuwe too’n bere-mbak reei se’n ke ra Jésu’t. Dé sang rebe le kaw se’n kile’n nang non Jésu’t. 
LUK.5.19	Nè dooge ke njé koo tàge ubei kêm kei njàng. Gir’n ke ne á dingemge nè nga ingei loo kaw se njèratur nè ra Jésu’t lé. Titeke ei ingei rebe kaw se’n lé ɓaa, ei ali dɔ dè kei’t, ɔri kêl loo karé, taɓai ei ulei njèratur nè yêrêr undei nang ndeĵ dann dooge’t non Jésu’t. 
LUK.5.20	Loo ke Jésu an kunde ke dingemge nè undei kêm de dènn’t titeke bè ɓaa, è ede njèratur nè nga ede nè:
LUK.5.20	– Man m’edi ndàt titeke kêm Nube tin mbit dè kaiyage’t lei ɓá.
LUK.5.21	Loo ke njékɔrgir gute-ndu Nube se Pharisienge ooi tà ke Jésu tam nè nga bè ɓaa, wong in se de ade unni gir murin tà edi nè:
LUK.5.21	– Ké doo nè nga è nan á ile rasɔl dè Nube’t bè wa? Ké Nube kuwe karé á asekum tam ndàt kede nè n’ade kêm’n tin mbit dè kaiya ra dooge’t lé wa?
LUK.5.22	Jésu ger tàgir le de ke kêm de’t mbak. E deje de ede nè:
LUK.5.22	– Ké bain á sei giri tàge ke titeke bè dè ɓengre si’t wa? 
LUK.5.23	Tam ndàt kede nè: «Kêm Nube tin mbit dè kaiyage’t lei» éké tam ndàt kede nè: «Ɔse nang in dɔ, i njiye» nga, ké è ke ra è nyan ke loo ra’n tur ngain dum made wa? 
LUK.5.24	M’ra nyan nè nga titeke bè le kade i geri titeke man ke m’ee Ngon doo nga, m’aw se tɔgmong dè nang nè le kade kêm’m tin mbit dè kaiyage’t.
LUK.5.24	Go’t gugu Jésu ede doo ke kêl ra’n wei tonrin nga ede nè:
LUK.5.24	– Man m’edi, ɔse nang in dɔ, unn tuwe lei aw ɓéee.
LUK.5.25	Ke loon’t nè kuwe, dingem nè nga ɔse nang karkat in dɔ, è unn tuwe too’n ɔse dènn’t, pite Nube dɔ-dɔ ke ɓéee. Dooge malang an-in goo’n sikm. 
LUK.5.26	Dé malang tà ige de sêl ade d’ule’n ndubra dè Nube’t. Ɓel unde de ndàt gang de ade d’ede nè:
LUK.5.26	– Ɓila j’an nyange ke dum kum.
LUK.5.27	Go’t gugu Jésu unde loo tee. E an dingem karé ke njètaa tir ke dé ɓar’n Lévi ndi nanga loo taa tir’t. Jésu ede’n ede nè:
LUK.5.27	– Unn rebe goom’t.
LUK.5.28	Lévi inye go kule le’n malang, ɔse nang in unn rebe go Jésu’t. 
LUK.5.29	Go’t gugu, Lévi ade dé ra mur tête tà ɓee ke bò kêm kei le’n tede le Jésu. Njétaa tir madennge se dooge ke rang ngain on-in se de mur nan’t tɔ. 
LUK.5.30	Pharisienge se njékɔrgir gute-nduge le de murin tà a, deji njékuwe-gir-Jésuge edi nè:
LUK.5.30	– Ké bain usei se an-in nyan nan’t se njétaa tirge a, se dooge ke njé ra majelége a tɔ wa?
LUK.5.31	Loo ke Jésu oo tà deje le de bè ɓaa, è ile de dè’t ede nè:
LUK.5.31	– Njé ke ra de mong maj-maj nga awi ndoo njèkuge-kaje lé, nè njératurge á awi ndoo’n. 
LUK.5.32	Nube ule’m kade m’ɓar njé ke d’an de ke njéra nyan danné sêwge á bè lé, nè è ule’m le kade m’ɓar njé ke d’an de ke njé ra majelége tede le kade turi hal de.
LUK.5.33	Dooge reei edi Jésu edi nè:
LUK.5.33	– Pajage le Jean se njé le Pharisienge ɔgi kêm de ɓo ɔji tà se Nube dɔ-dɔ. Nè njékuwe-girige ɓaa, kuse nyan a, kain nyan tá è nyan le de.
LUK.5.34	Jésu ede de ede nè:
LUK.5.34	– Njètaa dinye kige nga, loo ke madennge nain-in se’n ɓai nga, asi kɔgi kêm de ɓo lé. 
LUK.5.35	Nè ndɔ ke d’a d’uwe’n kɔr’n wont dann de’t ɓaa, ndɔ’n nè ɓita madennge à ɔgi kêm de ɓo ɓai.
LUK.5.36	Jésu unn nyan-tɔje karé ke rang tɔje de ede nè:
LUK.5.36	– Doo à gang tà kubu ke kige kile’n kum è ke ndise lé, tede tà kubu ke kige se è ke ndise nga, nduje de à um nan’t lé. 
LUK.5.37	Doo à kum mann nduu ke sɔl kêm sɔlge ke mari’t lé, tede mann nduu ke sɔl nga, loo ke à unn gir pà ɓaa, à unde sɔlge ke mari nga ndàt gang le kule nang gangang-gangang. Sɔlge nè nga géa, ei nyange ke tuju a tɔ. 
LUK.5.38	Nè mann nduu ke sɔl nga, umi kêm sɔlge ke kige’t gar-gar. 
LUK.5.39	Nanan ke an-in mann nduu ke ate ɓá nga aw ndoo kain è ke sɔl lé, tede à tam kede nè: «E ke ate tá m’ndige.»
LUK.6.1	Ndɔ taa kebe karé bè, Jésu unde kêm ndɔr gang. Njékuwe-girnge têti dè ko tonmi usei. 
LUK.6.2	Pharisienge ke nange deji de edi nè:
LUK.6.2	– Ké bain sei rai nyan ke gute-ndu le jéi ɔge jéi ra se ndɔ taa kebe nga wa?
LUK.6.3	Jésu tel ile de dè’t ede nè:
LUK.6.3	– Nyan ke ndɔ ke David ra nga, ké sei i tutei tà’n an-in lé wa? Ndɔ karé bè, ɓo ra David se dooge le’n ngain. 
LUK.6.4	E aw kêm kei kubu’t le Nube, è unn mur ke tò se ninn’n on a, ade dooge le’n on-in a tɔ. Nè gute-ndu le jéi ɔge nanan géa kon mur nè tede tò ɔje dè njékuje nyan-mesege kuwe se kar de bere.
LUK.6.5	Jésu tel ede de kuwe ɓai ede nè:
LUK.6.5	– Man ke m’ee Ngonn doo nga, m’ee ngar dè ndɔ taa kebe’t.
LUK.6.6	Ndɔ taa kebe karé ke rang, Jésu aw kêm kei kebe nan’t. E unn gir ndó de nyan. Dingem karé ke jikon’n wei tonrin ndi dann de’t tɔ. 
LUK.6.7	Njékɔrgir gute-nduge se Pharisienge undei kum de lêr-lêr le kan-in ké Jésu ayé kɔr ratur ra dingem’t nè nga se ndɔ taa kebe wa? Dé ra titeke bè le kile’n tà dènn’t kede nè è al tà tà gute-ndu’t le de. 
LUK.6.8	Nè Jésu ger tàgirge le de ke kêm de’t mbak. Gir’n ke nè á, è ede’n dingem ke ji’n wei tonrin nè nga ede nè:
LUK.6.8	– Ɔse nang in dɔ i nda dann de’t nè ade d’an-in.
LUK.6.8	E ɔse nang in nda dɔ dann de’t ngurung. 
LUK.6.9	Go’t gugu, Jésu deje de ede nè:
LUK.6.9	– Man m’deje sei tà karé koo: Ké gute-ndu inye loo ade jéi se ndɔ taa kebe le ra maje se doo éké le ra se’n majelé wa? Ké è tà le jéi le kaje doo kêm ndɔn’t nè éké le kinye’n kade tuju kɔke wa?
LUK.6.10	Jésu an de ɗêrêr-ɗêrêr malang ɓaa, è ede dingem ke ji’n wei kàdenn’t tonrin nè nga ede nè:
LUK.6.10	– I ndaje jii.
LUK.6.10	Ɓaa è ndaje ji’n kuwe tɔ. Ji dingem nè nga tel tò karè ndát- ndát titeke kété. 
LUK.6.11	Nè wong ase njékɔrgir gute-nduge se Pharisienge nák ade unni gir kɔr nan tà dè nyan ke ayé rai se Jésu.
LUK.6.12	Kêm ndɔn’t nè nga, Jésu aw dè mbal’t le kɔje tà se Nube. E ɔje se’n tà dann ndɔ sár ade loo ar yerer. 
LUK.6.13	Loo ke loo ar yerer ɓá ɓaa, Jésu ɓar njékuwe-girnge rann’t. E tɔr njé ke dɔg-gidé-joo nga unde de se ninn de ke njékawkulege. 
LUK.6.14	Njékawkulege nè nga ri de á nè: Simon ke Jésu ile ri’n nè Pierre se André ngokon’n ke ndêin, Jacques se Jean, Philippe se Barthélemy, 
LUK.6.15	Matthieu se Thomas, Jacques ngonn le Alphée se Simon ke njèrakɔlé, 
LUK.6.16	Jude ngonn le Jacques se Judas Iskariot ke tel è njèkunn dè Jésu nga.
LUK.6.17	Jésu rise se njékuwe-girnge aw se de kade mbal’t inge’n kutu kos njékuwe-girnge. Kosdoo-bulege in-in dè nang’t le Juda malang se kêm ɓee-bò ke Jérusalem se kêm ɓeege ke tooi tà ba-kate’t, Tyr a, Sidon a tɔ. 
LUK.6.18	Dooge nè nga reei le kooi tà le Jésu a, le kade ɔr raturge ra de’t a tɔ. Njé ke ndilge ke majelé tooi kêm de’t géa, Jésu aje de a tɔ. 
LUK.6.19	Nanan géa dann de’t sang le kɔde ra’n lêm tede tɔgmong kaje njératurge tee rann’t aje de malang.
LUK.6.20	Loo ke Jésu ɔr kum’n dɔ an njékuwe-girnge ɓaa, è ede de ede nè:
LUK.6.20	– Sei njéndooge, adi ra si nel sei
LUK.6.20	tede Konɓee le Nube è le si!
LUK.6.21	Sei ke ɓo tɔl sei ɗarinè nga,
LUK.6.21	ali ra si tede ndɔ ke rang d’a d’ade a i ndanni gɔj-gɔj ɓai!
LUK.6.21	Sei ke i noin se mann non kum si’t ɗarinè nga,
LUK.6.21	ndɔ ke rang a ali ra si ɓai!
LUK.6.22	Ke nè á dooge ɔri sei njêt a, dé mbate sei a,
LUK.6.22	dé taje sei a, se d’an sei ke dooge ke majelé
LUK.6.22	tede k’ee ke sei njékuwe-gir’m
LUK.6.22	man ke m’ee Ngonn doo nga ɓaa, adi ra si nel sei!
LUK.6.23	I rai ranel kêm ndɔn’t nè nga,
LUK.6.23	ali ra si se kêmnda káng a tɔ,
LUK.6.23	tede nyan-kunde nja si ke bò tò ngine sei danrán.
LUK.6.23	Kà de dé njékɔr sei njêtge nè géa,
LUK.6.23	kété dé ra nyange nè titeke bè se njéribe-dè-tàge ke tà Nube’t tɔ.
LUK.6.24	Nè sei njényan kingege a an-in ɓai,
LUK.6.24	tede sei ingei nyange ase sei nák-nák ɗarinè ɓá!
LUK.6.25	Sei ke kêm si ndann gɔj-gɔj ɗarinè nga a an-in ɓai,
LUK.6.25	tede ndɔ ke rang ɓo à ra sei ɓai!
LUK.6.25	Sei ke gɔge si nda se kogo ɗarinè nga, a an-in ɓai,
LUK.6.25	tede ndɔ ke rang a i ndii se kumndoo-yo a,
LUK.6.25	a i noin se mann non kum si’t ɓai a tɔ!
LUK.6.26	Sei ke dooge malang piti sei nga, a an-in ɓai,
LUK.6.26	tede kà de dége nè géa, ndɔ ke rai titeke bè
LUK.6.26	se njé ke rai ra de ke njéribe-dè-tàge ke tà Nube’t!
LUK.6.27	Nè sei ke ɗarinè uri mbi si ooi tàge le’m nga, man m’ede sei ndàt: I tári njébange le si a, i rai maje se njékɔr sei njêtge a tɔ. 
LUK.6.28	I deji Nube le kade tɔr ndu’n dè njé ke d’ɔr se si a, ɔji tà se’n tede le njé ra se si majelége a tɔ. 
LUK.6.29	Ke nè á doo karé unde mbɔri karé ɓaa, inye’n ade unde mbɔri ke kêl karé ɓai. Ke nè á doo banmi taa kubu lei ke bòi yul ɓaa, inye’n ade ɔr kubu lei ke kàdi’t tɔ. 
LUK.6.30	Nanan ke deji nyan ɓaa, ade’n. Ke nè á doo taa nyange lei ɓaa, i deje’n kade tel’n adi gugu lé. 
LUK.6.31	Nyan ke sei ndigi kade dooge ke rang rai tede le si nga, sei géa, i rai titeke bè tede le de tɔ. 
LUK.6.32	Ke nè á sei tári njé ke tári sei tá ɓaa, ké i giri kêm si’t titeke è kêmnoje ke ngain á sei rai wa? Tede njé ke ali tà tà Nube’t nga géa rai titeke bè se nan tɔ. 
LUK.6.33	Ke nè á i rai maje se njé ke rai se si maje tá ɓaa, ké sei giri kêm si’t titeke è kêmnoje ke ngain á sei rai wa? Tede njé ke ali tà tà Nube’t nga géa rai titeke bè se nan tɔ. 
LUK.6.34	Dooge ke sei giri kêm si’t titeke à teli kuge sei kure tá adi tunei sei nyan nga, ké sei giri kêm si’t titeke è kêmnoje ke ngain á sei rai wa? Tede njé ke ali tà tà Nube’t nga géa tunei nan nyan dann de’t tede le teli kingei gugu ɓai. 
LUK.6.35	Nè sei ɓaa, i tári njébange le si, i rai de maje, adi dooge tunei sei nyan, nè i giri kêm si’t edi nè: «M’a tel kinge gugu ɓai» lé. Titeke bè á, nyan-kuge dè ji si à ee’n ngain a, a k’eei ngann le Nube ke Njèndi sêm danran’t. Tede Nube ke Njèndi sêm danran’t nga, è njè ra maje se dooge ke geri loo tel ra’n oiyo lé a, è njè ra maje se njékêmyêrge a tɔ. 
LUK.6.36	I rai kêmkanm titeke bɔ jéi ra’n kêmkanm se dooge bè tɔ.
LUK.6.37	Ilei tà dè dooge’t lé ɓaa, Nube à ile tà dè si’t lé tɔ. Uwei dooge se tà lé ɓaa, Nube géa à uwe sei se tà lé tɔ. Adi kêm si tin mbit dè majelége’t le dooge ɓaa, Nube géa à ade kêm’n à tin mbit dè majelége’t le si tɔ. 
LUK.6.38	Adi dooge nyan ɓaa, Nube géa à ade sei nyan tɔ. Nube à um nyan kêm nyan-kɔje nyan’t le si le korè gam-gam maje a, à mbusu nják-nják kade ribe nang a tɔ. Nyan ke sei ɔjii nyan adi dooge nga, Nube à ɔje’n nyan kade sei tɔ.
LUK.6.39	Go’t gugu, Jésu unn nyan-tɔje karé tɔje de ede nè:
LUK.6.39	– Ké njèkumtɔ karé asekum kule kage ji njèkumtɔ madenn’t wa? Ḿ-m̀! Ke nè á njèkumtɔ ule kage ji njèkumtɔ madenn’t ɓaa, ké dé joo mbak d’a nal pater koso kêm bolè’t lé wa? 
LUK.6.40	Njèndó nyan à ger nyan dum njèndóo’n nyan lé, nè loo ke tɔl ngang nyan ndó le’n mbas ɓita à è tite njèndóo’n nyan ɓai. 
LUK.6.41	Ké bain á oré kumi dè bum walè ke tò kum ngokoin’t tá nal kade kêmi olé dè maman kage ke tò kumi’t wa? 
LUK.6.42	Ké asekum kede ngokoin kede nè: «Ngokon’m, inye’m ade m’ɔr walè ke tò kumi’t», nal kade kêmi olé dè maman kage ke tò kumi’t titeke bain wa? I njèkede gos, ɔr maman kage ke tò kumi’t pa ɓita asekum kan loo njai le kɔr’n bum walè ke tò kum ngokoin’t nga ɓai.
LUK.6.43	Kage ke sɔl asekum kann se kann’n ke ate lé. Kage ke ate nga asekum kann se kann’n ke sɔl lé tɔ. 
LUK.6.44	Jè geri kagege se go kann de ke ɔje dè de-dè de. Doo asekum kuje kann koté dè kage-ngarr’t lé a, doo asekum kuje kann nduu dè ngarr-kalè’t lé a tɔ. 
LUK.6.45	Doo ke ɓengre’n maje ɓaa, à ra nyan ke maje. Doo ke ɓengre’n majelé ɓaa, à ra nyanra ke majelé a tɔ. Nyan ke rusu kêm ɓengre doo njin-njin ɓita al tee tànn’t ɓai.
LUK.6.46	Ké bain á sei ɓari man «Ngar, Ngar» se ndɔge malang, nè i rai nyan ke man m’unn ndu’m kade i rai nga lé wa? 
LUK.6.47	Nanan ke ree ram’t oo tàge le’m ra nyan’n ɓaa, m’a m’ede sei, è tò asenan se: 
LUK.6.48	Doo karé ke njèkunde kei ke nder bolè ade heb ɗak ɓaa, è um kuberi herge tutu ɓita unde gir kei le’n dè’t dɔ mbeng ɓai. Loo ke ndi ede ndài-ndài ade mann’n ule loo gangang-gangang gir kei’t nè nga. Nè kei nè nga yei lé, tede njèkunde’n unde maje. 
LUK.6.49	Nè nanan ke oo tàge le’m nal ra nyan’n ɓaa, tò asenan se doo ke unde gir kei dè nyeenger’t anje nder bolè kade heb ɗak. Loo ke ndi ede ndai-ndai ade mann’n ule gangang-gangang gir kei’t nè ɓaa, ke loon’t nè kuwe-kei nè oso tête ɗêk-ɗêk.
LUK.7.1	Loo ke Jésu ede kosdooge tàge le’n malang gir gang ɓá ɓaa, ɔse nang in aw kêm ɓee ke Capernaum. 
LUK.7.2	Ngonn njèndi le njèkan dè njérɔge ke aru karé bè, ra’n tur’n ngain ade nain ngɔr ɓaa tà’n à tête. Ngonn njèndi nè nga kuwe’n tár’n ngain. 
LUK.7.3	Njèkan dè njérɔge nè nga oo kɔbe Jésu. E ule Juipge ke nange ke kum de unju ra Jésu’t le kade edii ade ree se de aje ngonn njèndi le’n ade’n. 
LUK.7.4	Loo ke ei reei ingei Jésu ɓá ɓaa, awi se’n kabr-kabr edi nè:
LUK.7.4	– Kɔkrɔ karè, doo nè nga maje kade i ra nyan ke è deji ade’n. 
LUK.7.5	Tede è tár girkoje le jéi ngain. Taɓai è kuwe ade d’unde kei kebe nan le jéi nga a tɔ.
LUK.7.6	Jésu in aw se de. Loo ke è unde dè kei ngɔr ɓaa, njèkan dè njérɔge ke aru nè nga ule madennge ade edi Jésu edi nè:
LUK.7.6	– Kuwe-ɓee, i ndɔje rai lé, tede man nga m’ee doo ke m’ase kade ile njai kêm kei le’m lé. 
LUK.7.7	Gir’n ke nè á, man m’an’n ra’m ke doo ke asekum kaw se ra’n rai’t lé. Nè i tam tà karé bere kuwe ɓaa, ngonn njèndi le’m à aje. 
LUK.7.8	M’tam tà nè tede man nga géa, doo-dèmge ndii tutu. Nè man géa, man doo dè njérɔge tɔ. Ke nè á m’unn ndu’m m’ade è ke karé m’ede nè: «Aw» ɓaa, à aw. Ke nè á m’unn ndu’m m’ade è karé ke rang m’ede nè: «I ree» ɓaa, è ree kuwe tɔ. Ke nè á m’unn ndu’m m’ade ngonn njèndi le’m m’ede nè: «I ra nyan ke nè» ɓaa, è ra.
LUK.7.9	Loo ke Jésu oo tàge le njèkan dè njérɔge nè bè ɓaa, tà ige’n sêl. Taɓai è tel ra’n ke dè doobulege’t ke ndolèi goo’n, è ede de ede nè:
LUK.7.9	– Man m’ede sei ndàt, doo nè nga unde kêm’n dèm’t kerɔte kuwe. Kêm ɓeekon ke Israel nga, m’an gar kundekêm ke titeke bè ndan lé ɓai.
LUK.7.10	Loo ke njékulege le njèkan dè njérɔge ke aru nè teli awi ɓéee ɓaa, ei ingei ngonn njèndi nè nga tel ndi karè maj-maj.
LUK.7.11	Go’t gugu Jésu se njékuwe-girnge in-in awi kêm ngonn ɓee karé ke ri’n nè Nain. Dooge ke rang bule awi se’n tɔ. 
LUK.7.12	Loo ke nain ngɔr kade Jésu tee tà kei geng’t le ngonn ɓee nè ɓaa, dooge unni ninn kage-tée siriri darii deĵ awi ke ɓada. Basa doo ke wei nè nga, è ngonn ke dingem ke dagi ji konn’t ke njèkei-kinge. Doobulege ngain kêm ɓee’t nè awi se kon ngonn nè nga nan’t ɓada tɔ. 
LUK.7.13	Loo ke Kuwe-ɓee Jésu tête kum’n an kon ngonn nè nga ɓaa, kêm’n aw biriri-biriri ade ede nè:
LUK.7.13	– Ebe’t non.
LUK.7.14	Jésu aw ngɔr kɔte kage-tée’t ule ji’n ɔde’n. Njé kunn ninnge teli ndai nang gek. Jésu ede ninn basa nè nga ede nè:
LUK.7.14	– Ngonn basa, m’unn ndu’m m’adi, i tɔse ndel in.
LUK.7.15	Basa doo ke wei nè nga tɔse ndel in ndi dɔ a, è unn gir tam tà a tɔ. Jésu tel se’n ule’n ji konn’t mɔr. 
LUK.7.16	Dooge malang ke an-in nyan nè nga, ɓel unde de ndàt gang de ade ulei ndubra dè Nube’t edi nè:
LUK.7.16	– Njèribe-dè-tà ke tà Nube’t karé ke bò unde loo tee dann jéi’t! E Nube kuwe á ree din-in kosdooge le’n!
LUK.7.17	Kɔbe nyan ke Jésu ra nè nga oso se loo mbit-mbit kêm ɓeekon ke Judée bere mbak a, se kêm ngann ɓeege ke gan-in dè’n wàk a tɔ.
LUK.7.18	Pajage le Jean ɔri ser nyange nè nga malang ade oo kété. E ɓar njé ke jooge dann de’t ule de ra Jésu’t ade dejii edi nè:
LUK.7.19	– Ké i nga kuwe á ndɔ ke d’ede nè a i ree éké jè ndi jè ngine doo ke rang ɓai wa?
LUK.7.20	Loo ke pajage le Jean reei ingei Jésu ɓá ɓaa, ei edi nin edi nè:
LUK.7.20	– Jean ke ndɔ ke è njèkule dooge manné njonm nga, è ule jè rai i Kuwe-ɓee’t kade jè deji: «Ké è i nga kuwe á ndɔ ke d’ede nè a i ree éké jè ndi jè ngine doo ke rang ɓai wa?»
LUK.7.21	Kêm kàde’n ke d’ade reenn’t nga, Jésu ndi ɔr ratur ra dooge’t bule. Njé ke raturge ke se ri de-ri de rai de nga géa, è ɔr ra de’t. E rɔ ndilge ke majelé kêm dooge’t kɔke a, è uwe noje se njékumtɔge ade teli an-in loo njai-njai a tɔ. 
LUK.7.22	Go’t gugu Jésu tel ede njé ke Jean ule de ede nè:
LUK.7.22	– Nyange malang ke an-in se kum si a, ooi tà’n se mbi si a tɔ nga, awi edi Jean tà’n edi nè: Njékumtɔge teli an-in loo a, njédɔgemetege teli njiyei mongi ɗáj-ɗáj a, banje ɔr ra njébanjege’t ndát-ndát a, njé mbi kutuge teli ooi tà njai-njai a, dooge undei loo teei dann njé ke koo’t a, Tà ke Maje nga d’ile mber’n d’ade njéndooge ɓá a tɔ. 
LUK.7.23	Nanan ke nyange ke m’ra tuge’n jig’t ile’n lé ɓaa, ra’n à nel’n.
LUK.7.24	Loo ke njé ke Jean ule de teli awi ɓá ɓaa, Jésu unn tà ke ɔje dè Jean deje doobulege ede nè:
LUK.7.24	– Ké ri á awi kêm dile’t le kan-in wa? Ké awi le kan-in walè tuwe-mann ke nel mbir’n mbar-mbar karè wa? 
LUK.7.25	Nè ké ri á awi le kan-in kêm dile’t wa? Ké sei awi le kan-in dingem karé ke ule kubu ke bin maje rann’t wa? An-in! njé ke ulei kubu ke ndolé nga ndii dann maje’t kêm kei ndi ngarge’t. 
LUK.7.26	Nè ké nyan ke sêw ke awi le kan-in nga è ri wa? Sei giri kêm si’t titeke awi le kan-in njèribe-dè-tà ke tà Nube’t, nè man m’ede sei ndàt: è ke awi le kan-in nga bòi dum dè njèribe-dè-tà ke tà Nube’t ɓai. 
LUK.7.27	Nube tam tà kêm Magtub’t le’n ɔje’n dè Jean ede nè:
LUK.7.27	«An! njèkawkule le’m ke m’ule’n
LUK.7.27	le kade gɔl rebe noin’t.»
LUK.7.28	Jésu ede de ndàt ede nè:
LUK.7.28	– Dooge malang ke d’oje de dè nang nè nga, doo karè bè ke bòi dum dè Jean goto. Nè né è bè géa, doo ke d’an’n ke nyan lé ke Nube on ɓee dènn’t nga, bòi dum dè Jean ɓai. 
LUK.7.29	Kosdooge malang se njétaa tirge ke ooi tà nè nga adi Jean ule de manné njonm tede an-in Nube ke njèra nyan se dè naje’n. 
LUK.7.30	Nè Pharisienge se njéndó dooge gute-ndu Nube d’ute nyan ke Nube ndige kade dé ra nga mbeng mbati kade Jean ule de manné njonm.
LUK.7.31	Jésu tel tam ede nè:
LUK.7.31	– Dooge ke ei dèkasnange ke ndii dè nang nè ɗarinè nga, ké m’a kuwe de kɔje’n nange wa? Ké dé tò d’asenan se nange wa? 
LUK.7.32	Dé tò d’asenan se ngannge ke ndii nang ndá-loo’t ɓari nan edi nè: «Jè j’unde kɔde ndam, nè sei i ndami lé a, j’ile pa non yo nè sei i taai tà jé’t lé a tɔ.» 
LUK.7.33	Loo ke Jean ke njèkule dooge manné njonm ree nga, è ɔge ra’n dè nyankuse se dè kain yibe nduu’t a tɔ. Nè sei tami edi nè: «Ndil ke majelé tò kêmn’t.» 
LUK.7.34	Nè loo ke man ke m’ee Ngonn doo nga m’ree dè nang nè ɓaa, m’use nyan a, m’an-in a tɔ. Nè sei i tami edi nè: «An-in! doo nyankuse se gon nyankain, taɓai è made njétaa tirge se njé ra majelége a tɔ.» 
LUK.7.35	Nè dooge malang ke taai kumkunju le Nube undei kêm de dè’t nga, an-in ke ngarankum nyan.
LUK.7.36	Pharisien karé bè ɓar Jésu kade aw use se’n nyan. Jésu aw se dingem nè nga kêm kei le’n ndi use se’n nyan. 
LUK.7.37	Dinye karé bè ke d’an’n ke kaiya-dinye ndi kêm ɓee’t nè nga tɔ. E ger titeke Jésu ndi à use nyan kêm kei le Simon ke è Pharisien nga. Dinye nè nga ree se wubu ke ete sununn rusu kêm ku’n ke dé ra se her ke ri’n nè Albatre. 
LUK.7.38	E ree ndi nang go Jésu’t non sɔk-sɔk uwe’n nja’n. Mann kum’n ke non’n nga tɔl nja Jésu tɔbl. E tise nja Jésu se bin dè’n, taɓai è tête wubu ke ete sununn nè nga njann’t a tɔ. 
LUK.7.39	Loo ke Simon ke njè ɓar Jésu nga an nyan nè nga titeke bè ɓaa, è girtà kêmn’t ede nè:
LUK.7.39	– Ke nè á dingem nè è njèribe-dè-tà ke tà Nube’t kerɔte ɓaa, ayé ger titeke dinye ke ɔde ra’n nè nga, è dinye ke d’an’n ke kaiya-dinye kuwe.
LUK.7.40	Jésu ger tàgir le Simon ke kêmn’t mbak. E ede’n ede nè:
LUK.7.40	– Simon, m’aw ndoo kedi tà karé.
LUK.7.40	Simon tel ile’n dè’t ede nè:
LUK.7.40	– Njèndó dooge nyan, m’ur mbi’m le koo’n tà ke ayé tam nga.
LUK.7.41	Jésu unn gostà tam ede nè:
LUK.7.41	– Dingem karé bè ndi non. E ade dooge joo tuneii nar. E ke karé bè taa nar kule ndɔ aru mi. E ke njèkon’t joo ɓaa tune nar kule ndɔ kɔr-mi tɔ. 
LUK.7.42	Dingem nè nga ɔr kure le’n dè de’t kɔke tede dé joo mbak d’asekum kuge’n kure le’n nga lé. Dann dooge ke joo nè nga, ké è ke ra i gir kêmi’t titeke à tár njèkɔr kure dè de’t nè nga ngain dum made’n wa?
LUK.7.43	Simon tel ile jésu dè’t ede nè:
LUK.7.43	– Le’m ke kêm’t ɓaa, è è ke kure le’n è ngain nè á à tár njèkɔr kure dè de’t nè ngain dum made’n.
LUK.7.43	Jésu tel ede Simon ede nè:
LUK.7.43	– I tam è kum kuwe.
LUK.7.44	Jésu tel tur kum’n ke ra dinye’t nè nga ede nè:
LUK.7.44	– Simon, ké an nyan ke dinye nè ra nga wa? M’ree kêm kei lei, nè i ade’m mann m’togo’n nja’m lé. Nè dinye nè togo nja’m se mann kum’n a, tise nja’m se bin dè’n a tɔ. 
LUK.7.45	I uwe’m kàdi’t sêm ade dé togo nja’m lé. Nè dinye nè ebe ra’n dè kuwe njam’t lé loo ke m’ree’n har kêm kei . 
LUK.7.46	I tête wubu dèm’t lé, nè è tête wubu ke ete sununn njam’t. 
LUK.7.47	Simon, man m’edi ndàt titeke Nube ade kêm’n sɔl lom dè bò kaiyage’t le dinye nè, gir’n ke nè á è tár’m ngain. Doo ke nè á Nube ɔr kaiya dènn’t ndêin bè ɓaa, à tár’m ndêin bè tɔ.
LUK.7.48	Jésu tel ede dinye nè nga ede nè:
LUK.7.48	– Man m’edi ndàt titeke Nube ɔr kaiyage lei dèi’t kɔke.
LUK.7.49	Njé ke ndii se Jésu nan’t tà nyankuse’t nga unni gir murin tà kêm de’t edi nè:
LUK.7.49	– Ké doo nè nga è nan á aw sár tam ndàt ede nè: Nube ɔr kaiya dè dooge’t wa?
LUK.7.50	Jésu tel ede dinye nè ede nè:
LUK.7.50	– Nube ɔri ji ɓer’t le kaiya ɓá tede kêmi ke unde dèm’t. Ɗarinè, aw se kêmlom.
LUK.8.1	Go’t gugu ɓaa, Jésu aw se loo-loo kêm ɓee-bòge se kêm ngann ɓeege ile mber Tà ke Maje ke ɔje dè Konɓee le Nube ade dooge. Njékuwe-girnge ke dɔg-gidé-joo danni nin. 
LUK.8.2	Dinyege ke nange ke Jésu rɔ ndilge ke majelé kêm de’t se dinyege ke rang ke è ɔr raturge gai-gai ra de’t nga géa danni nin a tɔ. Dé dinyege nè nga ri de á tò ne: Marie ke ɓee le’n è Magdala ke ndɔ ke Jésu rɔ ndilge ke majelé ji sejimute kêmn’t, 
LUK.8.3	se Jeanne, dinye le Suza njèkan dè nyange le ngar Hérode, se Suzanne a, se njé ke rang bule a tɔ. Dinyege nè malang unni nyankingege le de rai se Jésu se njékuwe-girnge.
LUK.8.4	Dooge in-in se kêm ɓee-ɓee reei ra Jésu’t. E unn gostà karé ede dooge ke ɔsi nja nan rann’t ede nè:
LUK.8.5	– Dingem karé ndi tutu. E in se ko nyan kêm kei le’n aw’n unde kêm ndɔr’t. Loo ke è nda à unde ko nyan kêm ndɔr’t le’n nga, njar ko ke nange tée toso nang ngang rebe’t. Dooge njiyei dè’t a, helge ke walé otoi turi a tɔ. 
LUK.8.6	Njar ko ke nange ke rang tée toso dè her’t tɔ. Loo ke ubei ɓaa, ke loon’t nè kuwe ndolèi sabak a, tuti parr tede nang ke gir de’t è ngain lé. 
LUK.8.7	Taɓai njar ko ke nange ke rang tée toso dè jig-konnge’t ade ubei nan’t, nè konnge in-in pujuri dè de mbak. 
LUK.8.8	E ke nange tée toso dè nang ke maje’t ade ubei a, tɔgi a, ɔri dè de maje a tɔ. Dè ko karé-karé malang ide ase njar’n aru.
LUK.8.8	Taɓai Jésu tam se ndu’n ke bòi ede nè:
LUK.8.8	– Ke nè á mbi si tò tutu ɓaa, uri maje ooi tà ke m’ede sei nè.
LUK.8.9	Njékuwe-gir-Jésuge dejii le kade ɔrgir gostà nè nga ade de. 
LUK.8.10	E tel ile de dè’t ede nè:
LUK.8.10	– Sei ɓaa, Nube ɔrgir nyange ke ɔje dè Konɓee le’n ke tò loo ɓɔyɔn’t nga ade sei geri ɓá. Nè dooge ke rang ɓaa, nyange ke tooi loo ɓɔyɔn’t ɔje dè Konɓee le Nube nga, d’a d’ede de se gostà.
LUK.8.10	«Nyan nè nga tee titeke bè le kade d’an se kum de, nè d’an njai lé,
LUK.8.10	le kade d’oo se mbi de, nè geri gir njai lé a tɔ.»
LUK.8.11	Jésu ede de ede nè:
LUK.8.11	– Gir gostà nè nga á tò nè: Tà le Nube nga tò asenan se ko nyan ke doo unde bè. 
LUK.8.12	Dooge ke nange tooi asinan se njar ko ke tée toso ngang rebe’t. D’oo Tà ke Maje le Nube kuwe, nè njèban ree ɔr Tà ke Maje nè nga dè ɓengre de’t wont kɔke ɔge de kum kêm de dè’t kaje’n ra de. Dé nè nga, dé tò d’asenan se njar ko ke tée toso dè her’t bè. 
LUK.8.13	Dooge ke nange taai Tà ke Maje nè nga se ranel. Nè tà nè nga ule ngire’n nang dè ɓengre de’t lé. D’um kêm de dè’t mbɔr nè loo ke nyan unde loo tee nan kundekêm le de ɓaa, ke loon’t nè kuwe dé sure go kundekêm le de d’inye. 
LUK.8.14	Njar ko ke tée toso dè jig-konnge’t nga, ei dooge ke ooi Tà ke Maje, nè inyei loo adi tàgirge ke ɔje dè nyankinge se ngur-nyange gai-gai ke dè nang nè pujuri dè Tà ke Maje nè nga se rebe kɔke nuji. 
LUK.8.15	Njar ko ke tée toso dè nang ke maje’t nga, ei dooge ke ooi Tà ke Maje se kêmnda káng ɓaa ngonmi dè ɓengre de’t a, ligri dè’t lagr-lagr sár adi kann de tò tutu.
LUK.8.16	Loo ke doo unde por tu lampe’t ɓaa, à tel sebe nyan dè’t éké à tel kule gir tire’t lé. Nè à nan dɔ tà kage’t le kade njé ke reei kêm kei an-in loo njai-njai. 
LUK.8.17	Nyan malang ke tò loo ɓɔyɔn’t ɗarinè nga, ndɔ ke rang d’a tee se gir’n nata ɓai, nyan malang ke tò loo ngeinn’t ɗarinè nga, ndɔ ke rang d’a kuje gir ndát-ndát ɓai. 
LUK.8.18	Undei kumkunju dè ra si’t dè tà ke ooi’t nga. Nanan ke aw se nyan jinn’t lé ɓaa, nyan ke ndêin bè ke è gir kêmn’t ede nè è nyan le’n nga, Nube à uwe taa jinn’t wont kɔke.
LUK.8.19	Kon Jésu se ngakonnge reei le kan-in nin nè asi kawi teei rann’t lé tede dooge njin nan rann’t njàng-njàng. 
LUK.8.20	Doo karé ree ede’n ede nè:
LUK.8.20	– Koin se ngakoinge ndai nata non ndigi kilei kum de dèi’t.
LUK.8.21	Jésu ede dooge malang ede nè:
LUK.8.21	– Dooge malang ke ooi Tà le Nube rai nyan’n nga, ei á m’an de tite kon’m se ngakonmge bè.
LUK.8.22	Ndɔ karé bè, Jésu se njékuwe-girnge ali kêm bato’t ɓaa, è ede de ede nè:
LUK.8.22	– Ade jè gangi ba j’awi gide ke nú’t.
LUK.8.22	D’ɔte ke loon’t nè d’aw kuwe tɔ. 
LUK.8.23	Loo ke d’ade gang ba ɓaa, Jésu tò ɓi ndêr-ndêr. Ke loon’t nè kuwe nel-bò unde loo tee pitring sebe dè ba’t gap. Mann unn gir taa kêm bato pel-pel ade dé malang ndi tà yo’t. 
LUK.8.24	Njékuwe-gir-Jésuge reei rann’t ndelii edi nè:
LUK.8.24	– Ngar, ngar, mann à uwe jéi.
LUK.8.24	Loo ke Jésu in gir ɓi’t ɓaa, unn ndu’n ade nel-bò a, se kɔr-mann ke tal bungus-bungus a tɔ ebe’t ra’n kule a, ade dè mann toso ɗêng-ɗêng a tɔ. Ká loo tel pa sibik. 
LUK.8.25	Taɓai Jésu deje njékuwe-girnge ede nè:
LUK.8.25	– Ké kundekêm dèm’t le si tò ra wa?
LUK.8.25	Nè ɓel unde de ndàt gang dè ade dé deje nan tà d’ede nè:
LUK.8.25	– Ké doo nè nga è doo ke bain á nel-bò se mann-ba géa ooi tà tànn’t titeke bè wa?
LUK.8.26	Jésu se njékuwe-girnge gangi ba awi kêm ɓeekon ke Gérasa ke tà’n sɔbe nan se ɓeekon ke Galilée. 
LUK.8.27	Loo ke Jésu rise nang ɓá ɓaa, dingem karé ke kêm ɓee’t nè nga ree tile kum’n. Dingem nè nga ndilge ke majelé tooi kêmn’t. Doo nè nga ule kubu rann’t lé mari bere a, ndi kêm ɓee’t lé nè ra ɓee kêm be-ɓadege a tɔ. 
LUK.8.28	Loo ke è tête kum’n an Jésu ɓaa, è oso nang njann’t, taɓai unn gir tam tà se ndu’n ke bòi beng ede nè:
LUK.8.28	– Jésu, Ngonn le Nube ke njèdum dè nyange malang, ké ri lei á i sang ram’t wa? Kɔkrɔ karè, i ra kum ndoo lé.
LUK.8.29	Dingem nè tam tà nè nga titeke bè tede Jésu unn ndu’n ade ndil ke majelé le kade unde loo tee kɔke kêm doo’t nè. Dɔ-dɔ ndil ke majelé nè nga unn dingem nè tile’n barak-barak. Doo nè nga, dɔ-dɔ dé tɔ ji’n se sul a, d’ile kanglang njann’t dé ngonm’n nang. Nè è gang sul ke jinn’t nga ɗap-ɗap a, tête kanglang ke njann’t dap-dap a tɔ. Ndil ke majelé nga ɔr dingem nè aw se’n kêm dilege’t a tɔ. 
LUK.8.30	Jésu deje dingem nè nga ede nè:
LUK.8.30	– Ké rii nè nan wa?
LUK.8.30	E tel ile’n dè’t ede nè:
LUK.8.30	– Ri’m nè «kos njérɔge.»
LUK.8.30	E tam tà nè nga titeke bè tede ndilge ke majelé ke ndii kêmn’t nga bulei ngain. 
LUK.8.31	Ndilge ke majelé nè nga, ndingei ndoo tà Jésu’t le kade unn ndu’n ade n’undei loo n’teei n’awi kêm bolè ke son’n goto’t nga lé.
LUK.8.32	Kos kɔsnyonge ndai dè mbal’t ngɔr kɔte loo’t nè nga à usei nyan. Ndilge ke majelé nga rai ndoo ra Jésu’t le kade inye loo ade n’awi kêm kos kɔsnyonge’t nè nga. E inye loo ade de le kade d’aw kêm kos kɔsnyonge’t nè nga. 
LUK.8.33	Ndilge ke majelé undei loo kêm dingem’t nè teei awi kêm kos kɔsnyonge’t. Ke loon’t nè kuwe, kos kɔsnyonge nè nga in-in dè mbal’t ɓungei nan an-in jɔrèi baa weii kabak. 
LUK.8.34	Loo ke njé ngonm kos kɔsnyonge an-in nyan ke tee nè nga bè ɓaa, an-in nan awi se tà nè nga asi loo nák-nák kêm ɓee-bò’t se kêm kɔki ɓeege malang ke an-in dè’n. 
LUK.8.35	Dooge malang ke tà nè oso mbi de’t nga teei som-som le kawi kan-in nyan ke tee nè nga se kum de. Loo ke dé tee ra Jésu’t ɓaa, d’inge dingem ke ndilge ke majelé undei loo teei kêmn’t nga. Dè’n tel tò maje ade tule kubuge rann’t ndii’n nang ngêrêng nja Jésu’t. Ɓel unde dooge ndàt gang de. 
LUK.8.36	Njé ke an-in nyan ke tee nè nga se kum de, ɔri ser’n adi dooge ke rang titeke dingem ke ndilge ke majelé ndii kêmn’t nga d’ade tel ndi karè ta. 
LUK.8.37	Dooge malang ke kêm ɓeekon ke Gérasa nga ɓel ra de ngain ade deji Jésu le kade in aw rang. Jésu al kêm bato’t tede le tel kaw. 
LUK.8.38	Ke loon’t nè kuwe dingem ke ndɔ ke ndilge ke majelé undei loo teei kêmn’t nga, è deje Jésu ede nè:
LUK.8.38	– Tài tò njak, ade m’aw sei.
LUK.8.39	Nè Jésu ede dingem nè nga ede nè:
LUK.8.39	– I tel aw ra njé lei’t, ɔr ser nyan malang ke Nube ra tedei ade d’oo.
LUK.8.39	Dingem nga tel aw, ɔr ser nyan malang ke Jésu ra tede’n nga ase’n loo nák-nák kêm ɓee-bò’t nè nga bere mbak.
LUK.8.40	Loo ke Jésu in gide ba’t nú à ree ɓaa, doobulege reei tilei kum’n se rebe tede dooge malang ndii tchên nginei ndɔ tel’n. 
LUK.8.41	Dingem karé bè ri’n nè Jairus ree tee pan. Doo nè nga, è ngar dè kei kebe nan. E oso nang nja Jésu’t ndête’n ɓɔk-ɓɔk le kade aw se’n kêm kei le’n, 
LUK.8.42	tede ngonn’n ke dinye ke dagi nga tò à tile pal yo. Ngonn ke dinye nè nga aw se ɓal dɔg-gidé-joo ta.
LUK.8.42	Jésu in ke loon’t kuwe aw se Jairus, nè dooge njin nan ra Jésu’t njàng-njàng ɔgii loo taa kebe. 
LUK.8.43	Dinye karé ke mese tal rann’t gavbak-gavbak ase lo dɔg-gidé-joo nda dann dooge’t nè tɔ. E tunde nyankingege le’n malang tin sakt-sakt kɔke ra njékugege’t. Nè doo karé bè ke njèkuge asekum kɔr ratur nè rann’t lé. 
LUK.8.44	E ngein go Jésu’t ree ɔde tà kubu ke kàdenn’t lêm. Ke loon’t nè kuwe mese ke tal rann’t nga gang ɗás. 
LUK.8.45	Jésu deje ede nè:
LUK.8.45	– Ké nan ɔde ra’m nè wa?
LUK.8.45	Dé malang dé naje. Pierre tam ede nè:
LUK.8.45	– Ngar, doobulege ke njin nan rai’t njàng-njàng nè nga ké an de lé wa?
LUK.8.46	Nè Jésu ede Pierre ede nè:
LUK.8.46	– Kerɔte kuwe, doo karé ɔde ra’m, tede m’ger titeke tɔgmong le’m tee ram’t ndêin.
LUK.8.47	Loo ke dinye nè an titeke nyan ke è ra se gide ngein nga gir tee ɓá ɓaa, ra’n ndebe ngann-ngann ade ree uwe nja Jésu. E ɔrgir nyan ke in kêmn’t á ade n’aw n’ɔde’n ra Jésu a, ke loon’t nè kuwe ade ratur ɔr’n dènn’t a tɔ. E ɔr gir nyan nga ade kosdooge malang ke ndai tutu ooi. 
LUK.8.48	Jésu ede dinye nè nga ede nè:
LUK.8.48	– Yaa, kundekêm lei aji ɓá ta. Aw se kêmlom.
LUK.8.49	Loo ke tà nain tà Jésu’t ɓai ɓaa, njèkule karé in kêm kei le Jairus, ngar dè kei kebe nan ree ede’n ede nè:
LUK.8.49	– Ngonni ke dinye nga tà’n tête ɓá, an tá nè à kade njèndó jéi nyan ɔr se ndáng karè.
LUK.8.50	Nè loo ke Jésu oo tà le njèkule nè nga bè ɓaa, è ede Jairus ede nè:
LUK.8.50	– I ɓel lé nè um kêmi dè’m man’t kuwe karé ɓaa, ngonni ke dinye nè à tɔse ndel kin ɓai.
LUK.8.51	Loo ke Jésu aw tee ɓéee ɓaa, è inye loo ade doo karé ke rang aw se’n kêm kei dè ninn ngonn ke dinye’t nè nga lé. Nè è inye loo ade Pierre, Jean, se Jacques, bɔ ngonn se kon ngonn ke dinye nè ade awi se’n kei. 
LUK.8.52	Dooge malang ke ndai loon’t nè nga noin jik-jik a, undei kàde de dai-dai a tɔ, tede ngonn ke dinye nè nga. Nè Jésu ede de ede nè:
LUK.8.52	– Ebi’t non jik-jik. Ngonn ke dinye nè nga wei lé, nè tò ɓi karè.
LUK.8.53	Nè dé ngon kum de go Jésu’t ngon tede dé ger kêm de’t mbak titeke ngonn ke dinye nè nga wei kerɔte. 
LUK.8.54	Jésu uwe ji’n ɓar’n se ndu’n ke bòi ede nè:
LUK.8.54	– Ngomande, i tɔse ndel in.
LUK.8.55	Ke loon’t nè kuwe ndil’n tel ree rann’t ade tɔse ndel in ndi dɔ. Jésu unn ndu’n ade de le kade d’ade ngomande nè nyan use. 
LUK.8.56	Njékoje ngonn ke dinye nè nga tà ige de sêl, nè Jésu ndeje de le kade dé tam tà nyan ke tee nè nga d’ade doo karé bè géa oo lé.
LUK.9.1	Ndɔ karé bè, Jésu ɓar njékuwe-girnge ke dɔg-gidé-joo ɔse nja de nan’t . E ade de dèmong se tɔgmong le rɔ’n ndilge ke majelé malang kêm njératurge’t a, se le kɔr’n ratur ra dooge’t a tɔ. 
LUK.9.2	Jésu ule de le kade d’ile mber Konɓee le Nube á go karé lé. Nè è ule de le kade d’ɔr ratur ra njératurge’t a tɔ. 
LUK.9.3	Taɓai Jésu ede njékuwe-girnge ke dɔg-gidé-joo nga ede nè:
LUK.9.3	– Mba ke a awi nga, otoi nyange ke tite kage ke tà ɗuge, éké mbu, éké nyankuse,éké nar ji si’t lé. I tulei kubu dè nan’t joo lé a tɔ. 
LUK.9.4	Kêm kei ke rara ke d’uwe sei mba tutu nga, è kuwe i ndii kêmé sár le kade in-in awi kété. 
LUK.9.5	Kêm ɓee ke rara ke dooge d’uwe sei ke ra de’t lé nga, loo ke a undei loo teei ɓaa, i geki bubur ke nja si’t gák-gák, undei naje le si.
LUK.9.6	Titeke bè á, njékuwe-gir-Jésuge awi se kêm ɓee-ɓee ilei mber Tà ke Maje a, ɔri ratur ra dooge’t se loo malang a tɔ.
LUK.9.7	Loo ke ngar Hérode, njèkonɓee ke dè nang ke Galilée oo ser nyange ke teei nè ɓaa, è ger nyan ke get kum ra lé. Tede dooge ke nange tami tà ɔji dè Jésu edi nè:
LUK.9.7	– E Jean ke njèkule dooge manné njonm á unde loo tee dann njé ke koo’t.
LUK.9.8	Njé ke nange tami edi nè:
LUK.9.8	– E Elie njèribe-dè-tà ke tà Nube’t á unde loo tee hɔi.
LUK.9.8	Njé ke rang edi nè:
LUK.9.8	– E doo karé ke dann njéribe-dè-tàge ke tà Nube’t ke kété mari á unde loo tee dann njé ke koo’t.
LUK.9.9	Hérode tam kêmn’t ede nè:
LUK.9.9	– Jean géa è man kuwe á ndɔ ke m’ade dé tuge kɔbe’n dé gang ɓá. A ɓaa, doo ke dé tam tà nyange ke titeke bè d’ɔje’n dè’n á m’oo nè nga, è nan taɓai wa?
LUK.9.9	Hérode sang le kan Jésu se kum’n.
LUK.9.10	Loo ke njékawkulege in-in mba’t teli reei ɓá ɓaa, ɔri ser nyange malang ke rai adi Jésu oo se de. E ɔr ra’n se de aw se de ngang loo’t nata kum’n ke ɓee ke Bethsaida. 
LUK.9.11	Loo ke kosdoo-bulege geri tà kaw de ɓaa, ndolèi go de. Jésu uwe de ke rann’t ede de tà ke ɔje dè Konɓee le Nube a, dooge ke awi ndoo kade ratur ɔr dè de’t nga, è ɔr ratur ra de’t a tɔ. 
LUK.9.12	Nain ngɔr kade kàde ur. Njékuwe-gir-Jésuge ke dɔg-gidé-joo reei rann’t edi nin edi nè:
LUK.9.12	– Ngar, inye dooge ade awi kêm ɓeege ke dè nan’t gêrêr nè se kêm ngann ɓeege sangi loo tò de se nyankuse de. Tede loo ke jè ndi tutu nè nga, è dè dile-loo karè.
LUK.9.13	Jésu ede de ede nè:
LUK.9.13	– Sei kuwe adi de nyan d’use.
LUK.9.13	Dé tel d’ede’n d’ede nè:
LUK.9.13	– Ke nè á j’aw le ndogo nyankuse ke rang lé ɓaa, wal-mur ke mi se tutu kanje ke joo bere nè nga, à ase kosdoo-bulege nè nga malang titeke bain wa?
LUK.9.14	Kɔr dingemge malang nga è aru dɔg loo mige bè. Jésu ede njékuwe-girnge ede nè:
LUK.9.14	– Uwei de dè nan’t ase kɔr-mi, kɔr-mi.
LUK.9.15	Dé ra titeke è ede’n de ɓaa, d’ade dooge ndii nang malang se mate de-mate de. 
LUK.9.16	Jésu koto wal-mur ke mi se tutu kanjege ke joo nè, an loo ke danrán, ra Nube oiyo ɓita è kai ade njékuwe-girnge kade noboi doobulege nè nga ɓai. 
LUK.9.17	Dé malang d’on mur d’ade kêm de ndann gɔj-gɔj. Gute wal-mur ke nain nang nga d’ɔi kêm ngann janga dɔg-gidé-joo.
LUK.9.18	Ndɔ karé bè, Jésu aw ngang loo’t nata ndi ɔje tà se Nube se kar’n. Nè njékuwe-girnge ndii kɔtenn’t. E unn tà karé deje de ede nè:
LUK.9.18	– Man nga, ké dooge tami edi nè man nan wa?
LUK.9.19	Dé tel d’ile’n dè’t d’ede nè:
LUK.9.19	– I nga dooge ke nange tami tà ɔji dèi edi nè: «I Jean ke ndɔ ke è njèkule dooge manné njonm, njé ke nange giri kêm de’t edi nè: i Elie, njé ke nange ke rang tami edi nè: i njèribe-dè-tà ke tà Nube’t ke kété mari á unde loo tee dann njé ke koo’t.»
LUK.9.20	Jésu tel deje de ede nè:
LUK.9.20	– A ɓaa sei, ké i tami edi nè m’ee nan wa?
LUK.9.20	Pierre ile jésu dè’t ede nè:
LUK.9.20	– I i Krist ke Nube ule’n.
LUK.9.21	Jésu on njékuwe-girnge njanm-njanm ede nè:
LUK.9.21	– I tami tà nè nga adi doo karé bè oo lé.
LUK.9.22	Taɓai è ede de ede nè:
LUK.9.22	– Man ke m’ee Ngonn doo nga, gar-gar m’a m’inge nyantosowur. Ngatɔgege le juipge se maw njékuje nyan-mesege a, se njékɔrgir gute-nduge à adi d’ade ɓer’m kàde kage-ke-dese’t. Nè ndɔ ke njèkon’t mute ɓaa, m’a m’unde loo tee dann njé ke koo’t.
LUK.9.23	Go’t gugu, Jésu ede dooge malang ke ndai rann’t ede nè:
LUK.9.23	– Ke nè á doo karé ndige kunn dè nja’m têr-têr ɓaa, maje kade an ra’n ke nyan lé a, maje kade uwe dè nja ra’n le kwei tite man m’ra’n bè, ɓita unn rebe goom’t se ndɔge malang ɓai. 
LUK.9.24	Ke nè á doo karé ndige kaje ra’n ɓaa, à ile ra’n kɔke salang; nè ke nè á doo karé ile ra’n kɔke salang tede kunn ke è unn rebe goom’t nga ɓaa, è doo nè nga á ndi kumgajer kerɔte kuwe. 
LUK.9.25	Ke nè á doo karé inge nyan malang ke dè nang nè, nè ile ndikumgajer le’n ke get kɔke salang ɓaa, ke ri á à è soon’t wa? 
LUK.9.26	Ke nè á doo karé ra rasɔl dèm’t se dè tàge’t le’m ɓaa, man ke m’ee Ngonn doo nga, ndɔ ke m’a m’tel ree dann ndubra’t le’m se le Bɔ’m se le njékêmndage ke danrán a tɔ ɓaa, ra’m à sɔl’m dènn’t tɔ. 
LUK.9.27	Kerɔte kuwe, man m’ede sei ndàt, doo ke nange dann njé ke ndai nè à weii lé sár kade an-in Konɓee le Nube se kum de ɓita à weii ɓai.
LUK.9.28	Jésu ede dooge tà kwei le’n se tà kunde loo tee le’n dann njé ke koo’t. Loo ke ra ndɔ sɔsɔ ɓaa, è ɔr Pierre se Jean se Jacques aw se de dè mbal’t tede kɔje tà se Nube. 
LUK.9.29	Loo ke è nda à ɔje tà se Nube ɓaa, tàkum’n tel waks. Kubuge le’n ke rann’t teli ndai káng-káng a, ndoléi kein-kein a tɔ. 
LUK.9.30	An! dingemge joo teei ndai à ɔji tà se Jésu. Dooge ke joo nè nga, è njèyo Moise se njèyo Elie. 
LUK.9.31	Moise se Elie undei loo teei dann ndubra’t ndai à ɔji tà se Jésu. E tà ke ɔje dè rebe ke Jésu ayé kɔr’n son kule le’n se yo kêm ɓee-bò ke Jérusalem. 
LUK.9.32	Ɓi ase Pierre se njé ke ei se’n nák. Nè ei uwei ra de mong kêm ndɔn’t nè an-in Jésu se dingemge ke joo ke ndai se’n dann ndubra’t le’n nga. 
LUK.9.33	Loo ke dingemge nè à inyei Jésu le kɔti kawi ɓaa, Pierre ede’n ede nè:
LUK.9.33	– Ngar, è soo’t ngain kade jè ndii nè. Ade jè rai kei kam mute, karé à è lei, karé à è le Moise, è ke karé à è le Elie tɔ.
LUK.9.33	Pierre tam tà nè nga bè anje ger gir. 
LUK.9.34	Loo ke tà nain tànn’t ɓai ɓaa, ke loon’t nè kuwe, bum ree sebe rap dè Jésu se dingemge joo ke ndai à ɔji se’n tà nga. Loo ke njékuwe-girnge an-in de dann bum’t nè ɓaa, ɓel unde de ndàt gang de. 
LUK.9.35	Ndu Nube ɓar dann bum’t nè ede nè:
LUK.9.35	– E nè nga è Ngonn’m ke get, è man kuwe á m’ɔr’n m’unde’n se ninn’n gai. Ooi tà tànn’t.
LUK.9.36	Loo ke Nube tam tà nè bè ɓá ɓaa, Jésu kuwe se kar’n bere á nain. Njékuwe-girnge ndii tà de mundu. Kêm ndɔn’t nè, d’ɔr ser nyan karé bè ke d’an se kum de nè nga d’ade doo karé bè géa oo lé.
LUK.9.37	Barè lookar’n, Jésu se njékuwe-girnge in-in dè mbal’t à risi nang. Kosdoo-bulege ngain reei tilei kum’n. 
LUK.9.38	An! dingem karé bè in dann doobulege’t nè nga tam tà se ndu’n ke bòi ede nè:
LUK.9.38	– Njèndó dooge nyan, m’ra ndoo rai’t, kɔkrɔ karè, i ree ile kumi dè ngonnm’t ade’m sei. Tede è nga è ngonn dagi le’m ke dingem. 
LUK.9.39	An! ndil ke majelé uwe ngonn nè nga mêtch, ke loon’t nè kuwe ra’n ade non ɓerer-ɓerer a, sure mbangang-mbangang ade pululu tee tànn’t pɔt-pɔt a tɔ. Taɓai ndil nè nga uwe’n gudu’n ngoin-ngoin ke mari-mari ɓita inye’n ɓai. 
LUK.9.40	M’deje njékuwe-girige tede kade rɔi ndil ke majelé nè nga kɔke, nè tɔg de ase lé.
LUK.9.41	Jésu unn tà tam ede nè:
LUK.9.41	– Sei ke njé kunn mbi dè tàge’t se njé ndɔje lɔk-lɔkge ke ɗarinè nga, ké m’a ndi se si dè nang nè ndɔ kandang ɓai wa? Ké m’a kile kêm dè si’t nja kandang ɓai wa?
LUK.9.41	Jésu tel ede dingem nè nga ede nè:
LUK.9.41	– I ree se ngonni nga ke nè.
LUK.9.42	Loo ke bɔ ngonn nè à ree se’n ɓaa, ndil ke majelé unn ngonn nè ile’n nang njanm ade sure mbangang-mbangang. Nè Jésu in se ndil ke majelé nè nga ndáng’n. E aje ngonn nè nga tel ule’n ji bɔn’t. 
LUK.9.43	Ndil doobulege malang tee an-in soin-soin dè tɔgmong ke bò le Nube nga.
LUK.9.43	Tà ige doobulege nè sêl dè nyange malang ke Jésu ra ade teli ndii giw. E ede njékuwe-girnge ede nè:
LUK.9.44	– Sei ɓaa, uri mbi si maje ooi tàge ke m’a m’ede sei ɗarinè. Man ke m’ee Ngonn doo nga, d’a d’ule’m ji dooge’t.
LUK.9.45	Nè njékuwe-gir-Jésuge geri tà nè nga lé. D’ade gir tà nè tò putru kum de’t tede kade dé ger’n gir njai lé. Nè né è bè géa, njékuwe-gir-Jésuge ɓeli dejii tà dè tà’t nè tɔ.
LUK.9.46	Tàgir karé in dann njékuwe-gir-Jésuge ade unni gir deji nan tà edi nè:
LUK.9.46	– Ké nan dann jéi’t è doo ke bò dum jéi malang wa?
LUK.9.47	Nè Jésu ger tàgir le de ke dè ɓengre de’t mbak. E unn ngonn karé ke ndêin bè unde’n kɔtenn’t ɓaa, è ede de ede nè:
LUK.9.48	– Nanan ke uwe ngonn ke tite njè ke nè ke rann’t tede ri’m ɓaa, è man kuwe á uwe’m ke rann’t. Nanan ke uwe’m ke rann’t ɓaa, è njèkule’m kuwe á uwe’n ke rann’t. Nanan ke tel ra’n ke ngonn ke ndêin bè dann si’t malang, è nè nga ndɔn’t à è doo ke bò dum sei malang.
LUK.9.49	Jean unn tà tam ede nè:
LUK.9.49	– Kuwe jé, j’an dingem karé bè rɔ ndilge ke majelé kɔke se rii. Nè j’in se’n dè’t tede è nè nga, è njèkuwe-giri tite jé jè lé.
LUK.9.50	Nè Jésu in se’n dè’t ede nè:
LUK.9.50	– Ɔgi nin dè’t lé. Tede nanan ke ɔse se si tà lé ɓaa, è njèmade kule le si.
LUK.9.51	Ndɔ ke d’a d’unn Jésu dè nang nè kaw se’n danrán nain ngɔr ta. E ɔje njáng le kaw kêm ɓee-bò ke Jérusalem. 
LUK.9.52	Jésu ɔr ngann njékulege le’n ule de nonn’t kété. Ngann njékulege le’n nga in-in osoi rebe awi teei kêm ɓee karé ke ɓeekon ke Samarie tede kade uwei dè nja nyange tede’n. 
LUK.9.53	Nè dooge ke kêm ɓee’t nè nga utei Jésu mbeng tede kaw ke ndi aw kum’n ke ɓee-bò ke Jérusalem. 
LUK.9.54	Loo ke njékuwe-gir-Jésuge joo, Jacques se Jean ooi tà nè nga bè ɓaa, ei deji Jésu edi nè:
LUK.9.54	– Kuwe-ɓee, ke nè á i ndige ɓaa, ade j’ade ndi ile de njanm ró de rák-rák kɔke.
LUK.9.55	Nè Jésu tel tur ra’n dè de’t, è in se de ndáng de dè tà tam de’t. 
LUK.9.56	Dé d’ɔte d’aw kêm ngonn ɓee karé ke rang.
LUK.9.57	Loo ke dé nain se rebe ɓai ɓaa, doo karé ede Jésu ede nè:
LUK.9.57	– Ngar, loo malang ke i a aw tutu nga, m’a m’aw sei nan’t, nan’t.
LUK.9.58	Jésu ile doo nè nga dè’t se gostà ede nè:
LUK.9.58	– Njange géa ingei bolè tò de a, helge ke walé géa ingei ndis tò de a tɔ. Nè man ke m’ee Ngonn doo nga, m’inge loo kule dè’m bè taa kebe lé.
LUK.9.59	Jésu ɓar doo karé ke rang kuwe ɓai ede’n ede nè:
LUK.9.59	– Unn dè nja’m têr-têr.
LUK.9.59	Nè doo nè nga tel ede Jésu ede nè:
LUK.9.59	– Ngar, inye’m ade m’aw m’dubu ninn bɔ’m ɓita.
LUK.9.60	Jésu tel ile doo nè nga dè’t ede nè:
LUK.9.60	– Dubu ninn dooge nga, è kule ke ɔje dèi lé ta. Nè i ɓaa, aw ile mber Konɓee le Nube ade dooge ke rang.
LUK.9.61	Doo karé ke rang ree ede Jésu ede nè:
LUK.9.61	– Kuwe-ɓee, m’a m’unn dè njai têr-têr kuwe, nè inye’m ade m’aw m’an kum njénojege le’m m’nain’n kété pa ɓita.
LUK.9.62	Jésu ile doo nè nga dè’t ede nè:
LUK.9.62	– Doo ke rara ke uwe dè kɔse-mang à ndɔr’n á tel mer loo ke goon’t gugu ɓaa, Konɓee le Nube tò ɔje dè’n lé.
LUK.10.1	Go’t gugu, Kuwe-ɓee ɔr njékuwe-girnge ke rang kɔr-ji sejimute-gidé-joo ule de joo-joo nonn’t kété kêm ɓee-bòge se kêm ɓeege malang ke ndi à aw ke tutu ɓai nga. 
LUK.10.2	E ede de ede nè:
LUK.10.2	– Ko ke ide kum kuje è ngain, nè njékujennge ii lé ɓai. I deji Nube ke è kuwe-ndɔr le kade ule njékuje koge loo sa ko’t le’n. 
LUK.10.3	Awi, an-in! sei i tooi asinan se ngann batege ke m’ule de dann heng-ge’t bè. 
LUK.10.4	Loo ke a awi ɓaa, an-in tá nè a kin-in kunni nar éké mbu ji si’t; i tulei gabang’t nja si’t lé tɔ. Ke nè á a awi ɓaa, i ndai nang se rebe-rebe i rai dooge lapya lé. 
LUK.10.5	Kêm kei ke rara ke a awi tutu nga, edi dooge ke kêm kei nè titeke bè kété edi nè: «Maje kade ndutɔr nain se si.» 
LUK.10.6	Ke nè á doo karé ke ndi dè njann’t tchên le kinge ndutɔr ndi kêm kei nè nga ɓaa, ndutɔr le si à nain se’n. Ke nè á è bè lé ɓaa, ndutɔr le si à tel ree kinge sei gugu. 
LUK.10.7	Kêm kei ke rara ke awi tutu nga, è kuwe i ndii tutu, usei a, an-in nyan ke d’ade sei a tɔ; tede tete ndam á tɔ karè m tete kule tɔ karè lé. Awi asi loo nák-nák tà keige’t le dooge lé. 
LUK.10.8	Kêm ɓee ke rara ke a awi tutu nga, ke nè á dooge uwei sei ke ra de’t adi sei nyankuse ɓaa, usei. 
LUK.10.9	Ɔri ratur ra njératurge ke kêm ɓee’t nè a, edi dooge ke kêm ɓee’t nè nga edi nè: «Konɓee le Nube nain ngɔr se si ta.» 
LUK.10.10	Nè kêm ɓee ke rara ke a awi tutu nga, ke nè á dooge ke kêm ɓee’t nè uwei sei ke ra de’t lé ɓaa, undei loo i teei awi ndá-loo’t i tami edi nè: 
LUK.10.11	«Bubur ke kêm ɓee’t le si ke uwe nja jé’t nga, jè geke gák-gák j’um dè si’t.» Nè gar-gar, è tà le kade i geri titeke Nube à on ɓee dè si’t ngɔr ta. 
LUK.10.12	Kerɔte kuwe, man m’ede sei ndàt, titeke kêm ndɔn’t nè nga, tà ke d’a gang dè dooge ke kêm ɓee’t nè à tur ngain dum tà ke ndɔ ke Nube à gang dè dooge ke kêm ɓee-bò ke Sodome nga ɓai.
LUK.10.13	Sei dooge ke kêm ɓee ke Chorazin nga a an-in ɓai! Sei dooge ke kêm ɓee ke Bethsaida nga, a an-in ɓai! Nyankɔbege ke ndɔ ke dé ra dann si’t nè nga, ke nè á ndɔ ke kété dé ra d’ade dooge ke kêm ɓee ke Tyr se Sidon an-in ɓaa, bainléa ɓila à tulei kubu ndoo ndii nang dann bu’t tede turi hal de mari bere. 
LUK.10.14	Gir’n ke nè á, ndɔ gangtà’t ɓaa, tà ke d’a gang dè dooge ke kêm ɓee ke Tyr se Sidon nga à è soo’t dum le si. 
LUK.10.15	Sei dooge ke kêm ɓee ke Capernaum, ké sei giri kêm si’t edi nè ɓee le si nga d’a tel’n ke ɓee ke bò wa? Ḿ-m̀ è bè lé, ɓee le si nga d’a tel’n ke ɓee ke njè kutu go madennge malang.
LUK.10.16	Jésu tel ede njékuwe-girnge ede nè:
LUK.10.16	– Nanan ke ur mbi’n oo’n tà le si ɓaa, è man kuwe á ur mbi’n oo’n tà le’m. Doo ke rara ke ute sei mbeng ɓaa, è man kuwe á ute’m mbeng. Ke nè á doo ute’m man mbeng ɓaa, è njèkule’m á ute’n mbeng m è man lé.
LUK.10.17	Go’t gugu, njékuwe-gir-Jésuge ke kɔr-ji sejimute-gidé-joo teli se ranel reei edi nin edi nè:
LUK.10.17	– Kuwe-ɓee, ndilge ke majelé géa, loo ke jè tam tà se rii ɓaa, d’ule dè de d’ade jè.
LUK.10.18	Nè Jésu tel ile de dè’t ede nè:
LUK.10.18	– Loo ke m’an loo gerer ɓaa, m’an Mweisekar’m lé in danrán oso nang tite ndi ke têl bè. 
LUK.10.19	An-in! man m’ade sei tɔgmong le kade i tubei dè li jênênnge se kuju-nang-ge nang a, le kade i leri tɔgmong le njèban nang làr a tɔ. Nyan karé bè géa à ra sei majelé lé. 
LUK.10.20	Nè né è bè géa, i rai ranel tede ri si ke dé ndang kêm Konɓee ke danrán’t, m i rai ranel tede ndilge ke majelé ke ulei dè de adi sei nga lé.
LUK.10.21	Kêm kàdenn’t nè nga, Ndil-Kêmnda ade ranel rusu kêm Jésu njin-njin ade tam ede nè:
LUK.10.21	– Bɔ’m, i Kuwe-ɓee ke danrán se ke dè nang nè, m’tɔyi tede i ribe dè nyange nè nga ade dooge ke nyanger le de goto, nè njékumkunjuge se njényangerge ɓaa, i ɓɔyɔ se de dè kák. Oiyo Bɔ’m, m’tɔyi tede i kuwe ɔje nyan nè nga titeke bè se go kêmkanm lei.
LUK.10.22	Bɔ’m tel se nyan malang um jim’t. Doo karè bè ke ger’m man ke Ngonn’n goto, nè Bɔ’m karè bere á ger’m ke ngonn’n. Doo karé ke ger Bɔ’m goto, nè man Ngonn’n kuwe karé bere á m’ger’n. Doo ke man Ngonn’n kuwe m’ndige ɓita m’a m’ribe se’n dè Bɔ’m kade ger’n ke doo ke bè ɓai.
LUK.10.23	Loo ke dooge ke rang gotoi se njékuwe-girnge ɓaa, Jésu tel tur ra’n dè de’t ede de ede nè:
LUK.10.23	– Doo ke kum’n an nyan ke sei an-in nè nga ɓaa, ra’n à nel’n. 
LUK.10.24	Man m’ede sei ndàt, njéribe-dè-tàge ke tà Nube’t se ngar-ɓeege bule ke kété mari ndigi kan-in nyange ke sei an-in ɗarinè, nè d’an lé. Dé ndige koo tàge ke sei ooi ɗarinè, nè d’oo lé.
LUK.10.25	Njèkɔrgir gute-ndu Nube karé bè ɔse nang in dɔ, unn tà deje Jésu an-in’n kêm’n ede nè:
LUK.10.25	– Njèndó dooge nyan, ké ri á m’a ra ɗarinè le kinge’n ndikumgajer ke à tò se non nga wa?
LUK.10.26	Jésu tel deje dingem nè nga ede nè:
LUK.10.26	– Ké tà ri á magtub gute-ndu Nube ke ndɔ ke Moise ndang tam wa? Ké ri á i tute kêm magtub’t nè nga wa?
LUK.10.27	Dingem nè nga ile jésu dè’t ede nè:
LUK.10.27	– Magtub gute-ndu Nube ke ndɔ ke Moise ndang nga tam ede nè: «Gar-gar, i tár Kuwe-ɓee Nube lei dè ɓengrei’t se rai bere mbak, se tɔgi a, se tàgir lei bere mbak a tɔ. Taɓai i a tár doo madige titeke i tár’n danrai i kuwe bè.»
LUK.10.28	Jésu tel ede doo nè nga ede nè:
LUK.10.28	– I tam è kum kuwe. Ke nè á i ra titeke bè ɓaa, a i ndi kumgajer sár se non.
LUK.10.29	Nè è njèkɔrgir gute-ndu nè nga ndige le kɔr rasɔl dènn’t ɓaa, è tel deje Jésu ede nè:
LUK.10.29	– Ké doo mademge nga, ei nange wa?
LUK.10.30	Jésu tel ede doo nè ede nè:
LUK.10.30	– Doo karé ndi non. E in kêm ɓee-bò ke Jérusalem ndi aw ke kêm ɓee ke Jéricho. E oso ji gon-ɓogege’t ke ndii umii rebe, ade tundei mbàs-mbàs, tɔri kubuge le’n ke rann’t, ndɔrii ndɔlong ilei se tà’n ɓaa, ɔti ɗák awi. 
LUK.10.31	Njèkuje nyan-mese karé bè ree tee pan tɔ. Loo ke è tête kum’n an doo nè nga ɓaa, è unn tà rebe le’n unde rang. 
LUK.10.32	Go’t gugu, doo karé bè ke è girkà le Lévi ree tee pan loon’t nè nga tɔ. Loo ke è an doo nè nga ɓaa, è unn tà rebe unde rang gang dɔ aw. 
LUK.10.33	Nè dingem karé bè, ke ɓee le’n è Samarie, ndi aw se rebe nè nga tɔ. E age ngɔr ke ra doo’t nè nga an’n. Ke loon’t nè kuwe, kêm’n tɔse’n se non mbik-mbik. 
LUK.10.34	E ree ra dingem’t nè tise tà dòge ke rann’t, ra wubu tà’t a, tête mann-nduu tà’t tɔ’n njanm-njanm. Go’t gugu, è unn’n unde’n dè koro’t le’n ke kinge’n, ɔr non’n aw se’n kêm kei tò mbage’t, taɓai tɔse kum’n dènn’t maje. 
LUK.10.35	Barè lookar’n, è tɔr nar kule ke ndɔ joo bere mbak ade kuwe kei-mba nè ɓaa, è ede’n ede nè: «I tɔse kumi dè dingem’t nè nga ade’m sei. Nyan malang ke a i tuju’n dum dè nar ke m’adi nè nga, ndɔ ke m’a m’tel ɓaa, man kuwe m’a m’ugei ɓai.»
LUK.10.36	Loo ke Jésu tam gostà nè nga gir gang ɗás ɓaa, è tel deje njèkɔrgir gute-ndu Nube ede nè:
LUK.10.36	– A ɓaa, dann dooge ke mute nè nga, ké è ke ra an titeke è doo-made dingem ke oso ji gon-ɓogege’t nè wa?
LUK.10.37	E ile jésu dè’t ede nè:
LUK.10.37	– E è ke njè ra kêmkanm se doo nè nga.
LUK.10.37	Jésu tel ede njèkɔrgir gute-ndu Nube nè ede nè:
LUK.10.37	– Aw, i ra titeke bè tɔ.
LUK.10.38	Loo ke Jésu se njékuwe-girnge à awi rebe ɓai ɓaa, è aw kêm ɓee karé’t bè. Dinye karé ke ri’n nè Marthe aw se’n kêm kei le’n ra’n mba. 
LUK.10.39	Marthe aw se ngokon’n ke dinye ke girn’t ri’n nè Marie. Marie ndi nang nja Kuwe-ɓee’t ur mbi’n oo’n tà le’n. 
LUK.10.40	Nè kêm Marthe tò kekek tede kulege gai-gai an-in dè’n king-king. E unde-loo tee pitring ree ra Jésu’t ede’n ede nè:
LUK.10.40	– Kuwe-ɓee, kinye ke Marie inye’m tà kulege’t se kar’m bere nga, ké usi nyan lé wa? Ede’n ade in ree ra se’m.
LUK.10.41	Kuwe-ɓee tel ile Marthe dè’t ede nè:
LUK.10.41	– Marthe, Marthe, i ade kêmi olé bɔt-bɔt a, i ndɔje rai ɔje dè nyange bule a tɔ. 
LUK.10.42	Nè kêl nyan karé ke Marie ɔr dann madege’t nga, è nyan ke maje, doo karé géa ase taa jinn’t lé.
LUK.11.1	Ndɔ karé bè, Jésu ndi ɔje tà se Nube kêl loo karé’t bè. Loo ke ɔje se’n tà gir gang ɓá ɓaa, njèkuwe-gir’n karé ede’n ede nè:
LUK.11.1	– Kuwe-ɓee, i ndó jè rebe kɔje tà se Nube titeke Jean ndó’n pajage le’n bè.
LUK.11.2	Jésu ede de ede nè:
LUK.11.2	– Loo ke a ɔji tà se Nube ɓaa, i tami edi nè:
LUK.11.2	«Bɔjé,
LUK.11.2	Maje kade dooge malang geri titeke rii è ri ke tò se ninn’n gai;
LUK.11.2	Maje kade on ɓee dè dooge’t.
LUK.11.3	Ade jè nyankuse ke j’aw ndoo’n se ndɔ jé-ndɔ jé.
LUK.11.4	Ade kêmi tin mbit dè kaiyage’t le jé,
LUK.11.4	titeke jè kuwe géa j’ade kêm jé tin mbit dè dooge malang ke rai se jé majelé.
LUK.11.4	Inye jè ade j’oso dann nyan su’t lé.»
LUK.11.5	Jésu unn tà karé ke rang ede njékuwe-girnge ede nè:
LUK.11.5	– Bainléa doo karé bè dann si’t aw se made’n ke è tár’n ngain, bainléa è ree ingei dann ndɔɔ bɔp deji ede nè: «Ade m’tunei wal-mur mute, 
LUK.11.6	tede made’m karé in mba’t ree tee dèm’t pan, ade m’an nyan karé bè ke le kade’n use lé.» 
LUK.11.7	Bainléa made’n ke tò kêm kei nga à kile’n dè’t kede nè: «I ndɔje’m lé tede jè se ngann’m j’utu tàbit kei dè jé’t a, jè tò nang ɓá, m’asekum kin dɔ kadi mur ke i deje’m lé.» 
LUK.11.8	Ma m’ede sei, doo nè à in dɔ tede kade’n nyan dum dè è ke aw ndoo’n. Gar-gar à in dɔ le kade’n nyan ke è deje’n tede k’ee ke ei made nange lé ta, nè tede ndɔje ke è ndɔje’n ke kété-kété. 
LUK.11.9	Nè man m’ede sei: I kɔi nyan ke awi ndoo’n ɓaa, d’a d’ade sei. I sangi nyan ke awi ndoo’n ɓaa, a ingei. Undei tàbit kei ɓaa, d’a d’ɔr kade sei a tɔ. 
LUK.11.10	Nanan ke kɔ nyan ke è aw ndoo’n ɓaa, d’a d’ade’n; nanan ke unde tàbit kei ɓaa, d’a teen kade’n a tɔ. 
LUK.11.11	Ké bɔ ngonn ke ra dann si’t á ngonn’n deje’n kanje le kuse ɓaa, è à kunn li jênênn tá kade’n taa’n gute kanje wa? 
LUK.11.12	Eké bɔ ngonn ke ra dann si’t á ngonn’n deje’n kaw-kunje le kuse ɓaa, à kunn kuju-nang tá kade’n taa’n gute kaw-kunje wa? 
LUK.11.13	Sei ke njékêmyêrge gé ɓai á i geri kade nyange ke maje ngannge nè a, ké bɔ jéi ke ndi danrán à asekum kade Ndil-Kêmnda njé ke dejii lé wa?
LUK.11.14	Ndil ke majelé tò kêm dingem karé’t. Ndɔ karé bè, Jésu rɔ ndil ke majelé ke ɔge dingem nè tam tà nga kɔke. Loo ke ndil ke majelé nè unde loo tee nata ɓaa, dingem nè unn gir tam tà. Kosdoo-bulege ke ndai loon’t nga, ndil de tee an-in soin-soin. 
LUK.11.15	Nè njé ke nange dann de’t edi nè:
LUK.11.15	– Jésu rɔ ndilge ke majelé se tɔgmong le ngar le de ke ri’n nè Béelzébul ade’n.
LUK.11.16	Njé ke rang ulei kêm Jésu le kade ra nyankɔbe tɔje’n de titeke tɔgmong le’n nga in ra Nube’t danrán kuwe. 
LUK.11.17	Nè Jésu ger tàgirge le de mbak. E ede de ede nè:
LUK.11.17	– Ke nè á dooge ke kêm ɓeekon ke karé in-in kayai nan loo joo ɓaa, ɓeekon nè à tel k’ee ndube. Keige ke kêm ɓeekon’t nè nga géa à jɔréi nang bɔrɔr- bɔrɔr a tɔ. 
LUK.11.18	Ke nè á njé ke Mweisekar’m lé on de in-in kayai nan danné loo joo rɔi nan ɓaa, ké tɔgmong le Mweisekar’m lé à tò kuwe wa? Tede sei i tami edi nè: «M’rɔ ndilge ke majelé se tɔgmong ke ngar le de Béelzébul ade’m.» 
LUK.11.19	Ke nè á m’rɔ ndilge ke majelé se tɔgmong le Béelzébul ɓaa, ké nan ade tɔgmong pajage le si á rɔi ndilge ke majelé nga ta wa? Dé pajage le si nè kuwe d’a d’in se si dè tà tam si’t nè ɓai. 
LUK.11.20	Nè ke nè á m’rɔ ndilge ke majelé kɔke se tɔgmong le Nube ɓaa, Nube on ɓee dann si’t nè ɓá ta.
LUK.11.21	Ke nè á doo ke njètɔge ndi se nyankatege le’n jinn’t ngonm’n dè kei le’n ɓaa, nyankinge’n ke kêm kei à tò jêke^. 
LUK.11.22	Nè loo ke dingem made’n karé ke rang ke tɔg’n dum dè le’n tee pitring oso rɔ rann’t á tête’n rɔ ɓaa, à táa nyankatege le’n ke unde kêm’n dè’t nga jinn’t ndát-ndát. Nyange malang ke è táa jinn’t nga à nobo dooge kɔke.
LUK.11.23	Nanan ke nain se’m lé ɓaa, è njèkɔse se’m tà. Nanan ke ra se’m dè kɔse nja batege nan’t lé ɓaa, è njè sanrin de kɔke.
LUK.11.24	Ndil ke majelé unde loo tee kêm dingem karé’t aw ile gam-gam kêm dilege’t sang loo kule dè’n. Nè loo ke inge loo ke le taa’n kebe lé ɓaa, è tam kêmn’t ede nè: «M’a m’tel kaw gugu kêm kei le’m ke ndɔ ke m’unde loo m’tee tutu kɔke nga.» 
LUK.11.25	Loo ke è ɔse wan tel ree ɓaa, è an titeke kêm kei nè nga d’ɔi d’ade unju náng-náng. 
LUK.11.26	Loo ke è an kêm kei tò wei nal ndi tutu ɓaa, è ɔse wan tel aw ɓar ndilge ke majelé ngain dumi è ɓai, ji sejimute um de dènn’t ree ndii’n kêm kei nè nga gugu. Doo nè nga, loo tɔl tà’n ɓaa, kêm’n tel majelé ngain dum è ke kété ɓai.
LUK.11.27	Loo ke Jésu ndi à tam tà nè nga bè-bè ɓai ɓaa, dinye karé in tam se’n se ndu’n ke bòi dann doobulege ede nè:
LUK.11.27	– Dinye ke njèkoji kule mba tài’t nga, ra’n à nel’n kuwe.
LUK.11.28	Nè Jésu ile’n dè’t ede nè:
LUK.11.28	– Nè dooge ke ra de à nel de ke get-get nga, è njé ke ooi tà le Nube a, an-in dè sêw-sêw a tɔ.
LUK.11.29	Doobulege njin nan ra Jésu’t njàng-njàng. E unn gir kede de tà ede nè:
LUK.11.29	– Sei ke njé kêm majelége ke ɗarinè nga, i deji nyan-tɔje ke in ra Nube’t. Nè nyan-tɔje karé bè géa, Nube à ra kade an-in lé. Nyan-tɔje le Jonas ke ndɔ ke an-in kété ɓá non kuwe ase . 
LUK.11.30	Ndɔ ke Jonas, njèribe-dè-tà ke tà Nube’t è nyan-tɔje tede le dooge ke kêm ɓee-bò ke Ninive. Man ke m’ee Ngonn doo nga géa, m’a m’ee nyan-tɔje tede le si sei dooge ke ɗarinè titeke bè tɔ. 
LUK.11.31	Ndɔ ke dinye le ngar ke ndi se ke dè jikon nga in ngei nang’t nú ree oo tà kumkunju le ngar Salomon. Ndɔ gangtà’t ɓaa, è dinye nè nga kuwe à in le kile tà dè dooge ke ndii dè nang nè ɗarinè. An-in! doo karé ke bò dum ngar Salomon nda dann si’t laa. 
LUK.11.32	Dooge ke kêm ɓee-bò ke Ninive nga, loo ke ndɔ ke Jonas njèribe-dè-tà ke tà Nube’t ile mber ade de ɓaa, dé tur hal de. Ndɔ gangtà’t ɓaa, dé nè kuwe d’a d’in kile tà dè dooge ke ei dèkasnange ke ndii dè nang nè ɗarinè. An-in! doo karé ke bò dum Jonas è dann si’t laa.
LUK.11.33	Doo unde por tu lampe’t ɓaa, à tel kaw kule mbonreen loo’t éké à sebe debe dè’t lé tɔ. Nè è à nan dɔ tà kagenn’t le kade njé ke reei kêm kei an-in loo njai. 
LUK.11.34	Kum jéi tò asenan se lampe le danra jéi. Loo ke kum jéi an loo njai ɓaa, danra jéi bere mbak è ke unju. Nè loo ke kum jéi majelé ɓaa, danra jéi bere mbak ndi dann tilkus’t. 
LUK.11.35	J’undei kumkunju dè ra jéi’t le kade lookar ke kêm jéi’t tel è tilkus lé. 
LUK.11.36	Ke nè á danra jéi bere mbak ndi dann lookar’t anje kade kêl’n karé ndi dann tilkus’t ɓaa, danra jéi bere mbak ndi dann lookar’t bɔndum titeke lampe ade loo ndoin’n dè jéi’t kotong bè.
LUK.11.37	Loo ke tà nain tà Jésu’t ɓai ɓaa, Pharisien karé bè ɓar’n kade aw se’n kêm kei le’n use se’n nyan. Jésu aw se’n kêm kei le’n use se’n nyan. 
LUK.11.38	Loo ke Pharisien nè an titeke Jésu use nyan nal togo ji’n kété ɓaa, tà ige’n sêl. 
LUK.11.39	Nè Kuwe-ɓee ede doo nè nga ede nè:
LUK.11.39	– Sei Pharisienge, sei i togoi gide nyankain mannge se nyankuse nyange adi unju nyang-nyang nè ngur banm dooge táa nyan le de ji de’t a, se kêmyêr rusu kêm si njin-njin. 
LUK.11.40	Sei njé kêm tɔ kuju tà lége, ké è Nube kuwe á ra gide nyan a, kêm nyan a tɔ lé wa? 
LUK.11.41	Ngarankêm si tá adi Nube ke nyan-noje ɓaa, nyankain mannge se nyankuse nyange le si malang à unji.
LUK.11.42	Sei Pharisienge, a an-in ɓai! Kam nyange ke ri de nè menthe se gɔje-ndube se kam wubu géa, ke nè á è dɔg ɓaa ɔri tà karé adi Nube. Mbi targe malang géa, ke nè á è dɔg ɓaa, unni karé adi Nube a tɔ. Nè nyanra ke se dè naje’n a, tár Nube a tɔ nga, sei an-in de ke nyan lé. Nyanra ke se naje’n se tár Nube nga, ei nyange ke a i rai de gar-gar kété ɓita nyange ke rang à orèi go de ɓai.
LUK.11.43	Sei Pharisienge a an-in ɓai! Sei ndigi ndii kété non dooge’t kêm kei kebe nange’t a, sei ndigi kade dooge rai sei lapya ndá-looge’t a tɔ. 
LUK.11.44	Sei nga a an-in ɓai! Tede i tooi asinan se dè ɓade ke loo ke dooge an-in lé njiyei dè’t nal ger.
LUK.11.45	Doo karé dann njékɔrgir gute-nduge deje Jésu ede nè:
LUK.11.45	– Njèndó dooge nyan, tàge ke i tam nè nga, è titeke unde jè nan’t mbak i taje jè. Ké an bè lé wa?
LUK.11.46	Jésu ile njèkɔrgir gute-ndu nè nga dè’t ede nè:
LUK.11.46	– Sei njékɔrgir gute-nduge nga géa, a an-in ɓai! Sei unni nyan-kotoge ke wɔi undei dè dooge’t. Nè ngaw ji si géa ulei ɔdii nyan-kotoge nè nga lêm lé. 
LUK.11.47	Sei nga a an-in ɓai! Tede sei undei kei dè ɓade njéribe-dè-tàge ke tà Nube’t adi maje ndêi. Nè dé ke sei undei kei adi de adi maje ndêi nè nga, è bɔsige á ndɔ ke tɔli de. 
LUK.11.48	Loo ke sei rai titeke bè nga, sei umi nan’t bɔk se bɔsige dè nyan ra de’t. Ei ei njétɔl njéribe-dè-tàge ke tà Nube’t kété, nè sei ɓaa, sei njé ra dè ɓade dege kade unju nyang-nyang. 
LUK.11.49	Gir’n ke nè á, Nube ke njèkumkunju tam’n tà kété ɔje’n dè si ede nè: «M’a m’ule se njéribe-dè-tàge se njékawkulege kade de. D’ade tɔl njé ke nange a, d’a d’ɔr njé ke nange kororoi a tɔ.» 
LUK.11.50	Njéribe-dè-tàge ke tà Nube’t malang ke d’ile mese de nang unn gir loo kunde gir nang’t sár tee’n ɓila nga, Nube à ade kure’n à ɔde kum dooge ke ndii dè nang nè ɗarinè ɓai. 
LUK.11.51	Unn gir dè Abel ke d’ile mese’n nang kété sár tee’n dè Zacharie ke ndɔ ke dé tɔl’n dadann ɗinger loo nyankuje-mese se kêm kei ke tò se ninn’n. Oiyo, mese dooge nè malang ke an-in nang nga, man m’ede sei ndàt, Nube à ade kure’n à ɔde kum dooge ke ndii dè nang nè ɗarinè ɓai.
LUK.11.52	Sei njékɔrgir gute-nduge, a an-in ɓai! tede sei ɔri lakêlé tà rebe nyanger ke ɔje dè Nube nga ji si’t. Sei géa ilei nja si tu rebe’t nè nga lé a, njé ke ndigi kawi se rebe nè nga géa, ɔgi de a tɔ.
LUK.11.53	Loo ke Jésu unde loo tee nata kêm kei le Pharisien nè nga ɓaa, Pharisienge ke ei njékɔrgir gute-nduge se gute de ke rang nga, wong ra de dè Jésu’t ngain ade osoi rann’t dejii tàge bule adi tà tée tànn’t pɔt-pɔt. 
LUK.11.54	D’um’n titeke bè tede le kile’n tà dènn’t se go tàge ke à tee tànn’t nga.
LUK.12.1	Kêm ndɔn’t nè nga, doobulege kebi nan ra Jésu’t se mate de-mate de asi aru dɔg loo bule. Dé njin nan rann’t njàng-njàng ade nain ngɔr kade dé tube nan nang mbajer-mbajer. Jésu unn gir kede njékuwe-girnge kuwe tà kété ede nè:
LUK.12.1	– Kêm si dè ra si’t le kade sei njékede gos tite Pharisienge bè lé. 
LUK.12.2	Nyan karé bè ke tò loo ɓɔyɔn’t ɗarinè ke ndɔ ke rang d’a nal tee se gir’n nata goto. Nyan karé bè ke tò loo ngeinn’t ɗarinè ke ndɔ ke rang d’a nal kuje gir’n ke nata ndát-ndát goto. 
LUK.12.3	Gir’n ke nè á, nyange ke a i tami tà’n dann ndɔɔ nga, dooge à ooi tà’n dann kada ndái-ndái ɓai. Nyange malang ke a i kɔti tà’n mbi nan’t kêm kei karang nga, dooge à ilei mber ndá-looge’t beng-beng ɓai.
LUK.12.4	Jésu ede de ede nè:
LUK.12.4	– Sei ke sei mademge kerɔte nga, m’ede sei ndàt: Dooge ke asikum tɔli danra si nè go’t gugu asikum rai se si nyan ke rang lé nga, i ɓeli de lé. 
LUK.12.5	M’a m’ede sei è ke kade i ɓelii gar-gar. I ɓeli Nube ke aw se tɔgmong le kɔr kebe le si a, le gangtà dè si’t a, kile sei dann por’t a tɔ.
LUK.12.6	Ké d’ige tuinge mi kum sisi joo lé wa? Nè né è bè géa, kêm Nube wei nal dè è ke karé bè dann de’t lé. 
LUK.12.7	Taɓai, kɔr yinge dè si géa Nube tute ger mbak. Ebi’t ɓel tede sei nga gate si è ngain dum tuinge ke bulei dik-dik.
LUK.12.8	Man m’ede sei ndàt, nanan ke tam ndàt tàkum dooge’t ede nè n’ee le’m ɓaa, man ke m’ee Ngonn doo nga géa, m’a m’tam ndàt tàkum dooge ke danrán le Nube titeke doo nè nga è le’m man kuwe tɔ. 
LUK.12.9	Nè nanan ke naje se ra’n tàkum dooge’t ede nè n’ger’m lé ɓaa, man Ngonn doo nga, m’a m’tam ndàt tàkum dooge ke danrán’t le Nube titeke man géa, m’ger’n lé tɔ. 
LUK.12.10	Nanan ke tam tà le’m man Ngonn doo nga majelé ɓaa, Nube à ade kêm’n tin mbit dènn’t ɓai. Nè nanan ke taje Ndil-Kêmnda ɓaa, Nube à ade kêm’n à tin mbit dènn’t ndan lé.
LUK.12.11	Loo ke d’ade kali sei kaw se si gangtà dè si’t kêm kei kebe nange’t éké non ngar ɓeege’t, éké non njékonɓeege’t géa, adi kêm si tò kekek dè gos ke a ɔri tà le taai dè si, éké dè tà ke kum tam’t nga lé a tɔ. 
LUK.12.12	Awi ɓaa Ndil-Kêmnda kuwe à ndó sei tà ke kade i tami kêm ndɔn’t nè gar-gar.
LUK.12.13	Doo karé bè dann doobulege’t ede Jésu ede nè:
LUK.12.13	– Njèndó dooge nyan, unn ndui ade ngokon’m ke tɔg le kade kai nyan-ndube ke le’m ade’m pa ɓita.
LUK.12.14	Nè Jésu deje doo nè ede nè:
LUK.12.14	– Hai dingem, ké nan unde’m ke njègangtà le si éké ke njè kai sei nyan danné wa?
LUK.12.15	Taɓai Jésu ede doobulege ede nè:
LUK.12.15	– Kêm si dè ra si’t nè a kadi ngur kebe nyanbawge ke rara dè nang nè ra sei pênn-pênn. Tede ndikumgajer le doo nga, tò ɔje dè nyanbawge le’n ke tò ndaj-ndaj nga lé.
LUK.12.16	Go’t gugu Jésu tel unn gostà karé ede de ede nè:
LUK.12.16	– Dingem karé bè è baw. E aw se loo ndɔrge ke inge’n ko ngain. 
LUK.12.17	Dingem nè nga girtà kêmn’t ede nè: «Ké m’a ra bain wa? Tede loo ke kade m’ɔse nja ko le’m tutu goto.» 
LUK.12.18	E tam kêmn’t ede nè: «An! m’ger nyan ke kum ra ta. Ɗarinè m’a m’janrin damge ke kété kɔke; m’a m’tel kojo ège ke bòi-bòi, m’a m’ɔse nja ko le’m se nyan-kingege le’m ke rang malang tutu. 
LUK.12.19	Go’t gugu, m’a tel kede ra’m kede nè: An! nyankingeige tooi ndaj-ndaj asikum rai sei ɓal bule. I tel i ndi jêke^ i taa kebe, use a, an-in a, i ndii’n dann ranel’t a tɔ.» 
LUK.12.20	Nè Nube ede dingem nè nga ede nè: «I njè kêm tɔ kuju tà lé. Ndɔɔ nè kuwe a wei. A ɓaa, nyan malang ke i uwe dè nja nga, ké à k’ee le nan ta wa?»
LUK.12.21	Jésu tel ede de ɓai ede nè:
LUK.12.21	– Doo ke kebe nyankingege ke dè nang nè ɔje’n dè ra’n è kuwe nal kade è baw tàkum Nube’t nga, le’n à è titeke bè tɔ.
LUK.12.22	Go’t gugu Jésu ede njékuwe-girnge ede nè:
LUK.12.22	– Gir’n ke nè á man m’ede sei ndàt: adi kêm si tò kekek dè ra si’t ɔje dè nyan ke a usei éké kubu ke a ulei ra si’t nga lé. 
LUK.12.23	Tede ndikumgajer le si nga dum nyan kuse a, danra si nga dum kubu ke kule ra si’t tɔ. 
LUK.12.24	Undei kum si an-in haberage: dé dubu ko lé a, d’uje ko lé a, loo ngonm nyan le de éké dam le de goto a tɔ. Nè Nube kuwe á ul de. Sei nga, gate si è ngain dum helge ke Nube ul de. 
LUK.12.25	Ké nan dann si’t asekum kile ndɔ karé dè ɓal ndikumgajer’t le’n se go kêm tò kekek le’n wa? 
LUK.12.26	Ke nè á sei asikum ra nyan ke ndêin bè titeke nè nga lé ɓaa, ké bain á adi kêm si tò kekek dè gute nyange ke rang’t wa? 
LUK.12.27	Undei kum si an-in putu ndujege. Dé ra kule d’ɔr yàl-yàl lé a, d’ojo kubu lé a tɔ. Nè man m’ede sei ndàt, kubu ngarge le Salomon maji ngain kuwe. Nè né è bè géa è ke karé bè ke maje tite putu ndujege nè nga goto. 
LUK.12.28	Sei ke kundekêm le si tin lé: mu ke walé ke barè d’a d’ile’n poro kade por ró’n rák-rák ɓai géa Nube ade in mande ɓila, nè à ké sei tá ase kade sei kubu ulei ra si’t lé wa? 
LUK.12.29	Nè sei ɓaa, nyan ke a usei éké nyan ke a an-in nga, adi kêm si tò kekek dè sang de’t se ndɔge malang lé. 
LUK.12.30	Nyange nè malang nga, è dooge ke dè nang nè ke geri Nube lé á ei njé sang de se ndɔge-ndɔge. Nè sei ɓaa, Bɔ jéi ger mbak titeke j’awi ndoo nyange nè nga. 
LUK.12.31	I sangi Konɓee le Nube kété ɓita Nube à ade sei gute nyange ke rang malang ke awi ndoo’n.
LUK.12.32	– Sei ke i tooi asinan se nyankulge le’m ke tchɔp bè nga, ebi’t ɓel; tede Bɔ jéi ade sei Konɓee le’n. 
LUK.12.33	Igi nyankingege le si, inyei nar’n uwei noje se njéndooge. Uri mbu narge ke à ndis lé. I kebi nyanbawge ke à tò sár se non danrán. E loo ke njéɓog-ge à teei tutu lé a, gide à unde nyan tutu tuju’n lé a tɔ. 
LUK.12.34	Tede loo ke nyanbaw lei tò tutu nga, è loo’n nè kuwe á ɓengrei è dè’t tɔ.
LUK.12.35	– I ndii se kubu ra kule ra si’t. Umi mine ɓede si’t a, adi lampe le si ndogó kotong a tɔ. 
LUK.12.36	I rai tite dooge ke nginei kuwe de ke à in loo dann ɓee’t le ree. Loo ke è à ree kunde tà kei ɓaa, ke loon’t nè kuwe d’a teen tà kei kade’n. 
LUK.12.37	Ngann njéndige nè nga, loo ke kuwe de tel à ree á inge de dè ɓi’t lé ɓaa, ra de à nel de. Kerɔte kuwe, man m’ede sei ndàt, kuwe de à ule kubu ra kule rann’t, à uwe ɓede’n se ndar le ɓar de kade de nyankuse kade d’use a tɔ. 
LUK.12.38	Ke nè á kuwe de ree dann ndɔ bɔp éké se non kunje ke desêin á inge de dè ɓi’t lé ɓaa, ra de à nel de. 
LUK.12.39	Ooi tà nè maje: ke nè á kuwe-kei ger kàde ke njèɓog à ree’n kété ɓaa, gar-gar à inye’n kade mbute kum bolè ɓoge’n nyange ke kêm kei le’n lé. 
LUK.12.40	Sei géa, i ndii dè nja si’t kekek tede man ke m’ee Ngonn doo nga, m’a m’tel ree dè kàde ke sei giri titeke m’a m’tel reenn’t lé.
LUK.12.41	Pierre deje Jésu ede nè:
LUK.12.41	– Kuwe-ɓee, gostà nè nga, i tam ɔje’n dè jé jè kuwe éké ɔje’n dè dooge malang wa?
LUK.12.42	Kuwe-ɓee tel deje Pierre ede nè:
LUK.12.42	– Bè ɓaa, ké nan è ngonn njèndi ke gang tchat ke maje kule wa? E è ke kuwe’n à ɔr’n kunde’n ke njèkan dè ngann njéndi madennge’t, kade nobo de nyankuse ke ɔje dè de-dè de se kàde’n a, se ndɔ karé-karé malang a tɔ. 
LUK.12.43	Ngonn njèndi nè ke ra kule ke kuwe’n um jinn’t se ngang’n lêrlêr ade ree inge’n dè’t nga, ra’n à nel’n kuwe. 
LUK.12.44	Kerɔte kuwe, man m’ede sei ndàt, ngonn njèndi ke ra titeke bè nga, kuwe’n à ɔr’n kunde’n ke njèkan dè nyange le’n malang. 
LUK.12.45	Ke nè á ngonn njèndi nè nga tam kêmn’t ede nè: «Kuwe’m à tel ree kalang lé ɓai.» Nè loo ke è unn gir kuse nyan se kain yibe ade al dè’n, è ur dè gute ngann njèndi madennge’t ke dingem se njé ke dinye tunde de, yal de karé-karé. 
LUK.12.46	Kuwe’n à tel tee dènn’t pan ndɔ karé se kàde ke è ger lé. Kuwe’n à ide’n nduju reend-reend a, à ra se’n nyan ke d’ade ra se njékaltàge tà Nube’t nga a tɔ. 
LUK.12.47	Ke nè á ngonn njèndi ger nyan ke kuwe’n ndige kade ra, nè è uwe dè nja nyan karé lé ɓaa, d’a d’unde’n gang ra’n dàp-dàp. 
LUK.12.48	Nè ngonn njèndi ke ger nyan ke kuwe’n ndige lé nga, ke nè á ra nyan ke kum kade d’unde’n ngain géa, d’a d’unde’n ase loon’t bè. Nanan ke d’ade’n nyan ngain ɓaa, d’a tel deje’n go ngain tɔ. Nanan ke d’um nyan jinn’t ngain ɓaa, d’a deje’n go ngain tɔ.
LUK.12.49	Jésu ede de ede nè:
LUK.12.49	– Man m’ree se por m’ile dè nang nè. Ke nè á por ke m’ree’n m’ile nga taa loo’t ɓaa, ké nyan ke m’aw ndoo’n è ri ɓai wa? 
LUK.12.50	Gar-gar nyankêmkon à pujur dè’m tite doo ke d’ule’n manné njonm bè. Nyan nè nga à nder dèm’t sár kade aw’n loon’t deĵ. 
LUK.12.51	Ké sei i giri kêm si’t edi nè: ree’m ke m’ree dè nang nè nga, m’ree le kade dooge ndii se kêmlom wa? Ḿ-m̀ è bè lé. Man m’ree se tà tin nan m’ile dann dooge ke dè nang nè. 
LUK.12.52	Unn gir ɗarinè, loo ke dooge mi ndii nan’t kêm kei karé ɓaa, njé ke mutege dann de’t d’ade tin se njé ke jooge a, njé ke jooge d’ade tin se njé ke mutege a tɔ. 
LUK.12.53	Bɔ ngonn à tin se ngonn’n ke dingem, ngonn ke dingem à tin se bɔ’n, kon ngonn à tin se ngonn’n ke dinye, ngonn ke dinye à tin se kon’n. Kon dingem à tin se wum’n ke dinye, dinye à tin se kon ngaw’n.
LUK.12.54	Taɓai Jésu ede kosdoo-bulege ede nè:
LUK.12.54	– Loo ke an-in ndi in ngiring-ngiring loo kur’t le kàde ɓaa, ke loon’t nè kuwe sei tami edi nè: «Nain ngɔr ɓaa ndi à ree» ɓaa, ndi ree kuwe tɔ. 
LUK.12.55	Dɔ-dɔ loo ke sei an-in nel ule ɔje dè jikon ɓaa, sei tami edi nè: «Loo à unn gir tunge ngain» ɓaa, loo tunge’n kuwe tɔ. 
LUK.12.56	Sei njékede gosge, sei geri loo ter nyan ke nange ke dè nang nè se ke danrán a tɔ. Nè ké bain á sei mbati teri nyange ke teei ɗarinè nga wa?
LUK.12.57	Ké bain á sei kuwe in-in se kêm si ɔji nyan ke kum ra lé ɓai wa? 
LUK.12.58	Loo ke i se njè kaw sei se tà awi ke non njègangtà’t ɓaa, loo ke i nain-in rebe ɓai kuwe ute rai kalang le kum se’n nan’t. Ke nè á i ra titeke bè lé ɓaa, bainléa à oso sei non njègangtà’t kade d’uwei d’ilei dangai’t njing. 
LUK.12.59	Man m’ede sei ndàt, a i tee dangai’t lé sár kade uge kure nè nga ndát-ndát kade sisi karé géa à nain dèi’t lé.
LUK.13.1	Kêm ndɔ ke dooge d’ade ra nyankuje-mese nga, njèkonɓee Pilate ade dé tɔl dooge ke Galilée d’ade mese de pɔtinan se le nyankulge ke dé tɔl de. Dooge ke nange reei ra Jésu’t edii tà nè. 
LUK.13.2	Jésu tel deje de ede nè:
LUK.13.2	– Dooge ke ɓeekon ke Galilée ke dé tɔl de nga, sei giri titeke ei njé ra majelé dum made dege ke rang malang wa? 
LUK.13.3	Ḿ-m̀, è bè lé. Nè sei géa, ke nè á sei turi hal si lé ɓaa, a tuji malang titeke dooge ke Galilée tujii bè tɔ. 
LUK.13.4	Eké dooge ke dɔg-gidé-sɔsɔ ke kêm ɓee ke Siloé ke kei ke ngal lêng-lêng tête unde de tɔl de nga, ké sei giri titeke ei nè á tà uwe dè de dum gute dooge ke rang malang ke ndii kêm ɓee-bò ke Jérusalem wa? 
LUK.13.5	Ḿ-m̀, è bè lé. Nè sei géa, ke nè á sei turi hal si lé ɓaa, a i tuji malang titeke bè tɔ.
LUK.13.6	Taɓai Jésu ede de ede nè:
LUK.13.6	– Dingem karé bè man kage koté kêm ndɔr nduu’t le’n. Ndɔ karé bè è aw le kuje kann’n ɓaa inge lé. 
LUK.13.7	E ede njè ngonm ndɔr nduu nè nga ede nè: «An! ase ɓal mute ɗarinè ke m’ree tede le kuje kann koté nè. Nè kann’n karé bè géa m’inge lé. I tuge’n i gang’n kɔke. Man m’an nyan karé ke kade nda baa’n loo ɓai-ɓai lé.» 
LUK.13.8	Njè ngonm ndɔr nduu nè nga ede kuwe’n ede nè: «Kuwe’m, inye’n ade nda ase ɓal karé kade m’um yede nyange tutu m’ade j’an ɓita. 
LUK.13.9	Bainléa kal ke rang à ann ɓai. Loo ke nè á n’ann lé njing ɓaa, inye’m ade m’tugé m’gangé ɓai.»
LUK.13.10	Ndɔ karé bè, Jésu ndó dooge nyan kêm kei kebe nan’t. Ndɔ nè nga è ndɔ taa kebe. 
LUK.13.11	An! dinye karé bè ke ndil ke majelé tel’n ke njèdɔgemete ase ɓal dɔg-gidé-sɔsɔ ndi se de kêm kei kebe nan’t nè nga tɔ. Ndil ke majelé nè nga uwe’n ɗuge’n ngong ade asekum kute tà’n dɔ lé. 
LUK.13.12	Loo ke Jésu tête kum’n an’n ɓaa, è ɓar’n ede’n ede nè:
LUK.13.12	– Dinye, m’ɔr ratur lei dèi’t ɓá ta.
LUK.13.13	Jésu ile ji’n dè dinye’t nè nga ɓaa, ke loon’t nè kuwe è ute tà’n dɔ a, è unn gir kule ndubra dè Nube’t se ndɔ karé-karé malang a tɔ. 
LUK.13.14	Nè wong ra ngar dè kei kebe nan tede kaje ke Jésu aje dinye nè se ndɔ taa kebe. Ngar dè kei kebe nan nè nga ede dooge malang ke ndii tutu ede nè:
LUK.13.14	– Gar-gar j’à ra kule ase ndɔ mute-mute. I reei kêm ndɔge’t nè nga adi d’ɔr ratur ra si’t m i nginei ndɔ taa kebe tá lé.
LUK.13.15	Kuwe-ɓee tel ile de dè’t ede nè:
LUK.13.15	– Sei njékede gosge, ndɔ taa kebe nga ké nan dann si’t tutu mang éké koro le’n dè bel’t aw se’n ade an-in mann lé wa? 
LUK.13.16	An! dinye nè nga è ngonnkà Abraham. Nè njèban ade ratur tɔ’n nang njanm-njanm ase ɓal dɔg-gidé-sɔsɔ ɗarinè. Gar-gar man tutu’n kinye’n dɔ. Ké tede k’ee ke è ndɔ taa kebe á kade m’aje’n lé wa?
LUK.13.17	Loo ke Jésu tam tà nè nga ɓaa, njébange le’n malang ndii dann rasɔl’t. Nè gute kosdooge malang nga ra de nel de ngain dè nyankɔbege ke Jésu ra ade d’an.
LUK.13.18	Jésu unn gostà ke rang ede nè:
LUK.13.18	– Ké Konɓee le Nube nga tò tanan bain wa? Ké nyan ri á m’a kunn tɔje’n sei kade i geri maje wa? 
LUK.13.19	An! Konɓee le Nube nga tò asenan se kum kage karé ke kide nyeem-nyeem ke ri’n nè Mutarde ke doo dubu kêm ndɔr’t. Loo ke è ube ɓá ɓaa, tɔge yir-yir. Balkumnge tɔ pel-pel ade helge ke walé rai ndisge le de dè’t.
LUK.13.20	Taɓai Jésu tel tam ede nè:
LUK.13.20	– Ké nyan ri á m’a kunn tɔje’n sei kade i geri maje wa? 
LUK.13.21	Konɓee le Nube nga tò asenan se pululu ke dinye din tênn gur’n nduju ke ɔr kêm ngó mute. Titeke bè á mbɔr ɓaa, nduju nè nga in ti ngiring-ngiring.
LUK.13.22	Jésu aw ndó dooge nyan se kêm ɓee-bòge se ngann ɓeege tuge’n gang’n ke Jérusalem bè aw’n. 
LUK.13.23	Doo karé bè deje’n ede nè:
LUK.13.23	– Ngar, dooge ke ndai nè nga, njé ke d’inge kaje dé ngain lé. Ké è kum kerɔte kuwe wa?
LUK.13.24	Jésu tel ile’n dè’t ede nè:
LUK.13.24	– I sangi loo le kaw se tàbit kei ke njon tede man m’ede sei ndàt, dooge ngain dann si’t à sangi rebe le kaw kêm Konɓee’t le Nube. Nè asikum kilei nja de tutu ndan lé.
LUK.13.25	Loo ke kuwe-kei à ɔse nang le kin dɔ kutu tà rebe ɓaa, ei ke nain-in nata à kunni gir kunde tà rebe kedi nè: « Kuwe-ɓee, tài tò nják, ɔr tà rebe ade jè.» E à tel kile sei dè’t kede nè: «Man m’ger sei lé.» 
LUK.13.26	Kêm ndɔ’n nè nga, sei a kunni gir tami kedi nè: «Jè nga ndɔ ke j’use sei a, j’an-in sei nan’t a, i ndó dooge nyan ndá-looge’t le jé a tɔ.» 
LUK.13.27	Kuwe-kei nè nga à tel kile sei dè’t kede nè: «Man m’ger sei lé, ɔti tàm’t kɔke sei malang ke njé ra nyan pás-pàsge.» 
LUK.13.28	Sei a noin jik-jik a, a usei tà si kakl-kakl a tɔ. Wong à ra sei ngain loo ke sei a kan-in kà si Abraham, se Isaac, se Jacob se njéribe-dè-tàge ke tà Nube’t malang kêm Konɓee’t le’n. Nè sei ɓaa, d’a kɔge sei loo kile nja si tutu. 
LUK.13.29	Dooge in-in se loo-loo dè nang nè, loo tee’t le kàde se loo kur’t le kàde, dèji gel se dèji kon a tɔ. D’a ndi tà nyankuse’t kêm Konɓee’t le Nube. 
LUK.13.30	An-in maje, njé ke gugu à teli k’ei ngawtà made dege a, njé ke ei ngawtà made dege à teli k’ei njé kutu go made dege a tɔ.
LUK.13.31	Kêm ndɔn’t nè nga Pharisienge ke nange reei edi Jésu edi nè:
LUK.13.31	– Unde loo kêm ɓeekon ke Galilée i tee kɔke aw rang tede ngar Hérode Antipas ndige le kade dé tɔli.
LUK.13.32	Jésu tel ile de dè’t ede nè:
LUK.13.32	– Awi edi njan nè nga: «Jésu rɔ ndilge ke majelé a, ɔr ratur ra dooge’t ɓila a, barè a tɔ. Ndɔ ke njèkon’t mute ɓaa, à tɔl gang kule le’n ta.» 
LUK.13.33	Gar-gar m’a m’aw kum’m ke kété ɓila a, barè a se ndɔ ke rang a tɔ. Tede njèribe-dè-tà ke tà Nube’t asekum kwei loo ke rang’t lé, nè Jérusalem kuwe karé bere.
LUK.13.34	Sei dooge ke i ndii kêm ɓee-bò ke Jérusalem, sei njé tile njéribe-dè-tàge ke Nube ule de ra si’t se kuberi her tɔl de. Dɔ-dɔ m’ndige le kɔse nja si nan’t titeke kon kunje kebe’n ngannenge gir bagenn’t bè. Nè sei ndigi kinyei man kade m’ra titeke bè lé. 
LUK.13.35	An-in! ɗarinè Nube asekum kain ngang si lé ta. Loo naje’n goto: sei a kan-in man gugu ndan lé sár kade a tami kedi nè: «Maje kade ndutɔr nain se è ke Kuwe-ɓee Nube ule’n nga.»
LUK.14.1	Doo karé dann njé ke bòge’t le Pharisienge ɓar Jésu kade aw kei le’n use se’n nyan se ndɔ taa kebe karé bè. Njékɔrgir gute-nduge se Pharisienge ke ndii loon’t nè nga, undei kum de lêrlêr an-in Jésu. 
LUK.14.2	Dingem karé bè ke ratur ile mann kêmn’t ndi nang kété non Jésu’t. 
LUK.14.3	Jésu unn tà karé deje njékɔrgir gute-nduge se Pharisienge ede nè:
LUK.14.3	– Gute-ndu le jéi nga inye loo ade jéi éké ɔge jéi kaje doo se ndɔ taa kebe wa?
LUK.14.4	Nè dé ndi d’an kum nan-nan anje kile’n dè’t. Loo ke Jésu an bè ɓaa, uwe ji njèratur nè nga aje’n taɓai tel ede’n ede nè:
LUK.14.4	– In aw loo lei.
LUK.14.5	Go’t gugu Jésu tel deje de ede nè:
LUK.14.5	– Ké nan dann si’t ke nè á ngonn’n éké mang le’n oso bolé né è ndɔ taa kebe géa, ké à unn’n nata lé wa?
LUK.14.6	Tà ke è deje de nga d’asekum kile’n dè’t lé.
LUK.14.7	Loo ke Jésu an titeke dooge ke Pharisien nè ɓar de loo nyankuse’t nga nanri nan loo tede ndi non made dege’t kété ɓaa, è unn gostà karé ede de ede nè:
LUK.14.8	– Loo ke doo karé ɓari loo dann-ɓee’t ɓaa, maje kade i nanr loo tede kaw ndi kété non dooge’t lé. 
LUK.14.9	Bainléa doo karé ke dum dèi ndi dann dooge’t nè le kade è ke ɓar sei ree edi ede nè: «Inye loo ke nè ade doo ke nè.» Ke loon’t nè kuwe à ɔse nang kin se rasɔl kaw ndi go de’t gugu. 
LUK.14.10	Nè loo ke dé ɓari loo nyankuse’t ɓaa, maje kade aw i ndi gugu go dooge’t. Loo ke è ke njè ɓari loo nyankuse’t à ree kaw kêm kei ɓaa, à edi kede nè: «Basa made’m, i ree ke kété nè.» Titeke bè á, dèi à in tchakm tàkum madige’t ke ndii sei tà nyankuse’t nè nga. 
LUK.14.11	Nanan ke unde dè’n dɔ ɓaa, d’a d’ade dè’n à è nang ɓai, nè nanan ke ule dè’n ɓaa, d’a d’unn’n kunde’n ɗáng dɔ ɓai.
LUK.14.12	Go’t gugu Jésu ede doo ke njè ɓar’n se nyankuse nè nga ede’n nè:
LUK.14.12	– Ndɔ ke rang loo ke ade d’ade ra mur tête tà ɓee ke kada éké ndɔɔ ɓaa, maje kade i ɓar madige, se ngakoinge, se njénojege lei, se njémade-tà-keige lei ke njényan kingege lé. Tede dé nè nga bainléa d’asekum tel ɓari se nyankuse gute made’t. Loo ke dé ra sei titeke bè ɓaa, bainléa è nar kunde njai kuwe á i inge nè ɓá ta. 
LUK.14.13	Nè loo ke ade d’ade ra mur tête tà ɓee ɓaa, maje kade i ɓar njéndooge a, njékumtɔge se njédɔgemetege se njé ke kêl ra de wei tonrin a tɔ. 
LUK.14.14	Ke nè á i ra titeke bè ɓaa, rai à neli tede dé nè nga d’asekum le tel ɓari se nyankuse gute made’t lé. Nè Nube kuwe à uge dè jii ndɔ ke njé ra majege à undei loo teei dann njé ke koo’t.
LUK.14.15	Loo ke doo karé dann njé ke ndii tà nyankuse’t nè nga oo tàge nè nga bè ɓaa, ede Jésu ede nè:
LUK.14.15	– Doo ke ndi tà nyankuse’t kêm Konɓee’t le Nube nga, ra’n à nel’n kuwe.
LUK.14.16	Jésu tel ede doo nè ede nè:
LUK.14.16	– Ndɔ karé bè doo karé ade dé ra mur tête tà ɓee ke bò ɓar’n dooge ngain. 
LUK.14.17	Loo ke kàde nyankuse nain ngɔr ɓaa, doo nè nga ule ngonn njèndi le’n ede nè: «Aw ede dooge ke m’ɓar de nga ade reei ta tede m’uwe dè nja nyange malang ɓá ta.» 
LUK.14.18	Nè dooge nè nga nanan géa dann de’t unn gir ra gos. Njè ke desêin tam ede nè: «Aw ede kuwei ade ade kêm’n sɔl lom dèm’t tede m’ndogo loo ndɔr, m’a m’aw le kan.» 
LUK.14.19	E ke njèkon’t joo tam ede nè: «Aw ede kuwei ade kêm’n sɔl lom dèm’t tede m’ndogo mangege dɔg, m’a m’aw le nan de kan.» 
LUK.14.20	E ke njèkon’t mute tam ede nè: «Aw ede kuwei ede nè: m’asekum kaw lé tede jè se dinye le’m jè taa nan kige ɓai.» 
LUK.14.21	Ngonn njèndi nè nga tel ree ra kuwen’t ɔr go tàge nè malang ade’n. Loo ke kuwe’n oo tàge nè nga bè ɓaa, kêm’n aw biriri-biriri ade ede ngonn njèndi le’n nè nga ede nè: «I tel aw law-law ndá-looge’t i ree se njéndooge se njé ke kêl ra de wei tonrin a, njédɔgemetege a, njékumtɔge a tɔ.» 
LUK.14.22	Go’t gugu loo ke è tel ree ɓaa, ede kuwe’n ede nè: «Nyange ke i ede’m nga, m’ra ɓá nè gute loo nain karè ɓai.» 
LUK.14.23	Kuwe ngonn njèndi nè nga tel ede’n ede nè: «Unde loo i tee aw kêm ngann ɓeege’t a, se ngang galige a tɔ. Dooge malang ke inge de nga, i kate de kàt-kàt ade dé ree dé rusu kêm kei le’m neĵ. 
LUK.14.24	Ma m’ede sei ndàt: Dooge ke m’ɓar de desêin nga, doo karé bè géa à ɔde nyankuse nè tànn’t lêm lé.»
LUK.14.25	Loo ke Jésu in le kaw ɓaa, kosdoo-bulege awi se’n. E tel mer de ɓaa ede de ede nè:
LUK.14.26	– Doo ke inye go bɔ’n se kon’n, dinye le’n se ngann’n, ngakonnge se kon nannenge lé ɓaa, è asekum k’ee njèkuwe-gir’m lé. 
LUK.14.27	Ke nè á njèkuwe-gir’m uwe dè nja ra’n le kwei kàde kage-ke-dese’t titeke man m’ra’n bè lé ɓaa, è asekum kunn dè nja’m têr-têr lé. 
LUK.14.28	Loo ke doo karé dann si’t ndige le ra kei ke bòi ɓaa, à kuwe dè nja ra’n kété le kan ké nar ke tò jinn’t nga asekum ra’n kei nè nga tɔl mbas kuwe wa? 
LUK.14.29	Ke nè á è ra titeke bè lé ɓaa, gir kei ke è unde nga asekum ra tɔl mbas lé. Loo ke è ra tɔl mbas lé ɓaa, dooge malang ke an-in gir kei nè nga à ogoi dènn’t kedi nè: 
LUK.14.30	«An-in! doo nè nga unde gir kei ke bòi nè loo ra’n tɔl mbas dum’n bang.» 
LUK.14.31	Eké loo ke ngar karé ndige le kaw rɔ se ngar made’n ke rang ɓaa, è à kuwe dè nja ra’n kété le kan maje ké njérɔge le’n ke aru dɔg loo dɔg nè nga ase kade aw oso’n rɔ ra njèban’t le’n ke uwe dè nja ra’n kété se njérɔge le’n aru dɔg loo kɔr-joo nga kuwe wa? 
LUK.14.32	Ke nè á tɔg’n ase lé ɓaa, loo ke njèban le’n nain heb ɓai kuwe ɓaa, è à ɔr dooge kule de ra njèban’t le’n nè nga le kade dejii edi nè: «Ede’m nyange ke le ra kade tà goto’n dann jé jè sei’t.»
LUK.14.33	Jésu tɔl ngang tà nè nga ede nè:
LUK.14.33	– Sei géa è titeke bè tɔ. Ke nè á doo karé dann si’t inye go nyankingege le’n lé ɓaa, è asekum k’ee njèkunn dè nja’m têr-têr lé.
LUK.14.34	Sei geri mbak titeke kate è nyan ke maje. Nè ke nè á kate tel bɔlɔs ɓaa, ké ri á j’à ra’n kade tel don gugu wa? 
LUK.14.35	Nyan karé ke rang ke le ra’n goto, nè à tel k’ee nyan le ɓirɓite. Nanan ke asekum koo tà nè nga ɓaa, maje kade ur mbi’n maje oo’n tà ke m’ede sei nè nga.
LUK.15.1	Ndɔ karé bè, njétaa tirge se njé ke d’an de ke dooge ke majelé reei ra Jésu’t le koo tàge ke à ndó de. 
LUK.15.2	Pharisienge se njékɔrgir gute-nduge murin tà kêm de’t edi nè:
LUK.15.2	– An-in! doo nè nga uwe njékaiyage ke rann’t a, use se de nyan nan’t a tɔ.
LUK.15.3	Jésu unn gostà karé ke rang ede nè:
LUK.15.4	– Loo ke doo karé bè dann si’t aw se batege aru. Ke nè á ke karé ndem dann madege’t ɓaa, ké à inye njé ke kɔr-jisɔ-jimi-gidé-jisɔ-jimi nè nga le kaw sang’n sár kinge’n lé wa?
LUK.15.5	Loo ke è inge’n ɓá ɓaa, è à unn’n se ranel le sebe’n bagenn’t. 
LUK.15.6	Loo ke è ree se’n ɓéee ɓá ɓaa, è ɓar madennge se njémade-tà-keige le’n ɔse nja de nan’t ede nè: «Ade jè rai ranel tede bate le’m ke ndɔ ke ndem nga, m’inge’n ɓá ta.» 
LUK.15.7	Titeke bè á man m’ede sei ndàt, Nube se dooge le’n ke danrán ali ra de ngain tede tà le njèkaiya karé ke inye go kaiya le’n tel tur hal’n. Kalra le de dum dè kalra ke d’a d’inye ɔje dè njè ke kɔr-jisɔ-jimi-gidé-jisɔ-jimi ke an-in ra de ke njéra nyan danné sêwge.
LUK.15.8	Eké loo ke dinye karé aw se nar kule ke ndɔ dɔg jinn’t. Ke nè á nar karé tee dann madege’t oso nang kêm kei le’n. Ké dinye nè nga à unde por tu lampe’t kɔii’n loo tede le sang’n nar nè nga jêke^-jêke^ sár kade tel inge gugu lé wa? 
LUK.15.9	Loo ke è inge nar ke oso kɔke nè ɓá ɓaa, è ɓar dinye madennge se njémade-tà-keige le’n ɔse nja de nan’t ede nè: «Ade jè rai ranel tede nar le’m karé ke tee dann madege’t oso kɔke nga, m’inge ɓá ta.» 
LUK.15.10	Titeke bè á man m’ede sei ndàt, Nube se ngann njéndige le’n ke danrán ali ra de ngain tede tà le njèkaiya karé ke inye go kaiya le’n tel tur hal’n.
LUK.15.11	Jésu unn gostà karé ke rang tam ede nè:
LUK.15.11	– Dingem karé bè aw se ngannenge ke dingemge joo. 
LUK.15.12	E ke ndêin ede bɔ’n ede nè: «Bɔ’m, i kai nyan-ndube ke ɔje dè’m ade’m ɗarinè ɓita.» Ke loon’t nè kuwe, bɔ de kai nyan-ndube ke ɔje dè de-dè de ade de. 
LUK.15.13	Mbɔr go’t ɓaa, ngonn ke ndêin nè nga ige nyan-ndube le’n malang. E ɔse nja nar’n nan’t neĵ-neĵ, in’n ɗák aw’n dè ɓee ke heb aw tuju’n se goonge nonnge mbak. 
LUK.15.14	Loo ke è tuju nar le’n mbak ɓá ɓaa, ɓo-bò oso tip kêm ɓeekon’t nè nga ade ɓo unn gir ra kum’n ndoo. 
LUK.15.15	E aw ule dè’n gir doo karé ke ndi kêm ɓeekon’t nè nga. Doo nè ule se ngonn ke ndêin nè nga walé kêm ndɔr’t le’n le kade ngonm kɔsnyonge le’n. 
LUK.15.16	Ngonn nga ndinge ra’n le kuse kann nyange ke kɔsnyonge usei le tête’n tà ɓorɔk. Nè doo karé géa unn ade’n lé. 
LUK.15.17	Nè loo ke kum’n gang dè rann’t ɓá ɓaa, è tam kêmn’t ede nè: «Njérakulege le bɔ’m usei nyan ade ase de nák, nè man tá m’ndi m’wei yo ɓo. 
LUK.15.18	M’a m’ɔse nang kin kaw ra bɔm’t kede’n kede nè: Bɔ’m, m’ra kaiya tàkum Nube’t a, m’ra sei majelé a tɔ. 
LUK.15.19	M’ase kade i ɓar’m ngonni lé ta. Nè an’m tite njèkule lei ke karé dann madege’t bè.» 
LUK.15.20	Loo ke ngonn ke ndêin tam tà nè nga titeke bè ɓá ɓaa, è ɔse nang in aw kum’n ke ra bɔn’t.
LUK.15.20	Loo ke è nain heb ɓai kuwe ɓaa, bɔ’n an’n ɓá. Ke loon’t nè kêm’n tɔse’n se non mbik-mbik ade in an-in ngɔde tile non’n, uwe’n kàdenn’t sêm. 
LUK.15.21	Ngonn nè nga ede bɔ’n ede nè: «Bɔ’m m’ra kaiya tàkum Nube’t a, m’ra sei majelé a tɔ. M’ase kade i ɓar’m ngonni gugu lé ta.» 
LUK.15.22	Nè loo ke dé ree tee kêm kei ɓaa, bɔ’n ede ngann njéndige le’n ede nè: «Awi law-law unni kubu ke maje ke bòi yul i reei ulei ra ngonnm’t. I reei se ninge-bise ulei jinn’t a, i reei se sa ulei njann’t a tɔ. 
LUK.15.23	Awi i reei se dalu-mang ke er lɔt-lɔt, i tɔlii adi j’usei a, j’ali ra jéi a tɔ. 
LUK.15.24	An-in! ngonn’m ke nda nè nga, man m’an’n ke doo ke wei ɓá nè tel tɔse ndel. Ma m’an’n ke doo ke ndem oso kɔke nè m’tel m’inge’n ɓai.» Ke loon’t nè kuwe d’unn gir kal ra de.
LUK.15.25	Loo ke dé nda d’a d’al ra de titeke bè ɓaa, ngonn ke tɔg nda ra kule kêm ndɔr’t walé. Loo ke è à tel ree ngɔr se ɓee ɓaa, è oo ká nyan-kundege ke d’ade ndam’n nan. 
LUK.15.26	E ɓar ngonn njèndi karé deje’n ede nè: «Ké ri á ra nyan wa?» 
LUK.15.27	Ngonn njèndi nga ede’n ede nè: «Ngokoin ke ndêin nga tel ree, è á bɔi ade dé tɔl dalu-mang ke er lɔt-lɔt tede è inge’n se lapya karè.» 
LUK.15.28	Loo ke ngonn ke ngatɔg oo tà nè nga bè ɓaa, è ra wong ndige le tel kile nja’n kêm kei lé. Nè bɔ’n unde loo tee aw ndête’n le kade tel ree kêm geng’t. 
LUK.15.29	Nè è ede bɔ’n ede nè: «Bɔ’m, an! ɓal bule ngain ke m’ra kule m’adi tite ɓer bè. Ndɔ karé bè m’al tà tài’t lé. Nè ndɔ karé bè géa ade’m ngonn-binye ke ɔje dè’m kade m’tɔl m’ade j’use se basa mademge jè ra’n ranel lé. 
LUK.15.30	Nè ngonni ke nda nè ke njètuju nyange lei malang dè kaiya-dinyege’t tel ree dɔ ɓaa, i ade dé tɔl dalu-mang ke er lɔt-lɔt tede tà le’n.» 
LUK.15.31	Nè bɔ de tel ede ngonn’n ke ngatɔg nè nga ede nè: «Ngonn’m, i ndi se’m nan’t se ndɔge malang, nyankingemge malang nga è lei i kuwe. 
LUK.15.32	Gar-gar è tà le jé le kade j’ade dé ra mur tête tà ɓee kade j’ali ra jéi. Tede ngokoin ke nda nè nga man m’an’n ke doo ke wei ɓá, nè è tel tɔse ndel; man m’an’n ke doo ke ndem oso kɔke nè m’tel m’inge’n.»
LUK.16.1	Jésu unn gostà karé ede njékuwe-girnge ede nè:
LUK.16.1	– Baw karé unn doo karé ade è njèkan-dè-nyange le’n. Ndɔ karé bè, dé ree d’ede baw nè nga d’ede nè: «Doo ke i unn’n unde’n ke njèkan-dè-nyange lei nga tuju nyange lei ngain.» 
LUK.16.2	Kuwe’n ɓar’n ade ree. E ede’n ede nè: «D’ɔr ser nyan raige ke majelé ngain d’ade m’oo. I tɔje’m go nyange le’m ke m’um jii’t ade m’an, tede i asekum k’ee njèkan-dè-nyange le’m gugu ndan lé ta.» 
LUK.16.3	Njèkan-dè-nyange le kuwe’n nè nga tam kêmn’t ede nè: «Ké ri á m’a ra ɗarinè ta wa, tede kuwe’m ɔr’m kêm kule’t kɔke. Man nga tɔg’m ase ra kule ndɔr lé a, kaw kɔr loo tà dooge’t le kɔ de nyan nga too’m rasɔl a tɔ. 
LUK.16.4	M’ger nyan ke kum ra ɗarinè ta. Titeke bè á loo ke kuwe’m à rɔ’m kule’t kɔke ɓaa, dooge à uwei man ke ra de’t.» 
LUK.16.5	E ɓar njékurege le kuwe’n ade reei ingei nin karé-karé malang. E deje njè ke ree desêin ede nè: «Ké kure le kuwe’m ke tò dèi’t nga è kandang wa?» 
LUK.16.6	Njèkure nè nga tel ile’n dè’t ede nè: «Kure le kuwei ke tò dèm’t nga, è ku wubu kage-olivier ke bòi-bòi aru karé.» Njèkan-dè-nyange le kuwe’n ede doo ke kure tò dènn’t nga ede nè: «I tel kalang i ndi nang, i ndang kêm magtub’t ede nè è ku wubu kage-olivier kɔr-mi.» 
LUK.16.7	Go’t gugu, è ɓar njèkure ke rang deje’n ede nè: «A i, ké kure le kuwe’m ke tò dèi’t è kandang tɔ wa?» Doo nè nga tel ilé de’t ede nè: «Kure le kuwei ke tò dèm’t nga è debe ko aru karé.» Njèkan-dè-nyange le kuwe’n ede doo nè nga ede nè: «I tel i ndi nang, i ndang kêm magtub’t ede nè è debe ko kɔr-sɔsɔ.» 
LUK.16.8	Kuwe njèkan-dè-nyange ke njègos nè nga ede nè: «I ger nyan ngain kuwe.» E ke nè á ke nyan ra dooge ke ei le nang nè ke rai se nan dum njé ke dé le lookar.
LUK.16.9	Jésu tel ede de ede nè:
LUK.16.9	– Man m’ede sei, nar ke get lé ke tò ji si’t nga uwei made nan se dooge. Titeke bè á loo ke gir nar nè à gang ɗás ji si’t ɓaa, Nube à uwe sei ke rann’t loo ndi ke à tò se non. 
LUK.16.10	Nanan ke tɔse kum’n dè nyan ke ndêin bè ke d’um jinn’t nga, à tɔse kum’n dè nyan ke bòi ke d’um jinn’t tɔ. Nè nanan ke tɔse kum’n dè nyan ke ndêin bè ke d’um jinn’t lé ɓaa, à tɔse kum’n dè nyan ke bòi ke d’um jinn’t nga lé tɔ. 
LUK.16.11	Nar ke get lé ke tò ji si’t nga, loo ke sei tɔsi kum si dè’t lé ɓaa, ké nan à ade sei ngarankum nyan le kade i ngonmi wa? 
LUK.16.12	Loo ke sei tɔsi kum si dè nyan le doo ke rang ke tò ji si’t lé ɓaa, Nube à ade sei nyan ke ɔje dè si lé.
LUK.16.13	Ngonn njèndi karé asekum ra kule kade kuwenge joo kêm kurloo ke karé’t lé. E à ɔr è ke karé njêt, nè è à unde è ke karé dann kumn’t. E à ile koje dè è ke karé’t, nè à an njè ke karé ke rang ke nyan lé. Sei asikum ra ɓer le Nube se ra ɓer le nar kade nan’t joo mbak lé.
LUK.16.14	Loo ke Jésu tam tàge nè nga titeke bè ɓaa, Pharisienge ke njé kunde nar dann kum de’t an-in tà le’n ke nyan lé. 
LUK.16.15	Jésu ede de ede nè:
LUK.16.15	– Sei an-in ra si ke njéra nyan danné sêwge tàkum dooge’t nè Nube ger ngarankêm si mbak. Nyan ke è ngarankum nyan tàkum dooge’t nga, Nube an ke nyan ke tò yêr tàkumn’t.
LUK.16.16	Gute-ndu Nube ke Moise ndang se magtubge ke njéribe-dè-tàge ke tà Nube’t ndangi a tɔ nga, dé ndó dooge sár d’ade Jean ke njèkule dooge manné njonm ree’n. Nè unn gir ndɔ ree le Jean sár tee ɓila nga, m’ile mber Tà ke Maje m’ade dooge. Gir’n ke nè á nanan géa uwe’n ra’n mong le kum nan’t bɔk se Nube. 
LUK.16.17	Danran se nang nè à gotoi se nel’n karè pa ɓita tàge ke ndêin-ndêin bè ke dé ndang kêm magtub gute-ndu’t à udi ɓai.
LUK.16.18	Nanan ke mbate dinye le’n tel taa è ke rang ɓaa, tà kaiya uwe dè’n. Nanan ke taa dinye ke ngaw’n mbate’n ɓaa, tà kaiya uwe dè’n a tɔ.
LUK.16.19	Kété mari doo karé bè ke è baw ndi tutu. E tule kubuge ke ker perm-perm ke maje rann’t. Doo nè nga use a, an-in a, ra ranel se ndɔge malang a tɔ. 
LUK.16.20	Doo karé bè ke njèndoo ri’n nè Lazare ndi tutu tɔ. Nyan tɔr’n se dò wɔkte-wɔkte. Dé ree d’ile’n nang pɔbel tà kei’t le baw. 
LUK.16.21	E ndinge ra’n le kade d’ade’n nyon-nyon mur ke toso dè table’t le doo ke è baw nè nga tede tête’n tà ɓo ke ra’n nga rɔk. Nè doo karé bè géa koto ade’n lé. Bisege á agi meen-meen ke rann’t tonni tà dòge le’n. 
LUK.16.22	Go’t gugu ɓaa, Lazare ke njèndoo nga wei. Njékulege le Nube ɔri non’n awi se’n danrán undeii kɔte Abraham’t. Doo ke è baw nè nga géa wei tɔ. Dooge unni ninn’n awi dubi. 
LUK.16.23	Baw nè nga teen kum’n dann njé ke koo’t dann nyantosowur’t. Loo ke è gang dè’n dɔ tchet ɓaa, è an Lazare ndi mbeng kɔte Abraham’t. 
LUK.16.24	Baw ule tà’n non’t ede nè: «Hai! bɔ’m Abraham an kumtondoo le’m. Kɔkrɔ karè, ede Lazare ade ule ngaw ji’n kum mann’t ree’n ade m’njibe kade ndon’m sɔl’n lom ndêin tede ndon por ra’m ndoo ngain.» 
LUK.16.25	Abraham tel ilé dè’t ede nè: «Ngonn’m, ade kêmi olé dè nyankingege’t lei ke ndɔ ke inge loo ke i ndii’n se dèi dɔ ɓai nga, nè Lazare ɓaa ndi dann nyantosowur’t. Ɗarinè d’ade ndi se kêmlom ta, nè i a i ndi dann nyantosowur’t tɔ ta. 
LUK.16.26	Taɓai, bolè ke son’n goto gang jè nan danné. Titeke bè á doo karé asekum kin ra jé jè’t kaw ra si sei’t lé a, doo asekum kin ra si sei’t ree ra jé jè’t lé a tɔ.» 
LUK.16.27	Baw tel tam ede nè: «Bɔ’m Abraham, tài tò nják, ede Lazare ade aw ra njé ke ndii kêm kei le bɔ’m. 
LUK.16.28	Ngakonmge ke ndêin mi ndii tutu ɓai. Ade aw ede de kade turi hal de nè bainléa à reei ndii dann loo nyantosowur’t titeke man m’ndii’n danné nè bè tɔ.» 
LUK.16.29	Abraham tel edé ede nè: «Magtub gute-ndu ke Moise ndang se magtubge le njéribe-dè-tàge ke tà Nube’t tooi tutu. Gar-gar è tà le kade d’ile koje dè tàge’t le de.» 
LUK.16.30	Nè baw nè nga tel ede Abraham ede nè: «Ḿ-m̀, bɔ’m Abraham, è ke nè ase lé ɓai. Ke nè á doo karé in ra njé ke koo’t aw ra de’t ɓaa, d’a tur hal de.» 
LUK.16.31	Abraham tel ilé de’t ede nè: «Ke nè á ngakoinge uri mbi de ooi tà ke Moise ndang kêm magtub gute-ndu’t se tà ke njéribe-dè-tàge ke tà Nube tami nga lé ɓaa, né doo karé unde loo tee dann njé ke koo’t aw inge de géa, d’ade tur hal de lé.»
LUK.17.1	Jésu ede njékuwe-girnge ede nè:
LUK.17.1	– Gar-gar dooge ke nange à teli k’ei jig le tuge nja made dege kile de dann kaiya’t kuwe. Nè doo ke tel ra’n ke jig le tuge nja madennge nga, à an ɓai! 
LUK.17.2	E soo’t le tɔ kuberi mbal kɔbenn’t kile’n dunge ba-bò’t maje dum kade ndi têl è jig tede le njé ke tɔg kundekêm dè Nube’t le de ase lé. Nanan ke asekum koo tà ke man m’ede sei nè nga ɓaa, maje kade nel mbi’n oo’n tà nè nga maje. 
LUK.17.3	Adi kêm si tò dè ra si’t.
LUK.17.3	Loo ke ngokoin ra sei majelé ɓaa, i tɔje’n majelé le’n. Ke nè á è tel tur hal’n ɓaa, ade kêmi sɔl lom dènn’t. 
LUK.17.4	Loo ke ngokoin ra sei majelé nja ji sejimute kêm ndɔ karé’t géa, ke nè á è tel ree rai’t nja ji sejimute ede nè: «M’tur hal’m ɓá» ɓaa, ade kêmi sɔl lom dènn’t.
LUK.17.5	Njékawkulege edi Jésu edi nè:
LUK.17.5	– Ade kundekêm le jé in dè made’t ke kété-kété.
LUK.17.6	Kuwe-ɓee tel ile de dè’t ede nè:
LUK.17.6	– Ke nè á kundekêm le si è ndêin-ndêin bè tite kum kage ke ri’n nè Mutarde géa, sei asikum kede kage koté nè kedi nè: «Ɔr rai se ngirei bere mbak aw i nda dann ba’t» ɓaa, kage nè nga à ra nyan ke sei edii.
LUK.17.7	Bainléa doo karé dann si’t an ngonn njèndi le’n ke in ndɔrɔ éké in kul dange’t ree ɓaa, ké à kede’n kede nè: «I ree use nyan» wa? 
LUK.17.8	Ḿ-m̀, è à kede’n kede nè: «Uwe dè nja nyankuse ɓaa, ule kubu ra kule rai’t ade’m nyan m’use a, m’an-in a ɓita i a kuse éké kain nyan ke lei ɓai.» 
LUK.17.9	Ké kuwe ngonn njèndi nè à ra’n oiyo tede ra ke è ra nyan ke è unn’n ndu’n ade’n nga wa? Ḿ-m̀, à ra bè lé. 
LUK.17.10	Sei géa le si è titeke bè tɔ. Ke nè á sei rai nyan malang ke man m’unn ndu’m m’ade sei nga ɓaa, i tami edi nè: «Jè jè ngann njéndige karè, è nyan ke ɔje dè jé le kade jè ra á jè ra.»
LUK.17.11	Loo ke Jésu ndi aw kum’n ke ɓee-bò ke Jérusalem ɓaa, è tee se rebe ke dè ninn ɓeekon ke Samarie se Galilée. 
LUK.17.12	Loo ke nain ngɔr kade ree tee kêm ngonn ɓee karé’t bè ɓaa, njébanjege dɔg reei gangi non’n, nè ei ndai heb ɗêk se’n. 
LUK.17.13	Ei unni gir tami tà se ndu de ke bòi edi nè:
LUK.17.13	– Ngar Jésu, kɔkrɔ karè, an kum jé loo tòndoo’t.
LUK.17.14	Loo ke Jésu tête kum’n an de ɓaa, è ede de ede nè:
LUK.17.14	– Awi ra njékuje nyan-mesege i tɔji de ra si ade d’an.
LUK.17.14	Loo ke njébanjege à awi ɓai ɓaa, ra de tel tò karè ndát-ndát. 
LUK.17.15	Nè è ke karé dann de’t an titeke ra’n tel tò karè ndát-ndát ɓaa, è ɔse wan dè njann’t tel ree ule ndubra dè Nube’t se ndu’n ke bòi. 
LUK.17.16	E ɔse keje’n nanga non Jésu’t ra’n oiyo. Doo nè nga, è doo ke ɓeekon ke Samarie. 
LUK.17.17	Jésu deje ede nè:
LUK.17.17	– Ké dooge ke dɔg nè nga banje ɔr ra de’t mbak lé wa? Ké njé ke jisɔ-jimi ei ra wa? 
LUK.17.18	Ké bain á njé ke jisɔ-jimi teli reei ulei ndubra dè Nube’t titeke doo ke dɔ nè ra lé wa?
LUK.17.19	Go’t gugu, Jésu ede doo ke dɔ nè nga ede nè:
LUK.17.19	– Ɔse nang in dɔ unn rebe lei aw ta. Kundekêm dè Nube’t lei aji ɓá.
LUK.17.20	Ndɔ karé bè Pharisienge deji Jésu edi nè:
LUK.17.20	– Ké Konɓee le Nube nga ayé ree ndɔ ke ra’t wa?
LUK.17.20	Jésu tel ile de dè’t ede nè:
LUK.17.20	– Konɓee le Nube à ree tàkum dooge’t njung kade teri an-in lé. 
LUK.17.21	Doo asekum tam kede nè: «An! n’ee laa» éké «N’ee nú» bè lé ta. E tà le kade i geri maje titeke Nube on ɓee dann si’t nè ɓá ta.
LUK.17.22	Jésu ede njékuwe-girnge ede nè:
LUK.17.22	– Kêm ndɔ ke rang ngur kan’m man ke m’ee Ngonn-doo à ra sei. Nè sei a kan-in man ndan lé. 
LUK.17.23	D’a kede sei kede nè: «An-in! n’ee laa» éké «An-in! n’ee nú bè.» In-in an-in ngɔde awi tutu lé. 
LUK.17.24	Titeke ndi têl loo tee’t le kàde aw sár tee loo kur’t le kàde éké têl dè jikon sár aw dè jigel nga, ndɔ tel ree le’m man nga géa à è titeke bè tɔ. 
LUK.17.25	Nè kété ɓita kade m’tel m’ree ɓaa, gar-gar nyantosowurge à rai man a, dooge ke ndii dè nang nè ɗarinè à utei man mbeng a tɔ. 
LUK.17.26	Adi kêm si olé dè nyange ke ndɔ ke tee kêm ndɔn’t le Noé. Ndɔ ke m’a m’tel ree ɓaa, nyange nè nga à teei titeke bè tɔ. 
LUK.17.27	Kêm ndɔn’t le Noé nga dooge usei a, an-in a, taai nan a, adi ngann dege taai nan a, sár adi Noé in ur’n kêm bato’t kák. Loo ke Noé ur kêm bato’t kák ɓá ɓaa, mann bêlem unn gir pujur loo dè nang nè ndum’n dooge ndarak. 
LUK.17.28	Kêm ndɔn’t le Lot nga géa è titeke bè tɔ. Dooge usei se an-in, se ndogoi nan nyan se igi nan nyange, main nan kagege, rai nan keige se ndɔ de-ndɔ de. 
LUK.17.29	Nè ndɔ ke Lot unde loo kêm ɓee-bò ke Sodome tee kɔke ɓá ɓaa, Nube ade nduju-nyan ke taa por ke saa’n ube ngɔk-ngɔk in danrán ɗise tite ndi bè ree ró dooge rák-rák. 
LUK.17.30	Ndɔ ke man ke m’ee Ngonn doo m’a m’ndubra’m ke nata nga géa à è titeke bè tɔ.
LUK.17.31	Kêm ndɔn’t nè nga, doo ke ndi ndá’t à tel kaw kêm kei le’n koto nyange le’n lé. Doo ke nda à ra kule kêm ndɔr’t géa, à tel ree kêm kei le’n lé a tɔ. 
LUK.17.32	Adi kêm si olé dè nyan ke tee dè dinye’t le Lot. 
LUK.17.33	Doo ke sang le ngonm ra’n sêw-sêw ɓaa, à ile ra’n kɔke salang. Nè doo ke ile ra’n kɔke salang ɓaa, à ngonm ra’n sêw-sêw ɓai. 
LUK.17.34	Man m’ede sei kêm kàdenn’t nè nga, loo ke dooge joo à tooi dè tire karé’t dann ndɔɔ ɓaa, d’a kɔse njè ke karé seen kunn’n kaw se’n kinye è ke karé loo toon’t jêke^. 
LUK.17.35	Kêm ndɔn’t nè nga loo ke dinyege joo ndai à uri nyan loo karé ɓaa, d’a kɔse njè ke karé seen kunn’n kaw se’n le kinye è ke karé loo ndann’t jêke^. [ 
LUK.17.36	Kêm ndɔn’t nè nga, loo ke dingemge joo à ndai rai kule kêm ndɔr’t ɓaa, d’a kɔse njè ke karé seen kunn’n kaw se’n kinye è ke karé loo ndann’t jêke^.]
LUK.17.37	Njékuwe-gir-Jésuge dejii edi nè:
LUK.17.37	– Kuwe-ɓee, ké à è loo ke ra’t wa?
LUK.17.37	E tel ile de dè’t ede nè:
LUK.17.37	– Loo ke yo nyan tò tutu ɓaa, è loo’n nè á malge à an-in nan ke tutu som-som.
LUK.18.1	Jésu unn gos nyan karé le tɔje’n de rebe kɔje tà se Nube dɔ-dɔ anje kade kêm de tête mann. 
LUK.18.2	E ede de ede nè:
LUK.18.2	– Njègang-rebe-tà karé ndi kêm ɓee karé’t bè. Doo nè nga ile koje dè Nube’t lé a, an doo-made’n ke nyan lé a tɔ. 
LUK.18.3	Njèkei-kinge karé bè ndi kêm ɓee’t nè nga tɔ. Dɔ-dɔ è ree ra njègang-rebe-tà nè nga ede’n ede nè: «I gɔl tà ke tò dann jé’t se njèkɔse se’m tà ade’m.» 
LUK.18.4	Njègang-rebe-tà nè inye tà nè nga ade kur’n heb ɗak tede è ndige le gɔl lé. Nè go’t gugu, è tam kêmn’t ede nè: «Kerɔte kuwe, man nga m’ile koje dè Nube’t lé a, m’an doo-made’m ke nyan lé a tɔ. 
LUK.18.5	Nè né è bè géa, njèkei-kinge nè nga ɔge’m taa kebe. Gir’n ke nè á, m’a m’gang’n rebe tà le’n le kade tel ree ndɔje’m gugu lé ta.»
LUK.18.6	Kuwe-ɓee tel tam ede nè:
LUK.18.6	– Uri mbi si maje ooi tà le njègang-rebe-tà ke se go rebe’n lé nga. 
LUK.18.7	Ké Nube à gang rebe tà le njé le’n ke è ɔr de unde de se ninn’n ke tooi tànn’t lêkê-lêkê kada a, ndɔ a nga lé wa? Né à ngine mbɔr géa, ké à nal ra nyan tede le de wa? 
LUK.18.8	Man m’ede sei ndàt, à in kalang le gang rebe tà le de kuwe. Nè loo ke man ke m’ee Ngonn doo m’a m’tel ree nga, ké m’a kinge njé ke undei kêm de dèm’t se dè Nube’t dè nang nè kuwe wa?
LUK.18.9	Nja karé bè, Jésu unn sertà karé ɔje’n dè dooge ke d’an ra de ke njéra nyan danné sêwge tàkum Nube’t a, d’an made dege ke rang ke nyan lé ede nè:
LUK.18.10	– Ndɔ karé bè dooge joo in-in awi kêm kei le Nube le kɔje se’n tà. Dooge ke joo nè nga, è ke karé è Pharisien a, è ke karé è njètaa tir a tɔ. 
LUK.18.11	Pharisien nè nga ɔse nang in nda dɔ mbeng, ɔje tà se Nube kêmn’t ede nè: «Hei! Nube, m’rai oiyo tede man m’ee tite gute dooge ke ei njéɓog-ge a, njéra nyan danné sêwge lé se njésang dinyege le made dege lé a tɔ. M’rai oiyo tede man tite njètaa tir ke nda nè nga lé a tɔ. 
LUK.18.12	Man m’ɔge kêm ɓo nja joo kêm ndɔ ji sejimute’t a, nyan malang ke m’inge nga, ke nè á è dɔg ɓaa, m’unn tà karé m’adi a tɔ.» 
LUK.18.13	Njètaa tir nga ɔse nang in nda dɔ gugu nú, è ndige kɔr kum’n kan’n loo ke dɔ lé a tɔ. Nè è unde kàde’n se ji’n ɗi ede nè: «Hei! Nube, ade kêmi tin mbit dèm’t tede man m’ee njèkaiya.» 
LUK.18.14	Man m’ede sei ndàt, loo naje’n goto, doo nè nga d’ɔr tà dènn’t pa ɓita tel aw kêm kei le’n ɓai. Nè Pharisien nè nga tà uwe dè’n. Nanan ke unde dè’n dɔ ɓaa, d’a d’ade dè’n à è nang, nanan ke ule dè’n ɓaa, d’a d’unn’n kunde’n dɔ ɗáng ɓai.
LUK.18.15	Ndɔ karé bè, dooge reei se ngannge ke ndêin-ndêin ra Jésu’t le kade ile ji’n dè de’t tɔr’n ndu’n dè de’t tɔ. Loo ke njékuwe-girnge an-in bè ɓaa, ei in-in se njé ree se ngannge nè nga. 
LUK.18.16	Jésu ɓar ngannge nè nga ke rann’t ede nè:
LUK.18.16	– Inyei loo adi ngannge reei ram’t m ilei de kage lé. Tede Konɓee le Nube nga è le njé ke tooi asinan se de bè. 
LUK.18.17	Man m’ede sei ndàt, nanan ke ndige kade Nube on ɓee dènn’t titeke ngannge ke ndêin bè rai lé ɓaa, à um nan’t bɔk se Nube ndan lé.
LUK.18.18	Doo ke bò le Juipge karé ree ra Jésu’t deje’n ede nè:
LUK.18.18	– Njèndó dooge nyan, i njè maje kɔr njêt, ké m’a ra bain á le kinge’n ndikumgajer se non nga wa?
LUK.18.19	Jésu tel deje’n ede nè:
LUK.18.19	– Ké bain á i ɓar’m doo ke maje ɔr njêt wa? Doo ke maje ɔr njêt karé géa goto, nè Nube kuwe karé luk-luk á maje ɔr njêt. 
LUK.18.20	I ger nyange ke Nube unn’n ndu’n le kade dooge rai éké dooge rai lé nga ɓá. Ei á tooi nè: «I a sang dinye le doo-madi lé a, i a tɔl doo lé, i a ɓog lé, i a tête tà kunde tà doo’t lé a, i a kile koje dè njékojige’t a tɔ.»
LUK.18.21	Doo nè nga tel ede Jésu ede nè:
LUK.18.21	– M’an dè ndukunnge nè malang sêw-sêw mari se basa’m sár ɗarinè.
LUK.18.22	Loo ke Jésu oo tà le doo nè bè ɓaa, è ede’n ede nè:
LUK.18.22	– Nyan karé nain kade i ra ɓai. Aw ige nyange lei mbak inye nar’n i nobo njéndooge ɓaa, i a kinge nyanbaw ra Nube’t nú ɓai. Aw i ra nyange nè pa ɓita i tel i ree unn rebe goom’t ɓai.
LUK.18.23	Nè loo ke doo nè nga oo tàge nè bè ɓaa, wur’n gang mbann tede è baw-nyankinge. 
LUK.18.24	Loo ke Jésu an’n bè ɓaa, è tam ede nè:
LUK.18.24	– Tur ngain le kade njényan kingege umi nan’t bɔk se Nube. 
LUK.18.25	Le kade lugman ur kêm bolè libri’t tee nga è nyan ke tur ngain lé, nè le kade baw um nan’t bɔk se Nube nga è nyan ke tur ngain.
LUK.18.26	Njé ke ooi tà nè nga ei tami edi nè:
LUK.18.26	– Ke nè á è bè ɓaa, ké nan á d’asekum kaje’n ta wa?
LUK.18.27	Jésu ile de dè’t ede nè:
LUK.18.27	– Nyan ke dooge asikum rai lé nga, Nube asekum ra.
LUK.18.28	Pierre unn tà deje Jésu ede nè:
LUK.18.28	– An! jè nga, j’inye nyankinge jé malang j’unn rebe gooi’t, ké ndɔn’t le jé à è ri wa?
LUK.18.29	Jésu ede de ede nè:
LUK.18.29	– Man m’ede sei ndàt, ke nè á doo karé inye ɓee koje’n éké neen’n, éké ngakonnge, éké njékojennge, éké ngannenge tede le kule ra’n gir Konɓee’t le Nube ɓaa, 
LUK.18.30	à inge nyange ngain dum nyange malang ke è inye kêm ndɔ ke ɗarinè a, à inge ndikumgajer se non kêm ndɔ ke à ree a tɔ.
LUK.18.31	Jésu ɓar njékuwe-girnge ke dɔg-gidé-joo rann’t ede de ede nè:
LUK.18.31	– An-in! j’à j’awi ke kêm ɓee-bò ke Jérusalem. Nyan malang ke njéribe-dè-tàge ke tà Nube’t ndangi kêm magtubge’t ɔji dè’m man ke m’ee Ngonn doo nga aw loon’t deĵ. 
LUK.18.32	Man nga d’a d’ule’m ji girkoje dooge ke ei juipge lé. Dé nè nga d’a d’ule mbe dèm’t, d’ade taje’m a, d’a tibe yor kum’t, 
LUK.18.33	d’a tunde’m se ndêin jap-jap a, d’a tɔl’m a tɔ. Nè ndɔ ke njèkon’t mute ɓaa, m’a m’unde loo tee dann njé ke koo’t.
LUK.18.34	Nè njékuwe-gir-Jésuge geri gir tà nè nga lé tede è tà ke tò mek.
LUK.18.35	Nain ngɔr kade Jésu tee kêm ɓee ke Jéricho. Njèkumtɔ karé bè ndi nang ngang rebe’t à kɔ nyan. 
LUK.18.36	E oo ká nja dooge ɓar. E deje njé ke ndai kɔtenn’t ede nè:
LUK.18.36	– Ké ri ra nyan wa?
LUK.18.37	Dooge teli ileii dè’t edi nè:
LUK.18.37	– E Jésu ke Nazareth á ndi à dese.
LUK.18.38	Loo ke è oo bè ɓaa, è tam tà se ndu’n ke bòi ede nè:
LUK.18.38	– Jésu ngonnkà David, an kumndoo le’m kɔkrɔ karè.
LUK.18.39	Njé ke ɔri non Jésu in-in se njèkumtɔ nè nga, ndángii edi nè:
LUK.18.39	– Ebe’t.
LUK.18.39	Nè njèkumtɔ tam se ndu’n ke bòi beng ke kété kété ede nè:
LUK.18.39	– Ngonnkà David, an kumndoo le’m kɔkrɔ karè.
LUK.18.40	Jésu tel nda nang gek. E unn ndu’n ade dé ree se njèkumtɔ nga rann’t. Loo ke njèkumtɔ ree ngɔr ke ra Jésu’t ɓaa, è deje’n ede nè:
LUK.18.41	– Ké i ndige kade m’ra ri m’adi wa?
LUK.18.41	Njèkumtɔ tel ile jésu dè’t ede nè:
LUK.18.41	– Kuwe-ɓee, ade kum’m tel an loo gugu.
LUK.18.42	Jésu tel ile njèkumtɔ dè’t ede nè:
LUK.18.42	– Maje kade kumi tel teen ade an loo. I aje ɓá tede takul kêmi ke unde dèm’t.
LUK.18.43	Ke loon’t nè kuwe kum njèkumtɔ teen ade an’n loo ule’n ndubra dè Nube’t a tɔ. Loo malang ke Jésu aw tutu nga, njèkumtɔ nè aw se’n nan’t-nan’t. Loo ke kosdooge malang an-in bè ɓaa, ei géa, unni gir kule ndubra dè Nube’t tɔ.
LUK.19.1	Jésu unde kêm ɓee ke Jéricho se nja’n dɔ gang. 
LUK.19.2	Doo karé bè ke è baw ndi kêm ɓee’t nè nga. Ri’n nè Zachée. E ngar le njétaa tirge. 
LUK.19.3	Zachée sang rebe le kan ké nan á è Jésu nga wa? Nè è asekum kan’n lé tede doobulege d’utu’n loo tede è doo ke gɔje. 
LUK.19.4	E an-in ngɔde-ngɔde aw al ndi dè kage koté’t non Jésu’t kété le kan’n tede à dese se rebe ke rann’t. 
LUK.19.5	Loo ke Jésu ree tee rann’t ngɔr ɓaa, è unn kum’n dɔ ɓar Zachée ede’n ede nè:
LUK.19.5	– Zachée, i rise nang kalang tede gar-gar m’a m’ndi kei lei ɓila.
LUK.19.6	Zachée rise nang kalang aw se Jésu kêm kei le’n, ra’n mba se ranel. 
LUK.19.7	Loo ke dooge malang an-in bè ɓaa, unni gir murin tà edi nè:
LUK.19.7	– Doo nè nga aw kêm kei le doo ke njè ra majelé tá taa kebe tutu.
LUK.19.8	Zachée in nda dɔ non Kuwe-ɓee’t ede’n ede nè:
LUK.19.8	– Njèdum dè nyange malang, man m’kai nyange ke m’inge danné loo joo, m’ade è ke karé njéndooge. Loo ke m’banm doo m’taa nyan le’n ɓaa, m’tel m’ade’n made dè’t loo sɔ.
LUK.19.9	Jésu tel ede Zachée ede nè:
LUK.19.9	– Ɓila njé ke kêm kei lei uwei è ke è njèkaje de nga ke ra de’t, tede è nè géa è ngonnkà Abraham tɔ. 
LUK.19.10	Man ke m’ee Ngonn doo nga, m’ree le sang njé ke ndemi osoi kɔke le tel se de ke ra Nube’t.
LUK.19.11	Dooge uri mbi de ooi tà le Jésu. Loo ke è an titeke d’ur mbi de d’oo tà le’n ɓaa, è unn sertà karé ke rang ede de tede nain ngɔr kade à tee Jérusalem. Dooge nè giri kêm de’t edi nè nain ngɔr ɓaa Konɓee le Nube ayé kunde loo tee pan ta. 
LUK.19.12	E ede de ede nè:
LUK.19.12	– Doo karé bè girkoje le’n è ngar. E ndi dè njann’t tchên le kin kaw kêm ɓeekon ke heb’t le kade ngar karé ke bò unde’n ngar nú ɓita à tel ree ɓai. 
LUK.19.13	E ɓar ngann njéndige le’n dɔg ade reei ingeii. E nobo de karé-karé malang nar kule ke ndɔ aru, ede nè: «Awi se nar nè i ndogoi nyan i turi gir sár kade m’ree m’inge’n sei.» 
LUK.19.14	Nè njé ke kêm ɓeekon’t le ngonn-ngar nga d’ɔr’n njêt. Dé d’ɔr dooge d’ule de goon’t d’ede nè: «Jè ndige kade è nè on jè lé.» 
LUK.19.15	Loo ke d’unde’n ngar ɓá ɓaa, è tel ree ɓéee. E ade dé ɓar ngann njéndige le’n ke è ade de nar nga. E ndige le ger gir nyan ke dé ra se nar nè nga tɔ. 
LUK.19.16	Ngonn njèndi le’n ke desêin ree rann’t ede nè: «Ngar, nar ke i ade’m nga, m’inge made dɔg dè’t.» 
LUK.19.17	E tel ile ngonn njèndi nè dè’t ede nè: «Oiyo, i ngonn njèndi ke kanm, i tɔse kumi dè nyan ke ndêin bè ke m’um jii’t. Gir’n ke nè á m’a m’undei ngar le ɓeege dɔg.» 
LUK.19.18	Ngonn njèndi ke njèkon’t joo ree ra ngar’t ede’n ede nè: «Ngar, nar ke i ade’m nga, m’inge made mi dè’t.» 
LUK.19.19	Ngar tel ede ngonn njèndi nè ede nè: «I géa m’undei ngar dè ɓeege gir mi tɔ.» 
LUK.19.20	Ngonn njèndi ke njèkon’t mute ree rann’t ede’n ede nè: «Ngar, an nar lei ke ade’m nga, m’ndêm se tà kubu ɓar-ɓar m’ule m’ɓɔyɔ. 
LUK.19.21	Man m’ra titeke bè tede m’ɓeli a, tede i doo ke manni ate ngain a tɔ. Nar ke i um loo ɓɔyɔn’t lé géa, aw ɔr a, ko ke i á i dubu lé géa, aw loon’t uje a tɔ.» 
LUK.19.22	Ngar tel ile ngonn njèndi nga dè’t ede nè: «I ngonn njèndi ke majelé, man m’gangtà dèi’t se go tà ke tee tài’t kuwe. I ger’m ke doo ke mann’n ate ngain ke ɔr nar loo ke è ɓɔyɔ nar tutu lé a, ke doo ke uje ko loo ke è dubu ko tutu lé a tɔ. 
LUK.19.23	A ɓaa, ké bain á inye nar le’m ji dooge’t ade turi gir lé wa? Ke nè á ndɔ ke i ra titeke bè ɓaa, bainléa ɓila m’a m’inge mann’n dè’t.» 
LUK.19.24	Go’t gugu ngar nè nga ede njé ke ndii kɔtenn’t ede nè: «Uwei n’ee i taai nar ke jiyé’t adi madé ke aw se nar kule ke ndɔ aru nè nga dè made’t le’n.» 
LUK.19.25	Dé tel d’ede’n d’ede nè: «Doo nè nga aw se nar kule ke ndɔ aru jinn’t ɓá.» 
LUK.19.26	Kuwe ngann njéndige nè tel ede de ede nè: «Man m’ede sei ndàt, doo ke nyan tò jinn’t á d’a d’ade’n made dè’t. Doo ke nyan è jinn’t ndêin bè ɓaa, è ke ndêin bè nè kuwe d’a d’uwe’n taa jinn’t kɔke. 
LUK.19.27	Njébange le’m ke ndigi kade m’on de lé nga, i tuwei de i reei se de ndá’t, i tɔli de tàkum’t nè.
LUK.19.28	Loo ke Jésu ede de tàge nè bè ɓá ɓaa, è oso non de’t kété aw kum’n ke ɓee-bò ke Jérusalem.
LUK.19.29	Nain ngɔr kade Jésu tee kêm ɓee ke Bethpagé se ɓee ke Béthanie. Ɓeege nè nga tooi kɔte mbal ke kagege ke ri de nè olivier ndai tutu. Jésu ɓar njékuwe-girnge joo ule de kété ede nè:
LUK.19.30	– Awi kêm ɓee ke tò non jéi’t kété non. Loo ke sei a teei kêm ɓee’t nè nga ɓaa, sei a kingei ngonn koro ke dé dɔ’n dè bel’t. Ngonn koro nè nga ndɔ karé bè doo in dènn’t lé ɓai. I tutii, i ndɔrii i reei se’n adi man. 
LUK.19.31	Ke nè á doo karé deje sei ede nè: «Ké bain á i tutii wa?» ɓaa, sei edii nè: «E Kuwe-ɓee á aw ndoo’n le kin dènn’t.»
LUK.19.32	Loo ke njékulege awi ɓaa, ei ingei ngonn koro nga deĵ tite kum ke Jésu ede’n de kété nga tɔ. 
LUK.19.33	Loo ke dé d’unn gir le tutu koro nè nga ɓaa, kuwege deji de edi nè:
LUK.19.33	– Ké bain á sei tuti ngonn koro nè nga wa?
LUK.19.34	Njékuwe-gir-Jésuge ke joo nè nga tel ilei de dè’t edi nè:
LUK.19.34	– E Kuwe-ɓee á aw ndoo’n le kin dè’t.
LUK.19.35	Dé ree se ngonn koro nga d’ade Jésu. Dé tɔr kubuge le de ke bòi yul dé labe gide ngonn koro’t nè ɓá ɓaa, d’ade Jésu in ndi dè’t. 
LUK.19.36	Ka-rebe ke Jésu à njiye’n nga, dooge tɔri kubuge le de ke bòi yul-yul labi tutu le ɗɔi’n. 
LUK.19.37	Loo ke nain ngɔr kade Jésu tee kêm ɓee-bò ke Jérusalem se rebe ke in dè mbal ke kage olivierge ndai tutu nga ɓaa, kos njékuwe-girnge malang rai ranel. Taɓai ei unni gir piti Nube se ndu de ke bòi beng tede nyankɔbege ke Jésu ra ade an-in edi nè:
LUK.19.38	– Maje kade Kuwe-ɓee Nube tɔr ndu’n dè ngar ke è kuwe ule’n. Jè j’inge kêmlom ke ra Nube’t. Gir’n ke nè á jè j’ule’n ndubra dènn’t dè nang nè.
LUK.19.39	Pharisienge ke nange dann kosdooge ke ndai loon’t edi Jésu edi nè:
LUK.19.39	– Njèndó dooge nyan, in se njékuwe-girige ade ebi’t ndêin.
LUK.19.40	Jésu tel ile de dè’t ede nè:
LUK.19.40	– Man m’ede sei ndàt, ke nè á dé nè d’ebe’t géa, kɔr herge kuwe à rai nyan beng-beng ɓai.
LUK.19.41	Loo ke Jésu an dè ɓee-bò ke Jérusalem ngɔr ɓaa, è non se mann-non kumn’t tede nyan ke à tee dè dooge ke kêm ɓee’t nè nga. 
LUK.19.42	E tam ede nè:
LUK.19.42	– Sei dooge ke Jérusalem géa, ke nè á ndɔ ke kum si gang dè rebe nyan ke ɔje dè kêmlom’t nè nga ɓaa, à è bè lé ɓai. Nè ɗarinè ɓaa, asenan’t ade sei lé ta, tede nyan nè nga ɓɔyɔ ra’n kák tàkum si’t. 
LUK.19.43	Kêm ndɔge ke à reei, njébange le si à an-in dè si king-king; d’a d’uje bolè gan’n dè si a, d’a mbusu sei nják-nják a tɔ. 
LUK.19.44	D’a d’ide sei nduju reend-reend a, d’ade tɔse kuberi herge ke undei keige palang-palang tɔr kɔke m karé bè géa à nain dè made’t dɔ lé. D’a ra sei titeke bè tede din ke Nube din sei nga kum si gang dè’t lé sár.
LUK.19.45	Jésu aw gate-loo ke kêm kei le Nube. E unn gir rɔ njéra gatege ede de ede nè:
LUK.19.46	– Magtub le njéribe-dè-tàge tami edi nè: «Kei le’m nga è kei ke dooge ɔji se’m tà. Nè sei ɓaa, i telii ke loo kebe nan le njéɓog-ge.»
LUK.19.47	Jésu ndó dooge nyan kêm kei le Nube se ndɔ karé-karé malang. Maw njékuje nyan-mesege se njékɔrgir gute-nduge a, se dooge ke kum de unju sangi le kade dé tɔl’n. 
LUK.19.48	Nè ei geri nyan ke kum ra le tɔl’n lé tede kosdooge malang uri mbi de ke rann’t tchên le koo’n tà le’n.
LUK.20.1	Ndɔ karé bè, Jésu ndi ndó dooge nyan a, ile mber Tà ke Maje kêm kei le Nube a tɔ. Maw njékuje nyan-mesege se njékɔrgir gute-nduge undei loo teei pan se dooge ke kum de unju ɓaa, ei deji Jésu edi nè:
LUK.20.2	– Ede jè, ké tɔgmong ke bain á i ra’n nyange nè nga wa? Ké nan á unn ndu’n adi kade i ra nyange nè nga titeke bè wa?
LUK.20.3	Jésu tel ile de dè’t ede nè:
LUK.20.3	– Man géa, m’a m’deje sei tà karé tɔ. Edi man. 
LUK.20.4	Ké nan á unn ndu’n ade Jean kété á ule’n dooge manné njonm wa? Ké ndukunn nè nga in ra Nube’t éké in ra dooge ke dè nang nè karè wa?
LUK.20.5	Nè dé kɔte nan tà dann de’t d’ede nè:
LUK.20.5	– Ke nè á jè tami j’edi nè ndukunn nè nga in ra Nube’t ɓaa, n’a n’tel deje jéi kede nè: «A ɓaa ké bain á sei taai tà le Jean nga lé wa?» 
LUK.20.6	Ke nè á jè tami j’edi nè: «Ndukunn nè nga in ra dooge ke dè nang nè karè» ɓaa, dooge malang à tilei jéi se kuberi her tɔli jèi, tede dooge malang geri kêm de’t mbak titeke Jean è njèribe-dè-tà ke tà Nube’t.
LUK.20.7	Gir’n ke nè á d’ile’n Jésu dè’t d’ede nè:
LUK.20.7	– Jè ger doo ke njèkunn ndu’n kade Jean ule’n dooge manné njonm nga lé.
LUK.20.8	Jésu tel ede de ede nè:
LUK.20.8	– A ɓaa man géa, m’a m’ede sei doo ke njèkunn ndu’n kade m’ra’n nyange nè ndan lé tɔ.
LUK.20.9	Go’t gugu Jésu unn sertà nè ede dooge ede nè:
LUK.20.9	– Doo karè bè uwe ndɔr nduu. E ɓar njéra kulege um kule’n ji de’t ɓaa, è inye ɓee le’n aw ɓeekon ke rang’t ade kur’n heb ɗak. 
LUK.20.10	Loo ke ndɔ kuje kann nduu ase ɓaa, è ɔr ngonn njèndi le’n ule’n ra de’t ede nè: «Adi man kann nduu ke le’m ke ɔje dè’m.» Nè njéra kule kêm ndɔr nduu’t in-in ke ra ngonn njèndi’t nè tundei a, rɔi adi tel ji’n karè ɗáng-ɗáng. 
LUK.20.11	Kuwe-ndɔr nduu nè nga tel ɔse ngonn njèndi le’n ke rang ule’n ra de’t ɓai. Nè njéra kule kêm ndɔr nduu’t in-in se ngonn njèndi nè ilei rasɔl dènn’t tundei a, rɔi nin ade tel ji’n karè ɗáng-ɗáng tite made’n ke kété taɓai. 
LUK.20.12	E ɔr ngonn njèndi ke njèkon’t mute ule’n ra de’t kuwe ɓai. Dé njéra kule kêm ndɔr nduu’t nè nga d’in se ngonn njèndi nè dé tunde’n ngain d’ade’n dò, dé ndɔr’n d’ile’n ngang loo’t nata. 
LUK.20.13	Loo ke kuwe-ndɔr nduu nè an bè ɓaa, è deje ra’n ede nè: «Ké ri á m’a ra wa?» E tam kêmn’t ede nè: «M’a m’ule se ngonn kêm’m ke m’tár’n kuwe tá ta. Loo ke d’a d’an’n ɓaa, bainléa d’a d’ile koje dènn’t.» 
LUK.20.14	Nè loo ke njéra kule kêm ndɔr nduu’t nè nga an-in nin ɓaa, ei unni gir kɔti nan tà edi nè: «An-in! njèkɔi nyan-ndube ke ndɔ ke rang nga aw nè. I reei ade jè tɔlii ɓaa, ndɔr nduu nè nga à tel k’ee nyan-ndube le jéi jèi kuwe.» 
LUK.20.15	Loo ke dé tam bè ɓá ɓaa, d’in ke rann’t d’uwe’n dé ndɔr’n d’aw se’n ngang loo’t nata, dé tɔl’n kɔke. Ké ri á kuwe-ndɔr nduu nè à ra se dooge nè nga ɗarinè ta wa? 
LUK.20.16	E à aw se ra’n kêm ndɔr nduu’t le kade dé tɔl njéra kulege ke kété kɔke. Taɓai è à um kule’n ji njé ke rang’t le kade d’an dè sêw-sêw.
LUK.20.16	Loo ke dooge ooi tà nè nga bè ɓaa, ei tami edi nè:
LUK.20.16	– Ḿ-m̀, nyan ke bè à tee ndan lé.
LUK.20.17	Nè Jésu mer de an de gerer ɓaa deje ede nè:
LUK.20.17	– A ɓaa tà ke jè tutei kêm Magtub’t le Nube ke tam ede nè:
LUK.20.17	«Kuberi her ke njékunde keige ilei piring kɔke nga,
LUK.20.17	tel kuberi her ke njèkade loo rɔte dè kum kei ndi tà nan’t maje» nga,
LUK.20.17	ké gir’n ke get è ri wa?
LUK.20.18	Nanan ke oso dè kuberi her’t nè nga ɓaa, ra’n à tête ɗêk-ɗêk. Nanan ke kuberi her nè oso dènn’t ɓaa, à yide’n nduju reend-reend a tɔ.
LUK.20.19	Njékɔrgir gute-nduge se maw njékuje nyan-mesege sangi rebe le kade d’uwe Jésu ke loon’t nè, nè ei ɓeli kum dooge. Ei geri se kêm de mbak titeke tà ke è tam nè nga ɔje dè de n’ei kuwe.
LUK.20.20	Unn gir kêm ndɔn’t nè nga, njékɔrgir gute-nduge se maw njékuje nyan-mesege an-in dè Jésu dɔ-dɔ. Dé ndige le kule’n ji tɔgmong’t le César, ngar ke bò ke ɓeekon ke Rome, le kade gangtà dènn’t. Gir’n ke nè á d’ɔr’n dooge ke njéra gosge se go ngein d’uge de se nar le kade ndoin tà Jésu se tà deje. 
LUK.20.21	Njéra gosge nè nga deji Jésu edi nè:
LUK.20.21	– Njèndó dooge nyan, jè ger titeke tà tami se nyan ke i ndó dooge è se dè naje’n kuwe. Jè ger mbak titeke i ndête kum doo karé bè tede nyankinge’n éké girkoje le’n lé. Nè tà ke i ndó dooge ɔje dè rebe ndikumgajer le Nube nga è ngarankum tà kuwe. 
LUK.20.22	Jè deji le kade ede jè, ké gute-ndu le jé inye loo ade jè le kade j’ade tir ngar César éké ɔge jè kade’n tir wa?
LUK.20.23	Nè Jésu ger loo kede-gos le de mbak ɓaa, è tel deje de ede nè:
LUK.20.24	– I tɔji man sile karé adi m’an. Ké dè nan éké ri nan á dé ndang tutu wa?
LUK.20.24	Dé d’ile’n dè’t d’ede nè:
LUK.20.24	– Dè doo ke dé ndang tutu nga, è dè César a, ri doo ke dé ndang tutu nga géa, è ri César a tɔ.
LUK.20.25	Jésu tel ede de ede nè:
LUK.20.25	– Né è bè ɓaa, adi ngar César nyan ke ɔje dè ngar César a, adi Nube nyan ke ɔje dè Nube a tɔ.
LUK.20.26	Dé d’ase kuwe’n se tà dè tàge le’n ke è tam non kosdooge nè nga lé. Dé tel tam tà karé ke rang gugu lé tede tà ke Jésu ede de nè nga ade tà ige de sêl.
LUK.20.27	Juipge ke nange ke dé ɓar de Saddusienge reei ingei Jésu. Saddusienge nga, ei njé tam kede nè: doo à kunde loo tee dann njé ke koo’t ndan lé. Dé d’ede’n d’ede nè:
LUK.20.28	– Njèndó dooge nyan, Moise ndang tà nè ade jéi ede nè: «Loo ke dingem se dinye taai nan nè oji ngonn lé ɓai á dingem wei ɓaa, maje kade ngokon’n ke ndêin taa dinye nè unde’n gute ngokon’n ke wei.» 
LUK.20.29	Kété ngakon nange ji sejimute ndii tutu. E ke ngatɔg le de taa dinye nè è wei anje koje ngonn. 
LUK.20.30	Ngokon’n ke girn’t taa dinye nè nga tɔ, nè è géa wei anje koje ngonn tɔ. 
LUK.20.31	Ngokon de ke njèkon de’t mute taa dinye nè gute de’t. Nè è géa wei mbeng kɔke anje koje ngonn tɔ. Titeke bè á, dé malang dé taa dinye nè nga d’ade nan gute-gute nal koje’n ngonn. 
LUK.20.32	Loo tɔl tà’n ɓaa, dinye nè nga géa wei tɔ. 
LUK.20.33	I njèndó dooge nyan, jè deji le kade ede jè ndàt, loo ke dooge à undei loo teei dann njé ke koo’t nga, ké nan á è ngaw dinye nè ke get wa? Tede dé ji sejimute mbak dé taa’n ke dinye le de.
LUK.20.34	Jésu tel ile de dè’t ede nè:
LUK.20.34	– Dingemge se dinyege taai nan éké d’ade taai nan loo ke ndii kumgajer ɓai. 
LUK.20.35	Nè dooge ke d’an de asikum kundei loo teei dann njé ke koo’t kawi loo ndikumgajer’t sár se non ndɔ ke rang nga, d’a taa nan lé. 
LUK.20.36	Yo asekum ɓar ri de gugu lé ta tede à tooi asinan se dooge ke danrán bè. Loo ke ei undei loo teei dann njé ke koo’t ɓá ɓaa, ei ngannge le Nube kuwe. 
LUK.20.37	Tà ke ɔje dè kunde-loo-tee le dooge dann njé ke koo’t nga, ndɔ ke Moise ɔr gir kété loo ke è an’n por dè ngonn kage ngarr’t. Gir’n ke nè á è ɓar’n «Kuwe-ɓee Nube le Abraham se Isaac se Jacob.» 
LUK.20.38	Nube nga è Nube le njé ke weii lé, nè è Nube le njé ke ndii kumgajer tede Abraham se Isaac se Jacob, ei mbak ei dooge ke ndii kumgajer tàkum Nube’t.
LUK.20.39	Njé ke nange ei njékɔrgir gute-nduge unni tà tami edi nè:
LUK.20.39	– Njèndó dooge nyan, i ger kile de dè’t maje ngain.
LUK.20.40	Unn gir kêm ndɔn’t nè nga, doo karé géa ndige le tel deje Jésu tà gugu lé ta.
LUK.20.41	Jésu deje de ede nè:
LUK.20.41	– Ké bain á dé tam d’ede nè: Messie nga è ngonnkà ngar David wa? 
LUK.20.42	E ngar David géa tam kêm Magtub pa’t ede nè:
LUK.20.42	«Kuwe-ɓee Nube ede Kuwe-ɓee le’m ede nè:
LUK.20.42	I ndi dè jikonm’t.
LUK.20.43	Kêm ndɔn’t nè nga, m’a tel njébange lei
LUK.20.43	ke nyan-sure-nja kum lei.»
LUK.20.44	Ngar David géa ɓar Messie ke Kuwe-ɓee le’n. A ɓaa ké Kuwe-ɓee le ngar David asekum tel k’ee ngonnkà’n titeke bain taɓai wa?
LUK.20.45	Kosdoo-bulege malang ndii uri mbi de tchên ooi tà le Jésu ɓaa, è ede njékuwe-girnge tàkum de’t malang ede nè:
LUK.20.46	– Kêm si dè ra si’t nè a kin-in ndaji nyanra le njékɔrgir gute-nduge. Dé nga, dé tule kubuge ke bòi yul-yul ringe’n á è ranel le de a, dé ndige kade dooge neri de ndá-loo kaskoge’t a tɔ. Dé ndige ndi kété non dooge’t kêm kei kebe nan’t a, loo ke dé ɓar de loo ra nan’t géa, dé reen dè loo ke kété non dooge’t a tɔ. 
LUK.20.47	Nè kêl karé dé njétoso kêm kei le njékei-kingege koto nyange le de ndát-ndát a tɔ. D’ɔje tà se Nube d’ade kur de heb ɗak le taa’n kum dooge. Dé nè nga tà ke d’a gang dè de’t ndɔ gangtà’t nga à dum dè le dooge ke rang malang.
LUK.21.1	Jésu an bawge sêw-sêw loo ke reei se nyan-nojege le de umi kêm sandu-nar’t se gonan-gonan. 
LUK.21.2	Go’t gugu è an njèkei-kinge ke njèndoo karé ree se sisi joo um kêm sandu-nar’t nè tɔ. 
LUK.21.3	Jésu ede de ede nè:
LUK.21.3	– Man m’ede sei ndàt, njèkei-kinge ke njèndoo nè ade nyan dum dè le njé ke rang malang. 
LUK.21.4	Tede njé ke rang malang nga, è tà-nyange ke al dè ji de á d’unn d’ade. Nè njèkei-kinge ke njèndoo nè nga, è nyan ke ɔje dè ngonm ra’n kuwe á è unn bere mbak ade non.
LUK.21.5	Loo ke njé ke nange tami tà ɔji dè kei le Nube ke d’unde se herge ke mbirin-mbin a, se nyange ke d’unde se ninn’n d’ade Nube nga ɓaa, Jésu ede de ede nè:
LUK.21.6	– E ke nè á è nyange ke sei oréi kum si dè’t ɗarinè. Nè ndɔ karé ke rang herge ke mbirin-mbin ke se an-in nè nga, d’ade jɔrè de nang bɔrɔr-bɔrɔr. Karé bè ke à nain dè made’t goto.
LUK.21.7	Dé tel dé deje’n d’ede nè:
LUK.21.7	– Njèndó dooge nyan, ké nyange nè nga à teei ndɔ ke ra’t wa? Ké ri á à tɔje jè ndɔ tee le nyange nè nga wa?
LUK.21.8	Nè Jésu ede de ede nè:
LUK.21.8	– Undei kumkunju dè ra si’t le kade dé sú kum si lé. Tede dooge bule à unni ri’m tam’n kedi nè: «E man nga kuwe á m’ee Krist.» «Ndɔ nain ngɔr.» I ndolèi go de lé. 
LUK.21.9	Loo ke sei a kooi tà rɔ ke dooge à rɔi nan a, kin ke dooge à in-in se nan a tɔ nga, adi ndil si tee an-in soin-soin lé. Gar-gar nyange nè nga à teei kété ɓita, nè ke loon’t nè kuwe à è ngei ndɔ kade dè nang nè tuju’n bere mbak lé ɓai.
LUK.21.10	Go’t gugu, Jésu tel ede de ede nè:
LUK.21.10	– Girkoje dooge ke karé à in-in se girkoje dooge ke rang a, ngar ke kêm ɓeekon ke karé à in se ngar made’n ke kêm ɓeekon ke rang’t a tɔ. 
LUK.21.11	Nang à yei ɓuk-ɓuk se looge ke nange gai-gai a, ɓo-bò se yo-kos à osoi se loo-loo a, nyange ke tooi ɓel ngain ke doo an ndɔ karé lé à undei loo teei kàde danran’t a tɔ. 
LUK.21.12	Nè kété ɓita kade nyange nè teei ɓai nga, d’a tuwe sei a, d’a ra kum si ndoo a, d’a d’ule sei ji ngar dè kei kebe nan a, d’ade ɓuku sei dangai’t a, d’ade kali sei kaw se si non ngar-ɓeege’t se non njékonɓeege’t a tɔ. D’a ra se si nyange nè nga titeke bè tede’m man. 
LUK.21.13	Loo ke ndɔn’t nyange nè malang à teei dè si’t titeke bè ɓaa, è ndɔ ke kanm kade ɔri go tà le’m man. Loo ke d’a kali sei kaw se si non ngar-ɓeege’t, se non njékonɓeege’t ɓaa, 
LUK.21.14	adi kêm si tò kekek dè tà ke sei uwei dè nja kété dè ɓengre si’t le taa’n dè si nga lé. 
LUK.21.15	Tede tà kumkunju ke m’a m’ule tà si’t nga, doo karé bè géa dann njébange’t le si asekum naje sei tà’t éké kile sei dè tà’t ndan lé. 
LUK.21.16	Njékoje sige se ngakon sige se njénojege le si se madesige géa à ulei sei ji njékonɓeege’t. D’a d’ade d’a tɔl njé ke nange dann si’t a tɔ. 
LUK.21.17	Dooge malang à ɔri sei njêt tede ri’m man ke m’ee Ngonn doo nga. 
LUK.21.18	Nè ke nè á Nube ndige lé ɓaa, bin dè si karé luk-luk géa à ɔr koso kɔke lé. 
LUK.21.19	Takul korè tà njak le si á d’a kaje’n nganrankum ra si.
LUK.21.20	Loo ke sei à kan-in njérɔge ke ɓeekon ke rang à gan-in dè ɓee-bò ke Jérusalem wàk ɓaa, è tà le kade i geri maje titeke nain ngɔr ɓaa, ɓee-bò nè nga à tel k’ee ndube kerɔte. 
LUK.21.21	Kêm ndɔn’t nè nga, maje kade dooge ke ndii kêm ɓeekon ke Judée an-in awi dè mbalge’t sangi loo ɓɔyɔ ra lé. Maje kade dooge ke ndii kêm ɓee ke Jérusalem undei loo teei awi kɔke a, njé ke ndii kêm ndɔrge walé nga, maje kade teli reei kêm ɓee’t lé a tɔ. 
LUK.21.22	Kêm ndɔn’t nè nga, Nube à gangtà dè kosdooge’t le’n tede kade tà ke dé ndang kêm magtub’t kété mari aw’n loon’t deĵ. 
LUK.21.23	Habi! à è kumndoo ngain tede le dinye ke njéndann ngannge se njé ke ngannge à ili mba kàde de’t ɓai kêm ndɔnge’t nè nga. Tede nyankêmkon ke bò à ra dooge ke kêm ɓee’t nè a, Nube à gangtà dè kosdooge ke kêm ɓeekon’t nè a tɔ. 
LUK.21.24	D’a tɔl njé ke nange se kuye kaskar a, d’ade tuwe njé karége kaw se de ɓer se looge gai-gai dann girkoje dooge’t malang. Girkoje dooge gai-gai à tubei ɓee-bò ke Jérusalem nang mbajer-mbajer sár kade ndɔ konɓee le de ase’n deĵ.
LUK.21.25	Nyange ke tooi ɓel ngain ke doo an ndɔ karé lé ɓai à undei loo teei kum kàde’t a, kum nan’t a tɔ. Dooge malang ke dè nang nè ɓel à unde de ndàt gang de kade tà ige de sêl. D’a d’an nyan karé ke kum ra lé tede mann ba-bò ke ule ade kɔr’n tal bungus-bungus a, tede ká’n ke ɓar ngain a tɔ. 
LUK.21.26	Loo ke dooge à giri dè nyange ke à reei dè nang nè bere mbak ɓaa, ɓel à tɔl de singling tede tɔgmong le nyange ke danrán à yei ɓuk-ɓuk. 
LUK.21.27	D’a d’an’m man Ngonn doo loo tel ree’t le’m dann bum’t se tɔgmong a, se ndubra a tɔ. 
LUK.21.28	Loo ke nyange nè à undei loo teei ɓaa, i ndii dè nja si’t a, ɔri dè si dɔ a tɔ, tede Nube à taa dè si ngɔr ta.
LUK.21.29	Go’t gugu Jésu unn tà karé tam ede nè:
LUK.21.29	– An-in! kage koté se gute kagege ke rang malang. 
LUK.21.30	Loo ke sei an-in mbi de unn gir kite lurr ɓaa, sei geri kêm si’t mbak titeke nganunge nain ngɔr. 
LUK.21.31	Loo ke sei a an-in nyange nè à undei loo teei kété titeke bè ɓaa, gar-gar sei a geri titeke Konɓee le Nube nain ngɔr ta. 
LUK.21.32	Man m’ede sei ndàt, nyange nè malang à undei loo teei kété ɓita girkoje le dooge ke ndii dè nang nè ɗarinè à gang ɗás ɓai. 
LUK.21.33	Danran se nang à udi se nel’n karè, nè tàge le’m à udi ndan lé.
LUK.21.34	Undei kumkunju dè ra si’t nè bainléa nyankuse éké nyankain ke ate se nyange gai-gai ke adi kêm dooge olé bɔt-bɔt à kadi ɓengre si wɔi darr, le kade ndɔ tel ree le’m man ke m’ee Ngonn doo nga ube sei nang bus lé. 
LUK.21.35	Ndɔ nè nga à tò tite gum ke an-in dè dooge malang ke ndii dè nang nè bere mbak king-king. 
LUK.21.36	I ndii dè nja si’t kekek. Ɔji tà se Nube dɔ-dɔ titeke bè á a ingei tɔg si le dum’n dè nyange ke à teei a, le kade i ndai garang non’m man ke m’ee Ngonn doo nga a tɔ.
LUK.21.37	Jésu ndó dooge nyan se ndɔge malang kêm kei le Nube. Nè loo ke ndɔ il ɓá ɓaa, è unde loo tee aw tò dè mbal ke kage olivierge ndai tutu. 
LUK.21.38	Loo ke loo ar yerer ɓá ɓaa, kosdooge malang reei som-som rann’t le koo tà le’n.
LUK.22.1	Ndɔ ra nan ke anje pululu ke dé ɓar’n Paque nain ngɔr. 
LUK.22.2	Maw njékuje nyan-mesege se njékɔrgir gute-nduge sangi gos ke le tɔl’n Jésu, nè dé ɓel kum kosdooge. 
LUK.22.3	Njè sú dooge ur kêm Judas’t ke ri tɔy’n nè Iskariot. Judas nga è è ke karé dann njé ke dɔg-gidé-joo’t. 
LUK.22.4	E aw inge maw njékuje nyan-mesege se maw le njérɔge ke ngonmi tà kei le Nube ɔje se de tà dè gos ke ayé ra le kule’n Jésu ji de’t. 
LUK.22.5	Dé ra ranel ngain taɓai d’unn ndu de le kade Judas nar ndêin. 
LUK.22.6	Judas ndige se de dè’t. E unn gir sang loo ke kanm le kule’n Jésu ji de’t mundu anje kade doobulege geri.
LUK.22.7	Ndɔ tɔl nyankulge ra’n Paque ke anje pululu ase ɓá ta. 
LUK.22.8	Jésu ɔr Pierre se Jean ule de ede nè:
LUK.22.8	– Ɔti awi uwei dè nja nyan ra nan Paque le kade j’usei.
LUK.22.9	Dé tel deje’n d’ede nè:
LUK.22.9	– Ké loo ke ra i ndige le kade j’uwe dè nja nyan ra nan nè nga tutu wa?
LUK.22.10	Jésu tel ede de ede nè:
LUK.22.10	– An-in! loo ke sei a kuri kêm ɓee-bò’t nga, a ingei dingem karé ke oto ku mann dènn’t. Kêm kei ke à aw tutu nga ɔri dè njà’n têr-têr awi se’n. 
LUK.22.11	Taɓai edi kuwe-kei edi nè: «Kuwe-ɓee le jé ule jè le kade jè deji ké kêm kei ke ra nè se jé jè njékuwe-girnge j’à j’use nyan ra nan Paque nga tutu wa?» 
LUK.22.12	Doo nè nga à tɔje sei kei ke bòi ke dè made’t dɔ. D’uwe dè nja nyan malang tutu ɓá. E kêm kei nè á sei a kuwei dè nyan ra nan Paque.
LUK.22.13	Loo ke d’ɔte d’aw ɓaa, d’inge nyange nè nga se loo’n-loo’n titeke Jésu ede’n de kété nga tɔ. Dé d’uwe dè nja nyan ra nan Paque.
LUK.22.14	Loo ke kàde ase ɓá ɓaa, Jésu se njékawkulege unni gir kuse nyan. 
LUK.22.15	E ede de ede nè:
LUK.22.15	– M’ndinge ra’m ngain le kade j’usei nyan nan Paque nè nan’t kété ɓita kade nyantosowur ra’m ɓai. 
LUK.22.16	Man m’ede sei ndàt, m’a tel kuse se si nyan ra nan Paque nè nga gugu ndan lé sár kade maje’n ɔr’n njêt kêm Konɓee’t le Nube.
LUK.22.17	Loo ke Jésu taa nyankain mann-nduu nè nga ɓá ɓaa, è ra Nube oiyo kété ɓita è tam ede nè:
LUK.22.17	– I taai umi pêrm-pêrm adi nan gute. 
LUK.22.18	Man m’ede sei ndàt, unn gir’n ɗarinè m’a kain mann-nduu nè nga gugu ndan lé ta sár kade Nube unde’n gir Konɓee le’n.
LUK.22.19	Loo ke è unn mapa nè ɓá ɓaa, è ra Nube oiyo kété ɓita uwe tête danné ade de ede nè:
LUK.22.19	– Mapa nè nga è danra’m ke m’a m’inye kade tede le si. I têti nan usei adi kêm si olé’n dèm’t.
LUK.22.20	Go’t gugu è taa nyankain mann-nduu nè nga ade de titeke è ra’n se mapa ede nè:
LUK.22.20	– Mann-nduu nè nga è mann-ra ke kige ke Nube mann’n ra’n takul mese’m ke d’a d’ade à an-in nang tede le si. 
LUK.22.21	Nè an-in! è ke njèkule’m ji de’t nga ndi se’m nan’t tà nyankuse’t nè. 
LUK.22.22	Loo naje’n goto, man ke m’ee Ngonn doo nga, m’a m’ɔte kaw se maje’n se go rebe nyan ke d’ɔje’n dè’m. Nè doo ke njèkule’m ji de’t nga à an ɓai!
LUK.22.23	Njékuwe-girnge unni gir deji nan tà dann de’t kuwe edi nè:
LUK.22.23	– Ké nan dann jéi’t ayé ra nyan titeke bè wa?
LUK.22.24	Tà naje ke ɔje dè doo ke d’a d’an’n ke doo ke bò dum dè njékuwe-gir-Jésuge oso tip dann de ei’t kuwe. 
LUK.22.25	Jésu ede de ede nè:
LUK.22.25	– Girkoje dooge gai-gai ke dè nang nè, ngar-ɓeege le de on-in de njanm-njanm a, njékan dè dege adi dé ɓar de njéra majege a tɔ. 
LUK.22.26	Maje kade sei i rai titeke bè dann si’t lé. Nè è ke è doo ke bò dum dè madennge nga, maje kade tel ra’n ke ngonn gir si. E ke è njékɔr non madennge nga, maje kade tel ra’n ke ngonn njèndi le si a tɔ. 
LUK.22.27	Bainléa dooge ei joo. E ke karé ndi tà table kuse-nyan’t a, è ke karé è njèkunn nyankuse ree’n a tɔ. Ké nan è doo ke bò dum made’n dann de ei ke joo nè nga wa? Ké è doo ke ndi tà table kuse-nyan’t nè lé wa? Man géa m’ndi dann si’t asenan se ngonn njèndi bè. 
LUK.22.28	Nè sei nga, ulei ra si ndibe se’m nan’t dann nyange ke nanm’t. 
LUK.22.29	Gir’n ke nè á m’uwe’n dè nja Konɓee m’ɔje’n dè si titeke Bɔ’m uwe’n dè nja Konɓee ɔje’n dè’m man nga tɔ. 
LUK.22.30	Titeke bè á sei a usei a, a an-in nyan a tɔ dè table’t kêm Konɓee’t le’m. Sei a ndii dè kutu-ngar’t le gangi tà dè girkà kosdooge ke dɔg-gidé-joo ke ei girkoje le Israel.
LUK.22.31	Go’t gugu Jésu ɓar Pierre ede’n ede nè:
LUK.22.31	– Simon, Simon, an! Nube inye loo ade Njè sú dooge le kade yei sei titeke dé yeii’n ko le kɔr’n yinge-dè’n gai bè. 
LUK.22.32	Nè man m’ɔje tà se Nube le kade kundekêm tchên lei tel wei soin lé. I nga, loo ke a kɔse wan tel ke ram’t ɓaa, ule dingem kêm ngakoinge’t.
LUK.22.33	Pierre tel ede Jésu ede nè:
LUK.22.33	– Kuwe-ɓee, m’uwe dè nja ra’m le kaw sei nan’t dangai’t éké le kwei sei nan’t a tɔ.
LUK.22.34	Jésu ede Pierre ede nè:
LUK.22.34	– Pierre, man m’edi ndàt, ɓila dann ndɔɔ nè kuwe kété ɓita kade kuren kunje non kɔkerɔ kon ɓaa, a i naje se rai dèm’t ase nja mute kede nè i ger’m lé.
LUK.22.35	Jésu tel deje njékuwe-girnge ede nè:
LUK.22.35	– Ké loo ke ndɔ ke m’ule sei anje kunn mbu-nar éké mbu-kɔnyan éké awi anje tule gabang nja si’t nga, ké nyan ri á nal sei wa?
LUK.22.35	Dé tel d’ile’n dè’t d’ede nè:
LUK.22.35	– Nyan karé géa nal jè lé.
LUK.22.36	Jésu ede de ede nè:
LUK.22.36	– Nè ɗarinè ɓaa, nanan ke aw se mbu-nar éké mbu-kɔnyan le’n ɓaa, maje kade unn jinn’t a, nanan ke aw se kuye kaskar lé ɓaa, maje kade ige kubu le’n ke bòi yul inye nar’n ndogo’n kuye kaskar karé pa ɓita. 
LUK.22.37	Man m’ede sei ndàt, tà nè ke dé ndang kêm Magtub’t d’ɔje’n dè’m d’ede nè: «Dé tute’n nan’t se njékaltà tà gute-ndu’t» nga, gar-gar à aw loon’t deĵ.
LUK.22.38	Njékuwe-gir-Jésuge teli edii edi nè:
LUK.22.38	– Kuwe-ɓee, kuye kaskar joo tò ji jé’t laa.
LUK.22.38	E tel ede nè:
LUK.22.38	– E kuwe ase bè.
LUK.22.39	Go’t gugu Jésu unde loo tee aw dè mbal’t ke kage olivierge ndai tutu titeke è ra’n kété-kété. Njèkuwe-girnge ndolèi goo’n. 
LUK.22.40	Loo ke Jésu aw tee dè mbal’t ɓá ɓaa, è ede njékuwe-girnge ede nè:
LUK.22.40	– Ɔji tà se Nube dɔ-dɔ le kade osoi dann nyan sú’t lé.
LUK.22.41	Go’t gugu, è ɔr ra’n aw heb ɗêk. E ɔse keje’n nang ɔje tà se Nube ade koo’n tò mbɔr dum è ke kété ede nè:
LUK.22.42	– Bɔ’m, ke nè á i ndige ɓaa, ute nyankêmkon nè dèm’t kɔke ke rang. Nè né è bè géa, i ra nyan ke kêm’m man ndige lé, nè nyan ke kêmi á ndige.
LUK.22.42	[ 
LUK.22.43	Ke loon’t nè kuwe doo ke danrán tee hɔi ke rann’t ule dingem kêmn’t. 
LUK.22.44	Kàde Jésu gete get-get ade ɔje tà se Nube dum dè tà ke è ɔje se’n kété-kété. Tete unn gir ndeen rann’t ɗêin-ɗêin tite mese ke ndeen nang bè.]
LUK.22.45	Loo ke è ɔje tà se Nube gir gang ɓá ɓaa, è ɔse nang in ree ra njèkuwe-girnge’t ɓaa kumndoo tɔl de singling se ɓi. 
LUK.22.46	E deje de ede nè:
LUK.22.46	– Ké bain á i tooi ɓi titeke bè wa? Ɔsi nang in-in dɔ ɔji tà se Nube kade osoi dann nyan sú’t lé.
LUK.22.47	Loo ke tà nè nain tà Jésu’t ɓai ɓaa, an! dooge ɔri nan mbuu teei pan ke rann’t. Nè njèkuwe-gir-Jésu karé dann njé ke dɔg-gidé-joo’t ke ri’n nè Judas ɔr non de. E ree ngɔr ke ra Jésu’t le kuwe’n kàdenn’t sêm ra’n lapya. 
LUK.22.48	Nè Jésu deje Judas ede nè:
LUK.22.48	– Judas, ké man ke m’ee Ngonn doo nga ké uwe’m kadi’t sêm i ra’m lapya tá le kule’m ji njébange’t le’m wa?
LUK.22.49	Loo ke njé ke le Jésu an-in nyan ke ayé tee nga ɓaa, ei dejii edi nè:
LUK.22.49	– Kuwe-ɓee, ké i ndige le kade jè ra de se kuye kaskar j’ade d’an-in nan wa?
LUK.22.50	Ke loon’t nè kuwe è ke karé dann de’t tuge mbi ngonn njèndi ke dingem le maw njékuje nyan-mese ke dè jikon yap. 
LUK.22.51	Nè Jésu ede de ede nè:
LUK.22.51	– Adi ase bè.
LUK.22.51	E ɔde mbi dingem nè nga ade tel tò karè ndát-ndát. 
LUK.22.52	Go’t gugu è deje maw njékuje nyan-mesege se maw njé ngonm tà kei le Nube, se dooge ke kum de unju ke ɔri nan mbuu reei nga, è ede de ede nè:
LUK.22.52	– Ké bain á sei reei mbuu se kuye kaskarge se ɗugur kagege ji si’t kêl-kêl titeke man ngar le njékɔse tà se njékonɓeege bè wa? 
LUK.22.53	M’ee nan’t se si se ndɔ’m-ndɔ’m kêm kei le Nube nè sei ulei ji si lêm ɔdii man ndɔ karé lé. Nè ɗarinè è kàde’n le si a, è kàde’n le njèkonɓee tilkus’t a tɔ.
LUK.22.54	D’uwe Jésu d’aw se’n kêm kei le maw njékuje nyan-mesege. Pierre ndolè goo’n nè ade dann de heb ɗêk ndêin. 
LUK.22.55	Dé ra por ndá tà-ɓee’t dé ndii’n dè nan’t girm. Pierre aw ndi dann de’t jêke^. 
LUK.22.56	Loo ke Pierre ndi nang tà por’t nga ɓaa, ngonn njèndi ke dinye karé an’n ke dɔ a ke nang a ɓaa, è ede nè:
LUK.22.56	– Dingem nè nga géa ndɔ ke è sée nan’t tɔ.
LUK.22.57	Nè Pierre naje ede nè:
LUK.22.57	– Dinye, man m’geré lé.
LUK.22.58	Mbɔr go’t gugu dingem karé tête kum’n an Pierre ɓaa, è tam se’n ede nè:
LUK.22.58	– I géa i dann de’t tɔ.
LUK.22.58	Nè Pierre ile’n dè’t ede nè:
LUK.22.58	– Dingem, man m’ee dann de’t lé.
LUK.22.59	Ase kàde karé gugu ɓai ɓaa, dingem karé ke rang tam njáng ede nè:
LUK.22.59	– Loo naje’n goto, doo ke nè nga ndɔ ke è sée nan’t tɔ tede è doo ke Galilée.
LUK.22.60	Nè Pierre ile’n dè’t ede nè:
LUK.22.60	– Dingem, tà ke i tam nga, m’ger gir lé.
LUK.22.60	Loo ke tà nain tànn’t ɓai ɓaa, kuren kunje non kɔkerɔ kon. 
LUK.22.61	Kuwe-ɓee tel mer Pierre an’n gerer. Kêm Pierre olé dè tà ke ndɔ ke Jésu ede’n: «Ɓila kuwe a i tam njáng kede nè i ger’m lé ase nja mute ɓita kuren kunje à non kɔkerɔ kon ɓai.» 
LUK.22.62	Pierre unde loo tee nata non ɓɔkl-ɓɔkl.
LUK.22.63	Dooge ke uwei Jésu ngonmii nga telii ke kurkogo le de a, tundeii a tɔ. 
LUK.22.64	Dé tɔ kum’n se tà kubu ɓaa dé deje’n d’ede nè:
LUK.22.64	– Ede jè ké nan undei wa?
LUK.22.65	Taɓai d’unngir taje’n nduge ke rang gai-gai a tɔ.
LUK.22.66	Loo ke loo ar yerer ɓá ɓaa, dooge ke kum de unju dann Juipge se maw njékuje nyan-mesege se njékɔrgir gute-nduge ɔsi nja nan nam-nam. Ei adi dé ree se Jésu non de’t loo gangtà’t. 
LUK.22.67	Dé deje’n d’ede nè:
LUK.22.67	– Ede jè, ké i á i Krist ke Nube ule’n nga wa?
LUK.22.67	Jésu tel ile de dè’t ede nè:
LUK.22.67	– Ke nè á m’ede sei m’ede nè: man Krist nga géa a umi kêm si dè tàge’t le’m ndan lé. 
LUK.22.68	Ke nè á m’deje sei tà karé bè ɓaa, a ilei man dè’t lé karè. 
LUK.22.69	Nè unn gir ɗarinè man Ngonn doo m’a m’ndi dè jikon Nube’t ke njètɔgmong le konɓee se’n.
LUK.22.70	Dé malang dé tel deje’n d’ede nè:
LUK.22.70	– A ɓaa, ké i nga i Ngonn le Nube wa?
LUK.22.70	E ile de dè’t ede nè:
LUK.22.70	– I tami è kum, man Ngonn’n kuwe.
LUK.22.71	E á dé tel d’ede nan d’ede nè:
LUK.22.71	– Ké tà ri á j’awi ndoo kade d’ɔr go d’ade jéi ɓai wa? Tede jéi kuwe j’ooi tà ke tee tàyé’t nga se mbi jéi ɓá ta.
LUK.23.1	Go’t gugu ɓaa dé malang ke d’ɔse nja nan nam-nam nè nga, d’ɔse nang d’in se Jésu d’aw se’n non ngar Pilate’t. 
LUK.23.2	Ke loon’t nè kuwe d’unn gir tête tà kunde tànn’t d’ede nè:
LUK.23.2	– Doo nè nga j’inge’n dè ndi ke è ndi tur kum kosdooge le jé. E ede de le kade d’ɔge tir ngar César. Taɓai è ede nè: nè kuwe karé bere n’ee Krist ngar ke Nube ule se’n ade jéi.
LUK.23.3	Pilate deje Jésu ede nè:
LUK.23.3	– Ké i á i ngar le Juipge wa?
LUK.23.3	Jésu tel ile’n dè’t ede nè:
LUK.23.3	– E kuwe tò tài’t non.
LUK.23.4	Ngar Pilate ede maw njékuje nyan-mesege se dooge ke kebi nan ede nè:
LUK.23.4	– Doo nè nga man m’an tà karé bè ke uwe dè’n lé.
LUK.23.5	Nè dé tel d’uwe tà de mong d’ede nè:
LUK.23.5	– E sule kosdooge se go rebe nyan-ndóge le’n. E unn gir ndó dooge nyan kêm ɓeekon ke Judée bere mbak unde’n ɓeekon ke Galilée ndàt gang sár tee’n nè ɗarinè tɔ ta.
LUK.23.6	Loo ke Pilate oo tà ke dé tam dé ɓar’n ri Galilée ɓaa, è deje de ede nè:
LUK.23.6	– Ké doo nè nga è doo ke ɓeekon ke Galilée wa?
LUK.23.7	Loo ke d’ede Pilate d’ade ger maje titeke Jésu è doo ke kêm ɓeekon le ngar Hérode Antipas ɓaa, è unn ndu’n ade d’aw se’n rann’t. Kêm ndɔn’t nè ngar Hérode kuwe géa ree ndi kêm ɓee-bò ke Jérusalem.
LUK.23.8	Loo ke Hérode Antipas an Jésu ɓaa, ra’n nel’n ngain. E ndige le kan Jésu mari-mari tede ndɔ ke oo tàge ke dé tam d’ɔje’n dè’n. E ɔje kêm’n tchên tede kade Jésu ra nyankɔbe karé ade an. 
LUK.23.9	Hérode deje Jésu tà ase tà’t nè è ile’n dè tà karé’t lé. 
LUK.23.10	Maw njékuje nyan-mesege se njékɔrgir gute-nduge ke ndai loon’t nga in-in se tà de jik-jik têti tà undei tà Jésu’t. 
LUK.23.11	Hérode se kos njérɔge le’n t’ulei mbe dè Jésu’t a, ilei rasɔl dènn’t a tɔ. Taɓai Hérode ade d’ule kubu ke ndolé kein-kein rann’t ɓaa tel ule se’n gugu ade’n Pilate. 
LUK.23.12	Hérode se Pilate nga kété ei njébange le nan. Nè kêm ndɔn’t nga ei teli ei made nange.
LUK.23.13	Pilate ɓar maw njékuje nyan-mesege se njékɔr non dooge a, se kosdooge a tɔ, ɔse nja de nan’t. 
LUK.23.14	Go’t gugu è ede de ede nè:
LUK.23.14	– Sei reei se doo nè ram’t, i tami edi nè è njètur kum kosdooge. M’deje’n tà non si’t malang nè m’an tà karé bè ke uwe dè’n ɔje dè nyange ke sei ilei tà dènn’t nga lé. 
LUK.23.15	Hérode kuwe géa an tà karé ke uwe dè’n lé tɔ, gir’n ke nè á è tel ule’n se’n ra jéi’t gugu. An-in! doo nè nga ra nyan karé bè ke ase yo’n lé. 
LUK.23.16	Bè ɓaa, m’a m’ade d’ɔje’n kumkunju se ndêin ɓita m’a m’ade d’inye’n dɔ ɓai.
LUK.23.16	[ 
LUK.23.17	Se ɓal karé-karé Pilate ade d’ɔr dangai karé d’inye’n dɔ d’ade dooge loo ke raii nan ke ri’n nè Paque.] 
LUK.23.18	Dé malang dé ra nyan wuu d’ede nè:
LUK.23.18	– Nè n’ee ɓaa, ade kumé udu, Barabbas tá inye’n dɔ ade jè.
LUK.23.19	Barabbas nè nga d’uwe’n d’ile’n dangai’t tede è njè sule dooge ade tà oso’n kêm ɓee’t. Taɓai loo ke tà oso kêm ɓee’t nga, è tɔl doo a tɔ. 
LUK.23.20	Pilate tel deje de tà ɓai tede ndige kinye Jésu dɔ. 
LUK.23.21	Nè dé tel dé ra nyan wuu d’ede nè:
LUK.23.21	– I ɓeré kàde kage-ke-dese’t ke ɓer kuwe bè.
LUK.23.22	Pilate deje de ke njèkon’t mute ede nè:
LUK.23.22	– Ké ri á è majelé ke doo nè ra wa? Man m’an nyan karé ke ase kade inge’n yo weii’n lé. M’a m’ade d’a d’ɔje’n kumkunju se ndêin ɓita m’a m’ade d’inye’n dɔ ɓai.
LUK.23.23	Nè d’uwe tà de mong le kade dé ɓer’n kade kage-ke-dese’t ke ɓer kuwe. Dé ra nyan wuu dé tête’n Pilate mbɔrɔk d’ade inye loo ade de. 
LUK.23.24	Loo tɔl tà’n ɓaa, Pilate ɔje njáng le gangtà se go deje ke dé deje’n. 
LUK.23.25	Pilate inye Barabbas dɔ ade de titeke dé deje’n. Barabbas nga è doo ke ndɔ ke sule dooge ade tà oso’n kêm ɓee’t a, è tɔl doo a tɔ. Gir’n ke nè á d’uwe’n dangai’t. Nè è ule Jésu ji de’t le kade dé ra se’n nyan ke kêm de ndige.
LUK.23.26	Loo ke d’a d’aw se Jésu gide ɓee’t nata le tɔl’n ɓaa, d’inge dingem karé ke in ndɔrɔ à ree ke ɓéee rebe deĵ. D’uwe’n mêtch d’unde tɔg dènn’t d’ade oto kage-ke-dese njiye’n go Jésu’t. Dingem nè nga ri’n nè Simon ɓee koje’n è Cyrène. 
LUK.23.27	Dooge ngain dann kosdooge ke Jérusalem ndolèi go Jésu. Dinyege bule dann de’t undei kàde de dai-dai se non jik-jik tede Jésu. 
LUK.23.28	Nè Jésu tel mer de, ede de ede nè:
LUK.23.28	– Mande ɓeege ke Jérusalem, i noin tede le’m man lé. Nè è soo’t kade i noin tede le si sei se ngann sige. 
LUK.23.29	An-in! kêm ndɔge ke à ree, d’a tam kede nè: «Dinyege ke asikum koji ngonn lé, se njé ke oji ngonn nja karé lé a, se njé ke ngannge ili mba kàde de’t njêb lé a tɔ nga, ra de à nel de.» 
LUK.23.30	Kêm ndɔn’t nè nga dooge à unni gir kedi mbalge kedi nè: «I ɓungei osoi dè jé’t», à kedi ɗinger looge kedi nè: «I jɔréi uti dè jé.» 
LUK.23.31	Ke nè á dé ra nyange nè titeke bè se’m man kage ke tebe, à ɓaa sei ke i tooi asinan se kage ke tutu nga, ké le si à tò titeke bain wa?
LUK.23.32	Dé ree se njé ra majelége ke rang joo le ɓer de kàde kage-ke-dese’t se Jésu nan’t. 
LUK.23.33	Loo ke njérɔge reei teei se Jésu loo karé bè ke dé ɓar’n «Ngó-non-doo» nè nga ɓaa, dé ɓer’n tutu. Njé ra nyan majelége ke joo nè géa dé ɓer de se’n nan’t, è ke karé dè jikonn’t a, è ke karé dè jigeln’t a tɔ. 
LUK.23.34	Nè Jésu tam ede nè:
LUK.23.34	– Bɔ’m i tin kêmi mbit dè de’t, tede nyan ke dé ra nga kum de gang dè’t lé.
LUK.23.34	Dé tur jala dè kubuge le’n ke rann’t ɓita dé kai nan ɓai. 
LUK.23.35	Kosdooge ke ndai loon’t nè nga an-in nin sikm. Njékɔr non Juipge géa teli Jésu ke kurkogo le de edi nè:
LUK.23.35	– E aje njé ke rang. Ke nè á è Krist ke Nube ɔr’n unde’n se ninn’n kerɔte ɓaa, maje kade taa ra’n è kuwe tà yo’t.
LUK.23.36	Njérɔge géa teli Jésu ke kurkogo le de tɔ. Ei reei ngɔr ke rann’t undei mann-nduu ke mase tànn’t. 
LUK.23.37	Taɓai ei tami se’n edi nè:
LUK.23.37	– Ke nè á i ngar le juipge kerɔte ɓaa, i taa rai i kuwe tà yo’t ade j’an.
LUK.23.38	Taɓai ei ndangi tà nè tà kage-ke-dese’t dènn’t dɔ edi nè:
LUK.23.38	– E nè nga è ngar le Juipge.
LUK.23.39	Njé ra majelége joo ke dé ɓer de se’n nan’t nga, è ke karé tule mbe dènn’t tɔ ede nè:
LUK.23.39	– Ké i i Krist ke Nube ule’n nga lé ɓai wa? I taa rai i kuwe tà yo’t ɓaa, i taa jè tà yo’t sei tɔ.
LUK.23.40	Nè njè ke karé ke rang in se’n dè’t ede nè:
LUK.23.40	– Ké Nube géa i ile koje dènn’t lé wa? Tà ke karé ke dé gang dènn’t nga kuwe è lei tɔ. 
LUK.23.41	Jè sei ɓaa tà ke dé gang dè jé’t nga è kum kuwe. Tede è kure nyan ra jé á ɔde kum jé. Nè è nè nga, ra nyan karé bè ke majelé lé.
LUK.23.42	E ke njè kin se made’n nga tel tur tà’n ede Jésu ede nè:
LUK.23.42	– Kuwe-ɓee, ade kêmi olé dèm’t loo ke ndɔn’t a i tel ree kon ɓee dè dooge’t.
LUK.23.43	Jésu tel ilé dè’t ede nè:
LUK.23.43	– Kerɔte kuwe, man m’edi ndàt, ɓila kuwe a i ndi se’m nan’t Loo ke Maje’t.
LUK.23.44	Kàde nda dann ɓee bɔp. Loo tel tuge ndul bigm dè nang nè bere mbak ade kàde tel’n ra’n se mbɔr sár kàde ke mute ke tà loo sɔl’t ase’n. 
LUK.23.45	Tilkus utu kum kàde. Tà kubu ke bòi ke dé gang’n gir kêm kei le Nube ke tò se ninn’n ribe danné banjang oso nang. 
LUK.23.46	Jésu ra nyan beng ede nè:
LUK.23.46	– Bɔ’m, m’inye ndil’m kêm jii’t.
LUK.23.46	Loo ke è tam tà nè nga bè ɓaa, tà’n tête nyonk. 
LUK.23.47	Loo ke kuwe njérɔge ke njèkunn dè de an nyange ke teei nè bè ɓaa, è ule ndubra dè Nube’t ede nè:
LUK.23.47	– Loo naje’n goto, doo nè nga è doo ke danné sêw kuwe.
LUK.23.48	Loo ke doobulege reei som-som an-in nyange ke teei nga bè ɓaa, ei teli undei kàde de dai-dai ke ɓéee. 
LUK.23.49	Nè dooge malang ke geri Jésu maje se dinyege ke unni gir dannii ɓeekon ke Galilée nú ndai heb an-in nyange ke desi nè nga.
LUK.23.50	Dingem karé bè ndi tutu, ri’n nè Joseph, ɓee koje’n è Arimathée ɓeekon ke Judée. Dingem nè nga è balkum njégangtàge. E doo ke njèkêm-maje se njè ra nyan danné sêw a tɔ. 
LUK.23.51	E ndige se madennge dè nyan ke ɔji le rai nga lé a, è um nan’t se de dè nyan ra de’t lé a tɔ. E ndi ngine Konɓee le Nube tchên. 
LUK.23.52	Joseph nè nga aw ra ngar Pilate’t ede’n ede nè:
LUK.23.52	– Kɔkrɔ karè, ade’m m’ɔr ninn Jésu m’aw m’dubu.
LUK.23.53	Go’t gugu Joseph aw ɔr ninn Jésu kàde kage-ke-dese’t, è um’n ngire se tà kubu dubu ninn. E unn’n aw unde’n kêm bolè mbal ke dé son. Bolè mbal nè nga dé dubu ninn doo nja karé bè tutu ndan lé ɓai. 
LUK.23.54	E ndɔ ke d’uwe dè nja nyange malang tede nain ngɔr ɓaa kàde le ndɔ taa kebe à ase . 
LUK.23.55	Dinyege ke in-in se Jésu ɓeekon ke Galilée nú nga, ndolèi goo Joseph awi se’n le kan be-ɓade a, le kan ké à ile ninn Jésu tutu titeke bain wa a tɔ. 
LUK.23.56	Dinyege nè nga, go’t gugu teli awi ɓéee le de uwei dè nja wubuge ke ete sununn tede le ndum ninn Jésu nga. D’uwe ra de nang se ndɔ taa kebe titeke gute-ndu ɔje’n.
LUK.24.1	Ndɔ ke njè kutu go ndɔ taa kebe se ndɔgé ɓat, dinyege nè nga otoi wubuge ke ete sununn ji de’t awi dè ɓada. Wubuge nè nga d’uwe dè nja kété. 
LUK.24.2	Dé d’an titeke doo ndubri kuberi mbal ke d’utu’n tà be-ɓade nga ile rang. 
LUK.24.3	D’ur d’aw kêm be-ɓade’t nè d’inge ninn Kuwe-ɓee Jésu nga tutu lé. 
LUK.24.4	Dé tel dé nda giw ɓaa, an! ke loon’t nè kuwe doo ke danránge joo ke Nube ule de undei loo teei hɔi ra de’t se kubuge ke ndoin kein-kein. 
LUK.24.5	Ɓel unde dinyege nè ndàt gang de ade ulei dè de nang. Doo ke danránge joo ke Nube ule de nga deji de edi nè:
LUK.24.5	– I sangi njèndi kumgajer dann njé ke koo’t lé. 
LUK.24.6	E goto loo ke nè’t, nè è unde loo tee kɔke. Adi kêm si olé dè tà ke ndɔ ke ede sei kété loo ke è nain’n se si Galilée ɓai. 
LUK.24.7	Ndɔ ke è ede sei kété ede nè: «Man ke m’ee Ngonn doo nga d’a d’ule’m ji dooge’t. Njé ra majelége à ɓeri man kàde kage-ke-dese’t, nè ndɔ ke njèkon’t mute ɓaa m’a m’unde loo tee dann njé ke koo’t.»
LUK.24.8	Ke loon’t nè kuwe kêm de olé dè tàge ke ndɔ ke Jésu ede de. 
LUK.24.9	Loo ke d’in dè ɓada dé ree ɓaa, d’ɔr ser nyange malang ke d’an d’ade njékuwe-gir-Jésuge ke dɔg-gidé-karé se gute dooge ke rang malang. 
LUK.24.10	Marie ke ɓee le’n è Magdala, se Jeanne se Marie kon Jacques, se dinyege ke rang ke awi se de ɔri ser nyange nè adi njékawkulege ooi. 
LUK.24.11	Nè tàge nè tooi asinan se tà ni bè tàkum njékawkulege’t ade umi kêm de dè’t lé. 
LUK.24.12	Nè Pierre ɔse nang in se ngɔde aw dè ɓada. E ɗuge nang ule kum’n nè an tà kubu dubu ninn á tò nang njɔk karè. E tel aw ɓee le’n. Kàde’n gete get-get dè nyan ke tee’t nè nga.
LUK.24.13	An! kêm ndɔn’t nè nga, njékuwe-gir-Jésuge joo dann madege’t in-in ɓee ke Jérusalem à awi ke ngonn ɓee karé ke tò ase kurloo dɔg-gidé-joo. Ngonn ɓee nè nga ri’n nè Emmaus. 
LUK.24.14	D’a d’ɔje nan tà dè nyange malang ke teei nè nga. 
LUK.24.15	Loo ke d’a d’ɔde nan kɔje nan tà se naje nan tà ɓai ɓaa, Jésu aw ngɔr ke ra de’t orè se de rebe nan’t. 
LUK.24.16	Dé tel dé ger’n lé tede nyan libe kum de. 
LUK.24.17	Jésu deje de ede nè:
LUK.24.17	– Ké tà ri á i njiyei ɔji nan dɔ-dɔ bè wa?
LUK.24.17	Dé tel dé nda nang se kumkil kororo. 
LUK.24.18	E ke karé ke ri’n nè Cléopas deje Jésu ede nè:
LUK.24.18	– Ké i kuwe se kari bere á i tite mba ke ndi kêm ɓee ke Jérusalem anje ger nyange ke teei kêm ndɔge’t nè nga wa?
LUK.24.19	Jésu tel deje de ede nè:
LUK.24.19	– Ké nyan rige á teei wa?
LUK.24.19	Dé tel d’ile’n dè’t d’ede nè:
LUK.24.19	– E nyange ke ɔje dè Jésu ke Nazareth, ke è njèribe-dè-tà ke tà Nube’t. Nube se kosdooge malang geri titeke è ra nyange a, tam tàge se tɔgmong a tɔ. 
LUK.24.20	Nè maw njékuje nyan-mesege se njékɔr non jéige d’uwe’n d’ule’n ji Pilate’t ade gangtà yo dènn’t a, adi njérɔge ɓerii kàde kage-ke-dese’t a tɔ. 
LUK.24.21	Kété j’unde kêm jé tchên ke dènn’t titeke è kuwe à din kosdooge ke Israel. Nè ɓila è ndɔ ke njèkon’t mute ke nyange nè malang teei. 
LUK.24.22	Dinyege ke nange dann jé’t teei se ndɔgé ɓat awi dè ɓada. Nè ei ɔsi ninn Jésu ke Nazareth nga pat nali; dé tel dé ree se tàge ade tà ige jè sêl. 
LUK.24.23	Taɓai dinyege nè nga edi jè edi nè: n’ingei dooge ke danrán ke Nube ule de á edi de edi nè: Jésu ke Nazareth nga ndi kumgajer. 
LUK.24.24	Njé ke nange dann jé’t an-in hant awi dè ɓada ingei nyange malang tite kum ke dinyege tami kété nga. Nè Jésu ɓaa, d’an’n lé.
LUK.24.25	E ede de ede nè:
LUK.24.25	– Sei njé kêm tɔ kuju tà lége tur se si ngain le ger gir tà ke njéribe-dè-tàge ke tà Nube’t tami kété mari nga. 
LUK.24.26	Krist ke Nube ule’n nga, gar-gar nyantosowur à ra’n ɓita à ɔte kur kák kaw dann ndubra’t le’n ɓai. Ké sei geri bè lé wa?
LUK.24.27	Go’t gugu, Jésu ɔr gir nyange malang ke dé ndang d’ɔje’n dè’n kêm Magtub’t le Nube. E unn gir dè magtubge’t le Moise sár tee’n dè le njéribe-dè-tàge ke tà Nube’t. 
LUK.24.28	Loo ke nain ngɔr kade dé tee kêm ngonn ɓee’t ke d’a d’aw tutu nè nga ɓaa, Jésu ra titeke ayé tuge dɔ gang kaw. 
LUK.24.29	Nè dé nda se’n kekek d’ede nè:
LUK.24.29	– I ndi se jé tede ndɔ à il ngɔr ta.
LUK.24.29	E aw se de kêm kei le de ndi se de. 
LUK.24.30	Loo ke è ndi se de tà nyankuse’t ɓaa, è unn mapa karé ra Nube oiyo pa ɓita uwe tête danné ade de ɓai. 
LUK.24.31	Lotbè ɓita kum de gang dènn’t yerer ade dé tel ger’n njai ɓai. Nè ke loon’t kuwe è goto njêl ade d’an’n lé. 
LUK.24.32	Dé tel dé deje nan d’ede nè:
LUK.24.32	– Loo ke kété n’ɔje se jé tà a, n’ɔrgir tàge ke kêm Magtubge’t le Nube n’ade jè a tɔ nga, ké kêm jé agenan kɔt-kɔt lé wa?
LUK.24.33	Ke loon’t nè kuwe d’ɔse nang d’in dé tel d’aw Jérusalem gugu. D’aw d’inge njékuwe-gir-Jésu ke dɔg-gidé-karé se njè ke rang ke kebi se de nan loo karé. 
LUK.24.34	Njékuwe-gir-Jésuge ke kebi nan loo karé nè nga edi njé ke joo nè edi nè:
LUK.24.34	– Kerɔte kuwe, loo naje’n goto, Kuwe-ɓee unde loo tee dann njé ke koo’t. E unde loo tee hɔi ade Simon an’n.
LUK.24.35	Ei njékuwe-gir-Jésuge ke joo nè géa unni gir kɔri ser nyange ke teei dè de’t rebe a, kum de ke tel gang reng dè Jésu’t loo ke à tête’n mapa danné a tɔ.
LUK.24.36	Loo ke dé nè nga dé ndi d’ɔr tà nè bè-bè ɓai ɓaa, Jésu tee hɔi ke kum de’t ede nè:
LUK.24.36	– Maje kade kêmlom nain se si.
LUK.24.37	Ɓel unde de ndàt gang de ade ndil de tee an-in soin-soin tede dé gir titeke d’an ndil doo ke koo. 
LUK.24.38	Nè Jésu tel deje de ede nè:
LUK.24.38	– Ké bain á ɓel ra sei ade awi dè nan’t kutri bè wa? Ké bain á sei awi se tàgirge ke titeke bè dè ɓengre si’t wa? 
LUK.24.39	An-in! jimge se njamge ɓaa a i geri titeke è man kuwe. Ɔdi ra’m an-in. Tede ndil doo ke koo nga aw se danra’n se kinge ra’n tite le’m man bè lé.
LUK.24.40	Loo ke è nda ede de tà nè nga bè ɓaa, è tɔje de ji’n se nja’n ade d’an. 
LUK.24.41	Ra de nel de ngain a, tà ige de sêl a tɔ ade d’unn mbi de dè tà ke Jésu ede de. Jésu deje de ede nè:
LUK.24.41	– Ké nyan ke kum kuse goto ji si’t wa?
LUK.24.42	Dé d’unn ɗugur kanje karé ke tunge d’ade’n. 
LUK.24.43	E taa ji de’t use tàkum de’t malang. 
LUK.24.44	Go’t gugu, è ede de ede nè:
LUK.24.44	– An-in! è á è tà le’m ke ndɔ ke m’ede sei kété ke m’nain’n se si ɓai nga: nyange malang ke Moise se njéribe-dè-tàge ke tà Nube’t ndangi ɔji dè’m se tàge malang ke tò kêm Magtub pa’t nga, gar-gar à awi loon’t deĵ kuwe.
LUK.24.45	E ade kum de uje kade dé ger’n gir Magtub le Nube njai. 
LUK.24.46	Gir’n ke nè á è ede de ede nè:
LUK.24.46	– An-in! dé ndang kêm magtub’t d’ede nè: Man Krist ke Nube ule’m nga, gar-gar d’a d’ade nyantosowur à ra’m kuwe. Nè d’a d’ade m’a m’unde loo tee dann njé ke koo’t ndɔ ke njèkon’t mute. 
LUK.24.47	Tà ke ɔje dè tur hal se tà ke ɔje dè kêm tin mbit dè kaiyage’t nga, gar-gar d’a d’ile’n mber se ri’m kade girkoje dooge gai-gai. Tà nè nga d’a d’unn gir kile’n mber kêm ɓee ke Jérusalem kété ɓita d’a kaw’n ke nata ɓai. 
LUK.24.48	Nyange ke sei an-in nga ɔri go tà’n gar-gar adi dooge ke rang ooi. 
LUK.24.49	Nyan ke Bɔ’m unn’n ndu’n ade sei nga, an-in! man kuwe m’a m’ule’n kade sei. Nè sei ɓaa, i ndii kêm ɓee-bò’t nè kuwe sár kade ingei tɔgmong ke à in ra Nube’t ɓita.
LUK.24.50	Go’t gugu Jésu ɔr de aw se de kum’n ke ɓee ke Béthanie. Loon’t nè, è ɔi ji’n ke dɔ tɔr ndu’n dè de’t. 
LUK.24.51	Loo ke è nda à tɔr ndu’n dè de’t bè ɓai ɓaa, ke loon’t nè kuwe è ɔr ra’n ra de’t ade d’unn’n d’aw se’n danrán. 
LUK.24.52	Loo ke dé ɗɔi’n ɓá ɓaa, dé tel se ranel ke bò ke ɓéee Jérusalem gugu. 
LUK.24.53	Dé ndi kêm kei le Nube se ndɔ de-ndɔ de a, dé pite’n dɔ-dɔ a tɔ.
JHN.1.1	Kété ɓita kade Nube unde nang nè nga, tà ndi tutu. Tà nè ndi nan’t se Nube kété mari. Tà nè nga kuwe è Nube a tɔ. 
JHN.1.2	E ndi nan’t se Nube loo kunde gir nang’t. 
JHN.1.3	Nube ra nyange malang se takul’n. Nyan karé bè ke tò se dè ra’n anje’n è goto. 
JHN.1.4	Takul’n è á nyange malang ndii kumgajer. Ndikumgajer nè nga è lookar le dooge. 
JHN.1.5	Lookar nè nga ade loo ar dè tilkus’t, nè tilkus ase suin tà’n lé. 
JHN.1.6	Nube ule doo karé bè ke ri’n nè Jean. 
JHN.1.7	Doo nè ree le kɔrgo tà le lookar kade dooge malang undei kêm de dè tà ke è ɔrgo. 
JHN.1.8	Jean nga è lookar lé ɓai, nè è ree le kɔrgo tà le lookar. 
JHN.1.9	Lookar ke get-get nga ree dè nang nè. Nanan géa è ade loo ar dènn’t.
JHN.1.10	Lookar nè nga ndi dè nang nè kété mari. Nube ra nyange malang ke dè nang nè takul’n, nè né è bè géa dooge ke dè nang nè geri nin lé. 
JHN.1.11	E ree ɓéee le njé ke le’n, nè njé ke lé’n uwei nin ke ra de’t lé. 
JHN.1.12	Nè dooge malang ke uwei nin ke ra de’t undei kêm de dènn’t ɓaa, ade de tɔgmong le kade teli ei ngann le Nube. 
JHN.1.13	Ei nè nga teli ei ngann le Nube se go girkoje le de ke dè nang nè lé. Nè girkoje le de in ra Nube’t ke njè kade de kebe ke kige.
JHN.1.14	Tà nè nga, tel è danra doo. E ra ɓee dann jéi’t j’an-in ndubra le’n tite ndubra le Ngonn dagi ke in ra Bɔ dooge’t. Kêmnoje se ngarankum tà taa ra’n pel-pel.
JHN.1.15	Jean ɔrgo tà ɔje’n dè Ngonn nè nga se ndu’n ke bòi ede nè:
JHN.1.15	– An-in! è ke ndɔ ke m’tam tà le’n m’ede sei m’ede nè: «Doo karé ke è nonm’t kété à ree goom’t gugu non, tede è ndi tutu kété ɓita d’oje’m ɓai.»
JHN.1.16	Jèi malang j’ingei nyan-noje ɔse gonan-gonan takul nyanbaw le’n ke dum dè loo. 
JHN.1.17	Nube ade jéi gute-ndu se rebe ke ra Moise’t, nè kêm-maje se ngarankum tà reei takul Jésu-Krist. 
JHN.1.18	Doo karé bè géa an Nube se kum’n ndan lé ɓai. Nè Ngonn kêm’n ke dagi á ɔr gir’n ke nata ade jè geri.
JHN.1.19	E ke nè á è tà ke Jean ɔrgo loo ke Juipge ke kêm ɓee-bò ke Jérusalem ulei njékuje nyan-mesege se njé ke girkà’t le Lévi le kade dejii edi nè:
JHN.1.19	– Ké i nga i nan wa?
JHN.1.20	Jean ede de ndàt ede nè:
JHN.1.20	– Man m’ee Krist nga lé ɓai.
JHN.1.21	Dé tel dé deje’n d’ede nè:
JHN.1.21	– A ɓaa ké i nan ta wa? Ké i Elie wa?
JHN.1.21	Jean ile de dè’t ede nè:
JHN.1.21	– Man m’ee è lé.
JHN.1.21	Dé tel dé deje’n d’ede’n nè:
JHN.1.21	– A ɓaa ké i njèribe-dè-tà ke tà Nube’t wa?
JHN.1.21	Jean ile de dè’t kuwe ɓai ede nè:
JHN.1.21	– Ḿ-m̀, man m’ee è lé ɓai.
JHN.1.22	Dé tel dé deje’n kuwe ɓai d’ede nè:
JHN.1.22	– A ɓaa ke gete nga ké i nan ta wa? Jè ndige le koo ke tài’t tede le tel kaw kede njé ke ulei jè. Ké tà ri á i kuwe i tam ɔje’n dèi wa?
JHN.1.23	Jean ede de ede nè:
JHN.1.23	– Man ɓaa m’ee ndu njèkile mber kêm dile’t.
JHN.1.23	«Njèkile mber kêm dile’t nga tam ede nè:
JHN.1.23	I rai rebe le Kuwe-ɓee adi nda danné jap»
JHN.1.23	titeke ndɔ ke Esaie njèribe-dè-tà ke tà Nube’t tam’n kété nga.
JHN.1.24	Dooge ke ndɔ ke d’ule de ra Jean’t nga ei Pharisienge. 
JHN.1.25	Ei deji Jean njèkule dooge manné njonm tà kum de ke kété-kété edi nè:
JHN.1.25	– Ke nè á i Krist lé a, i Elie lé a, éké njèribe-dè-tà ke tà Nube’t lé a tɔ ɓaa, ké bain á i ule dooge manné njonm wa?
JHN.1.26	Jean tel ile de dè’t ede nè:
JHN.1.26	– Man ɓaa, mann á m’ule dooge tutu njonm karè. Nè doo karé ke sei gerii lé nda dann si’t laa. 
JHN.1.27	Doo nè nga à ree goom’t non, nè man m’asekum tɔr gabang’t ke njann’t lé.
JHN.1.28	Nyange nè teei kêm ɓee ke Béthanie gide ba ke Jourdain’t. E loo nè á Jean ule dooge manné njonm tutu.
JHN.1.29	Barè lookar’n, loo ke Jean an Jesu à ree ke rann’t ɓaa, è tam ede nè:
JHN.1.29	– An-in! Ngonn Bate le Nube ke njèkɔr kaiya dè dooge’t dè nang nè nga. 
JHN.1.30	E nè nga kété m’tam tà m’ɔje’n dè’n m’ede nè: «Doo karé ke è nonm’t kété à ree goom’t gugu non, tede è ndi tutu kété ɓita d’oje’m ɓai.» 
JHN.1.31	Man géa m’ger’n kété lé, nè m’ree m’ule dooge manné njonm tede kade kum ngannkà Israel gang’n dènn’t njai.
JHN.1.32	Jean ɔrgo tà nè nga ede nè:
JHN.1.32	– M’an Ndil-Kêmnda tò asenan se der-nda bè in danrán ree ndi dènn’t. 
JHN.1.33	Man m’ger’n kété lé ɓai, nè è ke njèkule’m kade m’ule dooge manné njonm nga ede’m ede nè: «E ke Ndil à in dɔ le ree ndi dènn’t nga á è njèkɔr dooge kunde de se ninn’n gai takul Ndil-Kêmnda.» 
JHN.1.34	Man m’an nyan nè nga se kum’m; gir’n ke nè á ndɔ ke m’tam’n titeke è nè nga è Ngonn Nube kerɔte kuwe.
JHN.1.35	Barè lookar’n, Jean se pajage le’n joo teli ndai loo’t nè nga ɓai. 
JHN.1.36	Loo ke Jean tête kum’n pan an Jesu loo njiye’t ɓaa, è tam ede nè:
JHN.1.36	– An-in! Ngonn Bate le Nube nga.
JHN.1.37	Loo ke pajage le Jean ke joo nè nga ooi tà ke kété è tam nè nga ɓaa, ei unni rebe go Jésu’t. 
JHN.1.38	Jésu mer goo’n. Loo ke è an de d’unn rebe goon’t ɓaa, è deje de ede nè:
JHN.1.38	– Ké i sangi ri wa?
JHN.1.38	Dé tel d’ile’n dè’t d’ede nè:
JHN.1.38	– Rabbi (tel se tà koje jéi ɓaa, è Kuwe jé) ké loo ndii è ra wa?
JHN.1.39	Jesu ede de ede nè:
JHN.1.39	– I reei a i an-in.
JHN.1.39	Kêm ndɔn’t nè nga pajage le Jean awi se’n an-in loo ndi’n ɓaa ndii se’n. E tite kàde ke loo sɔlé bè.
JHN.1.40	Pajage le Jean ke joo in-in unni rebe go Jésu’t se go tàge ke Jean tam kété nga. E ke karé è André, ngokon Simon Pierre. 
JHN.1.41	André aw inge Simon ngokon’n ke le’n kuwe kété ede’n ede nè:
JHN.1.41	– Jè j’inge Messie ke dé ɓar’n Krist nga ɓá.
JHN.1.42	E ɔr’n aw se’n ra Jésu’t. Loo ke Jésu tête kum’n pan an’n ɓaa, è tam ede nè:
JHN.1.42	– I i Simon ngonn le Jean. D’a ɓari Céphas (tel se tà koje jéi è kuberi her ke mong).
JHN.1.43	Barè lookar’n, Jésu ndige tel kaw ɓeekon ke Galilée. E inge Philippe ɓaa ede’n ede nè:
JHN.1.43	– Unn rebe goom’t.
JHN.1.44	Philippe nga è doo ke Bethsaida ɓee le André se ngokon’n Pierre. 
JHN.1.45	Philippe aw inge Nathanael ede’n ede nè:
JHN.1.45	– Doo ke magtub gute-ndu le Moise se magtubge le njéribe-dè-tàge ke tà Nube’t tami tà ɔjii dè’n nga, j’inge’n ɓá ta. Doo nè nga è Jésu ke Nazareth ngonn le Joseph.
JHN.1.46	Nathanael tel deje Philippe ede nè:
JHN.1.46	– Ké nyan ke maje à kin kêm ɓee ke Nazareth tɔ wa?
JHN.1.46	Philippe tel ede Nathanael ede nè:
JHN.1.46	– I kuwe i ree an se kumi.
JHN.1.47	Loo ke Jésu an Nathanael à ree ke rann’t ɓaa, è tam tà ɔje’n dè’n ede nè:
JHN.1.47	– An! ngonnkà Israel ke è ngarankum doo nga. E njè sú kum loo lé.
JHN.1.48	Nathanael deje Jésu ede nè:
JHN.1.48	– Ké i ger’m loo ke ra’t wa?
JHN.1.48	Jésu tel ile’n dè’t ede nè:
JHN.1.48	– Kété ɓita kade Philippe ɓari loo ke ndɔ ke i ndii’n gir kage koté’t nga, m’an-in mari bere.
JHN.1.49	Nathanael tel tam ede nè:
JHN.1.49	– Kuwe jé, i i Ngonn Nube a, i i Ngar le dooge ke kêm ɓeekon ke Israel a tɔ.
JHN.1.50	Jésu ile Nathanael dè’t ede nè:
JHN.1.50	– Ké um kêmi dèm’t tede tam ke m’tam sei kété m’ede nè m’an-in gir kage koté’t nga wa? A an nyange ke dum dè ège ke nè ɓai.
JHN.1.51	Jésu ede Nathanael se njé ke rang malang ede nè:
JHN.1.51	– Kerɔte kuwe, man m’ede sei ndàt, unn gir’n ɗarinè kum danran à teen. Sei a kan-in dooge ke danrán le Nube à ali kawi dɔ a, à risi nang a tɔ tede rai nyan kadi man Ngonn doo.
JHN.2.1	Loo ke Jésu ede Nathanael tà nè nga, ra ndɔ mute go’t ɓaa, dé ra nan taa nan kêm ɓee ke Cana ɓeekon ke Galilée. Kon Jésu è tutu tɔ. 
JHN.2.2	Jésu se njékuwe girnge géa, dé ɓar de loo ra nan taa nan’t nè nga tɔ. 
JHN.2.3	Loo ke yibe nduu mbate dè dooge’t ɓaa, kon Jésu ree ede’n ede nè:
JHN.2.3	– Yibe nduu le de goto lang ɓá ta.
JHN.2.4	Jésu tel ile’n dè’t ede nè:
JHN.2.4	– Dinye ké i ndige ri ram’t wa? Kàde’n le’m nain ɓai.
JHN.2.5	Kon Jesu ede ngann njéra kulege ede nè:
JHN.2.5	– Nyan malang ke n’a n’deje sei nga i rai.
JHN.2.6	Jó-rebege mute-mute ke d’ube se her ɔje dè kɔr se-ra le Juipge tooi tutu. Mann kêm litre kɔr-sɔsɔ éké aru se kɔr-joo ɓita à rusu jó-rebe karé ɓai. 
JHN.2.7	Jesu ede ngann njéra kulege ede nè:
JHN.2.7	– Ɔdi mann adi rusu jóge nè nga neĵ-neĵ.
JHN.2.7	Ngann njéra kulege ɔdi mann adi rusu jóge nè nga ribe nang. 
JHN.2.8	Jesu tel ede de ede nè:
JHN.2.8	– Ɔdi mann nè nga ndêin ɗarinè, awi adi njèkan dè nyankuse adi nan an.
JHN.2.8	Ke loon’t nè kuwe d’ɔde d’aw’n d’ade’n tɔ. 
JHN.2.9	Loo ke njèkan dè nyankuse taa mann ke tel yibe nduu nè nga ɔde tànn’t ɓaa, è ger loo ke d’in’n tutu lé. Nè ngann njéra kulege ke ɔdi mann nè nga geri mbak. Ke loon’t nè kuwe, njèkan dè nyankuse ɓar njè taa dinye kige nè nga ede’n ede nè:
JHN.2.10	– Nanan géa ade dooge yibe nduu ke maje an-in kété. Loo ke dooge enni pa ɓita è ade de yibe nduu ke majelé ade an-in dè’t ɓai. Nè i ɓaa, i ngonm yibe nduu ke maje sár ɗarinè.
JHN.2.11	E á è kunn gir nyankɔbe ke desêin ke Jésu ra kêm ɓee ke Cana, ɓeekon ke Galilée. Jésu tɔje tɔgmong le’n ke nata ade njékuwe-girnge umi kêm de dènn’t. 
JHN.2.12	Go’t gugu, Jésu in aw se kon’n se ngakonnge kêm ɓee-bò ke Capernaum. Njékuwe-girnge géa awi se’n tɔ. Nè dé ndi tutu ndɔ bule ngain lé.
JHN.2.13	Ndɔ ra nan Paque le Juipge nain ngɔr. Jésu in aw kêm ɓee-bò ke Jérusalem. 
JHN.2.14	E inge njé kige mangege se batege se der-ndage a, se njé mbel narge ndii nang kêm kei le Nube nga. 
JHN.2.15	Jésu pete kule nan’t ra ke ndêin. E rɔ de kêm kei le Nube nata malang se batege, se mangege a tɔ. E sanrin nar le njé mbel narge kɔke a, tile tablege le de kɔke piring-piring a tɔ.
JHN.2.16	Jésu tur ra’n dè njékige der-ndage’t ede nè:
JHN.2.16	– I teei se nyange nè nga malang nata kɔke loo ke nè’t. I teli kei le Bɔ’m nga ke kei ra gate lé.
JHN.2.17	Ke loon’t nè kuwe, kêm njékuwe-girnge olé dè tà ke dé ndang kêm magtub’t d’ede nè: «Ngur kei lei ra’m pênn-pênn.»
JHN.2.18	Nè Juipge deji Jésu edi nè:
JHN.2.18	– Ké nyankɔbe ri á a i ra le kade j’an titeke i aw se tɔgmong le ra’n nyange nè nga titeke bè wa?
JHN.2.19	Jésu tel ile de dè’t ede nè:
JHN.2.19	– I tuji gile kei ke tò se ninn’n le Nube nga kɔke ɓaa, m’a m’tel ra’n gugu kêm ndɔ mute karè.
JHN.2.20	Juipge tami se Jésu edi nè:
JHN.2.20	– Kei ke tò se ninn’n nè nga, dé ra’n ase ɓal kɔr-sɔ-gidé-mute-mute ɓita dé tɔl’n ɓai. Nè i ɓaa, i tam ede nè ayé tel ra’n gugu kêm ndɔ mute bere.
JHN.2.21	Kei ke tò se ninn’n ke Jésu tam tà ɔje’n dè nga, è danra’n è kuwe. 
JHN.2.22	Ndɔ ke rang Nube à ade Jésu à unde loo tee dann njé ke koo’t. Ndɔ’n nè ɓita kêm njékuwe-girnge à olé dè tà ke ndɔ ke ede de kété. Gir’n ke nè á umi kêm de dè tà ke tò kêm magtub’t ke tò se ninn’n a, dè tà ke ndɔ ke kété Jésu tam a tɔ.
JHN.2.23	Loo ke Jésu ndi kêm ɓee-bò ke Jérusalem loo ra nan Paque ɓai nga, dooge bule undei kêm de dènn’t tede nyankɔbege ke è ra ade an-in. 
JHN.2.24	Nè Jésu taa kêm de lé tede ger ngarankêm de malang. 
JHN.2.25	E aw ndoo kade doo karé ɔrgo tà le doo ade’n lé. Tede è ger nyan ke tò dè ɓengre doo’t.
JHN.3.1	Dingem karé bè dann Pharisienge’t ri’n nè Nicodème. E è njèkɔr non Juipge ke karé dann madennge’t. 
JHN.3.2	Dingem nè nga ree inge Jésu ndɔɔ ede’n ede nè:
JHN.3.2	– Ngar, jè ger titeke Nube ulei kade i ndó jè nyan. Tede ke nè á Nube è der gir doo lé ɓaa, è asekum ra nyankɔbege titeke i ra’n nga lé.
JHN.3.3	Jesu tel ile Nicodème dè’t ede nè:
JHN.3.3	– Kerɔte kuwe, man m’edi ndàt, ke nè á dé tel d’oje doo gugu kige lé ɓaa, è asekum kan Konɓee le Nube se kum’n lé.
JHN.3.4	Nicodème tel deje Jésu ede nè:
JHN.3.4	– Ké loo ke doo ɓuge ɓá nga, d’a tel koje’n gugu kige titeke bain taɓai wa? Ké è asekum tel kaw kêm konn’t kade oje’n gugu nja joo ɓai wa?
JHN.3.5	Jesu tel ile Nicodème dè’t ede nè:
JHN.3.5	– Kerɔte kuwe, man m’edi ndàt: ke nè á d’ule doo manné njonm d’ade Ndil oje’n lé ɓaa, è asekum kule dè’n kêm Konɓee’t le Nube ndan lé. 
JHN.3.6	Nyan ke danra oje nga è le danra kuwe, nyan ke Ndil oje nga è le Ndil kuwe tɔ. 
JHN.3.7	Ade tà igi sêl dè tà ke m’edi’t nga lé. Gar-gar adi d’oje sei gugu kige tá. 
JHN.3.8	Nel ule loo ke kêm’n ndige’t. Ká’n ke ɓar á i oo, nè i ger loo kin’n éké loo kaw’n lé. Nanan ke Ndil oje’n nga géa è titeke bè tɔ.
JHN.3.9	Nicodème tel deje Jésu ede nè:
JHN.3.9	– Ké doo asekum ra nyange nè nga titeke bain wa?
JHN.3.10	Jesu tel ile Nicodème dè’t ede nè:
JHN.3.10	– I ke njèndó dooge nyan ke kɔbi oso se loo mbit-mbit kêm ɓeekon ke Israel’t nga, ké i ger nyange nè lé taɓai wa? 
JHN.3.11	Kerɔte kuwe man m’edi ndàt, jè tam tà nyan ke jè ger a, j’ɔrgo tà nyan ke j’an se kum jé a tɔ. Nè sei taai tà ke j’ɔrgo j’ade sei nga lé. 
JHN.3.12	Nyan ke nang nè ke m’ede sei tà’n nga, ke nè á umi kêm si dè’t lé ɓaa, loo ke m’a m’ede sei tà nyange ke danrán nga, ké a umi kêm si dè’t titeke bain wa? 
JHN.3.13	Doo karé bè géa in nang nè aw danrán lé ɓai. Nè man Ngonn doo á m’in danrán m’ree nang nè. 
JHN.3.14	Ndɔ ke kété Moise ra li nan tà kage’t dɔ kêm dile’t. Man Ngonn doo nga géa, gar-gar d’a ɓer’m dɔ titeke bè tɔ. 
JHN.3.15	D’a ɓer’m dɔ le kade nanan ke unde kêm’n dèm’t ɓaa à ndi kumgajer se non. 
JHN.3.16	Nube tár dooge malang ke dè nang nè, gir’n ke nè á ule’n Ngonn’n ke dagi le kade nanan ke unde kêm’n dènn’t ɓaa à udu lé nè à ndi kumgajer se non. 
JHN.3.17	Kerɔte kuwe, Nube ule Ngonn’n dè nang nè le kade gangtà dè dooge’t lé ɓai, nè le kade dooge ke dè nang nè ingei kaje takul’n è. 
JHN.3.18	Doo ke unde kêm’n dènn’t ɓaa, dé gangtà dènn’t lé. Nè doo ke unde kêm’n dènn’t lé ɓaa, dé gangtà dènn’t ɓá tede è unde kêm’n dè Ngonn Nube ke dagi’t nga lé. 
JHN.3.19	An-in! tà ke uwe dè dooge á tò nè: lookar ree dè nang nè, nè dooge ndigi tilkus tá ngain dum lookar tede nyanra dege majelé. 
JHN.3.20	Nanan ke nyan rannge majelé se ndɔge malang ɓaa, è ɔr lookar nè nga njêt mbate ree tutu, nè bainléa lookar à kuje gir nyan rannge ke nata. 
JHN.3.21	Nè doo ke nyan rannge uwe made nan se ngarankum tà ɓaa à ree dann lookar’t. E à ree dann lookar’t le kade kuje gir nyan rannge ke uwe made nan se le Nube nga ke nata kade d’an kuwe.
JHN.3.22	Go nyange’t nè nga, Jésu aw se njékuwe-girnge kêm ɓeekon ke Judée’t. E ndi se de tutu ase tà’t a, è ule dooge manné njonm a tɔ. 
JHN.3.23	Jean géa nda kêl karé à ɔdenan kule dooge manné njonm dann ngur mann ke ri’n nè Enon, tò kɔte Salim’t ngɔr. Ngur mann nè nga, mann è tutu ngain. Dooge reei ra Jean’t adi ule de manné njonm. 
JHN.3.24	Kêm ɓaln’t nè nga d’ile Jean dangai’t lé ɓai. 
JHN.3.25	Ndɔ karé bè, tà naje ke ɔje dè kɔr se-ra oso dann pajage’t le Jean se Juip karé bè. 
JHN.3.26	Pajage le Jean reei rann’t edi nin edi nè:
JHN.3.26	– Kuwe jé, doo ke ndɔ ke è ndi sei gide ba’t nú ke i tam tà le’n maje nè nga, an! è géa unn gir kule dooge manné njonm ke le’n tɔ ta. Dooge malang ɓungei nan awi rann’t.
JHN.3.27	Jean ede de ede nè:
JHN.3.27	– Doo asekum kinge nyan se dè ra’n lé. Nyan ke Nube kuwe ade doo tá doo asekum kinge. 
JHN.3.28	Sei kuwe géa asikum kɔrgo tà le’m titeke dɔ-dɔ m’tam’n m’ede nè: «Man m’ee Krist nga lé ɓai, nè d’ule’m kété nonn’t ke kule karè.» 
JHN.3.29	Doo ke dinye njè ngaw kige ɔje dè’n nga, è ngaw’n. Nè made njè taa dinye kige nda kɔtenn’t oo tà le’n. Ndu njè taa dinye kige ke made’n oo nga ade’n made’n ranel ngain. Man géa, m’ɔr son ranel le’m ɓila titeke bè tɔ. 
JHN.3.30	Gar-gar maje kade riɓar le’n oso se loo mbit-mbit ke kété-kété, gar-gar maje kade man ɓaa, riɓar le’m ger gugu.
JHN.3.31	E ke in danrán nga dum dè nyange malang. E ke girkoje’n in dè nang nè tam tà ɔje’n dè nyange ke dè nang nè. E ke in danrán dum dè dooge malang. 
JHN.3.32	E ɔrgo tà nyange ke è an se kum’n a, oo se mbi’n a tɔ. Nè doo karé bè géa taa tà le’n ke è ɔrgo nga lé. 
JHN.3.33	Doo ke taa kɔrgo tà le’n ɓaa, ndige se’n titeke Nube tam ngarankum tà kuwe. 
JHN.3.34	E ke Nube ule’n nga ɔrgir tàge le Nube, tede Nube ade’n Ndil se girson’n bere mbak. 
JHN.3.35	Bɔ Ngonn tár ngonn’n ngain. E tel se nyange malang um jinn’t. 
JHN.3.36	Nanan ke unde kêm’n dè Ngonnenn’t nè nga ɓaa, à ndi kumgajer se non. Nè nanan ke unde kêm’n dè Ngonnenn’t nè nga lé ɓaa à ndi kumgajer ndan lé, nè wong le Nube ndi dènn’t ndeĵ ɓá ta.
JHN.4.1	D’ede Pharisienge titeke Kuwe-ɓee Jesu aw se njékuwe-girnge ngain dum pajage le Jean a, dooge ke ule de manné njonm géa bulei ngain dumi njé ke le Jean a tɔ. 
JHN.4.2	Nè ei njékuwegir-Jesuge á ndɔ ke ulei dooge manné njonm m è Jésu kuwe lé. 
JHN.4.3	Loo ke Jésu oo tà nè nga bè ɓaa, è sure ɓeekon ke Judée inye tel aw kêm ɓeekon ke Galilée gugu. 
JHN.4.4	Nè gar-gar è à unde kêm ɓeekon ke Samarie dɔ gang. 
JHN.4.5	E aw tee kêm ngonn ɓee karé ke ɓeekon ke Samarie ke ri’n nè Sychar. Ngonn ɓee nè tò kɔte loo ndɔr ke ndɔ ke Jacob gang ade ngonn’n Joseph nga. 
JHN.4.6	Loo nè nga bolè mann le Jacob tò tutu. Jésu tel tête ra’n ndi nang tà bolè mann’t nè tede è njiye rebe sár ɔr. Kàde nda dann ɓee bɔp. 
JHN.4.7	Dinye karé ke ɓeekon ke Samarie ree tede le kɔde mann. Jésu deje’n ede nè:
JHN.4.7	– Dinye, ade’m mann ndêin m’an-in.
JHN.4.8	Njékuwe-girnge awi kêm ɓee-bò’t le sang nyankuse ndogo. 
JHN.4.9	Dinye ke Samarie tam se Jésu ede nè:
JHN.4.9	– Hai! dingem i i Juip, à ké a kaw kaw ri á i deje’m man ke m’ee dinye ke Samarie mann kain wa?
JHN.4.9	Dinye tam tà nè nga titeke bè tede Juipge se dooge ke ɓeekon ke Samarie nga tà le de uwe nan lé. 
JHN.4.10	Jésu tel ile dinye nè nga dè’t ede nè:
JHN.4.10	– Ke nè á i ger noje ke Nube uwe sei karè nè nga a, i ger doo ke deji ede nè: Ade’m mann m’an-in a tɔ nga ɓaa, né i kuwe a in kété le deje’n mann kain, ayé kadi mann ke an-in kutch-kutch kade an-in i ndii’n kumgajer.
JHN.4.11	Dinye nè nga tel deje Jésu ede nè:
JHN.4.11	– Dingem, ka-dɔ kɔde mann goto jii’t a, bolè mann nga géa heb ngain a tɔ. Ké a inge mann lei ke an-in kutch-kutch nga loo ke ra’t wa? 
JHN.4.12	Kà jé Jacob se ngannenge a, se nyankulge le’n kuwe an-in mann nè kété ɓita inyei adi jè nga, ké i bòi i dum dè’n wa?
JHN.4.13	Jésu tel ile dinye nè de’t ede nè:
JHN.4.13	– Nanan ke an-in mann nè nga, kunde a tel ra’n ɓai. 
JHN.4.14	Nè doo ke an-in mann ke m’a m’ade’n nga ɓaa, kunde a tel ra’n gugu ndan lé sár. Mann ke m’a m’ade’n nga à tel ngire mann ndikumgajer ke an-in kutch-kutch kêmn’t.
JHN.4.15	Dinye nè nga tel deje Jésu ede nè:
JHN.4.15	– Kuwe-ɓee, ade’m mann nè nga tede kade kunde tel ra’m gugu lé a, kade m’tel ree nè m’ɔde mann nè nga gugu lé ta.
JHN.4.16	Jésu edé ede nè:
JHN.4.16	– Aw i ɓar ngawi ɓita i tel i ree nè ɓai.
JHN.4.17	Dinye nè nga tel ede Jésu ede nè:
JHN.4.17	– Ngaw’m goto.
JHN.4.17	Jésu tel edé ede nè:
JHN.4.17	– Tam ke i tam ede nè: Ngaw’m goto nga è kum. 
JHN.4.18	Oiyo, kété i taa ngaw gir mi, dingem ke i ndi se’n ɗarinè nga è ngawi lé ta. Tam ke i tam ede nè: Ngaw’m goto nga è kum kerɔte kuwe.
JHN.4.19	Dinye nè nga tel ede Jésu ede nè:
JHN.4.19	– Dingem, m’an titeke i njèribe-dè-tà ke tà Nube’t. 
JHN.4.20	Kà jé jè dooge ke Samarie nga kété ɔji tà se Nube dè mbal’t nè. Nè sei Juipge ɓaa, i tami edi nè: Jérusalem kuwe karé á kei kɔje tà se Nube tò tutu.
JHN.4.21	Jésu tel ile dinye nè dè’t ede nè:
JHN.4.21	– Dinye, um kêmi dè tà’t le’m, kàde’n ree kade awi dè mbal’t nè éké Jérusalem tá a kɔji tà se Nube tutu lé. 
JHN.4.22	Sei dooge ke Samarie nga, i ɗɔyi Nube i geri nin lé. Nè jè Juipge ɓaa, jè ɗɔi Nube ke jè ger’n tede kaje in ra jé jè Juipge’t. 
JHN.4.23	Kàde kade Nube ule se Ndil ree ɗarinè ɓá. Ngarankum njé ɗɔi Nubege à ɗɔyi Bɔ’m Nube takul tɔgmong le Ndil-Kêmnda ta titeke Ngonn’n tɔje’n de rebe’n ke get. Njé ke ɗɔyi Bɔ’m Nube titeke bè á è sang de. 
JHN.4.24	Nube è Ndil, gir’n ke nè á njé ke ɗɔyi nin nga, gar-gar à ɗɔyi nin se go tɔgmong le Ndil-Kêmnda a, se ngarankum tà a tɔ.
JHN.4.25	Dinye nè nga tel ede Jésu ede nè:
JHN.4.25	– M’ger titeke Messie ke dé ɓar’n Krist nga à ree. Loo ke à ree ɓaa, à ɔrgir nyange malang kade jè dooge ke Samarie.
JHN.4.26	Jésu tel edé ede nè:
JHN.4.26	– Man ke m’nda m’tam sei tà nè kuwe á man m’ee Krist nga.
JHN.4.27	Ke loon’t nè kuwe njékuwe-gir-Jésuge reei teei pan. Tà ige de sêl tede kan ke an-in nin nda ɔje tà se dinye nè nga. Nè né è bè géa doo karé dann de’t tel deje’n ede nè: «Ké ri á i sang ra dinye nè?» éké «Tà ri á ɔje se’n wa?» bè lé. 
JHN.4.28	Ke loon’t nè kuwe dinye nè inye ku mann le’n nang, è tel aw ɓéee ede dooge ede nè:
JHN.4.29	– I reei an-in dingem karé ke ɔrgir nyan ramge malang ke m’ra kété nga ndát-ndát. Ké dingem nè è Krist nga lé ɓai wa?
JHN.4.30	Dooge undei loo kêm ɓee-bò’t teei dik-dik awi ke ra Jésu’t.
JHN.4.31	Loo ke nja de nain rebe ɓai-ɓaa, njékuwe-gir-Jésuge awi se’n kabr-kabr edi nè:
JHN.4.31	– Ngar, use nyan ndêin ɓita.
JHN.4.32	Nè è ede de ede nè:
JHN.4.32	– Man m’aw se nyankuse’m laa nè sei á i geri lé.
JHN.4.33	Njékuwe-gir-Jésuge deji nan edi nè:
JHN.4.33	– Ké nan ree se nyankuse ade n’use gugu laa wa?
JHN.4.34	Jésu tel ile de dè’t ede nè:
JHN.4.34	– Ra nyan ke kêm njèkule’m ndige a, kɔr son kule le’n ke um jim’t a tɔ á è mur le’m man. 
JHN.4.35	Ɗarinè nan sa ko nain sɔ ta, ké i tami bè lé wa? Nè man m’ede sei: Unni kum si an-in koge idi kum sa ɓá ta. 
JHN.4.36	Njè sa ko inge nyan kuge dè ji’n ɓá a, è kebe njar nyan ke ɔje dè ndikumgajer se non a tɔ. Titeke bè á njè dubu nyan se njè sa nyan ali ra de nan’t mbak. 
JHN.4.37	Gostà ke dé tam d’ede nè: «Njèndɔr è karé nè njékusege bulei» nga, è kum kerɔte kuwe. 
JHN.4.38	Man m’ule sei kêm ndɔr ke sei ulei ra si ndibe tutu lé. Njé ke rang á ulei ra de ndibe tutu ɓita sei ubei maje’n ɓai.
JHN.4.39	Dooge bule ke kêm ngonn ɓee ke Sychar ɓeekon ke Samarie umi kêm de dè Jésu’t tede tà ke dinye tam ede nè: «Dingem nè nga ɔrgir nyan ramge malang ke m’ra kété ndát-ndát.» 
JHN.4.40	Loo ke dooge ke ɓeekon ke Samarie reei teei ra Jésu’t ɓaa, ei deji nin le kade ndi se de ndêin ɓita in aw rang ɓai. E ndi se de ndɔ joo ɓita in aw kété ɓai. 
JHN.4.41	Dooge ke rang ngain kêm ɓeekon ke Samarie umi kêm de dè Jésu’t tede tà le’n ke ei ooi se mbi de. 
JHN.4.42	Dooge ke reei ra Jésu’t nga edi dinye nè edi nè:
JHN.4.42	– Jè j’um kêm jé dènn’t tede tà tami nga lé ta. Nè j’um jé dènn’t tede tà tam’n ke jè kuwe j’oo se mbi jé. Jè ger titeke è nga è njé kaje dooge dè nang nè kerɔte kuwe.
JHN.4.43	Loo ke Jésu ra ndɔ joo kêm ɓee ke Sychar nè ɓaa, è tel aw kêm ɓeekon ke Galilée gugu. 
JHN.4.44	E Jésu kuwe ndɔ ke tam se tà’n ede nè: «Njèribe-dè-tà ke tà Nube’t nga, d’a d’ile koje dènn’t kêm ɓee kojenn’t lé.» 
JHN.4.45	Nè né è bè géa, loo ke è ree tee kêm ɓeekon ke Galilée ɓá ɓaa, njé ke Galilée uwei nin ke ra de’t. Ei rai titeke bè tede ndɔ ke ei géa awi loo ra nan’t Jérusalem an-in nyange malang ke ndɔ ke Jésu ra se kum de.
JHN.4.46	Jésu tel ree kêm ɓee ke Cana ɓeekon ke Galilée ke ndɔ ke kété è ade mann tel yibe nduu tutu nga. Njèkan dè njérɔge le ngar karé bè ndi kêm ɓee-bò ke Capernaum. Ra ngonn’n ke dingem tur’n ngain. 
JHN.4.47	Loo ke doo nè oo titeke Jésu in kêm ɓeekon ke Judée ree kêm ɓeekon ke Galilée ɓaa, è aw rann’t deje’n le kade ree aje ngonn’n ke tò tà yo’t. 
JHN.4.48	Jésu tel ede’n ede nè:
JHN.4.48	– Ke nè á sei an-in nyankɔbege se nyange ke dum kan lé ɓaa a undei kêm si dèm’t lé.
JHN.4.49	Njèkan dè njérɔge le ngar tel ede Jesu ede nè:
JHN.4.49	– Kuwe-ɓee i ree pa ɓita ade tà ngonn’m tête ɓai.
JHN.4.50	Jésu ede doo nè nga ede nè:
JHN.4.50	– Ɔte aw, ngonni ndi kumgajer ɓai.
JHN.4.50	Doo nè nga um kêm’n dè tà ke Jésu ede’n ɓaa ɔte aw. 
JHN.4.51	Loo ke è ɔte à aw ɓai ɓaa, ngann njéndige le’n tilei non’n edi nin edi nè:
JHN.4.52	– Ngonni ndi kumgajer ɓai.
JHN.4.52	E deje de ede nè:
JHN.4.52	– Ké kàde ke bain á ra’n ke taa por làm-làm nga inye’n wa?
JHN.4.52	Dé tel d’ile’n dè’t d’ede nè:
JHN.4.52	– Ra’n ke taa por làm-làm nga, inye’n tagela se kàde ke ɔte ra’n ɓêtch.
JHN.4.53	Bɔ ngonn nè nga ger titeke è kàde ke Jésu ede’n ede nè: «Ngonni ndi kumgajer karè.» E se njékêm kei le’n malang undei kêm de dè Jésu’t.
JHN.4.54	E ke nè á è nyankɔbe ke njékon’t joo ke Jésu ra loo ke ndɔ ke in-in’n kêm ɓeekon ke Judée ree’n beekon ke Galilée.
JHN.5.1	Go nyange’t nè nga, Jésu in aw kêm ɓee-bò ke Jérusalem tede è ndɔ ra nan le Juipge karé bè. 
JHN.5.2	Mann-gar karé tò Jérusalem ngɔr se tàbit kei rebe le batege. Mann-gar nè nga dé ɓar’n se tà hébreu d’ede nè: Béthesda. Dé ra palge mi tà mann’t nè. 
JHN.5.3	Njératurge, se njékumtɔge, se njédɔgemetege, se njé ke kêl ra de wei tonrin a tɔ, tooi nang rip-rip gir palge’t nè. [Njératurge ndii nginei mann-gar ke à tal bungus-bungus, 
JHN.5.4	tede doo ke danrán ke Nube ule’n ree ra mann nè nga dɔ-dɔ ade tal bungus-bungus. Njèratur ke inye ji’n dɔ oso danné kété loo ke dé ra’n mann d’ade unn gir tal bungus-bungus nga ɓaa, né ratur le’n è ratur ke bain-bain géa ra’n tel mong maj-maj karè.] 
JHN.5.5	Dingem karé ke ratur ra’n ɓal kɔr-mute-gidé-sɔsɔ è dann njératurge’t nè nga tɔ. 
JHN.5.6	Jésu an’n tò nang pɔbel. E ger kété ɓá titeke ratur nè nga ra’n mari ngain. Jésu deje dingem ke njèratur nè nga ede nè:
JHN.5.6	– Ké i ndige kade ratur ɔr dèi’t wa?
JHN.5.7	Njèratur nè nga tel ile jésu dè’t ede nè:
JHN.5.7	– Ngar, loo ke dé ra mann-gar d’ade unn gir tal bungus-bungus nga, doo le’m ke kade unn’m ile’m danné goto. Loo ke m’age nang m’a m’aw sêt ɓai ɓaa, doo karé ke rang inye ji’n dɔ oso dann mann-gar’t nè kété nonm’t ɓá ta.
JHN.5.8	Jésu tel ede njèratur nè nga ede nè:
JHN.5.8	– Ɔse nang in dɔ unn tuwe lei aw.
JHN.5.9	Ke loon’t nè kuwe, ratur le dingem nè nga ɔr dènn’t ndát-ndát ade unn tuwe le’n unde dènn’t aw. Nè ndɔ ke nè nga è ndɔ taa kebe. 
JHN.5.10	Juipge ɓari go dingem ke ratur ɔr dènn’t nga tami se’n edi nè:
JHN.5.10	– Ɓila è ndɔ taa kebe. Ké nan á unn ndu’n adi kade oto tuwe tooi i ringe’n wa?
JHN.5.11	Dingem nè nga ile de dè’t ede nè:
JHN.5.11	– E ke njè kade ratur ɔr dèm’t nga kuwe ede’m ede nè: «Unn tuwe lei aw.»
JHN.5.12	Juipge teli deji dingem nè nga edi nè:
JHN.5.12	– Ké doo ke njè kedi kede nè unn tuwe lei aw nga è nan wa?
JHN.5.13	Nè dingem ke d’ade ratur ɔr dènn’t nga ger doo ke njè kade ratur ɔr dènn’t nga lé, tede Jésu ɔte ur dann doobulege’t ke ndai loo’t nè nga kák .
JHN.5.14	Ndɔ ke rang, Jesu inge dingem nè nga kêm kei le Nube. E ede’n ede nè:
JHN.5.14	– An! ratur ɔr dèi’t ade rai tel mong maj-maj ɓá ta. I ra kaiya kumi ke kété-kété lé ta, nè bainléa nyan ke tur ngain dum dè ratur nè à rai ɓai.
JHN.5.15	Dingem nè nga unde loo tee aw ede Juipge titeke njè kɔr ratur rann’t se ndɔ taa kebe nga, è Jésu. 
JHN.5.16	E gir’n ke nè á Juipge awi se Jésu se tà, tede nyange ke ndɔ ke ra se ndɔ taa kebe. 
JHN.5.17	Nè Jésu ede de ede nè:
JHN.5.17	– Bɔ’m ndi ra kule kum’n ke kété-kété sár tee ɗarinè ɓai. Man géa m’ndi m’ra kule kum’m ke kété-kété tɔ.
JHN.5.18	Unn gir kêm ndɔn’t nè, Juipge sangi loo ngain dum ke kété le tɔl Jésu. E tede kal ke è al tà tà gute-ndu’t á karé lé, nè è tede ɓar ke ɓar Nube Bɔ koje’n a, an ra’n ke Nube a tɔ.
JHN.5.19	Jesu tel unn tà tam ede de ede nè:
JHN.5.19	– Kerɔte kuwe, man m’ede sei ndàt, Ngonn asekum ra nyan karé bè se dè ra’n lé, nè nyan ke è an ra Bɔn’t á è ra. Tede nyan malang ke Bɔ ngonn ra nga, ngonn’n géa à ra titeke bè tɔ. 
JHN.5.20	Bɔ ngonn tár ngonn’n ngain. Gir’n ke nè á è tɔje’n nyan malang ke è ra. E à tɔje’n kule rage ke bò dum dè ège ke nè le kade tà ige’n sei sêl. 
JHN.5.21	Titeke Bɔ Ngonn ade njé ke koo undei loo teei teli ndii kumgajer nga, Ngonn géa ade nanan ndikumgajer titeke kêm’n ndige tɔ. 
JHN.5.22	Taɓai Bɔ Ngonn gangtà dè doo karé’t bè lé, nè è tel se gangtà malang um ji Ngonnenn’t. 
JHN.5.23	Titeke bè á dooge malang à ilei koje dè Ngonnenn’t titeke ilei koje dè Bɔn’t nga tɔ. Doo ke rara ke ile koje dè Ngonn’t nga lé ɓaa, è ile koje dè Bɔ’n ke njèkulenn’t nga lé tɔ. 
JHN.5.24	Kerɔte kuwe, man m’ede sei ndàt, nanan ke oo tà le’m, unde kêm’n dè è ke njèkulem’t nga ɓaa ndi kumgajer se non nga ɓá ta. Nube à gangtà dènn’t lé. E doo nè nga tee tà yo’t aw loo ndikumgajer se non ɓá ta. 
JHN.5.25	Kerɔte kuwe, man m’ede sei ndàt, kàde kade njé ke koo ooi ndu Ngonn Nube nga ree ɗarinè ɓá ta. Njé ke à ooi ndu Ngonn Nube nga à ndii kumgajer. 
JHN.5.26	Titeke Bɔ Ngonn è ngire ndikumgajer nga, Ngonn’n géa è ngire ndikumgajer tite Bɔ’n bè tɔ. 
JHN.5.27	Bɔ Ngonn ade’n tɔgmong le gang’n tà tede k’ee ke è Ngonn doo nga. 
JHN.5.28	Adi tà ige sei sêl dè tà’t nè nga lé, tede kàde kade dooge ke tooi ɓada à ooi ndu Ngonn doo nga ree ɓá ta. 
JHN.5.29	Njé ra nyan majege à undei loo teei kawi loo ndikumgajer’t. Njé ra nyan majelége à undei loo teei kawi loo gangtà’t a tɔ. 
JHN.5.30	Man m’asekum ra nyan karé se dè ra’m lé. M’gangtà se go tà ke m’oo. Gangtà le’m nga è se go rebe’n tede m’sang le ra nyan ke kêm man á ndige lé, nè nyan ke kêm’m ke njèkule’m á ndige.
JHN.5.31	Ke nè á m’ɔrgo tà m’ɔje’n dè ra’m man kuwe ɓaa, kɔrgo tà le’m nga è ngarankum kɔrgo tà lé ɓai. 
JHN.5.32	Nè doo karé ke rang ɔrgo tà le’m. M’ger titeke tà ke è ɔrgo ɔje’n dè’m nga, è ngarankum kɔrgo tà kuwe. 
JHN.5.33	Sei ɔri dooge ulei de ra Jean’t; Jean ɔrgo tà le ngarankum tà nè nga ade sei. 
JHN.5.34	Man ɓaa, m’aw ndoo kade doo tá ɔrgo tà le’m lé. Nè man m’ede sei tà nyan nè nga le kade d’aje’n sei. 
JHN.5.35	Jean nga kété è tite lampe ke on ndogó kotong. Nè sei ndigi kali ra si dann lookar’t le’n nè nga ndêin. 
JHN.5.36	Nè man m’aw se njèkɔrgo tà ke bòi dum Jean. Tede kule ke Bɔ’m ade m’ra m’ɔr son’n nga ɔrgo tà le’m titeke Bɔ’m kuwe ule’m. 
JHN.5.37	Bɔ’m ke njèkule’m nga è kuwe ɔrgo tà ɔje’n dè’m. Sei ooi ndu’n nja karé éké sei an-in kum’n nja karé ndan lé ɓai. 
JHN.5.38	Tà le’n urkei kêm si’t lé tede sei umi kêm si dè è ke ulenn’t nga lé. 
JHN.5.39	Sei teri kêm Magtub ke tò se ninn’n tede sei geri kêm si’t titeke takul de á a ingeii ndikumgajer se non. Nè Magtubge nè nga ei njékɔrgo tàge ke ɔje dè’m. 
JHN.5.40	Nè sei ndigi reei ram’t le kinge’n ndikumgajer se non nga lé.
JHN.5.41	Man m’aw ndoo riɓar ke in ra dooge’t lé. 
JHN.5.42	Nè sei nga, m’ger sei mbak, sei tári Nube lé. 
JHN.5.43	Man m’ree se ri Bɔ’m nè sei uwei man ke ra si’t lé. Nè ke nè á doo karé ke rang kuwe in se dè’n ree ɓaa, è nè tá uweii ke ra si’t. 
JHN.5.44	Sei awi ndoo riɓar ke in ra nan’t dadann si sei’t kuwe. Nè riɓar ke in ra Nube’t kuwe karé nga, sei sangi nin lé. Ké sei asi kundei kêm si dèm’t titeke bain wa? 
JHN.5.45	An-in tá nè a i giri titeke è man á m’a m’ile tà dè si’t non Bɔm’t, nè è Moise ke sei undei kêm si tchên dènn’t nga á è njèkile tà dè si’t. 
JHN.5.46	Ke nè á ndɔ ke umi kêm si dè Moise’t ɓaa, né a umi kêm si dè’m man’t tɔ. Tede è ndang magtub kété ɔje’n dè’m. 
JHN.5.47	Nè ke nè á umi kêm si dè tàge ke è ndang kêm magtubge’t le’n nga lé ɓaa, ké a umi kêm si dè tàge’t le’m titeke bain wa?
JHN.6.1	Go’t gugu, Jésu ɔte aw gide ba ke ɓeekon ke Galilée. Ba nè nga ri’n nè Tibériade. 
JHN.6.2	Doobulege ngain ndolèi goo’n tede an-in nyankɔbege ke kété è ra se njératurge.
JHN.6.3	Gir’n ke nè á Jésu se njékuwe-girnge ali awi nú dè mbal’t ndii tutu. 
JHN.6.4	Nè ndɔ ra nan Paque le Juipge nain ngɔr. 
JHN.6.5	Loo ke Jésu tête kum’n an kosdoo-bulege à reei ke rann’t ɓaa, è deje Philippe ede nè:
JHN.6.5	– Ké j’à j’in-in se mapa ra le ndogo kade kosdoo-bulege nè nga usei wa?
JHN.6.6	Jésu ger nyan ke ayé ra nga ɓá, nè è tam tà nè nga bè le nan’n kêm Philippe kan. 
JHN.6.7	Philippe ile jésu dè’t ede nè:
JHN.6.7	– Né doo ndogo’n mapa kum nar kule ke ndɔ aru joo tá le tête mes-mes nobo de géa ayé kase de ndan lé.
JHN.6.8	Njèkuwe-gir-Jésu karé dann madennge’t ri’n nè André, ngokon Simon Pierre, ede Jésu ede nè:
JHN.6.9	– Ngonn basa karé ndi nè, aw se tutu mapa se tutu kanje joo laa. Nè né è bè géa, ké è nyan ri karé tede le kosdoo-bulege nè nga wa?
JHN.6.10	Jésu unn ndu’n ade njékuwe-girnge ede nè:
JHN.6.10	– Adi dé ndi nang malang.
JHN.6.10	Loo nè nga walè ke tebe è ngain tutu. Doo ke dingemge malang ke teli ndii nang nga asi aru dɔg loo mi. 
JHN.6.11	Jésu ɔi mapa nè nga, ra Nube oiyo pa ɓita ade njékuwe-girnge noboi dooge ke ndii nang rip-rip ɓai. Kanje géa è ra titeke bè tɔ ɓita nobo de ade d’use titeke kêm de ndige. 
JHN.6.12	Loo ke dooge usei nyan ndanni ɓá ɓaa, Jésu ede njékuwe-girnge ede nè:
JHN.6.12	– I tanni gute nyon-nyon mapa ke nain le kade karé géa tuju lé.
JHN.6.13	Mapa mi ke dooge usei nga, njékuwe-gir-Jésuge ɔyi nyon-nyon’n ke nain kêm janga dɔg-gidé-joo. 
JHN.6.14	Loo ke dooge nè an-in nyankɔbe ke Jésu ra nga bè ɓaa, ei tami edi nè:
JHN.6.14	– Doo nè nga è ngarankum njèribe-dè-tà ke tà Nube’t ke ndɔ ke ayé kule’n kade ree dè nang nè nga kuwe gar-gar á nda nè.
JHN.6.15	Nè loo ke Jésu ger titeke d’ade ree kɔr’n kunde’n ngar ɓaa, è ɔr ra’n njêl se kar’n aw dè mbal’t gugu.
JHN.6.16	Loo ke kàde ur ɓá ɓaa, njékuwe-gir-Jésuge risi awi tà ba’t. 
JHN.6.17	Dé d’al kêm ngonn bato’t d’aw gide ba’t kum de ke ɓee-bò ke Capernaum. Loo tuge ndul ɓá, nè Jésu tel ree inge de lé ɓai. 
JHN.6.18	Nel bò in ule ade kɔr mann ba tal bungus-bungus. 
JHN.6.19	Loo ke d’aw dann ba’t bɔp, ase kurloo mi éké mute-mutege bè ɓaa, d’an Jésu njiye dè ba’t ree ngɔr se bato. Ɓel unde de ndàt gang de. 
JHN.6.20	Nè Jésu ede de ede nè:
JHN.6.20	– Ebi’t ɓel, è man kuwe.
JHN.6.21	Ra de ndam ngann-ngann ade dé ndige le kunn’n kêm bato’t ɓaa, ke loon’t nè kuwe bato nda nang gek tu loo ke d’a d’aw ke tutu nga.
JHN.6.22	Doobulege nain-in gide ba’t nú. Loo ke loo ar ɓá ɓaa, doobulege ke nain-in gute de’t gide ba’t nú an-in titeke tagela ngonn bato kuwe karé luk-luk á njékuwe-gir-Jésuge ali kêmé se kar de bere awi. Jésu al kêmé se de lé. 
JHN.6.23	Nè né è bè géa, ngann batoge ke rang in-in kêm ɓee-bò ke Tibériade reei. Dé ree ngɔr kɔte loo ke tagela Jésu ra’n Nube oiyo pa ɓita ade dooge mapa usei ɓai nga. 
JHN.6.24	Loo ke doobulege an-in titeke Jésu se njékuwe-girnge gotoi loo’t nè ɓaa, ali kêm ngann batoge’t nè nga ɓungei nan awi kêm ɓee-bò ke Capernaum sangi Jésu.
JHN.6.25	Loo ke d’inge’n gide ba’t nú ɓaa, dé deje’n d’ede nè:
JHN.6.25	– Ngar, ké i ree nè lot bain wa?
JHN.6.26	Jésu ile de dè’t ede nè:
JHN.6.26	– Kerɔte kuwe, man m’ede sei ndàt, sei sangi man tede nyankɔbege ke ndɔ ke an-in nga lé, nè tede mapa ke sei usei i ndanni. 
JHN.6.27	I rai kule tede nyankuse ke dè’n à ngei karè nga lé. Nè i rai kule tede nyankuse ke à tò sár-sár se non. Nyankuse ke à tò sár se non nga, è Ngonn doo á à ade sei, tede Ngonn doo nga nyankorji le Nube Bɔ dooge tò rann’t.
JHN.6.28	Doobulege deji Jésu edi nè:
JHN.6.28	– Ké j’à ra bain le ra’n nyange ke kêm Nube ndige nga wa?
JHN.6.29	Jésu tel ile de dè’t ede nè:
JHN.6.29	– Nyan ke kêm Nube ndige nga, è le kade undei kêm si dè è ke Nube ulenn’t nga.
JHN.6.30	Dé tel dé deje Jésu d’ede nè:
JHN.6.30	– A i, ké nyankɔbe ri á a i ra le kade j’an, j’unde’n kêm jé dèi’t wa? Ké kule rai è ri wa? 
JHN.6.31	Kà jége ke kété mari usei mapa ke ri’n nè manne kêm dile’t titeke dé ndang’n kêm Magtub’t d’ede nè: «Ndɔ ke Nube ade de mapa ke in danrán ade d’use.»
JHN.6.32	Jésu tel ile de dè’t ede nè:
JHN.6.32	– Kerɔte kuwe, man m’ede sei ndàt, è Moise á ade sei mapa ke ndɔ ke in danrán nga lé. Nè è Bɔ’m á ade sei ngarankum mapa ke in danrán nga. 
JHN.6.33	Tede mapa ke ade dooge ke dè nang nè ndii kumgajer nga, è mapa ke in danrán ra Nube’t.
JHN.6.34	Dé tel d’ede Jésu d’ede nè:
JHN.6.34	– Kuwe-ɓee, ade jè mapa nè nga se ndɔ karé-karé malang.
JHN.6.35	Jésu ede de ede nè:
JHN.6.35	– Mapa ndikumgajer nè nga è man. Doo ke ree ram’t ɓaa, ɓo a ra’n ndan lé. Doo ke unde kêm’n dèm’t ɓaa, kunde mann à ra’n ndan lé a tɔ. 
JHN.6.36	Nè m’ede sei tà nè nga kété ɓá, sei an-in man se kum si kuwe, nè undei kêm si dèm’t lé. 
JHN.6.37	Njé ke Bɔ’m ade’m se de malang nga à reei ram’t. Doo ke ree ram’t nga, m’a m’ute’n mbeng kile’n nata ndan lé. 
JHN.6.38	Tede man nga m’in danrán m’ree le ra nyan ke kêm’m man á ndige lé, nè m’ree le ra nyan ke kêm njèkule’m á ndige. 
JHN.6.39	Njé ke Bɔ’m ke njèkule’m ade’m se de malang nga, è ndige le kade doo karé bè géa dann de’t tuju lé. Nè è ndige le kade m’ade undei loo teei dann njé ke koo’t ndɔ ke ngeinn’t. 
JHN.6.40	Nyan ke kêm Bɔ’m ndige á tò nè: Nanan ke oré kum’n dè’m man Ngonnnen’t a, unde kêm’n dèm’t a tɔ ɓaa, è à ndi kumgajer se non. Taɓai man m’ade à unde loo tee dann njé ke koo’t ndɔ ke ngeinn’t a tɔ.
JHN.6.41	Kêm ndɔn’t nè nga Juipge unni gir murin tà ɔji dè Jésu tede tam ke kété tam ede nè: «Mapa ke in danrán ree nga, è man.» 
JHN.6.42	Dé tel d’ede nan d’ede nè:
JHN.6.42	– Ké è nè nga è Jésu ngonn le Joseph ke jè geri bɔ’n se kon’n mbak nè nga lé wa?
JHN.6.42	Dé tam bè tede tà ke Jésu tam kété ede nè: «Mapa ke in danrán nga, è man.»
JHN.6.43	Jésu tel ede de ede nè:
JHN.6.43	– Ebi ra si murin tà ke kété-kété dann si’t. 
JHN.6.44	Ke nè á Bɔ’m ke njèkule’m ndɔr doo ke ram’t lé ɓaa, doo karé géa ase kin se dè’n ree ram’t lé. Doo ke ree ram’t nga, m’a m’ade à unde loo tee dann njé ke koo’t ndɔ ke ngeinn’t. 
JHN.6.45	Njéribe-dè tàge ke tà Nube’t ndangi tà kêm Magtub’t le’n edi nè: «Nube kuwe á è njèndó dooge malang nyan.» Doo ke rara ke ur mbi’n oo’n tà le Bɔ’m a, inyei ra’n ade ndó’n nyan a tɔ ɓaa, doo nè nga à ree ram’t. 
JHN.6.46	Doo karé bè ke an Bɔ’m Nube nga goto. Nè man ke m’in rann’t kuwe karé á m’an’n. 
JHN.6.47	Kerɔte kuwe, man m’ede sei ndàt, doo ke unde kêm’n dèm’t ɓaa, ndi kumgajer se non ɓá ta. 
JHN.6.48	Mapa ndikumgajer nga è man. 
JHN.6.49	Ndɔ ke kà sige usei mapa ke ri’n nè manne kêm dile’t. Nè né è bè géa yo tɔl de mbeng kɔke. 
JHN.6.50	E ke nè á è mapa ke in danrán. Nanan ke use mapa nè ɓaa à wei ndan lé. 
JHN.6.51	Mapa ndikumgajer ke in danrán nga è man. Doo ke use mapa nè nga ɓaa à ndi kumgajer se non. Mapa ke m’a m’ade le kade dooge ke dè nang nè ndii kumgajer nga, è danra’m man kuwe.
JHN.6.52	Juipge naji nan tà ngain dann de’t edi nè:
JHN.6.52	– Ké n’ee nga n’asekum kade jèi danrayé kade j’usei titeke bain wa?
JHN.6.53	Jésu tel ede de ede nè:
JHN.6.53	– Kerɔte kuwe, man m’ede sei ndàt, ke nè á sei usei danra’m man Ngonn doo lé a, an-in mese’m lé a tɔ ɓaa, ndikumgajer nga goto ra si’t ɓá ta. 
JHN.6.54	Nanan á ke use danra’m a, an-in mese’m a tɔ ɓaa, ndi kumgajer se non ɓá. Ndɔ ke ngeinn’t ɓaa, m’a m’ade à unde loo tee kɔke dann njé ke koo’t. 
JHN.6.55	Danra’m nga è ngarankum nyankuse a, mese’n è ngarankum nyankain a tɔ. 
JHN.6.56	Doo ke use danra’m a, an-in mese’m a tɔ ɓaa, um se’m nan’t bɔk a, man géa m’um se’n nan’t bɔk a tɔ. 
JHN.6.57	Bɔ’m ke njèkule’m nga ndi kumgajer. Man m’ndi kumgajer takul’n è. Doo ke use danran’m ɓaa à ndi kumgajer titeke bè tɔ takul’m man. 
JHN.6.58	An-in! mapa ke in danrán: Mapa nè nga è tite è ke ndɔ ke kà sige ke weii usei kété nga lé. Nè doo ke use mapa nè nga ɓaa à ndi kumgajer se non.
JHN.6.59	E ke nè á è tàge ke Jésu ndó dooge kêm kei kebe nan’t kêm ɓee-bò ke Capernaum.
JHN.6.60	Loo ke d’oo tàge le Jésu nè nga bè ɓaa, njékuwe-girnge bule tami edi nè:
JHN.6.60	– Tà nè nga ngang ngain. Ké nan asekum ndi kur mbi’n koo’n ɓai-ɓai wa?
JHN.6.61	Jésu ger kêmn’t mbak titeke njékuwe-girnge murin tà ɔji dè tà nè nga. Gir’n ke nè á, è deje’n de ede nè:
JHN.6.61	– Ké tà nè nga tuge sei jig’t ile sei wa? 
JHN.6.62	Ke nè á ndɔn’t a an-in Ngonn doo loo tel kaw loo ndii’n ke kété in tutu ree nga ɓaa, ké a i tami kedi nè ri ta wa? 
JHN.6.63	Ndil á ade doo ndi kumgajer. Doo se dè ra’n ase ra nyan karé lé. Tàge ke man m’ede sei nga in ra Ndil’t. E tàge nè á à ade a i ndii kumgajer. 
JHN.6.64	Nè njé ke nange dann si’t undei kêm de dèm’t lé.
JHN.6.64	Njé ke undei kêm de dè Jésu’t lé nga, è ger de kété mari loo kunn gir kule’t le’n. E ke ayé kule’n ji dooge’t nga géa è ger’n mbak ɓá a tɔ. 
JHN.6.65	Jésu tam ede nè:
JHN.6.65	– Gir’n ke nè á, ndɔ ke m’ede’n sei kété m’ede nè: Doo karé bè asekum kin se dè ra’n ree ram’t lé. Ke nè á doo karé ree ram’t ɓaa, è Bɔ’m kuwe inye rebe ade’n ree ram’t.
JHN.6.66	Unn gir kêm ndɔn’t nè nga, njékuwe-gir-Jésuge bule teli tɔri ra de goon’t m njiyei se’n lé ta. 
JHN.6.67	Jésu tel deje njé ke dɔg-gidé-joo ede nè:
JHN.6.67	– A ɓaa sei, ké i ndigi kaw tɔ wa?
JHN.6.68	Simon Pierre tel ilé dè’t ede nè:
JHN.6.68	– Kuwe-ɓee, ké nan le jé á j’ayé kinyei kaw rann’t ɓai wa? I kuwe se kari bere á aw se tàge ke doo à ndii’n kumgajer sár se non. 
JHN.6.69	Jè ɓaa, j’unde kêm jé dèi’t tede jè ger titeke i i doo ke Nube ɔri undei se ninn’n gai.
JHN.6.70	Jésu tel deje de ede nè:
JHN.6.70	– Sei ke dɔg-gidé-joo nè nga, ké è man kuwe á m’tɔr sei lé wa? Nè né è bè géa, è ke karé dann si’t tel è doo le sú ke njèkêmyêr.
JHN.6.71	E tam tà nè nga titeke bè ɔje’n dè Judas ngonn le Simon Iskariot. Judas nga, è njèkuwe-gir Jésu ke karé dann madennge’t ke dɔg-gidé-joo. E è á ayé kule’n ji dooge’t kade tɔli nin.
JHN.7.1	Go’t gugu Jésu aw se loo-loo kêm ɓeekon ke Galilée. E ndige le tel kaw kêm ɓeekon ke Judée lé tede Juipge sangi rebe le kade dé tɔl’n. 
JHN.7.2	Nè ndɔ ra nan kei kamge le Juipge nain ngɔr. 
JHN.7.3	Ngakon Jésuge ke dingem edi nin edi nè:
JHN.7.3	– Ɔte loo ke nè’t kɔke aw kêm ɓeekon ke Judée tede kade njékuwe-girige teri kule raige ke i ndi i ra nga tɔ. 
JHN.7.4	Doo ke sang le kade dooge geri nin njung ɓaa à ra nyan se go ngein lé. Ke nè á a i ra nyange titeke bè nga ɓaa, maje kade i kuwe i tɔje rai ke nata tàkum dooge’t malang.
JHN.7.5	Ngakon Jésuge ke dingem ke mbain kuwe géa undei kêm de dènn’t lé. 
JHN.7.6	Jésu ede de ede nè:
JHN.7.6	– Man ɓaa, ndɔ le’m ke kanm nain ɓai, nè sei ɓaa i ndii tchên se ndɔge malang. 
JHN.7.7	Sei ɓaa, dooge ke dè nang nè asikum kɔr sei njêt lé, nè man ɓaa dooge ke dè nang nè ɔri man njêt tede kɔr ke m’ɔr gir nyanra de ke majelé ke nata se ndɔ’m-ndɔ’m. 
JHN.7.8	Sei ɓaa, tà le si goto, in-in awi loo ra nan’t nga. Man ɓaa, m’a m’aw tutu lé tede ndɔ le’m ke kanm ase lé ɓai.
JHN.7.9	Loo ke Jésu ede de tàge nè nga titeke bè ɓaa, è tel nain gugu ɓeekon ke Galilée. 
JHN.7.10	Nè né è bè géa, loo ke ngakon Jésuge ke dingem in-in awi loo ra nan kei kamge’t nga ɓá ɓaa, Jésu géa in aw loo ra nan’t nè nga tɔ. E aw se go ngein m aw tàkum dooge’t njung lé.
JHN.7.11	Juipge sangi Jésu loo ra nan kei kamge’t nè nga. Ei deji nan edi nè:
JHN.7.11	– Ké n’ee nga n’ee ra wa?
JHN.7.12	Doobulege naji nan tà ngain dann de’t ɔji dè Jésu. Njé ke karége tami edi nè:
JHN.7.12	– Jésu è doo ke njèra maje.
JHN.7.12	Njé ke nange tami edi nè:
JHN.7.12	– Ḿ-m̀, Jésu è njè libe kum doobulege.
JHN.7.13	Nè né è bè géa, doo karé ke tam tà ndàt ɔje’n dè Jésu goto tede dé ɓel kum Juipge. 
JHN.7.14	Loo ke dé ra nan d’aw danné bɔp ɓá ɓaa, Jésu aw kêm kei’t le Nube unn gir ndó dooge nyan. 
JHN.7.15	Tà ige Juipge sêl adi tami edi nè:
JHN.7.15	– N’ee nga, n’ndó nyan lé, à ké se go rebe ke ra n’ger’n magtub bè wa?
JHN.7.16	Jésu tel ile de dè’t ede nè:
JHN.7.16	– Nyan le’m ke m’ndó dooge nga in ram’t lé, nè in ra è njèkulem’t nga. 
JHN.7.17	Ke nè á doo karé ndige ra nyan ke kêm njèkule’m Nube ndige ɓaa, à ger tite nyan-ndó nè nga in ra Nube’t. E man kuwe á m’in se dè’m m’ndó nyan dooge lé. 
JHN.7.18	Doo ke in se dè’n tam tà nga, sang riɓar ke ɔje dè’n è kuwe. Nè doo ke sang riɓar ke ɔje dè njèkule’n nga ɓaa, è ngarankum doo kerɔte kuwe. Nyanra ke nal naje’n karé bè géa goto rann’t. 
JHN.7.19	Ké è Moise kuwe á ade sei magtub gute-ndu Nube nga lé wa? Nè doo karé dann si’t ra nyan ke gute-ndu ɔje nga se ndɔge-ndɔge lé. A ɓaa, ké bain á sei sangi le kade dé tɔl’m wa?
JHN.7.20	Doobulege teli ilei Jésu dè’t edi nè:
JHN.7.20	– I kumen, ké nan dann jé’t á sang le kade dé tɔli wa?
JHN.7.21	Jésu tel unn tà tam ede de ede nè:
JHN.7.21	– Ndɔ ke kété m’ra nyan karé bere luk-luk kuwe ɓai á ndil si tee an-in soin-soin malang nè lé wa? 
JHN.7.22	Moise ade sei ndukunnn ke ɔje dè kuje tà mɔte. Ndukunn nè nga in ra Moise’t lé, nè in ra kà sige’t. Nè né è bè géa, sei a ɔdi nan kuje tà mɔte se ndɔ taa kebe. 
JHN.7.23	Sei ujei tà mɔte doo se ndɔ taa kebe tede kile’n koje dè gute-ndu Moise’t. A ɓaa, ké bain á i rai wong se’m tede kaje ke ndɔ ke m’aje danra doo bere mbak se ndɔ taa kebe nga wa? 
JHN.7.24	Ebi ra si gangtà tede tàkum doo. Nè i gangi tà ke se dè naje’n tá.
JHN.7.25	Loo ke dooge ke nange ke Jérusalem an-in Jésu ɓaa, ei tami edi nè:
JHN.7.25	– Ké è n’ee nga dé sang le kade dé tɔlé nè lé wa? 
JHN.7.26	An-in! n’ee nga n’nda kêmé kang n’a n’tam tà nata ndái-ndái, nè doo karé bè géa edé tà lé. Ké njékɔr non jéige geri titeke n’ee nga n’ee Krist kerɔte kuwe wa? 
JHN.7.27	N’ee nga jè geri loo ke n’in tutu mbak; nè Krist nga, loo ke ndɔn’t à ree ɓaa, doo karé géa à ger loo ke in tutu nga lé.
JHN.7.28	Kêm ndɔn’t nè nga, Jésu in ndó dooge nyan kêm kei’t le Nube se ndu’n ke bòi ede nè:
JHN.7.28	– Sei geri man mbak, loo ke m’in tutu nga géa i geri mbak a tɔ. E man kuwe m’in se dè’m m’ree lé. Nè Nube ke è njèkule’m ke get-get nga ɓaa, i geri nin lé mbeng kɔke. 
JHN.7.29	Man ɓaa, m’ger’n tede m’in rann’t. E è kuwe á ule’m.
JHN.7.30	Loo ke Jésu tam tà nè titeke bè ɓaa, dé sang le kuwe’n, nè doo karé bè géa ule ji’n ɔde’n lêm lé tede kàde le’n nain ɓai. 
JHN.7.31	Dooge ngain dann doobulege’t umi kêm dè Jésu’t. Ei tami edi nè:
JHN.7.31	– Loo ke ndɔn’t Krist à ree nga, ké à ra nyankɔbege ngain dum ège ke doo nè ra nga wa?
JHN.7.32	Tàge ke doobulege kɔti nan ɔje dè Jésu nga oso mbi Pharisienge’t. Maw njékuje nyan-mesege se Pharisienge ulei njérɔge le kade uwei nin. 
JHN.7.33	Jésu tam ndàt ede nè:
JHN.7.33	– M’a m’nain se si mbɔr ɓita m’a m’tel kaw ra njèkulem’t ɓai. 
JHN.7.34	Ndɔn’t a i sangi man, nè a ingei man lé, tede loo ke m’a m’ndi tutu nga, sei asi kaw tutu lé.
JHN.7.35	Juipge deji nan edi nè:
JHN.7.35	– Ké loo ke ra n’a n’aw tutu á j’à j’asi kingei n’ee gugu lé wa? Ké n’a n’in le kaw ɓéee le dooge ke ei Juipge lé le tel rayé ke njè ndó de nyan ta wa? 
JHN.7.36	Ké tà ke n’tam n’ede nè: ndɔn’t a i sangi man nè a ingei man lé tede loo ke m’a m’ndi tutu nga, sei asi kawi tutu lé nga, ké gir’n è ri wa?
JHN.7.37	Ngei ndɔ ra nan kei kamge nga, è ndɔ ke bò dum madege. Jésu in nda dɔ non doobulege’t kêm kei le Nube ede de tà se ndu’n ke bòi ede nè:
JHN.7.37	– Ke nè á kunde mann ra doo ɓaa, maje kade ree ram’t taa mann an-in. 
JHN.7.38	Doo ke unde kêm’n dèm’t titeke Magtub ke tò se ninn’n tam’n nga ɓaa, mann à in kêmn’t kan-in kutch-kutch.
JHN.7.39	E tam tà nè nga titeke bè ɔje’n dè Ndil-Kêmnda ke njé ke undei kêm de dènn’t ayé kingei. Kêm ndɔn’t nè nga Ndil-Kêmnda ree lé ɓai tede d’ule ndubra dè Jésu’t lé ɓai.
JHN.7.40	Loo ke njé ke nange dann doobulege’t ooi tàge nè nga bè ɓaa, ei tami edi nè:
JHN.7.40	– Loo naje’n goto, doo nè nga è njèribe-dè-tà ke tà Nube’t kuwe.
JHN.7.41	Njé ke nange ke rang tami edi nè:
JHN.7.41	– Doo nè nga è Krist nga kuwe.
JHN.7.41	Nè njé ke karége tami edi nè:
JHN.7.41	– Ké Krist nga à in kêm ɓeekon ke Galilée wa? 
JHN.7.42	Bethléhem nga è ngonn ɓee kɔje ngar David. Ké magtub ke tò se ninn’n tam titeke Krist nga à in Bethléhem girkà’t le ngar David nga lé wa?
JHN.7.43	Gir’n ke nè á, doobulege kayai nan danné loo joo tede tà le Jésu. 
JHN.7.44	Njé ke nange dann de’t ndigi le kuweii, nè doo karé bè géa ule ji’n ɔde’n lêm lé.
JHN.7.45	Njérɔge teli reei ra maw njékuje nyan-mesege se Pharisienge ji de karè. Ei deji de edi nè:
JHN.7.45	– Ké bain á uwei n’ee i reei seyé lé wa?
JHN.7.46	Njérɔge ilei de dè’t edi nè:
JHN.7.46	– Doo karé ke tam tà tite doo nè nga, j’inge’n nja karé ndan lé ɓai.
JHN.7.47	Pharisienge teli deji de edi nè:
JHN.7.47	– Ké sei kuwe géa adi dé libe kum si tɔ wa? 
JHN.7.48	Dann ngar ɓeege’t le jéi éké dann jé jèi Pharisienge’t nga, ké doo karé ke luk-luk unde kêm’n dè doo nyan le doo’t nè nga adi an-in wa? 
JHN.7.49	Nè è majelé dooge ke geri gute-ndu le Moise lé kuwe karé á undei kêm de dè doo’t nè nga. Dé nè nga, kure’n à ɔde kum de ɓai.
JHN.7.50	Nicodème, è dann Pharisienge’t ke ulei njérɔge le kade uwei Jésu. E á ndɔ ke è aw inge Jésu. E deje de ede nè:
JHN.7.51	– Ké se go gute-ndu le jéi ke inye loo ade jèi nga, j’asi gangtà dè doo’t anje koo tà le’n kété éké anje ger gir nyanra’n wa?
JHN.7.52	Dé deje Nicodème d’ede nè:
JHN.7.52	– Ké i kuwe géa i tel rai doo ke Galilée tɔ wa? Ke nè á i nder gir tà kêm Magtub’t le Nube maje an ɓaa, njèribe-dè-tà ke tà Nube’t à in kêm ɓeekon ke Galilée lé.
JHN.7.52	[ 
JHN.7.53	Nanan géa ɔte mênênn-mênênn aw ɓee le’n.
JHN.8.1	Jésu tel aw dè mbal ke kage olivierge ndai tutu. 
JHN.8.2	Nè loo ke loo à ar ɓai ɓaa, è tel aw kêm kei’t le Nube. Kosdooge malang reei rann’t. E tête ra’n ndi nang unn gir ndó de nyan. 
JHN.8.3	Njékɔrgir gute-nduge se Pharisienge uwei dinye karé dè tò se dingem ke rang’t reei se’n undei nin non dooge’t malang. 
JHN.8.4	Go’t gugu ei edi Jésu edi nè:
JHN.8.4	– Njèndó dooge nyan, dinye nè nga d’uwe’n mêtch dè tò se dingem ke rang’t. 
JHN.8.5	Kêm magtub gute-ndu le jéi ke Moise ndang nga, è unn ndu’n ade jèi le tile dinyege ke titeke bè se kuberi her tɔl de kɔke. Ké tà ri á a i tam dè’t wa?
JHN.8.6	Dé tam tàge nè nga titeke bè d’an-in’n kêm Jésu tede kile’n tà dènn’t. Nè è ule dè’n nang, tuje nyan nang se ngonn ji’n. 
JHN.8.7	Titeke njékɔrgir gute-nduge se Pharisienge deji Jésu tà ke kété kété nga, è in ndi dè rann’t ede de ede nè:
JHN.8.7	– Maje kade doo karé dann si’t ke ra majelé nja karé lé unn kuberi her ile’n dinye nè nga kété ade j’an-in.
JHN.8.8	Jésu ule dè’n nang tel unn gir tuje nyan nang se ngonn ji’n. 
JHN.8.9	Loo ke dooge ooi tà nè bè ɓaa, in-in go nan’t mênênn-mênênn. Njé ke tɔgege kuwe ɔsi nang in-in kété ɓita njé ke rang uti go de ɓai. Jésu kuwe se kar’n bere á nain-in tà nan’t se dinye ke kété d’unde’n dann de’t nga. 
JHN.8.10	Loo ke Jésu ɔr dè’n dɔ ɓaa, è an doo ke rang karé lé. E deje dinye nè nga ede nè:
JHN.8.10	– Ké njé kile tà dèi’t nga ei ra wa? Ké doo karé bè géa ile tà dèi’t lé njing wa?
JHN.8.11	Dinye nè ile jésu dè’t ede nè:
JHN.8.11	– Kuwe-ɓee, doo goto.
JHN.8.11	Nè Jésu tel ede’n ede nè:
JHN.8.11	– Man kuwe géa m’ile tà dèi’t lé tɔ. Ɔte aw loo lei. Nè unn gir’n ɗarinè ɓaa, i ra majelé kumi ke kété lé ta.]
JHN.8.12	Jésu tel unn tà tam ede doobulege ede nè:
JHN.8.12	– Man nga m’a m’ee lookar le dooge ke dè nang nè. Nanan ke unn rebe goom’t ɓaa à njiye dann loo ndul’t lé, nè à ndi dann lookar’t. Lookar nè nga, à ɔr non’n kaw se’n loo ndikumgajer se non.
JHN.8.13	Pharisienge tami se Jésu edi nè:
JHN.8.13	– I tam tà ɔje’n dè rai i kuwe. Kɔrgo tà lei ke i ɔr nga, è kɔrgo tà ke get lé.
JHN.8.14	Jésu tel ile Pharisienge dè’t ede nè:
JHN.8.14	– Né m’tam tà m’ɔje’n dè ra’m man kuwe géa, kɔrgo tà le’m man nga, è ngarankum kɔrgo tà kuwe tede m’ger loo ke m’in tutu á m’ree a, m’ger loo ke m’a m’aw ke tutu a tɔ. Nè sei ɓaa, i geri loo kin-in’m éké loo kaw’m lé a tɔ. 
JHN.8.15	Sei gangi tà se go kum kan loo le doo, nè man ɓaa, m’gangtà dè doo karé’t bè lé ɓai. 
JHN.8.16	Ke nè á m’gangtà géa, tà gang le’m è tà gang ke get tede man se kar’m lé nè Bɔ’m ke njèkule’m nga è se’m nan’t . 
JHN.8.17	Dé ndang kêm magtub gute-ndu’t le si d’ede nè: Ke nè á dooge joo ɔri tà ade aw go nan’t ɓaa, è ngarankum kɔrgo tà kuwe. 
JHN.8.18	Man m’ɔrgo tà m’ɔje’n dè’m man kuwe: Bɔ’m ke njèkule’m nga géa ɔrgo tà le’m tɔ.
JHN.8.19	Pharisienge teli deji Jésu edi nè:
JHN.8.19	– Ké Bɔi nga è ra wa?
JHN.8.19	Jésu tel ile de dè’t ede nè:
JHN.8.19	– Sei geri man lé a, Bɔ’m géa i geri nin lé a tɔ. Ke nè á né i geri man ɓaa, ayé geri Bɔ’m nga tɔ.
JHN.8.20	Jésu ndi ngɔr se ke kɔg-loo ngonm nar’t. E tam tàge nè nga loo ke ndi à ndó’n de nyan kêm kei le Nube. Nè doo karé bè géa uwe’n lé tede kàde’n le’n nain ɓai.
JHN.8.21	Jésu tel ede Pharisienge ɓai ede nè:
JHN.8.21	– M’a m’ɔte kaw, sei a sangi man pi, nè a weii dann kaiya’t le si. Loo ke m’a m’aw ke tutu nga, sei asikum kawi tutu lé.
JHN.8.22	Juipge deji nan edi nè:
JHN.8.22	– Tam ke n’tanm n’ede nè: «Sei asikum kawi loo ke m’a m’aw tutu lé» nga, ké n’ee kuwe n’ayé tɔl rayé ta wa?
JHN.8.23	Jésu tel ile de dè’t ede nè:
JHN.8.23	– Sei ɓaa, sei dooge ke dè nang nè, nè man m’in dɔ danrán. Sei ɓaa, sei le nang nè, nè man ɓaa m’ee le nang nè lé. 
JHN.8.24	Gir’n ke nè á kété m’ede’n sei m’ede nè a weii dann kaiya’t le si. Ke nè á umi kêm si dèm’t titeke man m’ee Krist nga lé ɓaa, a weii dann kaiyage’t le si kerɔte kuwe.
JHN.8.25	Juipge teli deji Jésu edi nè:
JHN.8.25	– Ké i nga i nan wa?
JHN.8.25	Jésu tel ile de dè’t ede nè:
JHN.8.25	– Tà ke m’ede sei kété loo kunn gir’t kule’t le’m nga kuwe, m’nda dè’t njáng sár ɗarinè ɓai. 
JHN.8.26	M’aw se tàge ngain ke ɔji dè si le tam a, m’aw se tàge ngain le gang dè si’t a tɔ. Nè njèkule’m nga tam ngarankum tà. Tàge ke m’oo tann’t á m’ede dooge ke dè nang nè.
JHN.8.27	Juipge geri titeke Jésu tam tà nè nga ɔje’n dè Bɔ’n lé. 
JHN.8.28	Jésu tel ede de ede nè:
JHN.8.28	– Loo ke ndɔn’t a i ɓeri Ngonn doo dɔ kàde kage-ke-dese’t pa ɓita a i geri titeke man nga m’ee Krist. Kêm ndɔn’t nè tá a i geri titeke man kuwe m’in se dè’m m’ra nyan karé lé, nè nyange ke Bɔ’m ndó’m á m’tam tà’n m’ede sei. 
JHN.8.29	E ke njèkule’m nga, è se’m nan’t. E inye’m se kar’m lé tede m’ra nyange ke taa kum’n se ndɔ’m-ndɔ’m.
JHN.8.30	Dooge bule undei kêm de dè Jésu’t loo ke ndi à tam’n tàge nè.
JHN.8.31	Jésu ede Juipge ke undei kêm de dènn’t ede nè:
JHN.8.31	– Ke nè á sei nain-in dann tà’t le’m ɓaa, sei njékuwe-girmge kerɔte kuwe. 
JHN.8.32	Sei a i geri ngarankum tà nga a, ngarankum tà nga ade a i ndii dè si pal a tɔ.
JHN.8.33	Dé tel d’ede Jésu d’ede nè:
JHN.8.33	– Jè jè ngannkà Abraham. Ndɔ karé jè ra ɓer le doo ndan lé ɓai. Ké bain á i tam ede nè: J’a tel ndi dè jè pal wa?
JHN.8.34	Jésu tel ede de ede nè:
JHN.8.34	– Kerɔte kuwe, man m’ede sei ndàt, nanan á ke inye ra’n nyein dann kaiya’t se ndɔ’n-ndɔ’n ɓaa, è ɓer le kaiya kuwe. 
JHN.8.35	Ɓer nga à ra ɓee se njénojege le’n sár se non lé. Nè ngonn ɓaa à ra ɓee se njénojege le’n sár se non. 
JHN.8.36	Ke nè á man Ngonn á m’ade i ndii dè si pal ɓaa, a i ndii dè si pal kerɔte kuwe. 
JHN.8.37	Sei ngannkà Abraham ade m’ger kuwe. Nè i sangi le kade dé tɔl’m tede tà le’m ke urkei kêm si’t lé. 
JHN.8.38	Man m’ede sei tà nyange ke m’an ra Bɔm’t, nè sei ɓaa, i rai nyange ke an-in ra bɔ si’t.
JHN.8.39	Juipge teli edi Jésu edi nè:
JHN.8.39	– Kà jé jè nga è Abraham.
JHN.8.39	Jésu tel ede de ede nè:
JHN.8.39	– Ke nè á sei ngannkà Abraham kerɔte ɓaa, né ayé rai nyanra Abraham. 
JHN.8.40	Nè man njè kede sei ngarankum tà ke m’oo tà Nube’t nga, ɗarinè sei sangi kade dé tɔl’m. Abraham nga ndɔ ke ra nyan titeke bè lé. 
JHN.8.41	Nè sei i rai nyan ra bɔ si tcha-tcha.
JHN.8.41	Juipge teli edi Jésu edi nè:
JHN.8.41	– Jè nga, dé tò se nan ke kaiya’t á d’oje’n jè lé. Nè Nube kuwe karé bere luk-luk á è Bɔ jé.
JHN.8.42	Jésu ede de ede nè:
JHN.8.42	– Ke nè á Nube è Bɔ si kerɔte ɓaa, né ayé tári man tede man m’in ra Nube’t á m’ree. E man kuwe m’in se dè’m m’ree lé, è è á ule’m ra si’t. 
JHN.8.43	Sei unni mbi si dè nyange ke m’ndó sei, gir’n ke nè á sei asikum ger girtàge le’m lé. 
JHN.8.44	Sei ɓaa, bɔ si ke le si è sú. Nyange ke ngur’n ra bɔ si pênn-pênn á sei ndigi rai. E nga, è njè tɔ koo dooge ká-ká, kété mari ke desêin sár tee ɓila. E nga, nda dè njann’t njáng dè ngarankum tà’t lé, tede ngarankum tà goto kêmn’t. Tà lanm ke è tam se ndɔge malang nga in-in kêm’n è’t kuwe tede è njè tà lanm a, è bɔ njé tà lanmge a tɔ. 
JHN.8.45	Nè man ɓaa, undei kêm si dèm’t lé tede ngarankum tà ke m’tam. 
JHN.8.46	Ké nan dann si’t asekum tɔje’m majelé ra’m wa? Ke nè á m’tam ngarankum tà ɓaa, ké bain á undei kêm si dèm’t lé wa? 
JHN.8.47	Nanan ke è le Nube ɓaa à ur mbi’n le koo’n tàge le Nube. Nè sei uri mbi si ooi tàge le Nube lé, tede sei sei lennge lé.
JHN.8.48	Juipge teli deji Jésu edi nè:
JHN.8.48	– Tam ke jè tam kété j’ede nè i doo ke kêm ɓee-bò ke Samarie karè a, kumen tò kêmi’t a tɔ nga, ké è loon’t lé wa?
JHN.8.49	Jésu ile de dè’t ede nè:
JHN.8.49	– Ḿ-m̀, kumen goto kêm’t. Man m’ile koje dè Bɔm’t, nè sei á ilei koje dèm’t lé. 
JHN.8.50	Man m’sang riɓar ke ɔje dè’m lé. Nè njèsang riɓar se njègangtà ke ɔje dè’m ndi non. 
JHN.8.51	Kerɔte kuwe, man m’ede sei ndàt, ke nè á doo karé an dè tà le’m sêw-sêw ɓaa, à wei ndan lé.
JHN.8.52	Juipge edi Jésu edi nè:
JHN.8.52	– Ɗarinè jè ger titeke kumen tò kêmi’t kerɔte kuwe. Abraham wei ɓá, njéribe-dè-tàge ke tà Nube’t géa weii ɓá a tɔ. Nè i ɓaa i tam ede nè: «Ke nè á doo karé an dè tà le’m sêw-sêw ɓaa, yo à tɔl’n ndan lé.» 
JHN.8.53	Ké i nga i bòi i dum kà jé Abraham ke ndɔ wei nè nga wa? Njéribe-dè-tàge ke tà Nube’t ke ndɔ ke weii nga, ké i bòi i dum de wa? Ké i nga i ra rai ke nan wa?
JHN.8.54	Jésu ile de dè’t ede nè:
JHN.8.54	– Ke nè á man kuwe m’ndi sang riɓar se dè ra’m ɓaa, riɓar le’m è nyan ke raikarè. Bɔ’m ke sei tami edi nè: «E Nube le si» nga á è njèkule ndubra dèm’t. 
JHN.8.55	Sei ɓaa i geri Nube lé, nè man ɓaa m’ger’n. Ke nè á m’tam m’ede nè m’ger’n lé ɓaa, m’ayé k’ee njè tà lanm titeke sei bè tɔ. Nè man ɓaa, m’ger’n, gir’n ke nè á m’an’n dè tà le’n sêw-sêw. 
JHN.8.56	Kà si Abraham nga ndɔ ke ra ranel kêmn’t tede le kan ndɔ ree le’m. Ndɔ ke è an ndɔ nè nga se kum’n a, ra ranel dè’t ngain a tɔ.
JHN.8.57	Juipge deji Jésu edi nè:
JHN.8.57	– I nga, ɓali ase kɔr-mi lé ɓai, à ké an Abraham ra wa?
JHN.8.58	Jésu ede de ede nè:
JHN.8.58	– Kerɔte kuwe, man m’ede sei ndàt, man m’ndi tutu kété ɓita kade d’oje kà si Abraham nga ɓai.
JHN.8.59	Ke loon’t nè, Juipge ɔyi kuberi her raw tede le tile’n Jésu tɔl’n, nè è ɓɔyɔ ra’n dann doobulege’t unde loo njêl tee kêm kei le Nube aw.
JHN.9.1	Loo ke Jésu à dere le kaw ɓaa, è an dingem karé bè ke d’oje’n ke njèkumtɔ. 
JHN.9.2	Njékuwe-gir-Jésuge deji nin edi nè:
JHN.9.2	– Ngar, ké nan ra majelé á ade d’oje’n dingem nè nga ke njèkumtɔ wa? E è éké njékojennge wa?
JHN.9.3	Jésu ile de dè’t ede nè:
JHN.9.3	– E è á ra majelé éké njékojennge lé a tɔ. Nè d’oje dingem nè nga ke njèkumtɔ kade dooge an-in tɔgmong le Nube tede tà le’n. 
JHN.9.4	Loo ke kàde nain ɓai nè kuwe, gar-gar ade jè rai kule le njèkule’m. Loo ke ndɔ à il ɓaa, doo karé bè asekum ra kule lé ta. 
JHN.9.5	Ndɔge malang ke m’nain’n dè nang nè ɓai nga, m’ee lookar le dooge ke dè nang nè.
JHN.9.6	Loo ke Jésu tam tàge nè nga bè ɓá ɓaa, è tibe yoro loin’n nang uje kum njèkumtɔ’t labat. 
JHN.9.7	Go’t gugu Jésu ede njèkumtɔ nè ede nè:
JHN.9.7	– Aw i togo kumi se mann gar ke ri’n nè Siloé (tel se tà koje jéi ɓaa, è njèkawkule le Nube).
JHN.9.7	Njèkumtɔ nga ɔte aw tà mann gar’t togo kum’n. Loo ke à tel ɓaa, an loo. 
JHN.9.8	Dingem nè nga kété è njèkumtɔ. Njémade-tà-keige le’n se dooge ke kété an-in nin ke njèkɔ nyan nga unni gir tami kedi nè:
JHN.9.8	– Ké è doo nè kuwe á kété ndi nang kɔ nyan se ndɔge malang nè lé wa?
JHN.9.9	Njé ke nange edi nè:
JHN.9.9	– E n’ee nga kuwe.
JHN.9.9	Njé ke rang edi nè:
JHN.9.9	– Ḿ-m̀, è doo ke rang á tanan seyé karè.
JHN.9.9	Nè njèkumtɔ nè kuwe tam ndàt dè rann’t ede nè:
JHN.9.9	– E man nga kuwe.
JHN.9.10	Dé deje’n d’ede nè:
JHN.9.10	– A ɓaa, i ra titeke bain á kumi teen ade an’n loo wa?
JHN.9.11	Njèkumtɔ ile dooge dè’t ede nè:
JHN.9.11	– Dingem ke dé ɓar’n Jésu á loin nang uje kum’t ɓaa, è ede’m ede nè: «Aw i togo kumi se mann ke ri’n nè Siloé.» Ke loon’t nè kuwe m’ɔte m’aw danné m’togo kum’m ɓaa, kum’m an loo njai-njai.
JHN.9.12	Dooge teli deji njèkumtɔ nè nga edi nè:
JHN.9.12	– Ké dingem nè nga è ra wa?
JHN.9.12	E ile de dè’t ede nè:
JHN.9.12	– Man m’ger loo ke è tutu lé.
JHN.9.13	Dé kali dingem ke kété è njèkumtɔ nga d’aw se’n ra Pharisienge’t. 
JHN.9.14	Ndɔ ke Jésu loin nang uje’n kum dingem’t ade an’n loo nga, è ndɔ taa kebe. 
JHN.9.15	Pharisienge ke le de tɔ, deji dingem ke kété è njèkumtɔ nga edi nè:
JHN.9.15	– Ké i ra titeke bain á kumi teen ade an’n loo wa?
JHN.9.15	E ile de dè’t ede nè:
JHN.9.15	–Dingem nè nga loin nang uje kum’t labat. Taɓai loo ke m’aw togo kum’m ɓaa, ɗarinè m’an loo njai-njai ta.
JHN.9.16	Dooge ke nange dann Pharisienge tami edi nè:
JHN.9.16	– Dingem ke njè ra nyan nè nga in ra Nube’t lé, tede ile koje dè ndɔ taa kebe’t nga lé.
JHN.9.16	Njé ke rang tami edi nè:
JHN.9.16	– Ké doo ke njè ra majelé asekum ra nyankɔbege ke titeke bè ra wa?
JHN.9.16	Kɔbe kasenan lé in dann de’t ade dé kai nan danné. 
JHN.9.17	Pharisienge teli deji doo ke kété è njèkumtɔ nga edi nè:
JHN.9.17	– Njè kade kumi teen ade an’n loo nga, ké tà ri á i tam ɔje’n dè’n wa?
JHN.9.17	Dingem ke kété è njèkumtɔ tel ile de dè’t ede nè:
JHN.9.17	– E njèribe-dè-tà ke tà Nube’t kerɔte kuwe.
JHN.9.18	Dingem ke kété è njèkumtɔ á ɗarinè tel an loo nga, Juipge mbati kumi kêm de dè tà’t le’n. Gir’n ke nè á adi dé ɓar’n njékojennge d’ade reei ɓaa, 
JHN.9.19	ei deji de edi nè:
JHN.9.19	– Ké è ke nda nè, è ngonn si ke ndɔ ke sei tami edi nè oji nin ke njèkumtɔ nga lé wa? Ké se rebe ke ra an’n loo ɗarinè wa?
JHN.9.20	Njékojennge ilei Pharisienge dè’t edi nè:
JHN.9.20	– Jè ger maje titeke è ngonn jé ke j’oje’n ke njèkumtɔ nga kuwe. 
JHN.9.21	Nè se go rebe ke ra an’n loo ɗarinè, jè jè ger lé. Doo ke njèkade kum’n teen ade an’n loo nga géa jè ger’n lé a tɔ. I dejii è kuwe adi ɔrgir nyan ke ɔje dè’n ade ooi tede è doo ke tɔge kang-kang ɓá ta.
JHN.9.22	Njékojennge tami titeke bè tede ei ɓeli Juipge. Juipge nga umi tà le de nan’t kété edi nè: Nanan ke tam ndàt titeke Jésu nga è Krist ɓaa, j’à rɔi nin kɔke kêm kei kebe nan’t. 
JHN.9.23	Gir’n ke nè á njékojennge tami edi nè: «I dejii è kuwe tede è doo ke tɔge kang-kang ɓá ta.»
JHN.9.24	Pharisienge tel ɓari doo ke kété è njèkumtɔ nga dejii tà nja karé ɓai edi nè:
JHN.9.24	– I tam kerɔte non Nube’t. Dingem nè nga, jè ɓaa jè ger titeke è njè ra majelé.
JHN.9.25	Doo ke kété è njèkumtɔ tel ile de dè’t ede nè:
JHN.9.25	– Doo nè nga, bainléa è njè ra majelé géa m’ger lé. Nè nyan karé ke m’ger á tɔ nè: kété m’ee njèkumtɔ, nè ɗarinè m’an loo njai-njai.
JHN.9.26	Pharisienge teli deji dingem ke kété è njèkumtɔ edi nè:
JHN.9.26	– Ké ri á ndɔ ke doo nè ra sei wa? Ké n’ade kumi teen ade an’n loo titeke bain wa?
JHN.9.27	E tel ile de dè’t ede nè:
JHN.9.27	– Kété kuwe m’ede sei tà nè nga ɓá, nè sei unni mbi si dè’t. Ké bain taɓai i ndigi kooi ɓai wa? Ké sei géa awi ndoo teli k’ei njékuwe-girnge tɔ wa?
JHN.9.28	Ke loon’t nè kuwe, Pharisienge unni gir taji doo ke kété è njèkumtɔ edi nè:
JHN.9.28	– I á i njèkuwe-gir doo nyan le doo nè nga! Nè jè ɓaa, jé pajage le Moise. 
JHN.9.29	Jè ɓaa, jè ger titeke Moise á ndɔ ke Nube ede’n tà. Nè doo nyan le doo nè nga, jè ger loo ke in tutu lé.
JHN.9.30	Doo ke kété è njèkumtɔ ile de dè’t ede nè:
JHN.9.30	– Dingem nè nga, sei edi nè i geri loo ke in tutu lé. Nè né è bè géa, è ade kum’m teen ade m’an’n loo. Tam ke sei i tami edi nè: i geri loo ke in tutu lé nga, è nyan ke ade tà ige’m sêl. 
JHN.9.31	Jè geri titeke Nube ur mbi’n oo’n tà le njé ra majelége lé. Taɓai è ile de dè tà ke d’ɔje senn’t nga lé a tɔ. Nè ke nè á doo karé ile koje dè Nube’t a, ra nyan ke kêm’n ndige ɓaa, Nube ur mbi’n oo’n tà le doo nè nga kerɔte. 
JHN.9.32	Doo ke d’oje’n ke njèkumtɔ nga, doo ade kum’n teen ade j’oo tà’n nja karé bè ndan lé ɓai. 
JHN.9.33	Ke nè á dingem ke njè kade njèkumtɔ an loo nè in ra Nube’t lé ɓaa, ayé k’asekum ra nyan karé lé.
JHN.9.34	Pharisienge in-in se doo ke ndɔ ke è njèkumtɔ nga edi nè:
JHN.9.34	– I ke d’oji dann majelé’t bere mbak taa i ndige le tel k’ee njè ndó jè nyan wa? Ke loon’t nè dé rɔ’n kêm kei kebe nan’t d’ile’n nata.
JHN.9.35	Jésu oo titeke dé rɔ doo ke kété è njèkumtɔ nè d’ile’n nata. E ree inge’n deje’n ede nè:
JHN.9.35	– I nga, ké unde kêmi dè’m man Ngonn doo’t nga kuwe wa?
JHN.9.36	Doo ke kété è njèkumtɔ deje Jésu ede nè:
JHN.9.36	– Ngar, ké Ngonn doo nga è nan wa? Ede’m kade m’unde kêm’m dènn’t.
JHN.9.37	Jésu tel ede doo ke kété kum’n tɔ nga ede nè:
JHN.9.37	– Ngonn doo nga i an’n ɓá, è è nga kuwe á nda ɔje sei tà nè.
JHN.9.38	Njèkumtɔ ke kété nga ɔse keje’n nang non Jésu’t ede’n ede nè:
JHN.9.38	– Kuwe-ɓee, m’unde kêm’m dèi’t kuwe.
JHN.9.39	Jésu unn tà tam ede nè:
JHN.9.39	– Man nga m’ree dè nang nè le kɔr ninn dooge gai-gai: Njé ke kété an-in loo à teli njé kum libege a, le kade njé ke kété ei njé kum libege teli an-in loo a tɔ.
JHN.9.40	Pharisienge ke nange ndii ra Jésu’t. Loo ke ooi tàge ke è tam nè nga bè ɓaa, ei deji nin edi nè:
JHN.9.40	– Ké jè géa jè njé kum libege tɔ wa?
JHN.9.41	Jésu ile de dè’t ede nè:
JHN.9.41	– Ke nè á kété sei njé kum libege kerɔte ɓaa, né tà kaiya ayé kuwe dè si lé. Nè sei tami ɗarinè edi nè: «Jè jè njé kum kan looge.» Gir’n ke nè á tà kaiya uwe’n de si ɗêng-ɗêng ɓai.
JHN.10.1	Kerɔte kuwe, man m’ede sei ndàt, doo ke ree se tà rebe gar batege lé, nè al se tà rebe ke rang tá ree’n go batege ɓaa, è njèɓog a, è gon-ɓog a tɔ. 
JHN.10.2	Nè doo ke aw kei go batege se tà rebe gar batege nga, è njèkul batege kuwe. 
JHN.10.3	Njè ngonm tà rebe gar batege teen tà rebe ade’n. Batege uri mbi de ooi ndu njèkul de nga. Batege ke ei lennge nga, è ɓar de se ri de karé-karé tee se de nata. 
JHN.10.4	Loo ke è tee se batege ke kinge’n malang nata ɓá ɓaa, è oso non de’t kété. Batege geri ndu’n. Gir’n ke nè á umi nan goon’t. 
JHN.10.5	Doo ke in rang ke batege geri ndu’n lé nga, à umi nan goon’t ndan lé. Nè loo an-in doo ke in rang ɓaa, à an-in nan kawi ndai heb se’n, tede dooge ke in-in rang nga ei mbage m dé ger ndu de lé.
JHN.10.6	Jésu ede Pharisienge tà nè nga se gos titeke bè, nè geri gir tà ke è ede de nga lé.
JHN.10.7	Jésu tel ede de ede nè:
JHN.10.7	– Kerɔte kuwe, man m’ede sei ndàt, man nga m’ee tàbit kei rebe gar batege. 
JHN.10.8	Njé ke reei kété nonm’t malang ei njéɓog-ge se gon-ɓogege a tɔ. Nè batege uri mbi de ooi ndu de lé. 
JHN.10.9	Man nga m’ee tàbit kei rebe. Ke nè á doo ree se rebe ke ram’t ɓaa, d’a d’aje’n. Doo nè nga à aw kei a, à unde loo tee nata a tɔ. Taɓai doo nè nga à inge nyan kul ra’n a tɔ. 
JHN.10.10	Njèɓog nga ree tede ɓoge batege a, tɔl de a, le tuju de a tɔ. Nè man ɓaa, m’ree le kade dooge se batege ndii kumgajer adi ase de nák-nák. 
JHN.10.11	Man m’ee njèkul batege ke get. Njèkul batege ke get ile ra’n kɔke tede batege le’n. 
JHN.10.12	Doo ke batege ei le’n lé nga, è ul de tede kinge’n nar karè. Loo ke an heng à ree ɓaa, inye batege an-in aw, ade heng ree yal batege karé-karé. 
JHN.10.13	E tee an-in tede è njèkul batege lé. 
JHN.10.14	Man m’ee njèkul batege ke get. Man m’ger batege le’m a, batege le’m géa geri man a tɔ. 
JHN.10.15	Bɔ’m ger’m tede man géa m’ger’n a tɔ. Gir’n ke nè m’ile’n ra’m kɔke tede le batege le’m. 
JHN.10.16	M’aw se batege ke rang ke ndai kêm gar’t nè nga lé ɓai. Dé nè nga, gar-gar è tà le kade m’ɔse nja de nan’t tɔ. D’a d’oo ndu’m, d’a dé kos batege ke karé luk-luk, njèkul de géa à è karé luk-luk a tɔ. 
JHN.10.17	M’ile ra’m kɔke ɓila nè m’a m’tel ndi kumgajer gugu ɓai. Gir’n ke nè á Bɔ’m tár’m ngain. 
JHN.10.18	Doo karé ke asekum tɔl’m se dè ra’n goto, nè man kuwe m’inye ra’m m’ade yo. M’aw se tɔgmong le kinye ra’m kade yo a, m’aw se tɔgmong le tel ndi kumgajer gugu a tɔ. E ke nè á è nyan ke Bɔ’m unn’n ndu’n ade’m le kade’m m’ra.
JHN.10.19	Tà tin nan oso dann Juipge’t tede tàge ke Jésu tam ɗarinè nga. 
JHN.10.20	Njè ke nange bule dann de’t tami edi nè:
JHN.10.20	– N’ee nga, kumen tò kêmé’t a, bile rayé a tɔ. Ké uri mbi si ooi ta leyé tede ri wa?
JHN.10.21	Njé ke rang tami edi nè:
JHN.10.21	– Tàge nè nga è tà tam doo ke bile ra’n lé. Ké doo ke njè bile ase kum kade njékumtɔge an-in loo wa?
JHN.10.22	Kei le Nube ke tò kêm ɓee-bò ke Jérusalem nga, dé ra nan’n. E nan ke ɔje dè kɔr kei nè a, se ɗinger loo nyankuje-mese gonm a tɔ. Dé ra nan nè nga tà kuli. 
JHN.10.23	Jésu ringe gile kei’t le Nube ke dé ɓar’n pal le Salomon.
JHN.10.24	Juipge an-in dè Jésu girm ulei nan’t ɓaa, deji nin edi nè:
JHN.10.24	– Ké ndɔ ke ra a ade kêm jé à oso nang pon wa? Ke nè á i Krist nga ɓaa, ede jè ndàt ade j’oo.
JHN.10.25	Jésu ile de dè’t ede nè:
JHN.10.25	– Tà nè nga m’ede sei kété ɓá, nè unni mbi si dè’t. Nyankɔbege ke Bɔ’m ade’m m’ra se ri’n nga, ɔri go tàge le’m titeke m’ee Krist nga kuwe. 
JHN.10.26	Nè sei undei kêm si dè’t lé, tede sei dann batege’t le’m nga lé titeke m’tam’n kété. 
JHN.10.27	Batege le’m nga uri mbi de ooi ndu’m. Man m’ger de mbak, à umi nan goom’t a tɔ. 
JHN.10.28	Man m’ade à ndii kumgajer se non m à weii ndan lé sár doo karé bè géa asekum kuwe de hont kɔr de jim’t lé a tɔ. 
JHN.10.29	Bɔ’m ke njè kade’m se de nga, tɔgmong le’n dum dè le dooge malang. Doo karé bè ke asekum nanr de taa de jinn’t goto. 
JHN.10.30	Man se Bɔ’m jè karé.
JHN.10.31	Juipge teli ɔyi kuberi her raw le tilei Jésu tɔlii kɔke. 
JHN.10.32	Jésu tel ile de dè’t ede nè:
JHN.10.32	– M’ra nyange ke maje bule se tɔgmong le Bɔ’m m’ade an-in ɓá. Ké è tede è ke ra taɓai á a i tilei man se kuberi her tɔli man wa?
JHN.10.33	Juipge teli ilei Jésu dè’t edi nè:
JHN.10.33	– E tede nede ke i nede Nube. Taɓai i i doo ndul karè, nè i ra rai ke Nube. Gir’n ke nè á jè ndige tilei se kuberi her tɔli m è tede nyan rai ke maje nga lé.
JHN.10.34	Jésu tel deje de ede nè:
JHN.10.34	– Kété kuwe man m’ede sei m’ede nè: «Sei sei kum gute tà Nube.» Ké dé ndang tà nè nga kêm Magtub mann-ra le si ke mari’t lé wa? 
JHN.10.35	Njé ke tà le Nube oso mbi de’t nga, loo ke nange Magtub mann-ra ke mari ɓar de kum gute tà Nube. Tà ke tò kêm Magtub ke tò se ninn’n nga, doo asekum kɔr kile kɔke tuju’n lé. 
JHN.10.36	Man nga, Bɔ’m Nube ɔr’m unde’m se ninn’n kété ɓita ule’m dè nang nè ɓai. Ké bain á m’ede nè man Ngonn’n ɓaa sei tami edi nè m’nede’n taɓai wa? 
JHN.10.37	Ke nè á m’ra nyange se tɔgmong le Bɔ’m lé ɓaa, undei kêm si dèm’t lé. 
JHN.10.38	Ke nè á undei kêmi si dè’m man’t lé géa, undei kêm si dè nyange ke ndɔ ke m’ra se tɔgmong le Bɔ’m. Titeke bè á a i geri nja karé ke ngang’n titeke Bɔ’m um se’m nan’t bɔk a, man géa m’um se’n nan’t bɔk a tɔ.
JHN.10.39	Nja karé ɓai, Juipge teli sangi le kuwei Jésu kuwe ɓai, nè è tee dann de’t njêl aw.
JHN.10.40	Jésu tel aw gugu gide ba ke Jourdain nú ndi tutu. E loo ke ndɔ ke kété Jean unn gir kule dooge manné njonm tutu. 
JHN.10.41	Dooge ngain reei ra Jésu’t edi nin edi nè:
JHN.10.41	– Jean nga ndɔ ke ra nyankɔbe karé bè lé. Nè tàge malang ke ndɔ ke tam ɔje’n dèi i Jésu nga, è ngarankum tà kerɔte.
JHN.10.42	Dooge ngain ke gide ba ke Jourdain undei kêm de dè Jésu’t.
JHN.11.1	Dingem karé bè ri’n nè Lazare ndi kêm ɓee ke Béthanie. Ngakon nange ke dinye joo, Marthe se Marie ndii se’n kêm ɓee’t nè nga tɔ. Ndɔ karé bè ratur ra Lazare ngain ade tò tà yo’t. 
JHN.11.2	E Marie nè nga kuwe á ndɔ ke tête wubu ke dé ra se myrrhe dè Kuwe-ɓee Jésu’t a, tel bɔr njà’n se bin dè’n a tɔ. E ngokon’n Lazare á tò tà yo’t. 
JHN.11.3	Marthe se Marie ulei kule ra Jésu’t edi nin edi nè:
JHN.11.3	– Kuwe-ɓee, an! madi ke i tár’n ngain nga tò tà yo’t.
JHN.11.4	Loo ke Jésu oo tà nè ɓaa, è tam ede nè:
JHN.11.4	– Ratur nè nga è ratur ke à tɔl Lazare lé, nè è tede kade dooge an-in tɔgmong le Nube. Takul ratur nè á d’a d’an’n tɔgmong ke Nube ade’m man Ngonn doo nga.
JHN.11.5	Jésu tár Marthe se Marie ngain. Ngokon de Lazare géa è tár’n ngain tɔ. 
JHN.11.6	Jésu oo mbak titeke Lazare tò tà yo’t, nè né è bè géa, è tel è nain loo ke è ndi tutu nga ase ndɔ joo ɓai. 
JHN.11.7	Go’t gugu ɓita è ede njékuwe-girnge ede nè:
JHN.11.7	– Adi jè teli j’awi kêm ɓeekon ke Judée gugu.
JHN.11.8	Njékuwe-girnge deji nin edi nè:
JHN.11.8	– Ngar, i a Juipge sangi tilei nin se kuberi her le tɔli nin ɗarinè ɓai nè kuwe, ké a i tel kaw kêm ɓeekon le de ke Judée nga ɓai wa?
JHN.11.9	Jésu tel deje de ede nè:
JHN.11.9	– Loo ke loo ar sár ɓita kade loo ndul nga, ké kàde karé-karé ke kêmé è dɔg-gidé-joo lé wa? Ke nè á doo karé njiye dann kada ɓaa, nyan à tuge’n kade aw tebel-tebel lé tede an lookar le dooge ke dè nang nè. 
JHN.11.10	Ke nè á doo karé njiye dann loondul’t ɓaa, nyan à tuge’n kade aw tebel-tebel tede lookar goto rann’t.
JHN.11.11	Loo ke Jésu tam tàge nè nga gir gang ɓá ɓaa, è ede njékuwe-girnge ede nè:
JHN.11.11	– Made jéi Lazare nga tò ɓi karè, nè m’a m’aw le ndel’n.
JHN.11.12	Njékuwe-gir-Jésuge edi nin edi nè:
JHN.11.12	– Kuwe-ɓee, ke nè á n’tò ɓi karè ɓaa d’a ndelé ɓai.
JHN.11.13	Jésu tam tà ɔje’n dè kwei le Lazare, nè ei njékuwe-girnge ɓaa ei giri kêm de’t titeke è tam tà ɔje’n dè ɓi ke tɔl Lazare ɗêk-ɗêk. 
JHN.11.14	Loo ke Jésu an bè ɓaa, è tel ede de ndàt ede nè:
JHN.11.14	– Made jéi Lazare nga wei. 
JHN.11.15	M’ra ranel tede tà le si. Goto ke m’goto kêm ɓee ke Béthanie loo kwei’t le Lazare nga, è tede kade undei kêm si dèm’t. Nè adi j’awi dènn’t j’an-in nin.
JHN.11.16	Thomas ke ri tɔy’n è ndunge ede njékuwegir-Jésu madennge ede nè:
JHN.11.16	– Jèi géa, adi j’awi j’weii se Jésu nan’t.
JHN.11.17	Dé dubu Lazare ra ndɔ sɔ ɓita Jésu ree ɓai. 
JHN.11.18	Ngonn ɓee ke Béthanie nga tò ngɔr ase kurloo mutege bè se ɓee-bò ke Jérusalem. 
JHN.11.19	Gir’n ke nè á Juipge reei ngain ra Marthe se Marie le sɔli kêm de tede ngokon de ke wei. 
JHN.11.20	Loo ke Marthe oo titeke Jésu à ree ɓaa, in aw tile non’n. Nè Marie ɓaa ndi nang kêm kei ɓéee. 
JHN.11.21	Marthe ede Jésu ede nè:
JHN.11.21	– Kuwe jé, ke nè á ndɔ ke i nè ɓaa, ngokon’m ayé kwei bè lé ɓai. 
JHN.11.22	Nè ɗarinè géa, m’ger kêm’t titeke nyan malang ke a i deje Nube nga à adi kuwe.
JHN.11.23	Jésu tel ede Marthe ede nè:
JHN.11.23	– Ngokoin à unde loo tee dann njé ke koo’t karè.
JHN.11.24	Marthe tel ede Jésu ede nè:
JHN.11.24	– M’ger maje titeke à unde loo tee dann njé ke koo’t ndɔ ke ngeinn’t.
JHN.11.25	Jésu tel ede Marthe ede nè:
JHN.11.25	– Man nga m’ee njèkade dooge undei loo teei dann njé ke koo’t. Man nga, m’ee njèkade dooge ndii kumgajer a tɔ. Nanan ke unde kêm’n dèm’t, ke nè á wei géa à tel ndi kumgajer ɓai. 
JHN.11.26	Nanan ke unde kêm’n dèm’t loo ke è ndii’n kumgajer ɓai nga à wei ndan lé. Ké um kêmi dè tà’t nè nga kuwe wa?
JHN.11.27	Marthe tel ile jésu dè’t ede nè:
JHN.11.27	– Oiyo Kuwe-ɓee, m’um kêm dè’t titeke i i Krist Ngonn Nube ke ndɔ ke ule’n ade ree dè nang nè nga kuwe mbain.
JHN.11.28	Loo ke Marthe tam tà nè nga titeke bè ɓá ɓaa, ɔte aw ɓar ngokon’n Marie ede’n mêt ede nè:
JHN.11.28	– Kuwe jé ree nda rebe non, è ɓari kade aw inge’n.
JHN.11.29	Loo ke Marie oo tà nè bè ɓaa, ɔse nang kalang in aw tile non Jésu tɔ. 
JHN.11.30	Jésu ree kêm ɓee’t lé ɓai, nè è nda loo ke kété Marthe aw inge’n tutu nga kuwe ɓai. 
JHN.11.31	Juipge danni nan pê-pê ra Marie’t kei le sɔli kêm’n. Loo ke ei an-in titeke è ɔse nang rat in le tee nata ɓaa, umi nan goon’t. Ei giri titeke à aw dè ɓada le non. 
JHN.11.32	Loo ke Marie ree tee loo ke Jésu nda tutu tête kum’n an’n ɓaa, unde burmba nonn’t ede’n ede nè:
JHN.11.32	– Kuwe jé, ke nè á ndɔ ke i nè ɓaa, ngokon jé ayé kwei bè lé ɓai.
JHN.11.33	Jésu an Marie non a, Juipge ke danni nin géa noin a tɔ. Ke loon’t nè kuwe, Jésu an kumndoo le Marie ɓaa, ɔr tà’n deje de ede nè:
JHN.11.34	– Ké è loo ke ra á i dubi Lazare tutu wa?
JHN.11.34	Dé tel d’ile’n dè’t d’ede nè:
JHN.11.34	– Kuwe-ɓee, i ree aw an.
JHN.11.35	Ke loon’t nè kuwe, Jésu ur non sut. 
JHN.11.36	Juipge tami edi nè:
JHN.11.36	– An-in! tár ke n’tár’n non.
JHN.11.37	Njé ke nange ke dann de’t tami edi nè:
JHN.11.37	– N’ee ke ndɔ ke n’ade njèkumtɔ an loo nga, ké bain á n’ase kɔge yo tɔl Lazare nga lé wa?
JHN.11.38	Kêm Jésu tel tɔse’n se non mbik-mbik ade ɔte aw dè ɓada. Ɓade nè nga è bolè mbal ke dé son ɓaa, d’utu tà se kuberi her ke bòi. 
JHN.11.39	Jésu ede de ede nè:
JHN.11.39	– I ndubri kuberi her nè nga kɔke.
JHN.11.39	Marthe kon nann njèyo Lazare ede Jésu ede nè:
JHN.11.39	– Kuwe-ɓee, ninn Lazare in ndum ɓá tede ɓila ra ndɔ sɔ ta.
JHN.11.40	Jésu tel ede’n ede nè:
JHN.11.40	– Ke nè á unde kêmi dèm’t ɓaa a an tɔgmong le Nube se kumi. Ké kété m’edi bè lé wa?
JHN.11.41	Dé ndubri kuberi her ke bòi nga d’ile rang. Jésu an loo ke dɔ danrán tam ede nè:
JHN.11.41	– Bɔ’m, m’rai oiyo tede i oo ndu kɔ le’m. 
JHN.11.42	Kerɔte kuwe man ɓaa, m’ger mbak tite oo ndu kɔ le’m se ndɔge malang. Nè m’tam tà nè nga tede tà le doobulege ke an-in dè’m girm nè, tede kade undei kêm de dèm’t titeke è i kuwe ule’m dè nang nè.
JHN.11.43	Loo ke Jésu tam tà nè nga titeke bè ɓá ɓaa, è tam tà se ndu’n ke bòi beng ede nè:
JHN.11.43	– Lazare unde loo i tee nata.
JHN.11.44	Njèyo nga unde loo tee se tà kubu ke dé ɓir’n njannge se jinnge se kum’n bere mbak. Jésu ede dooge ede nè:
JHN.11.44	– I tuti n’ee adi n’aw.
JHN.11.45	Dooge bule dann Juipge’t reei ra Marie’t. Loo ke ei teri nyange ke Jésu ra an-in ɓaa, undei kêm de dènn’t. 
JHN.11.46	Nè njé ke nange dann de’t in-in awi ra Pharisienge’t ɔri ser nyange ke Jésu ra ade ooi. 
JHN.11.47	Maw njékuje nyan-mesege se Pharisienge ɔsi nja njégangtàge nan’t deji de edi nè:
JHN.11.47	– Ké ri á j’à rai ta wa? Doo nyan le doo ke dé ɓar’n Jésu nè nga ra nyankɔbege ngain. 
JHN.11.48	Ke nè á j’inyei nin j’adi ra nyankɔbege nè kum’n ke kété-kété ɓaa, dooge malang à undei kêm de dènn’t. Taɓai njékonɓeege ke Rome géa à reei le tuji kei le Nube se girkoje le jéi.
JHN.11.49	E ke karé dann de’t ri’n nè Caiphe. E maw njèkuje nyan-mese kêm ɓaln’t nè nga, è ede de ede nè:
JHN.11.50	– Sei geri nyan karé lé. Kwei le doo karé tede le kosdooge le jéi è soo’t dum kade Juipge bere mbak tuji. Ké sei giri an-in bè lé wa?
JHN.11.51	E Caiphe á in se dè’n tam tà nè nga lé. Nè è Nube kuwe á ule tà nè tànn’t tede k’ee ke è maw njèkuje nyan-mese kêm ɓaln’t nè nga. Gir’n ke nè è tam’n ede nè: Gar-gar Jésu à wei tede le girkoje le Juipge. 
JHN.11.52	Jésu à wei tede girkoje le Juipge á go karé lé, nè le kɔse nja ngann le Nube ke ɗarinè yali nan se loo-loo nan’t tede kade teli umi nan’t bɔk tite kosdooge ke karé bere. 
JHN.11.53	Unn gir kêm ndɔn’t nè nga njékɔr non Juipge ɔji njáng le kade dé tɔl Jésu.
JHN.11.54	Gir’n nè á Jésu ringe’n tàkum Juipge’t malang se kêmnda káng titeke kété lé ta. E ɔr ra’n se njékuwe-girnge awi kêm ɓeekon karé’t awi ndii kêm ɓee-bò ke ri’n nè Ephraim. Ɓee-bò nè nga è ngɔr se kêm dile . 
JHN.11.55	Ndɔ ra nan Paque le Juipge nain ngɔr. Dooge ngain in-in se kêm ɓee-ɓee reei kêm ɓee-bò ke Jérusalem kété tede kɔr ra de gonm. 
JHN.11.56	Dé sang Jésu kêm kei’t le Nube ke dé ndi tutu nga. Loo ke d’an’n lé ɓaa, dé deje nan d’ede nè:
JHN.11.56	– Ké tà ri á i giri wa? Ké n’ee Jésu nga n’a n’ree loo ra nan’t nè lé njing ta wa?
JHN.11.57	Maw njékuje nyan-mesege se Pharisienge unni ndu de edi nè:
JHN.11.57	– Ke nè á doo karé ger loo ke n’ee Jésu nga n’ee tutu ɓaa, maje kade tɔje jè looyé le kade j’ade d’aw d’uwé.
JHN.12.1	Jésu aw kêm ɓee ke Béthanie, ra ndɔ mute-mute ɓita ndɔ ra nan Paque ase deje ɓai. Béthanie nga, è ɓee le Lazare ke ndɔ ke Jésu ade tɔse ndel in gir yo’t. 
JHN.12.2	Dé ra nyankuse se ri Jésu. Marthe è njè kai dooge nyankuse. Lazare géa è nan’t se dooge ke ndi à usei nyan se Jésu. 
JHN.12.3	Marie unn wubu ke dé ra se walé nyan karé ke ri’n nè nard. E ree se wubu ke nar’n è ngain nè nga ngɔr se litre karé, ɔr tà tête nja Jésu’t, taɓai bɔr nja Jésu se bin dè’n. Kete wubu nè nga taa loo ke kêm kei nè pel-pel. 
JHN.12.4	Wong ra Judas Iskariot njèkuwe-gir-Jésu ke karé dann madennge’t ke ayé kunn dè’n. Judas tam ede nè:
JHN.12.5	– Ké bain á d’ige wubu itir nè nga kum nar kule ke ndɔ aru mute le kai nar’n njéndooge lé wa?
JHN.12.6	Judas nga usu’n nyan dè njéndooge’t lé, nè è tam tà nè nga titeke bè tede k’ee ke è njè koto mbu nar nyankuse ke dé tann d’ade ngonm. E mêndé nar nè nga ndêin-ndêin. 
JHN.12.7	Jésu ede nè:
JHN.12.7	– Inyé ade n’tête wubu nè nga dèm’t kété ɓita ndɔn’t dé dubu’m ɓai. 
JHN.12.8	Njéndooge nga à ndii se si se ndɔge malang. Nè man ɓaa, m’a m’ndi se si se ndɔ’m-ndɔ’m lé.
JHN.12.9	Juipge bule ngain ooi titeke Jésu ndi kêm ɓee ke Béthanie. Ei reei som-som tede le kan Jésu á se kar’n lé. Nè ei reei le kan-in Lazare ke Jésu ade tɔse ndel in gir yo’t nga tɔ. 
JHN.12.10	Unn gir kêm ndɔn’t nè nga, maw njékuje nyan-mesege ɔji njáng le kade dé tɔl Lazare kɔke. 
JHN.12.11	E tede tà le Lazare nè á Juipge bule inyei go maw njékuje nyan-mesege ɓaa undei kêm de dè Jésu’t tá ta.
JHN.12.12	Jésu ree loo ra nan’t kêm ɓee-bò ke Jérusalem. Barè lookar’n kuwe doobulege ooi tà ree le’n. 
JHN.12.13	Dooge têti balkum kage marge ji de’t kêl-kêl tilei kum’n gide ɓee-bò’t nata. Dé ra nyan bòi beng-beng d’ede nè:
JHN.12.13	– I ɗɔyi Nube! Ngar le Israel ke ree se ri Kuwe-ɓee nga, maje kade dè’n mong kang-kang.
JHN.12.14	Jésu inge ngonn koro al ndi dènn’t se go tà ke dé ndang kêm Magtub’t d’ede nè:
JHN.12.15	«Sei dooge ke kêm ɓee-bò ke Sion i ɓeli lé!
JHN.12.15	An-in! Ngar le si
JHN.12.15	al ngonn koro à ree’n non.»
JHN.12.16	Nyan ke Jésu ra nè nga, njékuwe-girnge geri gir ke loon’t nè lé ɓai. Nè ndɔ ke d’ule ndubra dènn’t pa ɓita kêm de à olé dè’t titeke tà nè nga dé ndang d’ɔje’n dè’n. Unn gir kêm ndɔn’t nè nga ɓita njèkuwe-gir-Jésuge geri titeke nyange ke dooge rai se’n nga awi nan’t deĵ se tà ke dé ndang d’ɔje’n dè’n ɓai.
JHN.12.17	Doobulege ke ndɔ ke ei nan’t se Jésu loo ke ndɔ ke ɓar’n Lazare ade tɔse’n ndel in gir yo’t nga, ɔri ser nyan ke an-in se kum de adi dooge ke rang ooi ke kété-kété. 
JHN.12.18	Gir’n ke nè á doobulege in-in tilei kum Jésu tede ooi ser nyankɔbe ke ndɔ ke è ra nga. 
JHN.12.19	Pharisienge edi nan ede nè:
JHN.12.19	– An-in! nyan karé bè ke soo jéi’t goto ta tede dooge malang ndɔmin nan goyé’t ɓá ta.
JHN.12.20	Dooge reei kêm ɓee-bò ke Jérusalem loo ra nan’t tede le ɗɔi Nube. Grec ke nange ei se de tɔ. 
JHN.12.21	Grecge nè nga awi ra Philippe’t ke ɓee le’n è Bethsaida, ɓeekon ke Galilée ei deji edi nè:
JHN.12.21	– Dingem, jè ndige le kan Jésu.
JHN.12.22	Philippe in se tà nè aw’n ede André ɓita in-in nan’t joo mbak awi edi Jésu ɓai. 
JHN.12.23	E ile de dè’t ede nè:
JHN.12.23	– Gar-gar kàde kule ndubra dè’m man Ngonn doo’t nga ase ɓá ta. 
JHN.12.24	Kerɔte kuwe, man m’ede sei ndàt, ke nè á njar ko ke doo dubu nang nga wei lé ɓaa à è kum’n ke karé bere kɔke nè kuwe. Nè ke nè á wei ɓaa, ko’n à il ngain ke kété-kété. 
JHN.12.25	Nanan ke ndige ra’n ɓaa à ile ra’n kɔke salang ɓai. Nè nanan ke an ra’n ke nyan lé tede le Nube dè nang nè ɓaa à ngonm ra’n ndii’n kumgajer se non. 
JHN.12.26	Ke nè á doo karé ndige ra nyan kade’m ɓaa, gar-gar à unn rebe goom’t. Loo ke m’ndi tutu nga, ngonn njèndi le’m géa à ndi se’m tutu tɔ. Ke nè á doo karé ra nyan ade’m ɓaa, Bɔ’m à uge dè ji’n.
JHN.12.27	Ɗarinè kêm’m tò kekek. Nè ké ri á m’a ra wa? Ké m’a deji Bɔ’m le kade taa’m tà yo’t kêm kàdenn’t nè wa? M’ree tede le kwei ɓaa, m’a m’wei kuwe. 
JHN.12.28	Bɔ’m, i kile tɔgmong lei ke nata ade dooge geri!
JHN.12.28	Ke loon’t nè kuwe ndu Nube ɓar danrán ede nè:
JHN.12.28	– M’kile tɔgmong le’m ke nata kété ɓá. Nè m’a m’tel kile tɔgmong le’m ke nata kade d’an nja karé ɓai.
JHN.12.29	Doobulege ke ndai loon’t nè ooi ɓaa, njé ke nange tami edi nè:
JHN.12.29	– E ndi á ndang.
JHN.12.29	Njé ke rang tami edi nè:
JHN.12.29	– E doo ke danrán á ɔje seyé tà.
JHN.12.30	Jésu tel unn tà tam ede nè:
JHN.12.30	– Ndu Nube ke ɓar nè nga è tede le’m man lé, nè è tede le si sei. 
JHN.12.31	Tà ke Nube à gang dè dooge ke dè nang nè nga, ɗarinè unn gir’n ɓá ta. Ngar le njé ke dè nang nè nga, Nube à sure’n kile’n nata ɗarinè ta. 
JHN.12.32	Man nga, loo ke ndɔn’t d’a d’unn’m lat kɔke dè nang nè ɓaa, m’a m’ndɔr dooge malang ke ram’t.
JHN.12.33	Jésu tam tà nè nga titeke bè ɔje’n dè ɓer ke d’ayé ɓer’n kade kage-ke-dese’t. 
JHN.12.34	Doobulege ilei Jésu dè’t edi nè:
JHN.12.34	– Magtub gute-ndu ede jè kété titeke Krist nga à ndi kumgajer se non dè nang nè. A ɓaa, ké bain taɓai á i tam ede nè: «Gar-gar d’a d’unn Ngonn doo nga lat kɔke dè nang nè» ɓai wa? Ké Ngonn doo nè nga è nan wa?
JHN.12.35	Jésu ile de dè’t ede nè:
JHN.12.35	– Sei awi se lookar dann si’t laa mbɔr ɓai. I njiyei awi se gir kàde m adi tilkus sebe dè si’t rebe lé. Titeke bè á tilkus à ree kube’n sei nang bɔp lé. Doo ke njiye dann tilkus’t nga ger loo ke aw ke tutu lé. 
JHN.12.36	Ɗarinè sei awi se lookar ɓai. Undei kêm si dènn’t le kade i teli ngann lookarge ke get.
JHN.12.36	Loo ke Jésu tam tàge nè nga gir gang ɓá ɓaa, è ɔr ra’n jêke^ aw ɓɔyɔ ra’n ade doobulege an-in nin lé.
JHN.12.37	Jésu ra nyankɔbege ngain ade Juipge an-in kuwe. Nè né è bè géa unni mbi de dè tà’t le’n. 
JHN.12.38	Juipge rai titeke bè le kade tà ke Esaie njèribe-dè-tà ke tà Nube’t tam kété mari aw’n loon’t deĵ. E tam ede nè:
JHN.12.38	«Kuwe-ɓee, ké nange á undei kêm de dè tà’t le jé nga wa?
JHN.12.38	Ké nange á ndɔ ke kété Nube tɔje de tɔgmong le’n wa?»
JHN.12.39	Esaie njèribe-dè-tà ke tà Nube’t tel ɔrgir nyan ke ade Juipge asi kundei kêm de dè Nube’t lé nga ede nè:
JHN.12.40	«Kosdooge nè nga, Nube libe kum de ade an-in loo lé.
JHN.12.40	E ade ngarankêm de tɔ kuju tà mbêt lé.
JHN.12.40	Ke nè á kum kosdooge an loo a,
JHN.12.40	ngarankêm de tɔ kuju tà a tɔ ɓaa,
JHN.12.40	bainléa à ɔsi wan teli ke ra Nube’t kade aje de.»
JHN.12.41	Esaie tam tà nè nga titeke bè tede ndɔ ke kété an ndubra le Jésu se kum’n. Gir’n ke nè á è tam’n tà ɔje’n dè Jésu.
JHN.12.42	Nè nè bè géa, dooge ngain dann njékɔr non Juipge’t undei kêm de dè Jésu’t. Nè rai se go ngein tede rɔ ke Pharisienge à rɔi de kêm kei kebe nan’t. 
JHN.12.43	Njékɔr non Juipge rai titeke bè tede undei riɓar ke in ra dooge’t tá ngain dum riɓar ke in ra Nube’t.
JHN.12.44	Jesu tam se ndu’n ke bòi beng ede nè:
JHN.12.44	– Nanan ke unde kêm’n dèm’t ɓaa è man á unde kêm’n dèm’t lé, nè è njékule’m kuwe á è unde kêm’n dènn’t non. 
JHN.12.45	Nanan ke ter’m maje ɓaa, è an njékule’m nga ɓá ta. 
JHN.12.46	Man nga m’ee lookar ke m’ree dè nang nè. Nanan ke unde kêm’n dèm’t ɓaa à ndi dann tilkus’t se ndɔ’n-ndɔ’n lé. 
JHN.12.47	Ke nè á doo karé oo tàge le’m á an go sêw-sêw lé ɓaa, è man á m’a m’gangtà dènn’t lé. Man ɓaa, m’ree tede gangtà dè dooge ke dè nang nè lé, nè tede kaje de. 
JHN.12.48	Nanan ke ute’m mbeng taa tàge le’m lé ɓaa, njègangtà dènn’t ndi tutu ɓá ta. Tà le’m ke m’tam nga kuwe à gangtà dènn’t ndɔ ke ngeinn’t. 
JHN.12.49	E man kuwe á m’in se dè ra’m m’tam tàge nè nga lé, nè Bɔ’m ke njèkule’m kuwe á unn ndu’n ade’m ɔje dè tàge ke kum tam se kile mber’n a tɔ. 
JHN.12.50	Man m’ger titeke ndukunn le’n nga, è ndikumgajer se non. Tà ke m’ndi m’tam nga, è gute-ndu Bɔ’m kuwe á m’tam.
JHN.13.1	Kété ɓita kade ndɔ ra nan Paque ase ɓai nga, Jésu ger titeke kàde ndɔte ɓee dè nang nè tel ke ra Bɔn’t nga ase ɓá. Njé ke le’n ke kinge’n ke ayé ndii dè nang nè ɓai nga, è tár de ngain. E tár de ade al dè loo’n. 
JHN.13.2	Loo ke Jésu se njékuwe-girnge ndii tà nyankuse’t ɓaa, sú ree dubu tà kunn dè Jésu kêm ɓengre Judas Iskariot ngonn Simon. 
JHN.13.3	Jésu ger titeke Bɔ’n um nyange malang jinn’t. E ger titeke in ra Bɔ’n Nube’t a, à tel kaw rann’t gugu a tɔ. 
JHN.13.4	Jésu ɔse nang in tà nyankuse’t, ɔr kubu le’n ke bòi yul kàdenn’t ɓaa, unn kubu ra kule dɔ’n ɓede’n. 
JHN.13.5	Go’t gugu è kai mann kêm nyan’t togo’n nja njékuwe-girnge ɓita bɔr se tà kubu ke dɔ’n ɓede’n ɓai. 
JHN.13.6	Loo ke Jésu ree à tee dè Simon Pierre’t ɓaa, Pierre ede’n ede nè:
JHN.13.6	– Ké i Kuwe-ɓee kuwe a i togo nja’m wa?
JHN.13.7	Jésu ede Pierre ede nè:
JHN.13.7	– Nyan ke m’ndi m’ra ɗarinè nga, i ger gir lé ɓai. Nè go’t gugu ɓita a i ger gir ɓai.
JHN.13.8	Pierre ede Jésu ede nè:
JHN.13.8	– Ḿ-m̀, i a i togo nja’m ndan lé.
JHN.13.8	Jésu ede Pierre ede nè:
JHN.13.8	– Ke nè á m’togo njai lé ɓaa, tà bande le jé jè sei à gang nan’t lé njing ta.
JHN.13.9	Pierre tel ede Jésu ede nè:
JHN.13.9	– Kuwe-ɓee, ke nè á è bè ɓaa, i togo nja’m se kar’n lé ta, nè maje kade i togo jimge se dè’m nan’t bere mbak ta.
JHN.13.10	Jésu tel ede Pierre ede nè:
JHN.13.10	– Doo ke ndogo mann ɓá nga, aw ndoo togo nja’n kuwe karé bere tede ra’n bere mbak è ke unju nyang-nyang ɓá. Sei nga ra si unju ɓá, nè unji malang lé.
JHN.13.11	Jésu ger doo ke ayé kunn dè’n nga mbak. Gir’n ke nè è tam’n ede nè: «Sei nga unji malang lé.» 
JHN.13.12	Loo ke è togo nja de gir gang ɓá ɓaa, è tel unn kubu le’n ke bòi yul ule rann’t gugu, tel aw ndi tà nyankuse’t. Jésu deje njékuwe-girnge ede nè:
JHN.13.12	– Nyan ke m’ra se si nga, ké i geri gir’n kuwe wa? 
JHN.13.13	Sei ɓari man njèndó dooge nyan a, Kuwe-ɓee a tɔ. Sei ɓari man loon’t kuwe tede man nga m’ee njèndó dooge nyan a, man Kuwe-ɓee a tɔ. 
JHN.13.14	Man ke m’ee Kuwe-ɓee a, njèndó dooge nyan nga, ke nè á m’togo nja si ɓaa, gar-gar sei géa è tà le si le kade i togoi nja nan titeke bè tɔ. 
JHN.13.15	E nyan-tɔje á m’tɔje sei tede kade sei géa i rai titeke man m’ra’n se si bè tɔ. 
JHN.13.16	Kerɔte kuwe, man m’ede sei ndàt, ngonn njèndi à bòi dum dè kuwe’n lé a, ngonn njèkule à dum dè njèkule’n lé a tɔ. 
JHN.13.17	Ɗarinè sei geri nyange nè nga ɓá. Ke nè á i rai de se ndɔ si-ndɔ si ɓaa, ra si à nel sei kuwe. 
JHN.13.18	Tà ke m’tam nè nga m’ɔje’n dè si malang lé. Njé ke man kuwe m’tɔr de nga m’ger de mbak. Nè nyan nè nga tee titeke bè tede kade tà ke Magtub ke tò se ninn’n tam ede nè: «E ke use se’m mapa nan’t nga kuwe à tel kɔr nja’n kube’m» nga, aw loon’t deĵ. 
JHN.13.19	Ɗarinè, man m’ede sei tà nè nga kété ɓita kade nyan’n tee ɓai. Titeke bè á loo ke nyan’n à tee ɓaa, sei a kundei kêm si dèm’t titeke man Ngonn doo nga, m’ee Krist kerɔte kuwe. 
JHN.13.20	Kerɔte kuwe, man m’ede sei ndàt, nanan ke uwe doo ke m’ule’n ke rann’t ɓaa, è man kuwe á uwe’m ke rann’t. Nanan ke uwe’m ke rann’t ɓaa, è njèkule’m kuwe á è uwe’n ke rann’t non.
JHN.13.21	Loo ke Jésu tam tà nè bè ɓaa, kêm’n tò kekek ade tam tàkum njékuwe-girnge’t mbeng ede nè:
JHN.13.21	– Kerɔte kuwe, man m’ede sei ndàt, doo karé dann si’t à unn dè’m kade dé tɔl’m.
JHN.13.22	Njèkuwe-girnge an-in kum nan-nan anje ger doo ke è tam tà ɔje’n dè’n. 
JHN.13.23	Njèkuwe-gir-Jésu karé ke è tár’n ngain ndune ra’n kàdenn’t. 
JHN.13.24	Simon Pierre tuge dè’n ade è ke Jésu tár’n ngain nga ede nè:
JHN.13.24	– I dejé, ké n’tam tà nè nga n’ɔje’n dè nan wa?
JHN.13.25	Njèkuwe-gir-Jésu ke Jésu tár’n ngain nga ile dè’n kàdenn’t tá deje’n ede nè:
JHN.13.25	– Kuwe-ɓee, ké è nan wa?
JHN.13.26	Jésu tel ile’n dè’t ede nè:
JHN.13.26	– Doo ke man m’a m’tête mapa kule kum tar’t kade’n ɓaa, è è nga kuwe.
JHN.13.26	Loo ke Jésu tam tà nè nga bè ɓaa, go’t gugu è tête mapa ule kum tar’t ade Judas Iskariot ngonn Simon. 
JHN.13.27	Loo ke Judas taa mapa nè use làng ɓaa, njèkêmyêr ree ur kêmn’t. Ke loon’t nè kuwe, Jésu ede’n ede nè:
JHN.13.27	– Nyan ke a i ra nga, i ra kalang.
JHN.13.28	Dann njékuwe-gir-Jésuge malang ke ndii se’n tà nyankuse’t nga, doo karé bè ke ger gir nyan ke ade tam’n se Judas tà nè titeke bè goto. 
JHN.13.29	Judas è njè ngonm mbu nar nyankuse ke dé tann. Dooge ke nange giri edi nè: Jésu ede’n kade aw ndogo nyan ke awi ndoo’n le ra’n nan Paque. Njé ke nange giri edi nè: Jésu ede’n le kade nobo njéndooge nyan. 
JHN.13.30	Loo ke Judas taa gaje mapa nè use làng ɓá ɓaa, ke loon’t nè kuwe unde loo tee nata. Loo tuge ndul bigm ɓá ta.
JHN.13.31	Loo ke Judas unde loo tee nata ɓá ɓaa, Jésu tam ede nè:
JHN.13.31	– Ɗarinè d’ule ndubra dè’m man Ngonn doo’t ɓá ta. Nube géa d’ule ndubra dènn’t takul’m man Ngonn doo a tɔ. 
JHN.13.32	Ke nè á d’ule ndubra dè Nube’t takul Ngonn doo nga ɓaa, Nube kuwe géa à ule ndubra dènn’t tɔ. Nube à ule ndubra dèm’t ngɔr ta.
JHN.13.33	Jésu ede njékuwe-girnge ede nè:
JHN.13.33	– Ngannemge, m’a m’nain se si dè nang nè mbɔr ɓai. Ndɔn’t a i sangi man par-par. Ndɔ ke m’ede Juipge kété m’ede nè: Loo ke m’ndi m’aw ke tutu nga, sei asi kawi tutu lé. Sei géa, ɗarinè m’ede sei tà nè nga titeke bè tɔ. 
JHN.13.34	Man m’ade sei ndukunn ke kige. I tári nan titeke man géa m’tár’n sei bè tɔ. 
JHN.13.35	Ke nè á i tári nan ɓaa, dooge malang à geri sei ke njékuwe-girmge kerɔte.
JHN.13.36	Simon Pierre deje Jésu ede nè:
JHN.13.36	– Kuwe-ɓee ké à aw ke ra wa?
JHN.13.36	Jésu tel ile’n dè’t ede nè:
JHN.13.36	– Loo ke m’ndi m’a m’aw ke tutu nga, i asekum kunn rebe goom’t ɗarinè lé ɓai, nè ndɔ ke rang ɓita a unn rebe goom’t ɓai.
JHN.13.37	Pierre tel deje Jésu ede nè:
JHN.13.37	– Ké m’a m’ase k’unn rebe gooi’t ɗarinè lé tede ri wa? Ma m’ile ra’m kɔke tede lei.
JHN.13.38	Jésu tel deje Pierre ede nè:
JHN.13.38	– Ké a ile rai kɔke tede’m wa? Kerɔte kuwe, man m’edi ndàt, a i naje se rai dèm’t nja mute ɓita kuren kunje à non kɔkerɔ kon ɓai.
JHN.14.1	Jésu ede njékuwe-girnge ede nè:
JHN.14.1	– Adi kêm si olé bɔt-bɔt lé. Undei kêm si dè Nube’t a, undei kêm si dè’m man’t a tɔ. 
JHN.14.2	Kêm kei le Bɔ’m nga loo ndi tò tutu ngain. Ke nè á è titeke bè lé ɓaa, né m’a kede sei ndàt. 
JHN.14.3	M’a m’aw le gɔl loo ndi si. Loo ke m’aw m’gɔl loo ndi si gir gang ɓá ɓaa, m’a m’tel ree le koto si kàdem’t tede kade loo ke m’a m’ndi tutu ɓaa, sei géa a i ndii se’m nan’t tutu tɔ. 
JHN.14.4	Loo ke m’ndi m’aw ke tutu nga sei geri rebe’n mbak ɓá ta.
JHN.14.5	Thomas deje Jésu ede nè:
JHN.14.5	– Kuwe-ɓee, jè ger loo ke i ndi a aw tutu nga lé. Ké j’ase ger rebe’n titeke bain wa?
JHN.14.6	Jésu ile Thomas dè’t ede nè:
JHN.14.6	– Man nga m’ee rebe, man nga m’ee ngarankum tà a, m’a nga m’ee ndikumgajer a tɔ. Doo ke unn rebe ke ram’t lé ɓaa à tee ra Bɔm’t ndan lé. 
JHN.14.7	Ke nè á i geri man ɓaa a i geri Bɔ’m tɔ. Unn gir ɗarinè sei geri nin ɓá a, sei an-in nin ɓá a tɔ.
JHN.14.8	Philippe deje Jésu ede nè:
JHN.14.8	– Kuwe-ɓee, i tɔje jé Bɔi nga ade j’an’n ɓaa, è kuwe ase jè.
JHN.14.9	Jésu tel ile Philippe dè’t ede nè:
JHN.14.9	– Philippe, man ke m’ndi se si nan’t mari bere nè kuwe i ger’m lé ɓai wa? Doo ke an’m ɓaa, an Bɔ’m tɔ. A ɓaa, ké bain taɓai á i tam se’m ede nè: «I tɔje jè Bɔi wa?» 
JHN.14.10	Ké i unde kêmi dè’t titeke man se Bɔ’m jè karé bere lé wa? Ké i ger titeke m’um se’n nan’t bɔk a, è géa um se’m nan’t bɔk a tɔ lé wa? Tàge ke m’ede sei nga, è man kuwe á m’in se dè ra’m m’ede sei lé, nè è Bɔ’m ke um se’m nan’t bɔk kuwe á ra kulege le’n. 
JHN.14.11	M’um se Bɔ’m nan’t bɔk, Bɔ’m géa um se’m nan’t bɔk tɔ. Ke nè á umi kêm si dè tà’t le’m lé géa, undei kêm si dè nyange ke m’ra kété m’ade an-in nga. 
JHN.14.12	Kerɔte kuwe, man m’ede sei ndàt, doo ke um kêm’n dèm’t ɓaa à ra nyange ke m’a m’ra nè nga tɔ. Doo nè nga à ra nyange ke bò dum dè ège ke nè ɓai, tede m’a m’tel kaw ra Bɔm’t nú ta. 
JHN.14.13	Nyange malang ke a i deji nin se ri’m nga, m’a m’ra kade dooge geri tɔgmong le Bɔ’m takul’m. 
JHN.14.14	Ke nè á i deji man nyan karé se ri’m ɓaa, m’a m’ra nyan nè nga kade sei kuwe.
JHN.14.15	Ke nè á i tári man ɓaa, an-in dè ndukunnge le’m sêw-sêw. 
JHN.14.16	Man m’deje Bɔ’m le kade ade sei njè ra se si ke rang. E nè nga à nain se si sár se non. 
JHN.14.17	Njè ra se si ke rang nga è Ndil ke get ke dooge ke dè nang nè asikum kuweii ke ra de’t lé. D’ase kuwe’n ke ra de’t lé tede d’an’n lé a, dé ger’n lé a tɔ. Nè sei ɓaa, i gerii tede è ra ɓee se si a, ndi kêm si’t a tɔ. 
JHN.14.18	M’a m’inye sei se kar si tite ngann halge lé, nè m’a m’tel ree ra si’t ɓai. 
JHN.14.19	Mbɔr ɓaa dooge ke dè nang nè à teli kan-in man gugu ndan lé ta. Nè sei ɓaa, a an-in man tede m’ndi kumgajer, sei géa a i ndii kumgajer a tɔ. 
JHN.14.20	Kêm ndɔn’t nè ɓita a i geri titeke m’um nan’t bɔk se Bɔ’m a, sei umi nan’t bɔk se’m a, man géa m’um se si nan’t bɔk a tɔ. 
JHN.14.21	Doo ke aw se ndukunnge le’m an dè de sêw-sêw ɓaa, è nè nga tár’m kerɔte. Nanan ke tár’m ɓaa, Bɔ’m à tár’n tɔ. Nanan ke tár’m ɓaa, man géa m’a m’tár’n a, m’a m’ɔrgir ra’m kade ger’m njai a tɔ.
JHN.14.22	– Kuwe-ɓee, ké bain jè tá a kɔrgir rai kade jè anje kɔr kade dooge ke dè nang nè wa?
JHN.14.23	E Jude á deje tà nè m è Judas Iskariot lé. Jésu ile’n dè’t ede nè:
JHN.14.23	– Ke nè á doo karé tár’m ɓaa à an dè tà le’m sêw-sêw a, Bɔ’m à tár’n ngain a tɔ. Jè se Bɔ’m j’à ree rann’t le kur kei le jé kêmn’t a tɔ. 
JHN.14.24	Doo ke tár’m lé nga an dè tà le’m sêw-sêw lé. Tà ke sei ooi nè nga in ra’m man’t lé, nè in ra Bɔ’m ke njèkulem’t nga kuwe. 
JHN.14.25	Man m’ede sei tàge nè nga loo ke m’ndii’n se si ɓai. 
JHN.14.26	Ndil-Kêmnda ke njè ra se si ke Bɔ’m à ule’n se ri’m nga à ndó sei nyange malang a, à olé kêm si dè nyange malang ke m’ede sei ɓá nga a tɔ.
JHN.14.27	M’inye kêmlom le’m m’ade sei. M’a m’ade sei kêmlom le’m titeke dooge ke dè nang nè d’ade’n nga lé. Adi kêm si tò kekek lé a, adi kêm si tête mann lé a tɔ. 
JHN.14.28	M’a m’aw nè m’a m’tel ree ra si’t ɓai. Kété kuwe m’ede sei tà nè nga m’ade ooi ɓá. Ke nè á ndɔ ke i tári man ɓaa né a i rai ranel dè tel ke m’a m’tel kaw ra Bɔm’t nga, tede è bòi dum’m. 
JHN.14.29	Ɗarinè m’ede sei tà nè nga kété ɓita kade nyan’n tee ɓai. Titeke bè á, loo ke nyan’n à tee ɓaa, undei kêm si dè’t. 
JHN.14.30	M’a m’ɔje se si tà ngain lé ta, tede ngar ke njèkonɓee dè nang nè à ree non ta. Kerɔte kuwe, è ase ra se’m nyan karé bè lé. 
JHN.14.31	Nè maje kade dooge ke dè nang nè geri tite m’tár Bɔ’m. Gir’n ke nè á m’ra’n nyan malang se go ndukunn le’n. In-in dɔ ade j’awi loo ke rang’t.
JHN.15.1	– Man nga m’ee kage nduu ke get. Bɔ’m è kuwe-ndɔr nduu.
JHN.15.2	Balkum nduu ke rara ke ube kàdem’t á ann’n lé ɓaa, d’a tuge’n gang’n kɔke. Nè balkum nduu ke rara ke ann ɓaa, Bɔ’m ra’n náng-náng kade ann ɗàk-ɗàk dum ke kété. 
JHN.15.3	Sei nga unji nyang-nyang ɓá tede tà ke man m’ede sei kété nga. 
JHN.15.4	Umi se’m nan’t bɔk titeke man géa m’um’m se si nan’t bɔk nga tɔ. Balkum kage nduu ke ube kàde kage nduu’t lé nga asekum kann se dè ra’n lé. Sei géa, ke nè á i nanmi kàdem’t lé ɓaa, asi kanni se dè ra si lé tɔ. 
JHN.15.5	Man m’ee kage nduu, sei sei balkum kage nduuge. Doo ke nanm kàde’m ade m’nain se’n a tɔ ɓaa, à ann ɗàk-ɗàk. Ke nè á m’nain se si lé ɓaa, sei asi ra nyan karé bè se dè ra si lé. 
JHN.15.6	Ke nè á doo nanm kàde’m lé ɓaa, d’a d’ile’n nata kɔke tite balkum nduuge bè kade tutu. Balkum kage nduuge ke tutu nga, d’a d’ɔi de korè dè nan’t le ró de rák-rák. 
JHN.15.7	Ke nè á i nanmi kàdem’t a, tàge le’m urkei kêm si’t a tɔ ɓaa, nyan ke sei ndigi á i deji nga a ingei. 
JHN.15.8	Ke nè á anni se kann si ɗàk-ɗàk ɓaa, d’a d’ile’n riɓar dè Bɔm’t a, a i teli k’ei njékuwe-girmge a tɔ. 
JHN.15.9	Man géa m’tár sei titeke Bɔ’m tár’m nga tɔ. I nain-in dann tár ke m’tár sei’t nga. 
JHN.15.10	Man m’an dè ndukunnge le Bɔ’m sêw-sêw á m’nain’n dann tár’t le’n. Sei géa, ke nè á an-in dè ndukunnge sêw-sêw ɓaa, a i nain-in dann tár’t le’m tɔ. 
JHN.15.11	Man m’ede sei tàge nè nga tede kade ranel le’m ur’n kei kêm si’t a, tede kade dè ranel le si ɔr’n njêt a tɔ. 
JHN.15.12	An-in! ndukunn le’m a tò nè: I tári nan titeke man géa m’tár’n sei bè tɔ. 
JHN.15.13	Kade doo karé inye ra’n ade yo tede le madennge nga, è tár ke gar’n goto. 
JHN.15.14	Ke nè á i rai nyange ke m’unn ndu’m m’ade sei nga ɓaa, sei kotárge le’m kerɔte kuwe. 
JHN.15.15	Ɗarinè man m’ɓar sei ngann njéndige gugu lé ta, tede ngonn njèndi nga ger nyanra kuwe’n lé. Man m’ɓar sei kotárge le’m tede nyan malang ke m’oo tà’n ra Bɔm’t nga, m’ribe se si dè m’ade i geri ɓá. 
JHN.15.16	E sei á ɔri man lé, nè è man á m’ɔr sei m’unde sei tede kade awi a, anni se kann si a, tede kade kann si tò tutu a tɔ. Titeke bè á nyan malang ke sei deji Bɔ’m se ri’m nga, à ade sei kuwe. 
JHN.15.17	Nyan ke m’unn ndu’m dè’t m’ade sei á tò nè: I tári nan.
JHN.15.18	Ke nè á njé ke dè nang nè d’ɔr sei njêt ɓaa, maje kade i geri titeke man kuwe ɔri man njêt kété ɓita sei ɓai. 
JHN.15.19	Ke nè á sei le dè nang nè ɓaa, njé ke dè nang nè ayé ndigi sei tede ei ndigi nyan ke è nyan kinge de tá. Sei nga, sei le dè nè nang lé; nè è man kuwe m’tɔr sei dann de’t kɔke m’unde sei se ninn’n dè nang nè. Gir’n ke nè á njé ke dè nang nè ɔri sei njêt. 
JHN.15.20	Adi kêm si olé dè tà ke kété m’ede sei’t nga: «Ɓer bòi dum dè kuwe’n lé.» Ke nè á dooge rai kum’m ndoo ɓaa, sei géa à rai kum si ndoo tɔ. Ke nè á ei an-in dè tà le’m sêw-sêw ɓaa, sei géa à an-in dè tà le si sêw-sêw tɔ. 
JHN.15.21	Nè dooge à rai se si nyange nè malang tede ri’m man a, tede ger ke ei geri njèkule’m nga lé a tɔ. 
JHN.15.22	Ke nè á kété m’ree lé a, m’ede de tà lé a tɔ ɓaa, né tà kaiya à ɔr dè de’t. Nè ɗarinè, loo kede gos dè kaiya’t le de goto ta. 
JHN.15.23	Doo ke ɔr’m njêt ɓaa, ɔr Bɔ’m njêt tɔ. 
JHN.15.24	Nyanrage ke doo ke rang ra nja karé lé nè nga, ke nè á ndɔ ke m’ra dann dooge’t lé ɓaa, né tà kaiya à ɔr dè de’t. Nè ɗarinè d’an nyanramge ɓá, nè né è bè géa, d’a d’ɔdenan kɔr jè njêt se Bɔ’m kuwe ɓai. 
JHN.15.25	Nè dé ra titeke bè tede kade tà nè ke dé ndang kêm magtub gute-ndu’t le de d’ede nè: «D’ɔr’m njêt karè bè» nga, aw’n loon’t deĵ.
JHN.15.26	Ndil-Kêmnda le ngarankum tà ke à in ra Bɔm’t nga, à è njè ra se si. Loo ke m’a m’ule’n kade ree ɓaa, è kuwe à è njèkɔrgo tà le’m. 
JHN.15.27	Sei géa a k’ei njékɔrgo tàge le’m tede sei se’m nan’t kété mari loo kunn gir kule’t le’m.
JHN.16.1	– Man m’ede sei tà nyange nè nga kété tede kade nyan tuge’n nja si ile’n sei lé. 
JHN.16.2	D’ade rɔ sei kêm kei kebe nange’t. Kàde ke ndɔn’t nè, dooge malang à in-in tami kedi nè: «sei njé mbate Nubege» à ree non. Gir’n ke nè á, ndɔn’t d’a tɔl’n sei ke nyankuje-mese kede nè n’ilei riɓar dè Nube’t. 
JHN.16.3	D’a ra titeke bè tede dé ger Bɔ’m lé a, dé ger’m man lé a tɔ. 
JHN.16.4	Nè man m’ede sei tà nyange nè nga kété tede kade loo ke kàde’n le de à tee ɓaa, kêm si olé’n dè tàge ke kété m’ede sei’t nga. Man m’ede sei tà nyange nè nga kété lé tede nain ke m’nain se si ɓai.
JHN.16.5	Ɗarinè m’ndi m’aw ke ra njèkulem’t. Nè doo karé bè géa dann si’t deje’m ede nè: «Ké a aw ke ra wa?» lé. 
JHN.16.6	Kêmkon rusu kêm si tede tàge nè ke m’ede sei nga. 
JHN.16.7	Nè né è bè géa, man m’ede sei ngarankum tà: Kaw’m è soo’t tede le si. Ke nè á m’aw lé ɓaa, njè ra se si nga à ree ra si’t lé. Nè ke nè á m’aw ɓaa, m’a m’ule’n kade ree inge sei. 
JHN.16.8	Loo ke è njè ra se si nga à ree ɓaa, à ade kum dooge ke dè nang nè à gang dè kaiya’t le de se dè nyan ra ke se dè naje’n a, se dè gangtà’t a tɔ. 
JHN.16.9	E nè nga à ade kum de gang dè kaiya’t tede kunde ke d’unde kêm de dèm’t lé. 
JHN.16.10	Njè ra se si nga à ade kum de gang dè nyanra ke se dè naje’n tede m’ndi m’aw ke ra Bɔm’t. Sei a i teli kan-in man gugu lé ta. 
JHN.16.11	Njè ra se si nga à ade kum dooge à gang dè gangtà’t le Nube, tede njèkonɓee ke nang nè nga dé gangtà dènn’t ɓá ta.
JHN.16.12	M’aw se tàge ngain le kede sei ɓai, nè ɗarinè sei asi taai lé. 
JHN.16.13	Loo ke Ndil ke get à ree ɓaa, è à ɔr non si dann ngarankum tà’t bere mbak. E à kin se dè ra’n kede sei tà lé. Nè à ede sei tà nyange ke à oo a, tà nyange ke ndii à reei ɓai a tɔ. 
JHN.16.14	E nè nga à ule ndubra dèm’t tede à taa tàge le’m kaw’n kede sei. 
JHN.16.15	Nyan malang ke Bɔ’m inge nga, è nyankinge’m. Gir’n ke nè á man m’ede’n sei m’ede nè: «Njè ra se si nga à taa tàge le’m kaw’n kede sei.»
JHN.16.16	Jésu tel ede njékuwe-girnge ede nè:
JHN.16.16	– Nain ngɔr ɓaa, a an-in man gugu lé ta; nè mbɔr gugu ɓaa, a i teli kan-in man ɓai.
JHN.16.17	Njékuwe-gir-Jésuge ke nange deji nan edi nè:
JHN.16.17	– Tam ke n’tam n’ede nè: N’a n’tel kaw ke ra Bɔn’t a, nain ndêin ɓaa j’à j’an-in nin gugu lé ta. Nè mbɔr gugu ɓita j’à teli kan-in nin ɓai. Taɓai n’tanm n’ede nè: N’a n’tel kaw ra Bɔn’t nga, ké gir’n è ri wa? 
JHN.16.18	Tà ke n’tam n’ede nè nain ndêin a, mbɔr ɓita a nga, ké tooi gai-gai wa? Jè geri gir tà ke n’tam nè nga lé.
JHN.16.19	Jésu ger titeke d’ayé deje’n tà. E in kété ede de ede nè:
JHN.16.19	– Sei deji nan tà dè tà ke kété m’tam m’ede nè: «Nain ndêin ɓaa, a an-in man gugu lé, nè mbɔr gugu ɓita a i teli kan-in man ɓai.» 
JHN.16.20	Kerɔte kuwe, m’ede sei ndàt, a i noin a, a undei kade si dai-dai a tɔ. Nè njé ke dè nang nè à ali ra de. Sei a i ndii dann kumndoo’t kuwe, nè kumndoo le si nga à tel k’ee ranel ɓai. 
JHN.16.21	Loo ke ndo ra dinye ɓaa, è ndi dann kumndoo’t tede è ndɔ’n le’n. Nè loo ke è oje ngonn ɓá ɓaa, ra’n nel’n ade kêm’n wei nal sêl dè ndo ke kété ule’n ndibe tede doo ke oje’n ile’n nang nga. 
JHN.16.22	Sei géa, ɗarinè i ndii dann kumndoo’t titeke bè tɔ. Nè loo ke m’a m’tel ree le kan sei ɓaa, ɓengre si à ndi dann ranel’t. Ranel le si nga doo karé bè ke à uwe’n wont kɔr’n goto.
JHN.16.23	Kêm ndɔn’t nè nga, a i teli deji man tà dè nyan karé’t ndan lé ta. Kerɔte kuwe, man m’ede sei ndàt, ke nè á i deji Bɔ’m nyan karé se ri’m ɓaa, à ade sei nyan nè nga kuwe. 
JHN.16.24	Sár ɗarinè sei deji nyan karé bè se ri’m lé ɓai. I deji nyan ɓaa a ingei, titeke bè á dè ranel le si à ɔr’n njêt.
JHN.16.25	Man m’ede sei tà nyange nè nga se gostà. Nè loo ke kàde’n à ree ɓaa, m’a m’ede sei tà se gostà lé ta. M’a m’ribe se si dè tà ke ɔje dè Bɔ’m nga parang kuwe. 
JHN.16.26	Kêm ndɔn’t nè nga sei a deji nyan se ri’m. Nè man m’ede sei titeke m’a m’deje nyan Bɔ’m tede le si lé ta. 
JHN.16.27	Bɔ’m kuwe tár sei tede sei géa i tári man tɔ. Umi kêm si dèm’t titeke man m’in ra Nube’t. 
JHN.16.28	Man m’in ra Bɔm’t nú á m’ree dè nang nè. Ɗarinè man m’inye nang nè le tel kaw ra Bɔm’t gugu.
JHN.16.29	Njékuwe-gir-Jésuge teli edi nin edi nè:
JHN.16.29	– An! ɗarinè ɓaa i tam tà ndàt anje kunn gostà karé bè tam’n tà. 
JHN.16.30	Ɗarinè jè ger titeke i ger nyange malang, i aw ndoo kade doo deji tà lé. Gir’n ke nè á j’unde’n kêm jé dèi’t titeke i in ra Nube’t nú kuwe.
JHN.16.31	Jésu tel ede njékuwe-girnge ede nè:
JHN.16.31	– Ké sei umi kêm si dèm’t ɗarinè ta wa? 
JHN.16.32	An! kàde’n à ree, è ree ɓá a tɔ. D’ade sanrin sei karé- karé. Nanan géa à aw loo le’n-le’n, a inyei man se kar’m bere. Man se kar’m lé nè Bɔ’m è der-gir’m. 
JHN.16.33	Man m’ede sei tàge nè nga titeke bè tede kade ingei kêmlom umi se’m nan’t bɔk. A ingei nyantosowur dè nang nè kuwe, nè oréi tà si njak tede man nga m’tête rɔ njé ke dè nang nè ɓá ta.
JHN.17.1	Loo ke Jésu ede njékuwe-girnge tàge nè gir gang ɓá ɓaa, è unn kum’n ke danrán ede nè:
JHN.17.1	– Bɔ’m, kàde’n ree ɓá ta. Ile riɓar dè ngonni’t, tede kade ngonni géa ile riɓar dèi’t tɔ. 
JHN.17.2	I ade ngonni tɔgmong dè dooge malang ke dè nang nè. Dooge malang ke i ade de se’n nga, è ade de ndikumgajer se non. 
JHN.17.3	Ndikumgajer se non nga, è le kade dé ger geli i Nube ke get karé bere a, le kade dé ger gel’m man Jésu-Krist ke i ule’m nga a tɔ. 
JHN.17.4	Man m’ile riɓar dèi’t dè nang nè ɓá ta. Kule ke i ade’m kade m’ra nga m’ɔr son’n njêt ɓá ta. 
JHN.17.5	Bɔ’m, riɓar ke m’inge rai’t nú kété ɓita unde nang nè ɓai nga, i tel ile dèm’t ɗarinè ta. 
JHN.17.6	Njé ke i tɔr de dann dooge ke dè nang nè um de jim’t nga, m’ribe se de rii m’ade geri nin ɓá. Dé nè nga, dé leige kuwe kété ɓita ade’m se de ɓai. Tà lei ke m’ndó de nga, d’an dè sêw-sêw. 
JHN.17.7	Ɗarinè, dé ger titeke nyan malang ke ade’m nga in rai’t kuwe. 
JHN.17.8	Tàge ke i ede’m kété nga, man géa m’ree’n m’ede de a, dé taa a tɔ. Dé ger get titeke man nga m’in rai’t. Kule ke i ule’m nga d’um kêm de dè’t kuwe.
JHN.17.9	Man m’ɔje sei tà tede njé ke ei leige ke ade’m se de. Man m’ɔje sei tà tede njé ke dè nang nè nga lé. 
JHN.17.10	Nyan le’m malang è lei a, nyange lei malang è nyan le’m a tɔ. Njé ke ade’m se de nga an-in ndubra le’m ɓá. 
JHN.17.11	Nain ngɔr ɓaa man m’inye nang nè ta, tede m’a m’tel kaw rai’t gugu nú. Nè dé ɓaa, dé nain dè nang nè ɓai. Bɔ’m ke njèkêmnda káng, i ngonm de se tɔgmong lei ke ade’m kade d’um nan’t bɔk titeke jè sei j’um’n nan’t bɔk bè tɔ. 
JHN.17.12	Njé ke i um de jim’t nga, kété ke m’nain’n se de dè nang nè ɓai m’ngonm de se tɔgmong ke i ade’m. M’ɔge kum’m ɓi m’an-in’n ngang de garar-garar, m’ade doo karé bè géa tuju dann de’t lé; nè è ke ayé tuju ra’n nga kuwe se kar’n bere. E titeke bè tede kade tà ke tò kêm magtub’t ke tò se ninn’n aw’n loon’t deĵ. 
JHN.17.13	Ɓɔ’m ɗarinè m’ndi m’a m’aw ke rai’t nú. Nè m’tam tà nè titeke bè loo ke m’nain dè nang nè ɓai tede kade d’inge’n ranel le’m se girson’n bere mbak. 
JHN.17.14	M’ribe dè tà lei made de, nè njé ke dè nang nè ɔri de njêt tede dé le nang nè lé titeke man géa m’ee le nang nè lé nga tɔ. 
JHN.17.15	M’deji tede kade i tɔr de kɔke dann dooge ke dè nang nè lé, nè le kade ai-in ngang de garar-garar ade Sú ke njèkêmyêr ɔde ra de lé. 
JHN.17.16	Dé nga dé le nang nè lé, titeke man géa, m’ee’n le nang nè lé tɔ. 
JHN.17.17	Bɔ’m, i tɔr de unde de se ninn’n se go ngarankum tà tede tà lei è ngarankum tà. 
JHN.17.18	M’a m’ule de dann dooge ke dè nang nè titeke kété i ule’m dann dooge ke dè nang nè nga tɔ. 
JHN.17.19	Man kuwe m’unn ra’m bere mbak m’adi tede le de. Titeke bè á dé kuwe géa, d’a k’ee’n lei se girson bere se go ngarankum tà.
JHN.17.20	M’ɔje sei tà tede le njékuwe-girmge á se kar de lé. Nè m’ɔje sei tà tede le njé ke à undei kêm de dèm’t se go tà ke à edi de. 
JHN.17.21	Bɔ’m, m’ɔje sei tà le kade dé malang d’um se jé nan’t bɔk titeke i Bɔ’m um’n se’m nan’t bɔk a, man géa m’um’n sei nan’t bɔk a tɔ. Maje kade dé malang d’um nan’t bɔk tede kade dooge ke dè nang nè geri titeke è i kuwe á ule’m. 
JHN.17.22	Ndubra ke kété ule dèm’t nga, man géa m’tel’n m’ule dè de’t tede kade d’um’n nan’t bɔk titeke jè sei j’um’n nan’t bɔk bè tɔ. 
JHN.17.23	Man m’um se de nan’t bɔk titeke i um’n se’m nan’t bɔk bè tɔ tede kade dé malang d’um nan’t bɔk-bɔk. Titeke bè á dooge ke dè nang nè à geri titeke è i kuwe á ule’m. Maje kade njé ke dè nang nè geri titeke i tár de titeke i tár’m bè tɔ. 
JHN.17.24	Bɔ’m, njé ke um de jim’t nga, loo ke m’a m’ndi tutu ɓaa, m’ndige kade ndii se’m nan’t tutu tɔ. Titeke bè á d’a d’an’n ndubra ke i ule dèm’t nga se kum de. I tár’m kété mari ɓita unde nang nè ɓai. 
JHN.17.25	Bɔ’m ke njèkêmkanm, i njè ra nyan se dè naje’n, dooge ke dè nang nè geri nin lé, nè man ɓaa m’geri. Njé ke i ade’m se de nga geri maje titeke è i kuwe á ule’m. 
JHN.17.26	M’ribe se de dè rii m’ade geri nin ɓá, nè né è bè géa m’a m’tel ribe se de dè rii kade geri nin njai. Titeke bè á tár ke i tár’m nga, à urkei kêm de’t tede kade man géa m’um’n se de nan’t bɔk a tɔ.
JHN.18.1	Loo ke Jésu tam tàge nè nga gir gang ɓá ɓaa, è se njékuwe-girnge undei loo teei awi gide mba-loo ke mann ba Cédron ɔr. Loo ke ei awi tutu nè nga, è loo man-kagege. 
JHN.18.2	Judas njèkule Jésu ji njérɔge’t nga ger loo nè mbak tede Jésu se njékuwe-girnge kebi nan tutu dɔ-dɔ. 
JHN.18.3	Judas ɔr non kos njérɔge se pajage le maw njékuje nyan-mesege se Pharisienge aw se de loo’t nè nga. Dé ree se portusge se nyankatege ji de’t tchukuk-tchukuk. 
JHN.18.4	Jésu ger nyan malang ke ayé tee dènn’t nga mbak. E njiye ngatat tile kum de, è deje de ede nè:
JHN.18.4	– Ké i sangi nan wa?
JHN.18.5	D’ile’n dè’t d’ede nè:
JHN.18.5	– Jè sang Jésu ke Nazareth.
JHN.18.5	Jésu ede de ede nè:
JHN.18.5	– Man á m’nda nè.
JHN.18.5	Judas ke njékule’n ji kos njérɔge’t nga è se de nan’t. 
JHN.18.6	Loo ke Jésu ede de ede nè: «Man á m’nda nè» ɓaa, ke loon’t nè kuwe dé ger se go de, dé toso nang. 
JHN.18.7	Jésu tel deje de ede nè:
JHN.18.7	– Ké i sangi nan wa?
JHN.18.7	Dé tel d’ile’n dè’t d’ede nè:
JHN.18.7	– Jè sang Jésu ke Nazareth.
JHN.18.8	Jésu tel ede de ede nè:
JHN.18.8	– M’ede sei ɓá m’ede nè, è man á m’nda nè. Ke nè á è man á i sangi man ɓaa, inyei njé ke nè ade awi.
JHN.18.9	Jésu tam bè le kade tà ke è tam kété ede nè: «Njé ke i um de jim’t nga, m’ɔge kum’m ɓi m’an-in ngang de garar-garar m’ade doo karé bè géa dann de’t tuju lé» nga, aw’n loon’t deĵ. 
JHN.18.10	Simon Pierre uwe kuye kaskar kêm sabann’t ɔr tuge’n gir mbi paja le maw njèkuje nyan-mese ke dè jikon yap. Paja nè nga ri’n nè Malkus. 
JHN.18.11	Jésu ede Pierre ede nè:
JHN.18.11	– Ḿ-m̀, i tel se kuye kaskar lei ule kêm sabann’t gugu. Nyantosowur ke Bɔ’m ɔje’n dè’m nga, ké i ndige kade ra’m lé wa?
JHN.18.12	Njèkan dè njérɔge ke aru dɔg se njérɔge le’n a, se ngann njé ngonm looge le Juipge uwei Jésu tɔi nin njanm-njanm. 
JHN.18.13	Go’t ɓaa, ei in-in se’n awi ra Hanne’t kété pa ɓita. Hanne nga è wum Caiphe ke dingem. Caiphe è maw njèkuje nyan-mese kêm ɓaln’t nè nga. 
JHN.18.14	E Caiphe nè nga kuwe á ndɔ ke ede Juipge gostà ede nè:
JHN.18.14	– E soo’t ngain kade doo karé wei tede le kosdooge.
JHN.18.15	Simon Pierre se njèkuwe-gir-Jésu karé ke rang ndolèi go Jésu. Njèkuwe-gir-Jésu karé ke rang nè nga aw se’n nan’t kêm geng’t le maw njèkuje nyan-mese. Njèkuwe-gir-Jésu nè nga, maw njèkuje nyan-mese ger’n kété. 
JHN.18.16	Nè Pierre nda nata ngɔr se tà kei. Njèkuwe-gir-Jésu karé ke rang ke maw njékuje nyan-mese ger’n nga tee aw nata ede tà dinye ke njè ngonm tà kei ade inye loo ade Pierre ree kêm kei . 
JHN.18.17	Dinye ke è ngonn njèndi ke nda à ngonm tà kei deje Pierre ede nè:
JHN.18.17	– Ké i géa i ke dann njékuwe-gir dingem’t nè nga tɔ lé wa?
JHN.18.17	Pierre tam ede nè:
JHN.18.17	– Ḿ-m̀, man m’ee ke dann de’t lé.
JHN.18.18	Kul on ngain. Njérɔge se ngann njéndige umi kul poro ndii à ndibi. Pierre géa ndi se de à ndibe por tɔ.
JHN.18.19	Maw njèkuje nyan-mese deje Jésu tà ɔje dè njékuwe-girnge a, ɔje dè nyan ke è ndó dooge a tɔ. 
JHN.18.20	Jésu ile’n dè’t ede nè:
JHN.18.20	– Man m’ede dooge malang ke dè nang nè tà nata mbeng. M’ndó de nyan se ndɔge malang kêm kei kebe nange’t se kêm kei le Nube ke è loo kebe nan le Juipge malang. Nyan ke ndɔ ke m’ndó de nga è se go ngein lé. 
JHN.18.21	Ké bain á i deje’m tà nè titeke bè wa? An! njé ke ndɔ ke ooi tàge ke m’tam nga á ndai nè. I deje de ɓaa, à edi nin tede geri maje.
JHN.18.22	Loo ke njè ngonm tà kei le Nube nda oo tàge ke Jésu tam nè bè baa, unde mbɔr’n se ji’n njanm ede nè:
JHN.18.22	– Ké maw njèkuje nyan-mese kuwe ile’n dè tà’t titeke bè wa?
JHN.18.23	Jésu deje njè ngonm tà kei nè nga ede nè:
JHN.18.23	– Ɔrgir tà ke majelé ke m’tam nga ade d’oo. Ke nè á m’tam tà ke maje ɓaa, unde’m tede ri wa?
JHN.18.24	Hanne in se Jésu ke kété ule se’n ra Caiphe, maw njèkuje nyan-mese’t se kule ke dé tɔ’n nga jinn’t mɔngong ɓai.
JHN.18.25	Simon Pierre ndi gutenn’t à ɔde nan ndibe por kuwe ɓai. Dé deje’n d’ede nè:
JHN.18.25	– Ké i géa i ke dann njékuwe-gir doo nyan le doo’t nè nga tɔ lé wa?
JHN.18.25	Pierre naje se ra’n ede nè:
JHN.18.25	– Ḿ-m̀, man m’ee ke dann de’t lé.
JHN.18.26	Paja le maw njèkuje nyan-mese karé è se de loon’t tɔ. E noje dingem ke ndɔ ke Pierre tuge gir mbi’n yap. E deje Pierre ede nè:
JHN.18.26	– Ké i nga kété m’an-in se Jésu kêm loo man kagege nga lé wa?
JHN.18.27	Pierre tel naje se ra’n kuwe ɓai. Ke loon’t nè kuwe, kuren kunje non kɔkerɔ kon.
JHN.18.28	Njékɔr non Juipge in-in se Jésu ra Caiphe’t se ndɔgé ɓat awi se’n kêm kei le Pilate njèkonɓee. Juipge ke awi se’n nga, ilei nja de kêm kei lé. Ei ndigi le kade ra de mine lé tede le kuse’n nyan nan Paque. 
JHN.18.29	Gir’n ke nè á njèkonɓee Pilate tee ree inge’n de nata. E deje de ede nè:
JHN.18.29	– Dingem nè nga, ké tà ri á i sêki nin wa?
JHN.18.30	Juipge ilei nin dè’t edi nè:
JHN.18.30	– Ke nè á doo nyan le doo nè nga è njè ra majelé lé ɓaa, né j’ayé k’ule’n jii’t lé.
JHN.18.31	Pilate ede de ede nè:
JHN.18.31	– Sei kuwe i taai nin, i gangi tà dènn’t se go gute-ndu le si.
JHN.18.31	Juipge teli ilei Pilate dè’t edi nè:
JHN.18.31	– Gute-ndu le jè inye loo ade jè le tɔl doo lé.
JHN.18.32	Tà ke Jésu tam ɔje dè ɓer ke d’ayé ɓer’n kade kage-ke-dese’t nga aw loon’t deĵ.
JHN.18.33	Pilate tel aw kêm kei kɔge-loo gangtà’t. E ɓar Jésu deje’n ede nè:
JHN.18.33	– Ké i nga i Ngar le Juipge wa?
JHN.18.34	Jésu deje Pilate ede nè:
JHN.18.34	– Dooge ke rang á edi nin tà nè nga ɔji dè’m, ké i kuwe in se kêmi i deje’m tà nè wa?
JHN.18.35	Pilate ile jésu dè’t ede nè:
JHN.18.35	– Ké man m’ee Juip wa? E girkoje lei se maw njékuje nyan-mesege á d’ulei jim’t. A ɓaa, ke mbain kuwe è ri á i ra wa?
JHN.18.36	Jésu ile Pilate ede nè:
JHN.18.36	– Konɓee le’m è ke nang nè lé. Ke nè á konɓee le’m è ke dè nang nè ɓaa, pajage le’m ayé kan-in rɔ dèm’t kade d’ule’m ji Juipge’t lé. Kerɔte kuwe, konɓee le’m è ke dè nang nè lé.
JHN.18.37	Pilate tel deje Jésu ede nè:
JHN.18.37	– A ɓaa, ké i ngar wa?
JHN.18.37	Jésu tel ilé dè’t ede nè:
JHN.18.37	– E kuwe i tam non. Man Ngar. Kede dooge ngarankum tà á è gir nyan ke d’oje’m d’ade m’ree’n dè nang nè. Nanan ke è le ngarankum tà ɓaa, à ur mbi’n le koo’n ndu’m.
JHN.18.38	Pilate tel deje Jésu ede nè:
JHN.18.38	– Ké ngarankum tà nga è ri wa?
JHN.18.38	Loo ke Pilate deje Jésu tà nè nga bè ɓaa, tel unde loo tee aw ra Juipge’t nata ede de ede nè:
JHN.18.38	– Man ɓaa, m’an tà karé bè ke uwe dè dingem nè nga lé. 
JHN.18.39	Nè m’a m’ɔr dangai karé k’inye’n dɔ kade sei se go nyangirkà le si ndɔ ra nan Paque. Ké i ndigi kade m’ɔr ngar le Juipge nga m’inye’n dɔ m’ade sei wa?
JHN.18.40	Juipge teli rai nyan wuu edi nè:
JHN.18.40	– Ḿ-m̀, è n’ee lé, nè è Barabbas.
JHN.18.40	Barabbas nga è gon-ɓog.
JHN.19.1	Pilate unn ndu’n ade d’aw se Jésu d’unde’n se ndêin maru. 
JHN.19.2	Njérɔge ojoi jɔkɔ konn tite jɔkɔ ngar bè ulei dè Jésu’t, taɓai ulei nin kubu ke ker perm-perm. 
JHN.19.3	Dé ree ngɔr ke rann’t d’ede’n d’ede nè:
JHN.19.3	– Lapya ta ngar le Juipge.
JHN.19.3	Dé tunde mbɔr’n se ji de njanm-njanm tɔ. 
JHN.19.4	Pilate tel unde loo tee aw nata ra Juipge’t ede de ede nè:
JHN.19.4	– An-in! man m’ade d’ade ree se Jésu nata ra si’t le kade i geri titeke man m’an tà karé ke uwe dè’n lé.
JHN.19.5	Go’t gugu, Jésu unde loo tee se jɔkɔ konn ke tite jɔkɔ ngar bè dènn’t a, se kubu ke ker perm-perm ke bòi yul rann’t a tɔ. Pilate ede de ede nè:
JHN.19.5	– An-in! doo nga!
JHN.19.6	Loo ke maw njékuje nyan-mesege se pajage le de an-in Jésu pan ɓaa, ei rai nyan wuu edi nè:
JHN.19.6	– I ɓeré kade kage-ke-dese’t! I ɓeré kàde kage-ke-dese’t!
JHN.19.6	Pilate tel ede de ede nè:
JHN.19.6	– Sei kuwe i taai n’ee awi i ɓeri n’ee kàde kage-ke-dese’t tede man ɓaa, m’an tà karé ke uwe dèyé lé.
JHN.19.7	Juipge teli ilei Pilate dè’t edi nè:
JHN.19.7	– J’aw se gute-ndu karé. Se go gute-ndu le jé nè nga ɓaa, d’a tɔlé gar-gar. Tede n’ee nga n’ra rayé ke Ngonn Nube kuwe njing.
JHN.19.8	Loo ke Pilate oo tà nè nga bè ɓá ɓaa, ɓel ra’n ke kété-kété. 
JHN.19.9	E tel aw kêm kei kɔg-loo gangtà’t le’n gugu, è deje Jésu ede nè:
JHN.19.9	– Ké i nga girkà lei è nan wa?
JHN.19.9	Nè Jésu tel ile Pilate dè tà’t lé sár. 
JHN.19.10	Pilate tel deje Jésu ede nè:
JHN.19.10	– Ké man kuwe á ile’m dè tà’t lé wa? Ké i ger titeke m’aw se tɔgmong le kinyei dɔ éké le kade dé ɓeri kàde kage-ke-dese’t lé wa?
JHN.19.11	Jésu tel ilé dè’t ede nè:
JHN.19.11	– Ke nè á ndɔ ke Nube adi tɔgmong lé ɓaa, ayé ra se’m nyan karé bè lé. Gir’n ke nè á, è ke njè kade d’uwe’m d’ule’m jii’t nga, tà uwe dè’n dum lei ɓai.
JHN.19.12	Unn gir ke loon’t nè kuwe, Pilate sang rebe le kinye Jésu dɔ, nè Juipge rai nyan wuu edi nè:
JHN.19.12	– Ke nè á inye doo nyan le doo nè nga dɔ ɓaa, i made César lé. Nanan ke ra ra’n ngar ɓaa, è njèkɔse tà se César.
JHN.19.13	Loo ke Pilate oo tàge nè bè ɓaa, è ade dé tee se Jésu d’aw se’n nata. Pilate al aw ndi dè ɗinger loo gangtà ke d’ube se her. Loo nè nga ri’n ke se tà hébreu è «Gabbatha.» 
JHN.19.14	E Ndɔ kuwe dè nja nyan ra nan Paque. Kàde nda dann ɓee bɔp. Pilate ede Juipge ede nè:
JHN.19.14	– An-in! ngar le si nga!
JHN.19.15	Juipge teli rai nyan wuu edi nè:
JHN.19.15	– I tɔlé ke tɔl kuwe bè! I ɓeré kàde kage-ke-dese’t ade kumé udu kɔke.
JHN.19.15	Pilate tel deje de ede nè:
JHN.19.15	– Ké ngar le si nga kuwe edi nè gar-gar se m’ɓer’n kàde kage-ke-dese’t wa?
JHN.19.15	Maw njékuje nyan-mesege edi nè:
JHN.19.15	– Ngar le jé ke rang goto nè César kuwe karé bere.
JHN.19.16	Pilate ule Jésu ji Juipge’t le kade njérɔge awi se’n ɓeri nin kàde kage-ke-dese’t. Njérɔge uwei Jésu awi se’n.
JHN.19.17	Jésu kuwe unn kage-ke-dese le’n oto. E unde loo tee’n kêm ɓee-bò ke Jérusalem aw’n ngang loo’t nata. E loo «Ngó-non-dooge» ke dé ɓar’n «Golgotha» se tà hébreu. 
JHN.19.18	E loo nè á Juipge adi njérɔge ɓeri Jésu tutu se dooge ke rang joo se’n ade ilei nin danné.
JHN.19.19	Pilate ndang tà kêm begre-nyan’t ade dé ɓer kàde kage-ke-dese’t dɔ dè Jésu’t ede nè: «Jésu ke Nazareth ngar le Juipge.» 
JHN.19.20	Loo ke dé ɓer Jésu kàde kage-ke-dese’t tutu nga, è ngɔr se ɓee ke Jérusalem. Gir’n ke nè á, Juipge ngain asikum tutei tà ke Pilate ndang ade dé ɓer dɔ dè Jésu’t nè nga. Tà nè nga, è ndang se tà hébreu a, se tà latin a, se tà grec a tɔ. 
JHN.19.21	Maw njékuje nyan-mese le Juipge naji se Pilate edi nè:
JHN.19.21	– Ḿ-m̀, i ndang ngar le Juipge lé, nè, i ndang ede nè: «Doo nyan le doo nè nga tam ede nè n’ee ngar le Juipge.»
JHN.19.22	Pilate tel ile de dè’t ede nè:
JHN.19.22	– Nyan ke m’ndang ɓá nga, à tò bè kuwe.
JHN.19.23	Loo ke njérɔge ɓeri Jésu kàde kage-ke-dese’t ɓá ɓaa, ei ɔyi kubuge le’n kayai danné loo sɔ adi ɔje dè de karé-karé. Njérɔge unni kubu le Jésu ke bòi yul ke kum kur’n goto nga tɔ. Kubu nè nga d’ojo ke kojo d’in-in’n dɔ sár dé ree’n nang. 
JHN.19.24	Njérɔge edi nan edi nè:
JHN.19.24	– Adi jè tili kubu ke bòi yul nè nga lé, nè adi jè turi jala dè’t j’an-in, ké nan kubu nè à è le’n wa?
JHN.19.24	Titeke bè á tà ke dé ndang kêm magtub’t kété nga aw loon’t deĵ. Dé ndang d’ede nè:
JHN.19.24	«Dé kai nan kubuge le’m,
JHN.19.24	nè kubu le’m ke bòi yul ɓaa, dé tur jala dè’t.»
JHN.19.24	E á è nyan ke njérɔge rai titeke bè. 
JHN.19.25	Kon Jésu se ngokon’n Marie, dinye le Clopas, se Marie ke ɓee le’n è Magdala ndai ngɔr kɔte kage-ke-dese’t le Jésu. 
JHN.19.26	Jésu tête kum’n an kon’n. Kon’n nda ngɔr se njèkuwe-gir’n ke è tár’n ngain. Jésu ede kon’n ede nè:
JHN.19.26	– Dinye, an ngonni.
JHN.19.27	Go’t gugu, è ede njèkuwe-gir’n nè nga ede nè:
JHN.19.27	– An koin.
JHN.19.27	Unn gir kêm kàdenn’t nè kuwe, njèkuwe-gir-Jésu nè aw se kon Jésu ɓee rann’t ngonm’n.
JHN.19.28	Jésu ger titeke ɗarinè gir nyan malang gang ɓá. Gir’n ke nè á è tam ede nè:
JHN.19.28	– Kunde mann ra’m.
JHN.19.28	E tam titeke bè le kade tà ke tò kêm magtub ke tò se ninn’n aw’n loon’t deĵ. 
JHN.19.29	Mann nduu ke mase rusu jó karé bè. Njérɔge ulei kann njan tà kage ninnge’t ulei kum mann nduu ke mase’t nè nga awi ulei tà Jésu’t. 
JHN.19.30	Loo ke Jésu njibe mann nduu ke mase nè nga ɓá ɓaa, è tam ede nè:
JHN.19.30	– Gir’n nyan malang gang ɓá ta.
JHN.19.30	Ke loon’t nè kuwe tànn’t tête nyonk ade dè’n tel oso ragm.
JHN.19.31	Ndɔ taa kebe ke nè nga, è ndɔ taa kebe ke bò tede tò gai se madege. E ndɔ kuwe dè nja nyan ra nan Paque. Juipge ɓeli kêm de’t kade ninn Jésu se dooge ke joo ke dé ɓer de se’n nan’t tooi kàde kage-ke-dese’t, tede è ndɔ taa kebe. Gir’n ke nè á Juipge awi deji Pilate le kade ade dé tête nja Jésu se dooge ke dé ɓer de se’n kàde kage-ke-dese’t ɓita dé tɔr ninn de nang ɓai. 
JHN.19.32	Nè dooge joo ke njérɔge ɓeri de nan’t se Jésu á dé tête nja de. Njérɔge têti nja è ke karé pa ɓita têti le è ke njèkon madenn’t joo ɓai. 
JHN.19.33	Nè loo ke dé ree ra Jésu’t ɓaa, d’an titeke wei ɓá. Gir’n ke nè á dé tête’n nja’n lé. 
JHN.19.34	Nè né è bè géa, njèrɔ karé dann madennge’t ɔse kêl kade Jésu se ninge dap. Ke loon’t nè kuwe, mese se mann ubei tà’t tir-tir. 
JHN.19.35	Doo ke njèkɔrgo tà nè kede sei nga an nyange nè se kum’n. Tà ke è ɔrgo nga è ngarankum tà. Doo nè nga ger titeke è tam ngarankum tà le kade sei géa undei kêm si dè Jésu’t tɔ. 
JHN.19.36	Nyange nè teei titeke bè tede kade tà ke Magtub ke tò se ninn’n tam kété nga aw’n loon’t deĵ. Dé ndang kêm magtub’t d’ede nè: «D’a tête kinge’n karé bè géa dann madege’t lé.» 
JHN.19.37	Dé ndang kêm magtub ke rang’t d’ede nè: «E ke d’ɔse kàde’n se ninge nga, d’a d’an’n se kum de ndɔ ke rang ɓai.»
JHN.19.38	Go nyange ke teei’t nè nga, Joseph ke ɓee le’n è Arimathée aw deje Pilate kade inye loo ade ɔr ninn Jésu. Pilate ndige se’n dè’t. Joseph aw ɔr ninn Jésu kàde kage-ke-dese’t. Joseph nè nga, kété è njèkuwe-gir Jésu se go ngein tede è ɓel kum Juipge. 
JHN.19.39	Nicodème, ke ndɔ ke aw inge Jésu dann ndɔɔ nga géa ree tɔ. E ree se wubu ke ri’n nè myrrhe ke pɔti nan’t se wubu ke ri’n nè aloès ase kilo kɔr-mute-gidé-joo jinn’t. 
JHN.19.40	Joseph se Nicodème unni ninn Jésu awi ɓiri se tà kubu a, têti wubu ke ete ngain ke ri’n nè aromate dènn’t se go nyangirkà le Juipge loo dubu nan’t le de. 
JHN.19.41	Loo ke dé ɓer Jésu kàde kage-ke-dese’t tutu nga, è ngɔr se loo man-kagege. Dé son bolè mbal ke kige kàde mbal’t kêm loo man-kagege’t nè nga. Bolè mbal nè nga dé dubu ninn doo tutu nja karé ndan lé ɓai. 
JHN.19.42	Joseph se Nicodème unni ninn Jésu awi undei kêm bolè mbal ke dé son, tede è ngɔr se loo ke dé ɓer’n kàde kage-ke-dese’t. E ndɔ kuwe dè nja nyange malang ɔje dè ndɔ taa kebe le Juipge tede nain ngɔr ɓaa, kàde le ndɔ taa kebe à ase. Gir’n ke nè á d’unn’n ninn Jésu le dubu kɔke.
JHN.20.1	Ndɔ ke njè kutu go ndɔ taa kebe, Marie ke ɓee le’n è Magdala tee se ndɔgé aw dè ɓada se loo ke tò gundu-gundu ɓai. E an titeke doo ndubri kuberi mbal ke bòi ke d’utu’n tà be-ɓade nga ile rang. 
JHN.20.2	Marie ɔse wan tel se ngɔde ree ra Simon Pierre’t se njèkuwe-gir-Jésu karé ke rang ke Jésu ndige’n ngain. Marie ede de ede nè:
JHN.20.2	– D’ɔr ninn Kuwe-ɓee Jésu kêm bolè mbal’t nga kɔke. Nè jè ger loo ke d’ile tutu lé.
JHN.20.3	Pierre se njèkuwe-gir-Jésu karé ke rang nè nga, teei awi dè ɓada. 
JHN.20.4	Ei joo mbak unni gir naji nan ngɔde. Nè njèkuwe-gir-Jésu karé ke rang nè nga an-in ngɔde kalang tee dè ɓada kété non Pierre’t. 
JHN.20.5	E ɗuge nang ɓaa an tà kubuge ke dé ɓir’n Jésu á tooi nang njɔk karè. Nè né è bè géa, è aw kêm be-ɓade’t lé. 
JHN.20.6	Go’t gugu ɓita Simon Pierre ree ke le’n. E ree dɔ aw kêm be-ɓade’t. Simon Pierre an tà kubuge ke dé ɓir’n Jésu tooi nang njɔk karè tɔ. 
JHN.20.7	Tà kubu ke dé dɔ’n dè Jésu nga, d’udu kɔtch-kɔtch d’ile gai loo ke rang’t se tà kubuge ke dé bir’n. 
JHN.20.8	Go’t gugu ɓita njèkuwe-gir-Jésu karé ke rang ke an-in ngɔde aw dè ɓada kété non Pierre’t nga aw kêm be-ɓade’t ke le’n tɔ. E an nyange nè se kum’n. Gir’n ke nè á è unde’n kêm’n dè kunde loo tee dann njé ke koo’t le Jésu. 
JHN.20.9	Magtub ke tò se ninn’n tam kété mari ede nè: Jésu à unde loo tee dann njé ke koo’t gar-gar. Sár ɓila njékuwe-gir-Jésuge geri gir tà nè njai lé ɓai. 
JHN.20.10	Njékuwe gir-Jésuge ke joo nè nga teli awi ɓéee.
JHN.20.11	Marie nda nata ngɔr se dè ɓade Jésu à non. E non nda gon’n kêm bolè mbal ke dé dubu’n Jésu tutu. 
JHN.20.12	E an dooge ke danrán joo tulei kubu ke nda káng-káng ndii nang loo ke kété d’unde’n ninn Jésu tutu a, è ke karé ndi loo ke kété dè Jésu sɔbe tutu a, è ke karé ke rang ndi loo ke kété nja Jésu sɔbe tutu a tɔ. 
JHN.20.13	Dooge ke danrán ke joo nè nga deji Marie edi nè:
JHN.20.13	– Dinye, ké i non tede ri wa?
JHN.20.13	Marie ile de dè’t ede nè:
JHN.20.13	– D’ɔr Kuwe-ɓee le’m Jésu kêm bolè mbal’t kɔke. M’ger loo ke d’aw d’ile’n tutu lé.
JHN.20.14	Loo ke Marie tam tà nè nga gir gang ɓá ɓaa, tur ra’n warar ɓaa, è an Jésu nda goon’t. Nè è ger titeke è Jésu nga lé. 
JHN.20.15	Jésu dejé ede nè:
JHN.20.15	– Dinye, ké i non tede ri wa? Ké i sang nan wa?
JHN.20.15	Marie ke ɓee le’n è Magdala an Jésu ɔje’n njèra kule man-kagege karè. Gir’n ke nè á è ede’n ede nè:
JHN.20.15	– Ngar, ke nè á è i a ɔré ɓaa, ɔje’m loo ke ilé tutu ɓaa, m’a maw le kunné.
JHN.20.16	Jésu ɓar Marie ede nè:
JHN.20.16	– Marie!
JHN.20.16	Marie tel tur ra’n warar ke ra Jésu’t ɓar’n se tà hébreu ede nè:
JHN.20.16	– Rabbuni! tel se tà koje jè ɓaa, è «Kuwe’m!»
JHN.20.17	Jésu tel ede Marie ede nè:
JHN.20.17	– Ɔde ra’m lé tede m’in m’aw ra Bɔm’t lé ɓai. Nè i ɓaa, i tel aw ede ngakonmge ede nè m’ndi m’aw ke ra Bɔ’m Nube’t. Bɔ’m Nube nga, è Bɔ si sei a, è Nube le si a tɔ.
JHN.20.18	Marie ke ɓee le’n è Magdala ree ede njékuwe-gir-Jésuge ede nè:
JHN.20.18	– Man nga m’an Kuwe-ɓee ɓá.
JHN.20.18	Marie ɔr sertàge ke Jésu ede’n ade d’oo.
JHN.20.19	Loo sɔlé kêm ndɔ ke njè kutu go ndɔ taa kebe, loo ke ndɔ il ɓá ɓaa, njékuwe-gir-Jésuge kebi nan kêm kei uti tà rebe dè de’t kák-kák tede ɓeli Juipge. Jésu tee hɔi, nda dann de’t ede de ede nè:
JHN.20.19	– Maje kade kêmlom nain se si.
JHN.20.20	Loo ke è tam tà nè nga bè ɓá ɓaa, è tɔje dè jinnge se kêl kàde’n ade d’an. Ra njékuwegir Kuwe-ɓee Jésuge nel de ngain tede kan ke an-in nin. 
JHN.20.21	Jésu tel ede de ede nè:
JHN.20.21	– Maje kade kêmlom nain se si. Ɗarinè, man géa m’ule sei titeke kété Bɔ’m ule’m nga tɔ.
JHN.20.22	Loo ke è tam tà nè nga titeke bè ɓá ɓaa, è tó kebe dè de’t puu ede nè:
JHN.20.22	– I taai Ndil-Kêmnda! 
JHN.20.23	Njé ke adi kêm si tin mbit dè kaiyage’t le de nga, Nube à ade kêm’n tin mbit dè de’t tɔ. Njé ke inyei kaiyage le de dè’t nga, Nube à inye kaiyage le de dè’t tɔ.
JHN.20.24	Thomas è ke karé dann njé ke dɔg-gidé-joo’t. Thomas nga d’ile ri tɔy’n nè «Ndunge.» E goto se madennge loo ke ndɔ ke Jésu tel ree’n ra de’t. 
JHN.20.25	Loo ke Thomas ree ɓaa, njékuwe-gir-Jésuge ke rang edi nin edi nè:
JHN.20.25	– Jè j’an Kuwe-ɓee ɓá.
JHN.20.25	Thomas tel ede de ede nè:
JHN.20.25	– Ke nè á m’an tà dò pondɔ ke jinn’t, m’ule ngaw ji’m tà dò ninge ke kêl kàdenn’t nga lé ɓaa, m’a m’taa tà le si ndan lé.
JHN.20.26	Ndɔ sɔsɔ gugu ɓai, njékuwe-gir-Jésuge teli kebi nan kêm kei karé’t. Ei uti tà rebege dè de’t kák-kák. Thomas è se de nan’t kêm ndɔn’t nè nga. Nè né è bè géa, Jésu tee hɔi, nda dann de’t ede de ede nè:
JHN.20.26	– Maje kade kêmlom nain se si.
JHN.20.27	Go’t gugu è tur kum’n dè Thomas ede’n ede nè:
JHN.20.27	– An tà dòge ke jim’t. Ule ngonn jii ke kété nè ɔde’n tà dò ninge ke kêl kàdem’t. Ebe’t kunn mbii dè tà’t lei. Unde kêmi dèm’t.
JHN.20.28	Thomas tel ile Jésu dè’t ede nè:
JHN.20.28	– Kuwe-ɓee le’m, Nube le’m.
JHN.20.29	Jésu tel ile Thomas dè’t ede nè:
JHN.20.29	– I unde kêmi dèm’t tede kan ke an’m karè. Njé ke undei kêm de dèm’t anje kan’m nga, ra de à nel de.
JHN.20.30	Jésu ra nyankɔbege ke rang bule ngain tàkum njékuwe-girnge’t. Nyankɔbege nè nga, dé ndang tà’n kêm magtub’t nè malang lé. 
JHN.20.31	Nè tà nyankɔbege ke dé ndang tà’n kêm Magtub’t nè nga, è tede le kade awi kum si ke kété dè kunde kêm si dè Krist’t titeke è Ngonn Nube nga kuwe. Ke nè á undei kêm si dènn’t ɓaa, a ingei ndikumgajer se non takul ri’n è.
JHN.21.1	Ndɔ ke gugu rang, Jésu tee hɔi ke ra njékuwe-girnge’t tà ba ke ri’n nè Tibériade. An! dé ke è tɔje de ra’n ade d’an’n nga ri de á tò nè: 
JHN.21.2	Simon Pierre, Thomas ke ri tɔy’n nè: «Ndunge», Nathaniel ke ɓee le’n è Cana ɓeekon ke Galilée, ngann le Zébédéege ke joo se njékuwe-girnge ke rang joo tɔ. Ei nè malang ndii nan’t loo karé kêm ndɔn’t nè. 
JHN.21.3	Simon Pierre ede madennge ede nè:
JHN.21.3	– Man m’a m’aw le kɔse kanje.
JHN.21.3	Madennge edi nin edi nè:
JHN.21.3	– Jè géa j’à j’aw sei tɔ.
JHN.21.3	Simon se madennge undei loo teei awi ali kêm bato’t. D’ɔse kanje ndɔɔ sár loo ar dè de’t yerer nal kuwe kanje karé ke luk-luk kêm ndɔn’t nè. 
JHN.21.4	Loo ke loo ar ɓá ɓaa, Jésu ree nda ngang ba’t. Nè né è bè géa, njékuwe-girnge geri titeke è è lé. 
JHN.21.5	Jésu deje de ede nè:
JHN.21.5	– Mademge, ké awi se nyankuse ke rang ji si’t lé wa?
JHN.21.5	Dé tel d’ile’n dè’t d’ede nè:
JHN.21.5	– Ḿ-m̀, nyankuse ke rang goto ji jé’t.
JHN.21.6	Jésu ede de ede nè:
JHN.21.6	– Ilei bure le si se ke dè jikon bato’t ɓaa a ingei kanjege.
JHN.21.6	Loo ke d’ile bure nga ɓaa, kanjege rusi neĵ ade d’ase ndɔr tee’n nata lé. 
JHN.21.7	Njèkuwe-gir-Jésu ke Jésu tár’n ngain ede Pierre ede nè:
JHN.21.7	– Doo nga è Kuwe-ɓee le jéi Jésu!
JHN.21.7	Loo ke Pierre oo titeke è Kuwe-ɓee ɓaa, tel ule kubu le’n ke bòi yul rann’t, al bal oso dann ba’t gugu gɔbong tede kété ndi ra’n karè. 
JHN.21.8	Njékuwe-gir-Jésuge ke rang teli reei se ngonn bato nga, ei tɔi bure ke kanjege rusi neĵ nga tutu ndɔri à reei ke kàde kong’t. Hebi ngain se kàde kong lé, nè ei ngɔr asenan se kum kil ji doo aru joo. 
JHN.21.9	Loo ke ei risi nang ɓá ɓaa, ei an-in kanjege se mapa tooi dè yal por’t. 
JHN.21.10	Jésu ede njékuwe-girnge ede nè:
JHN.21.10	– I reei se ngann kanjege ke uwei nga ke laa.
JHN.21.11	Simon Pierre tel al kêm bato’t ndɔr bure ke kanjege rusi neĵ nga ile nata. Kanjege ke bòi-bòi ke kêmé nga ei aru se kɔr-mi-gidé-mute. Kanjege bulei ngain, nè né è bè géa bure gang lé. 
JHN.21.12	Jésu ede njékuwe-girnge ede nè:
JHN.21.12	– I reei usei nyan.
JHN.21.12	Dé ree dé ndi nang, nè doo karé bè géa ɔse kum’n deje’n ede nè: «Ké i nan wa?» lé. Dé malang dé ger titeke è Kuwe-ɓee. 
JHN.21.13	Jesu ree unn mapa nga tête danné kai de. 
JHN.21.14	Taɓai unn tutu kanje nobo de titeke bè tɔ. Nube ade Jésu unde loo tee dann njé ke koo’t. E tɔje ra’n ade njékuwe-girnge an-in nin. Ke nè ɓaa, è njèkon’t mute ɗarinè ta.
JHN.21.15	Loo ke d’use nyan gir gang ɓá ɓaa, Jésu deje Simon Pierre ede nè:
JHN.21.15	– Simon, ngonn le Jean, ké i tár’m dum njékuwe-girmge ke rang malang kuwe wa?
JHN.21.15	Pierre tel ile Jésu dè’t ede nè:
JHN.21.15	– Oiyo, Kuwe-ɓee, i ger titeke m’ndigi kuwe.
JHN.21.15	Jésu edé ede nè:
JHN.21.15	– Ul ngann batege le’m ade’m sei.
JHN.21.16	Jésu tel deje Simon njèkon’t joo ede nè:
JHN.21.16	– Simon ngonn le Jean ké i tár’m kuwe wa?
JHN.21.16	Simon tel ile jésu dè’t ede nè:
JHN.21.16	– Oiyo, Kuwe-ɓee, i ger titeke m’ndigi kuwe.
JHN.21.16	Jésu tel edé ede nè:
JHN.21.16	– I tɔse kumi dè ngann batege le’m ul de ade’m sei.
JHN.21.17	Jésu deje Simon njèkon’t mute ede nè:
JHN.21.17	– Simon, ngonn le Jean, ké i ndige’m kerɔte kuwe wa?
JHN.21.17	Kêm Pierre on’n tede deje ke Jésu tel deje’n njèkon’t mute ede nè:
JHN.21.17	– Ké i ndige’m kerɔte kuwe wa?
JHN.21.17	Taɓai Pierre tel ede Jésu ede nè:
JHN.21.17	– Kuwe-ɓee, i ger nyange malang ɓá, i ger titeke m’ndigi kerɔte kuwe.
JHN.21.17	Jésu tel ede Simon Pierre ede nè:
JHN.21.17	– Bè ɓaa, ul ngann batege le’m ade’m sei. 
JHN.21.18	Kerɔte man m’edi ndàt, kété ke i basa ɓai nga i kuwe i tɔ́ ɓedi se ndar aw’n loo titeke kêmi ndige. Nè ndɔn’t a i ɓuge ɓaa, a i sure jii kade doo karé ke rang à tɔ ɓedi se ndar a, à ndɔri kaw sei loo ke i ndige’t lé.
JHN.21.19	Jésu tam tà nè nga titeke bè ɔje’n dè ɓer ke d’ayé ɓer Simon kàde kage-ke-dese’t le kile’n riɓar dè Nube’t. Loo ke Jésu tam tà nè nga gir gang ɓá ɓaa, tel ede Simon Pierre ede nè:
JHN.21.19	– Unn rebe goom’t.
JHN.21.20	Pierre tel mer goo’n. E an njèkuwe-gir-Jésu ke ndɔ ke tò kàde Jésu’t tá use’n nyan. Pierre an’n njiye go de’t se Jésu. Njèkuwe-gir-Jésu nè nga, Jésu tár’n ngain. E è nè á ndɔ ke deje Jésu mêt ede nè: «Kuwe-ɓee, ke nan à ulei ji dooge’t wa?» 
JHN.21.21	Loo ke Pierre tête kum’n an’n ɓaa, deje ede nè:
JHN.21.21	– Kuwe-ɓee, à n’ee ke nè, ké ri á à tee dèyé’t wa?
JHN.21.22	Jésu tel ede Simon ede nè:
JHN.21.22	– Ke nè á m’ndige le kade n’ndi bè sár kade m’tel m’ree’n ɓaa, ké usi ri wa? I ɓaa, unn rebe goom’t.
JHN.21.23	Njékuwe-gir-Jésuge turi tà nè ilei gel edi nè:
JHN.21.23	– Njèkuwe-gir-Jésu nè nga, ayé kwei lé. Nè Jésu tam ede nè: «Njèkuwe-girnge nè nga ayé kwei lé» lé. Nè è tam ede nè: « Ke nè á m’ndige kade n’ndi sár le kade m’tel m’ree’n ɓaa, ké usi ri wa?»
JHN.21.24	E njèkuwe-gir-Jésu nè nga kuwe á ɔrgo tà nyange ke ndɔ ke an se kum’n a, se tàge ke ndɔ ke oo se mbin’n a tɔ. E ndang de kêm Magtub’t nè. Jè ger titeke tà ke è ɔrgo nga è ngarankum tà kerɔte kuwe.
JHN.21.25	Kété Jésu ra nyange ke rang bule ngain. Ke nè á ndɔ ke dé ndang tà’n karé-karé malang kêm magtub’t ɓaa, m’gir titeke à ubei loo bang-bang dè nang nè.
ACT.1.1	Théophile, tàge ke m’ɔse nja dè nan’t kêm magtub’t le’m ke kété nga, è tàge ke ɔje dè nyange malang ke Jésu ra se nyange malang ke ndó dooge mari loo kunn gir kule’t le’n, 
ACT.1.2	sár tee’n kêm ndɔ ke Nube unn’n aw’n se’n danrán. Jésu unn ndu’n se go tɔgmong le Ndil-Kêmnda ade njékawkulege ke è tɔr de unde de se ninn de. 
ACT.1.3	Go nyankêmkon ke ra’n se go kwei le’n, Jésu tɔje ra’n kumgajer ade njékawkulege le’n an-in nin nja bule. E nain se de ndɔ’n kɔr-sɔ, è ɔr ser nyange ke ɔje dè Konɓee le Nube ade de. 
ACT.1.4	Ndɔ karé bè, Jésu ndi se de nan’t tà nyankuse’t, è unn ndu’n ade de le kade d’inye ɓee-bò ke Jérusalem d’aw rang lé. E ede de ede nè:
ACT.1.4	– I ndii Jérusalem nè kuwe i nginei ndukunn le Bɔ’m ke ndɔ ke m’ede sei tà’n kété nga. 
ACT.1.5	Jean ule dooge manné njonm kété, nain ndɔ ngain lé kade d’ɔr sei d’unde sei se ninn si gai se Ndil-Kêmnda ɓai.
ACT.1.6	E á njékawkulege ɔsi nja nan ra Jésu’t deji nin edi nè:
ACT.1.6	– Kuwe-ɓee, ké ɗarinè kuwe è ndɔ ke a i tel’n se konɓee le ngann Israelge kade gugu ta wa?
ACT.1.7	Jésu ile de dè’t ede nè:
ACT.1.7	– E tà le si sei le ger ndɔ’n se kàde’n ke Bɔ’m ɔje se go tɔgmong le’n è kuwe nga lé. 
ACT.1.8	Nè sei a kingei tɔgmong le Ndil-Kêmnda ɓaa, sei a teli k’eei njékɔrgo tàge le’m kêm ɓee-bò ke Jérusalem a, se ɓeekon ke Judée bere mbak a, se ɓeekon ke Samarie a, sár kade ɔri son nang nè njêt a tɔ.
ACT.1.9	Loo ke è ede de tàge nè nga bè ɓá ɓaa, è in tàkum de’t aw danrán. Loo ke dé nda d’an goo’n sikm ɓaa, ke loon’t nè kuwe, bum utu dè’n lêt ade d’an’n lé sár. 
ACT.1.10	Loo ke Jésu in à aw ke danrán nga, njékawkulege an-in goo’n sikm. An! dingemge joo undei loo teei ndai se kubuge ke nda káng-káng ra de’t. Ei deji njékawkulege nga edi nè:
ACT.1.11	– Sei dooge ke ɓeekon ke Galilée, ké bain á i ndai an-in loo ke danrán sikm bè wa? Jésu nè ke d’unn’n dann si’t d’aw se’n danrán nga, ndɔ ke rang à tel ree kade an-in titeke an-in nin loo kin kaw’n danrán’t nè nga bè tɔ.
ACT.1.12	Njékawkulege in-in dè mbal ke kage-olivierge ndai tutu. E ɔsi wan teli awi kêm ɓee-bò ke Jérusalem. Mbal nè nga tò ngɔr ase kurloo karé se ɓee-bò ke Jérusalem. Doo à njiye kaw tutu se ndɔ taa kebe karè. 
ACT.1.13	Loo ke dé tee kêm ɓee-bò ke Jérusalem ɓá ɓaa, ke loon’t nè kuwe, d’al d’aw kêm kei ke dè made’t ke è loo kinge nan le de se ndɔ de-ndɔ de. Ri de dé njékawkulege nga tò nè: Simon se Jean, Jacques se André, Philippe se Thomas, Barthélemy se Matthieu, Jacques ngonn Alphée se Simon ke njèkile ra’n kɔke tede ɓee le’n, se Jude ngonn Jacques a tɔ. 
ACT.1.14	Dé malang d’um kêm de nan’t bɔk, d’aw kum de ke kété-kété dè kɔje tà se Nube’t. Dinyege ke nange tite Marie kon Jésu a, se ngakon Jésuge ndii se de nan’t tutu a tɔ.
ACT.1.15	Ndɔ karé bè, njétaakêm-Kristge kebi nan asi aru se kɔr-joo. Pierre ɔse nang in dɔ dann de’t ede de ede nè:
ACT.1.16	– Ngakonmge se kon nannemge, tà ke Ndil-Kêmnda tam kété kêm Magtub ke tò se ninn’n nga, aw loon’t deĵ. Ndil-Kêmnda ule tà tà David’t ade tam ɔje’n dè Judas kété. Judas nè ɔse wan tel è njèkɔr non njé kuwe Jésuge. 
ACT.1.17	Judas nga kété dé tute’n dann jéi’t kuwe. Kule ke jè ndi j’ade rai nga géa, d’ade’n gaje’n ke ɔje dè’n se jéi nan’t tɔ. 
ACT.1.18	Dingem nè nga ndogo loo ndɔr se nyanra pás-pàs le’n ke d’uge’n dè ji’n. Nè mbɔr go’t gugu ɓaa, ɔte aw ur kɔbe’n nang tête ngadann’n ade ngann-tin’n malang kuje nan hakl. 
ACT.1.19	Tà nè nga oso mbi dooge’t malang ke ndii kêm ɓee-bò ke Jérusalem. Gir’n ke nè á dé ɓar loo-ndɔr nè nga se tà koje de ke le de d’ede nè: «Hakeldama», tel se tà koje jéi ɓaa «è dè nang mese». 
ACT.1.20	Dé ndang tà kêm magtub ke dé ɓar’n Magtub Pakɔsege d’ede nè:
ACT.1.20	«Maje kade ɓee le’n tel è ndube ndái-ndái,
ACT.1.20	maje kade doo karé bè géa ra ɓee tutu lé,
ACT.1.20	taɓai maje kade doo karé ke rang taa gute’n loo kule’t le’n a tɔ.»
ACT.1.21	Pierre ede njékawkule madennge ede nè:
ACT.1.21	–Dooge ke ei njémade-loo-kawge le jéi, loo ke ndɔ ke Kuwe-ɓee Jésu ee’n njèkɔr non jéi ɓai, ei dann jéi’t laa. Maje kade j’ɔri doo karé j’adi taa gute Judas le kade ile mber kunde loo tee le Kuwe-ɓee Jésu dann njé ke koo’t se jéi nan’t. 
ACT.1.22	Doo nè nga, gar-gar maje kade è doo ke ndɔ ke è se jéi nan’t, unn gir ndɔ ke Jean ule’n Jésu manné njonm sár tee’n ndɔ ke Nube unn’n dann jéi’t seen aw’n se’n danrán.
ACT.1.23	Njékawkulege ɓari dooge joo undei de non de’t, è ke karé ri’n nè Joseph ke dé ɓar’n Barsabbas ke d’ile ri tɔy’n Justus. E ke karé ri’n nè Matthias a tɔ. 
ACT.1.24	Taɓai dé malang d’ɔje tà se Nube d’ede nè:
ACT.1.24	– Hei! Kuwe-ɓee, i ger ngarankêm dooge malang, ule jii njung dè doo karé ke i kuwe ɔr’n unde’n se ninn’n dann dooge ke joo nè ade jè. 
ACT.1.25	Doo ke a ɔr’n nga, à è njè taa gute Judas loo kaw kule’t ke inye ɔte aw loo le’n ke ɔje dè’n è kuwe.
ACT.1.26	Dé tur jala dè’t le kan ké nan Kuwe-ɓee à ɔr’n dann dooge ke joo nè nga wa? Nè Matthias á jala ɔse’n ade d’ule’n dann njékawkulege ke nain-in dɔg-gidé-karé.
ACT.2.1	Loo ke ndɔ Pentecote ase deĵ ɓá ɓaa, njétaakêm-Kristge kebi nan loo karé. 
ACT.2.2	Ke loon’t nè kuwe ká nyan in danrán ɓar asenan se nel-bò bè ree taa kêm kei ke dé ndi tutu pel-pel. 
ACT.2.3	Ndon nyange ke taai nan se ndon por bè undei loo teei pitring-pitring kayai nan ndii dè de’t karé karé malang. 
ACT.2.4	Dé malang, Ndil-Kêmnda taa kêm de pel-pel ade d’unn gir tam tà tam dooge ke rang gai-gai se go tà ke Ndil ade de le kade dé tam.
ACT.2.5	Kêm ndɔn’t nè nga, Juipge ke ilei koje dè Nube’t in-in dann dooge ke ei Juipge lé dè nang malang reei ndii kêm ɓee-bò ke Jérusalem. 
ACT.2.6	Loo ke doobulege ke kebi nan ooi ká nyan ke ɓar nè nga ɓaa, ei an-in nan som-som reei ndai dè nan’t girm. Nanan géa oo tà ke d’ede’n se tà koje’n-koje’n. 
ACT.2.7	Ndil de tee an-in soin-soin, tà ige de sêl ade d’ede nè:
ACT.2.7	– An-in! dooge nè malang ke ndai à tami tà nè nga, ké ei dooge ke kêm ɓeekon ke Galilée nga lé wa? 
ACT.2.8	Ké gir’n è bain á jéi j’ooi tà karé-karé malang ke edi jéi se tà koje jéi, koje jéi wa? 
ACT.2.9	Njé ke nange dann jéi’t in-in kêm ɓeekon ke Parthes se Médie se Elam se njé ke in-in ɓeekon ke Mésopotamie se Judée se Cappadoce se Pont se Asie, 
ACT.2.10	se ɓeekon ke Phrygie se Pamphylie se Egypte se njé ke in-in kêl ɓeekon ke Libye kɔte Cyrène se njé ke ei mbage ke in-in Rome reei ndii nè a tɔ. 
ACT.2.11	Jèi ke nange jèi Juipge ke koje ɓee, njé nange ei Juipge telge, njé ke nange in-in kêm ɓee ke Crète se ɓeekon ke Arabie a tɔ. Nè né è bè géa, dooge nè nga ɔri gir nyanrage le Nube ke maje dum adi j’ooi se tà koje jéi, koje jéi.
ACT.2.12	Ndil de tee an-in soin-soin malang ade dé tel ndi tchên. Njé ke nange deji nan tà edi nè:
ACT.2.12	– Ké nyan nè nga gir’n è ri wa?
ACT.2.13	Nè njé ke nange ke rang tulei mbe dè njétaakêm-Kristge edi nè:
ACT.2.13	– Kɔr yibe nduu rusu kêm de njin-njin.
ACT.2.14	Ke loon’t nè kuwe, Pierre ɔse nang in nda dɔ se njékawkulege ke dɔg-gidé-karé. E tam tà se ndu’n ke bòi ede doobulege ede nè:
ACT.2.14	– Sei Juipge se dooge malang ke i reei mba kêm ɓee-bò ke Jérusalem nga, uri mbi si maje ooi tà le’m. 
ACT.2.15	Dooge nè nga è yibe á ra de titeke sei giri kêm si’t nga lé. Loo ke tò se ndɔgé ɓai nè kuwe yibe à ra doo titeke bain patch wa? 
ACT.2.16	Nè tà ke ndɔ ke Joel njèribe-dè-tà ke tà Nube’t tam kété nga aw loon’t deĵ. An-in! tàge le’n ke ndɔ ke tam:
ACT.2.17	«Nube tam ede nè: ndɔ ke ngeinn’t ɓaa,
ACT.2.17	m’a m’ade Ndil’m à yal nan dè dooge’t malang titeke bè á:
ACT.2.17	ngann sige ke dingem se njé ke dinye à teli k’eei
ACT.2.17	njékɔrgo tàge le’m man Nube;
ACT.2.17	ngann basage le si à an-in nyanpinde
ACT.2.17	ngatɔgege le si à an-in nyan nige a tɔ.
ACT.2.18	Kerɔte kuwe, kêm ndɔn’t nè nga, m’a m’ade Ndil’m à yal nan
ACT.2.18	dè ngann njéndige ke dingem se njé ke dinyege
ACT.2.18	tede kade ribei dè tàge le’m.
ACT.2.19	M’a m’ade nyange ke dum kum à teei kade danrán’t dɔ a,
ACT.2.19	nyankɔbege à teei dè nang nè á tɔ:
ACT.2.19	mese se ndon por a, se sà por undei loo teei a tɔ.
ACT.2.20	Kàde à tel ndul ndin-ndin a,
ACT.2.20	nan à tel mese a tɔ,
ACT.2.20	kété ɓita ndɔ gangtà le Kuwe-ɓee à ree bai.
ACT.2.20	Ndɔ nè nga, è ndɔ ndubra ke bò ngain.
ACT.2.21	Nanan ke ɓar ri Kuwe-ɓee kêm ndɔn’t nè ɓaa, d’a d’aje’n.»
ACT.2.21	Pierre tel tam ede nè:
ACT.2.22	– Sei dooge ke Israel, i neli mbi si maje ooi tà ke m’a m’ede sei: Jésu ke Nazareth nga sei geri nin ɓá. E doo ke ndɔ ke Nube kuwe ule ji’n njung dènn’t ɔr’n unde’n se ninn’n gai. Nube ade ra nyankɔbege se nyange ke dum kum a, se nyan-tɔjege dann si’t ade i geri ɓá a tɔ. 
ACT.2.23	Doo nè nga, Nube ule’n ji si’t se go rebe ke ndɔ ɔje se go nyanger le’n kété mari ke desêin. Sei in-in se’n ke kété ulei ji dooge ke ei Juipge lé adi ɓeri nin kàde kage-ke-dese’t tɔli nin. 
ACT.2.24	Nè Nube ɔr Jésu ke Nazareth dann nyankêmkonge’t le yo ade unde loo tee dann njé ke koo’t. Titeke bè á yo asekum kuwe’n nang gan-gan se go tɔgmong le’n lé. 
ACT.2.25	Gir’n ke nè á, ndɔ ke David tam tà ɔje’n dè’n ede nè:
ACT.2.25	«M’an Kuwe-ɓee nda nonm’t se ndɔge malang,
ACT.2.25	è nda dè jikonm’t tede kade nyan karé géa à yei’m lé.
ACT.2.26	Gir’n ke nè á ɓengre’m ndii’n dann ranel’t a,
ACT.2.26	ndon’m géa ɔse’n pa ranel.
ACT.2.26	Taɓai danra’m à taa kebe se kundekêm tchên a tɔ.
ACT.2.27	Oiyo, i a kinye ngarankum ra’m ɓee le yo lé a,
ACT.2.27	doo lei ke tò se ninn’n nga i a kinye’n kade jɔri pɔtɔk be-ɓade’t lé a tɔ.
ACT.2.28	I ade m’ger kile rebege ke aw ke loo ndikumgajer’t.
ACT.2.28	I a ade ranel rusu kêm’m ndɔ ke m’a m’nda tà kumi’t nga.
ACT.2.29	Pierre tel tam ede nè:
ACT.2.29	– Ngakonmge se kon nannemge, adi m’ede sei tà ke ɔje dè njèyo kà jéi David nga ndàt m’ade ooi. E wei ade ndɔ ke dé dubu’n. Dè ɓade’n tò dann jéi’t laa sár tee kêm ndɔ ke ɓila ɓai. 
ACT.2.30	Nè David nga kété è njèribe-dè-tà ke tà Nube’t. E ger titeke Nube mann ra’n ade’n kété ede nè: «M’a m’ɔr ngonnkài karé ke kêmi’t dann ngannkàige’t kade ndi kutu-ngar’t lei.» 
ACT.2.31	E ger kété mari titeke Krist à unde loo tee dann njé ke koo’t. Gir’n ke nè á, è tam’n kété ede nè:
ACT.2.31	«Nube à inye Krist nga ɓee le yo ndan lé a,
ACT.2.31	danran à jɔri pɔtɔk bè-ɓade’t lé a tɔ.»
ACT.2.32	Jésu nè ke man m’ede sei tà le’n nga, Nube ade unde loo tee dann njé ke koo’t. Jéi malang j’ooi tà kunde loo tee le’n dann njé ke koo’t nga se mbi jéi. 
ACT.2.33	Nube unn ndu’n kété mari ede nè n’a n’ule se Ndil-Kêmnda kade dooge. Loo ke è unn Ngonn’n Krist mbeng ade aw ndi dɔ dè jikon’t ɓá ɓaa, è ade’n Ndil-Kêmnda nga. Taɓai Krist in ke kété ule se Ndil-Kêmnda nga ade yal nan dè jéi’t karé-karé malang. E nè nga, è nyan ke sei an-in se kum si a, ooi tà’n se mbi si ɗarinè ɓá ta. 
ACT.2.34	Kerɔte kuwe, David nga in aw danran lé ɓai, nè né è bè géa, è tam kété ede nè:
ACT.2.34	«Kuwe-ɓee Nube ede Kuwe-ɓee le’m ede nè:
ACT.2.34	I ree i ndi dè jikonm’t, 
ACT.2.35	sár le kade m’ade njébange lei
ACT.2.35	teli ei nyan-sure-nja kum lei.»
ACT.2.36	Pierre ede kosdoo-bulege ede nè:
ACT.2.36	– Maje kade sei kosdooge ke Israel malang, i geri tà nè maje: Jésu nè ke sei ɓeri nin kàde kage-ke-dese’t nga, Nube tel ade è Kuwe-ɓee a, Krist a tɔ.
ACT.2.37	Loo ke kosdooge ooi tàge nè bè ɓaa, ɓengre de ayé gang dɔs. Dé deje Pierre se njékawkulege ke rang d’ede nè:
ACT.2.37	– Ngakon jége, ké j’à ra bain ta wa?
ACT.2.38	Pierre ede de ede nè:
ACT.2.38	– I turi hal si. Maje kade nanan géa dann si’t ade d’ule’n manné njonm se ri Jésu-Krist. Titeke bè á Nube a ade kêm’n à tin’n mbit dè kaiyage’t le si, le kade ade’n sei Ndil-Kêmnda. 
ACT.2.39	Ndɔ ke Nube unn ndu’n le kule se Ndil-Kêmnda kade ree taa kêm dooge pel-pel. Ndukunn nè nga ɔje dè si sei se ngann sige. Ndukunn nè nga ɔje dè dooge malang ke ɗarinè ndii ebe se Kuwe-ɓee Nube le jéi.
ACT.2.40	Pierre ede de ede nè ndukunn nè nga ɔje dè dooge ke ndɔ ke rang Nube à ɓar de ɓai nga a tɔ. Pierre unn tàge ke rang bule ndeje’n de a, ule’n dingem kêm de’t a tɔ, ede nè:
ACT.2.40	– Dooge ke ɗarinè ndii dè nang nè nga, ei njé ra nyan pás-pàsge. Utei ra si mbeng ra de’t kɔke ɓaa, a aji.
ACT.2.41	Njé ke taai tà le Pierre umi dè madege’t ke kété ade d’ule de manné njonm nga, kɔr de in dè made’t ase aru dɔg loo mute kêm ndɔn’t nè. 
ACT.2.42	Njétaakêm-Kristge malang uri mbi de tchên ooi tàge ke dé ndó de se ndɔ karé-karé. D’um nan’t bɔk tite ngakon nange se kon nannge bè. D’on mur nan’t a, d’ɔje tà se Nube nan’t a tɔ. 
ACT.2.43	Njékawkulege rai nyange ke dum kum se nyankɔbege ngain. Dooge malang ɓeli ndil de. 
ACT.2.44	Njétaakêm-Kristge rai ɓee loo karé a, umi nyange le de malang nan’t loo karé a tɔ. 
ACT.2.45	D’ige looge le de se nyan-majege le de ɓaa, dé kaiya nan nar’n se go nyange ke d’aw ndoo’n. 
ACT.2.46	D’um kêm de nan’t karé a, dé ree kêm kei le Nube se ndɔ de, ndɔ de a, d’use mapa se nan kêm keige’t le de se ranel a, se kêmnda káng a tɔ. 
ACT.2.47	Dé pite Nube a, dé taa kum dooge ɗekm a tɔ. Njé ke ingei kaje nga, Kuwe-ɓee ade kɔr de in dè made’t se ndɔge malang dann njékebe nange’t le Nube.
ACT.3.1	Ndɔ karé bè, loo ke kàde tel ra’n se mbɔr’n, Pierre se Jean à awi ke kêm kei’t le Nube le kɔji se’n tà. 
ACT.3.2	D’unn dingem karé ke d’oje’n ke njèdɔgemete d’unde’n tàbit kei’t le Nube ke dé ɓar’n «Tàbit kei ke maje ngain.» Dé ree se’n d’unde’n bè se ndɔge malang le kade kɔ nyan dooge ke à reei kêm kei’t le Nube. 
ACT.3.3	Loo ke doo nè an Pierre se Jean à reei ke kêm kei’t le Nube’t ɓaa, è kɔ de nyan se kumndoo. 
ACT.3.4	Pierre ede doo nè nga ede nè:
ACT.3.4	– An jè sêw-sêw.
ACT.3.5	E an dè sêw-sêw ngine ede nè n’a n’inge nyan karé ji de’t. 
ACT.3.6	Nè Pierre ede dingem nè nga ede nè:
ACT.3.6	– M’aw se nar-nda éké nar-ɔr jim’t le kadi lé. Nè nyan ke tò jim’t nga, m’a m’adi se ri Jésu-Krist ke Nazareth, ɔse nang in dɔ i njiye.
ACT.3.7	Pierre uwe jikon doo nè nga unn’n ur’n dɔ. Ke loon’t nè kuwe, da nja’n se kukul-nja’n mongi ɗaj-ɗaj. 
ACT.3.8	E ɔse nang karkat in dɔ. Unn gir njiye, aw a, tel a tɔ. E njiye tal jaker-jaker, aw se de kêm kei’t le Nube ɗɔi’n. 
ACT.3.9	Kosdooge malang an-in nin loo njiye’t se loo ɗɔi Nube’t le’n a tɔ. 
ACT.3.10	Dé ger’n njai titeke è nga kuwe á ndɔ ke ndi nang à kɔ nyan tàbit kei’t le Nube ke ri’n nè: «Tàbit kei ke maje ngain.» Loo ke dooge an-in nyan ke tee dè dingem ke njèdɔgemete’t nè nga bè ɓaa, ɓel unde de ndàt gang de ade ndii tikn.
ACT.3.11	Njèdɔgemete nè nga liger go Pierre se Jean lagr-lagr. Ndil kosdooge malang tee an-in soin-soin ade an-in nan som-som reei ra de’t gir pal’t le Salomon. 
ACT.3.12	Nè loo ke Pierre an kosdooge ke reei ra de’t nè nga bè ɓaa, è deje de ede nè:
ACT.3.12	– Sei dooge ke ɓeekon ke Israel, ké bain á adi ndil si tee an-in soin-soin dè njiye ke dɔgemete nè in njiye nga wa? Ké bain á adi kum si tò dè jé jè’t kakak titeke è tɔgmong le jé, éké kile koje dè Nube’t le jé á j’ade dɔgemete nè njiye’n wa? Ḿ-m̀, è jè lé. 
ACT.3.13	Nube le kà jéige Abraham, Isaac se Jacob ule ndubra dè Jésu Ngonn njèkule’t le’n. Jésu nga, sei ulei nin ji njékonɓeege’t a, i naji se ra si dènn’t tàkum Pilate’t a tɔ; nè è an titeke kinye Jésu dɔ è soo’t. 
ACT.3.14	E ke tò se ninn’n ke njè ra nyan se dè naje’n nga, sei utei nin mbeng, nè njè tɔl dooge tá i deji Pilate kade inye’n dɔ ade sei. 
ACT.3.15	Sei tɔli Ngar ke njè kade dooge ndii kumgajer se non nga, nè Nube ade unde loo tee dann njé ke koo’t. Jésu ke Nube ade unde loo tee dann njé ke koo’t nga, jè j’an’n se kum jé a, j’oo tàge le’n se mbi jé a tɔ. 
ACT.3.16	Njèdɔgemete ke nda nè nga, sei an-in nin a, sei geri nin a tɔ. Takul ri Jésu ke unde kêm’n de’t á nja’n mong’n ɗaj-ɗaj ade an-in malang. 
ACT.3.17	Ngakonmge, man m’ger mbak titeke nyan ke sei se ngar-ɓeege le si i rai ɗarinè nga, i rai dè mbe’t karè. 
ACT.3.18	Nè nyankêmkon ke ayé ra Krist ke Nube ule’n nga, Nube kuwe ade njéribe-dè-tàge le’n tami tà’n kété mari. Tà nè nga aw loon’t deĵ ɗarinè. 
ACT.3.19	I turi hal si ɔsi wan i teli ke ra Nube’t le kade bɔr kaiyage le si kɔke. 
ACT.3.20	Titeke bè á Kuwe-ɓee à ade’n sei loo taa kebe ndɔ ke à ule’n Jésu-Krist kade tel ree on’n ɓee le’n. 
ACT.3.21	Jésu-Krist nè nga, gar-gar à ra ɓee danrán sár kade kurloo gɔl nyange malang loon’t gugu ase’n deĵ. Kurloo gɔl nyange loon’t gugu nga, Nube ade njéribe-dè-tàge le’n ke tooi se ninn de edi sei tà’n kété mari ɓá. 
ACT.3.22	Moise tam tà nè nga kété ede nè: «Kuwe-ɓee Nube le si à ɔr njèribe-dè-tà ke tànn’t karé dann ngakon sige’t. Uri mbi si ooi tàge malang ke à edi sei nga. 
ACT.3.23	Nanan ke ur mbi’n oo’n tà le njéribe-dè-tàge ke tà Nube’t nè nga lé ɓaa, d’a d’ade kum’n à udu dann kosdooge’t le Nube.» 
ACT.3.24	Njéribe-dè-tàge malang, unn gir dè Samuel’t sár tee’n dè njé ke uti goo’n nga, ei tami tà’n kété se gonan-gonan ɔji dè ndɔge ke jè ndii nè nga. 
ACT.3.25	Sei nga, sei ngannkà njéribe-dè-tàge ke tà Nube’t. Ndɔ ke Nube unn ndu’n kété mari ade kà jéige loo ke ndɔ ke ede’n Abraham ede nè: «Girkoje dooge malang ke dè nang nè a ingei ndutɔr takul ngannkàige. Sei sei njé kinge nyan-ndube ke ɔje dè kunn-ndu nè nga. 
ACT.3.26	Nube ɔr ngonn njèndi le’n Jésu ule’n ra si sei’t kuwe kété desêin sàk-sàk. Nube ade ngonn njèndi le’n Jésu unde loo tee dann njé ke koo’t. Ke nè á nanan géa dann si’t inye go nyanra pás-pàsge le’n ɓaa, Jésu à tɔr ndu’n dè si’t.
ACT.4.1	Loo ke Pierre se Jean ndai à edi kosdooge tà bè-bè ɓai ɓaa, njékuje nyan-mesege se ngar le njéngonm tà kei le Nube se Saddusienge undei loo teei pan. 
ACT.4.2	Dooge nè nga kêm de on de ngain dè nyan ke Pierre se Jean ndói kosdooge. Pierre se Jean ndói kosdooge edi nè: Jésu nga unde loo tee dann njé ke koo’t ɓá. Takul tɔgmong le’n á dooge à undei loo teei dann njé ke koo’t. 
ACT.4.3	Ndɔ à il ngɔr. D’uwe Pierre se Jean d’ade dé ngonnm de dangai’t sár barè. 
ACT.4.4	Nè né è bè géa, dooge ngain ke nange dann njé ke ooi tàge le de kété, teli ei njétaakêm-Kristge. Kɔr de ase aru dɔg loo mi.
ACT.4.5	Barè lookar’n, njékɔr non Juipge se ngatɔgege se njékɔrgir gute-nduge kebi nan káng-káng kêm ɓee-bò ke Jérusalem. 
ACT.4.6	Hanne maw njèkuje nyan-mese, se Caiphe, se Jean, se Alexandre ndii loo kebe nan’t nè nga. Dooge malang ke ei girkoje le maw njékuje nyan-mesege reei loo kebe nan’t nè nga tɔ. 
ACT.4.7	D’ade Pierre se Jean undei loo teei reei ndai dann de’t. Dé deje de d’ede nè:
ACT.4.7	– Ké bain á i rai nyan nè nga wa? Sei adi nja njèdɔgemete mong ɗaj-ɗaj. Ké tɔgmong le nan éké takul ri nan á sei rai nyan nè nga wa?
ACT.4.8	Ndil-Kêmnda taa kêm Pierre pel-pel ɔse’n ade ede de ede nè:
ACT.4.8	– Sei njékɔr non Juipge se ngatɔgege ke Israel, 
ACT.4.9	jè ra kêm-maje se njèdɔgemete j’ade in njiye ɗaj-ɗaj. Ɓila sei deji jè gir nyan ke jè ra á j’ade nja dingem ke njèdɔgemete tel mong’n ɗaj-ɗaj. 
ACT.4.10	Maje kade sei a, kosdooge ke Israel malang a tɔ, i geri tà nè maje. Jésu-Krist ke Nazareth nga sei ɓeri kàde kage-ke-dese’t, nè Nube ade unde loo tee dann njé ke koo’t. Takul ri’n á ɓila doo nè nda mong’n ɗaj-ɗaj tàkum si’t malang. 
ACT.4.11	Jésu nga è è Magtub le Nube ke tò se ninn’n tam tà ɔje’n dè’n ede nè:
ACT.4.11	«E kuberi her ke sei njékunde keige an-in ke nyan lé,
ACT.4.11	nè tel è kuberi her mong dè kum kei.»
ACT.4.12	Doo karé ke rang ke kaje à in rann’t goto. Gar-gar ri doo karé ke rang dann dooge ke danrán éké ke dè nang nè ke j’asekum kinge kaje se takul’n goto.
ACT.4.13	Loo ke njégangtàge an-in titeke Pierre se Jean ndai kêm de káng tami tà kum ngonn ke dingem ɓaa, tà ige de sêl, tede kété d’an de ke dooge ke raikarè ke geri magtub lé. Dé ger de ke njémade-loo-kawge le Jésu ke kété. 
ACT.4.14	Loo ke d’an doo ke kété è dɔgemete nda dɔ ngurung kɔte Pierre se Jean ɓaa, d’inge tà karé ke le tel tam lé. 
ACT.4.15	Njékɔr non Juipge se ngatɔgege ke Israel unni ndu de adi Pierre se Jean undei loo teei nata loo gangtà’t. Taɓai ei kuwe deji nan tà dann de’t edi nè:
ACT.4.16	– Ké ri á j’à rai se dooge nè nga wa? Kerɔte kuwe, nyankɔbe ke dé ra nè nga tò nata ndái-ndái ade dooge malang ke ndii kêm ɓee-bò ke Jérusalem geri mbak ɓá. A ɓaa ɗarinè loo naje’n le jéi goto ta. 
ACT.4.17	Nè né è bè géa, adi jè rai de j’adi ra de tur de ɓita j’ɔgi de tam tà kede dooge se ri doo nyan le doo nè nga njing ɓai. Titeke bè á tà nè à ebe’n ra’n yal’n nan ke kété kété.
ACT.4.18	Go’t gugu, dé tel dé ɓar de taɓai d’unn ndu de d’ade de le kade teli teein tà de tami tà éké ndói dooge nyan se ri Jésu nga lé njing ta. 
ACT.4.19	Nè Pierre se Jean ilei de dè’t edi nè:
ACT.4.19	– Ké kile koje dè tà’t le si sei á maje dum kile koje dè tà’t le Nube wa? Sei kuwe i giri maje an-in. 
ACT.4.20	Nyan ke j’an se kum jé a, j’oo tà’n se mbi jé a tɔ nga, j’asekum kebe ra jé tam tà’n ndan lé.
ACT.4.21	Loo ke d’oo tà ke Pierre se Jean tami nè bè ɓaa, dé tel d’ibe de pe^-pe^ ɓita d’inye go de ɓai. Tede d’inge tà ke get le kum’n de dangai’t lé. Dé ra titeke bè tede kile ke kosdooge malang ilei riɓar dè Nube’t ɔje dè njèdɔgemete ke ra’n tel mong ɗaj-ɗaj. 
ACT.4.22	Njèdɔgemete ke Pierre se Jean rai nyankɔbe aji nin nga, ɓal’n dum dè ɓal kɔr-sɔ.
ACT.4.23	Loo ke d’inye Pierre se Jean dɔ ɓá ɓaa, ei teli reei ra njé ke le de’t ɔri sertàge malang ke maw njékuje nyan-mesege se ngatɔgege tami se de adi ooi. 
ACT.4.24	Loo ke njé ke le de ooi tàge nè nga bè ɓaa, ei undei ndu de nan’t karé edi Nube edi nè:
ACT.4.24	– Hei! Kuwe-ɓee, i ke i ra danran se nang se ba-bò kate se nyange malang ke tooi tutu. 
ACT.4.25	E i kuwe á ndɔ ke ule tà lei tà ngonn njèndi’t lei, kà jé David, se go Ndil-Kêmnda ade tam ede nè:
ACT.4.25	«Ké è tede ri á dooge ke ei Juipge lé tami tà jiki wa?
ACT.4.25	Ké è tede ri á kosdooge tami tàge ke raikarè bè wa?
ACT.4.26	Ngar-ɓeege ke dè nang nè ndii dè nja de’t le kaw rɔi;
ACT.4.26	njékonɓeege géa umi nan’t bɔk le kin-in
ACT.4.26	se Kuwe-ɓee a, se Krist le’n ke è ndum wubu dènn’t nga a tɔ.»
ACT.4.27	Kerɔte kuwe, Hérode Antipas se Ponce Pilate umi nan’t bɔk se dooge ke ei Juipge lé se kosdooge ke Israel ke ndii kêm ɓee-bò’t nè nga, le kin-in se ngonn njèndi lei Jésu ke i kuwe i ndum wubu dènn’t unde’n se ninn’n. 
ACT.4.28	Nyan malang ke i ɔje se go tɔgmong lei a, se kêmndige lei kété mari ke desêin sàk-sàk nga, dé ra d’ade aw loon’t deĵ ɓá ta. 
ACT.4.29	Kuwe-ɓee, an! kibe ke d’ibe jè pe^-pe^ ɗarinè nga. Ade ɓer-kulege lei ilei mber tà lei se kêmnda káng ke deri. 
ACT.4.30	Ule jii njúng ade de le kade d’ɔr’n ratur ra dooge’t, le kade dé ra’n nyankɔbge se nyange dum kum takul ri Jésu, ngonn njèndi lei ke ɔr’n unde’n se ninn’n nga.
ACT.4.31	Loo ke d’ɔje tà se Nube titeke bè gir gang ɓá ɓaa, loo ke dé kebe nan tutu ule yirk-yirk. Ndil-Kêmnda taa kêm de pel-pel malang ade d’ile mber tà le Nube se kêmnda káng.
ACT.4.32	Kosdooge malang ke undei kêm de dè Jésu’t nga, umi kêm nan’t karé a, tooi asinan se doo ke karé a tɔ. Ei malang umi nyange le de nan’t loo karé, m doo karé bè géa dann de’t an nyan le’n ke nyankinge’n ke ɔje dè’n se kar’n lé. 
ACT.4.33	Njékawkulege ɔri go tà kunde loo tee dann njé ke koo’t le Kuwe-ɓee Jésu adi nunge ngain. Ei malang ndii dann bò kêmnoje’t le Nube bɔndum. 
ACT.4.34	Doo karé bè ke nyan nal’n goto dann de’t tede njé ke awi se loo ndɔrge se keige le de nga, ei igi ɓaa reei se nar’n, 
ACT.4.35	umi non njékawkulege’t ade dé kai de karé-karé malang se go nyan ke d’aw ndoo’n. 
ACT.4.36	Titeke bè á Joseph, ke njékawkulege ilei ri tɔyi’n nè Barnabas aw se loo ndɔr le’n. Barnabas nga tel se tà koje jéi ɓaa, è «Ngonn Njèkule dingem kêm madennge’t.» Joseph nga è girkà le Lévi njèkuje nyan-mese. Ɓee koje’n è Chypre. 
ACT.4.37	E ige loo ndɔr le’n karé ree se nar’n um non njékawkulege’t bɔk.
ACT.5.1	Dingem karé bè ri’nè Ananias. Ri neen’n nè Saphira. Dingem nè nga ige loo le’n. 
ACT.5.2	Ananias se neen’n umi tà le de nan’t ɔri tà nar loo le de pa ɓita reei se gute umi non njékawkulege’t ɓai. 
ACT.5.3	Nè Pierre deje Ananias ede nè:
ACT.5.3	– Ananias ke bain á inye loo ade Sú tà loo ke dè ɓengrei’t ɔge wa? I ede Ndil-Kêmnda tà lanm, tede ɔr’n tà nar loo lei ndêin bè tá i ree’n. 
ACT.5.4	Kété ke ige loo nè lé ɓai nga, ké tò è nyan kingei bè lé wa? Lo ke i unn ige’n ɓaa nè géa, ké nar’n è lei kade i ra’n nyan ke kêmi ɔje lé wa? Ké bain á aw se tàgir titeke bè dè ɓengrei’t wa? E dooge á ede de tà lanm lé, nè è Nube á ede’n tà lanm.
ACT.5.5	Loo ke Ananias oo tàge nè nga bè ɓaa, oso njanm wei. Dooge malang ke tà yo’n oso mbi de’t nga, ɓel unde de ndàt gang de. 
ACT.5.6	Basa dooge ɔsi nang in-in, unni ninn’n ɓiri se kubu dagr-dagr awi se’n nata dubi nin.
ACT.5.7	Kò’n tò ase kàde mute go’t gugu ɓaa, neen Ananias in nata ree kei. E ger nyan ke tee dè ngawn’t nga lé. 
ACT.5.8	Pierre deje’n ede nè:
ACT.5.8	– Ede’m, nar loo le si ke sei igi nga, ké kɔr’n kuwe á nè ta wa?
ACT.5.8	Saphira ile Pierre dè’t ede nè:
ACT.5.8	–Oiyo koré nar’n kuwe á nè.
ACT.5.9	Nè Pierre ede Saphira ede nè:
ACT.5.9	– Ké bain á sei se ngawi umi tà le si nan’t le nan’n Ndil Kuwe-ɓee titeke bè wa? An! njé ke dubi ngawi nga oo ká nja de ke à ɓar tà kei’t nata non. I géa à unni nin kawi sei nata tɔ.
ACT.5.10	Ke loon’t nè kuwe, Saphira oso nang njanm nja Pierre’t wei. Basa dooge reei kêm kei ingei ninn’n ɓaa, unni awi nata dubi kɔte ngawn’t. 
ACT.5.11	Njékebe nange le Nube bere mbak nga ɓel ra de ngain. Dooge malang ke tà nè oso mbi de’t nga géa, ɓel unde de ndàt gang de tɔ.
ACT.5.12	Nyankɔbege se nyange ke dum kum oji nan ji njékawkulege’t nyanmi-nyanmi dann kosdooge’t. Njétaakêm-Kristge malang ndii se kêm karé gir pal’t le Salomon. 
ACT.5.13	Kosdooge piti de ngain. Nè né è bè géa, doo karé dann de’t nanr loo le kur dann njétaakêm-Kristge’t lé. 
ACT.5.14	Kosdoo-bulege ngain, dingemge se dinyege ke undei kêm de dè Kuwe-ɓee Jésu’t nga kɔr de in dè made’t ke kété kété. 
ACT.5.15	Gir’n ke nè á, dé koto’n njératurge se tuwe tò de a, se tire tò de bere mbak d’unde’n de nata ɗêng-ɗêng ka-rebege’t. Dé ra titeke bè tede kade loo ke Pierre à dere ɓaa, ndil’n ke ɓer kuwe oso dè doo karé dann njératurge’t nè nga. 
ACT.5.16	Doobulege in-in se ngann ɓeege ke tooi kɔte ɓee-bò ke Jérusalem reei se njératurge se njé ke ndilge ke majelé rai kum de ndoo. Njératurge ke dé ree se de nga, ratur ɔr dè de’t ndát-ndát.
ACT.5.17	E ke nè á maw njékuje nyan-mese se dooge malang ke umi go Saddusienge’t nga, kêmkein rusu kêm de njin-njin ade ɔsi nang in-in 
ACT.5.18	uwei njékawkulege umi de kêm kei dangai’t le njékonɓeege. 
ACT.5.19	Nè dann ndɔ ɓaa, Kuwe-ɓee ule doo le’n ke danran ade ree teen tàbit-kei dangai inye wei. E ade njékawkulege undei loo teei kêm kei dangai’t ɓaa, è ede de ede nè:
ACT.5.20	– Ɔti awi, i ndai kêm kei le Nube ilei mber tà malang ke ɔje dè ndikumgajer nè nga adi kosdooge.
ACT.5.21	Loo ke njékawkulege ooi tà ke doo ke danrán ede de nè nga bè ɓaa, ei ɔti awi kêm kei le Nube se ndɔgé ɓat unni gir ndói dooge nyan. Nè maw njèkuje nyan-mese se njé ke ei se’n reei ɔsi nja njégangtàge le Juipge se ngatɔgege le kosdooge ke Israel malang. Go’t gugu ulei kule kei dangai’t adi dé ree se njékawkulege. 
ACT.5.22	Nè loo ke njé ngonm tà kei le Nube reei teei kêm kei dangai’t ɓaa, ei ingei njékawkulege nga lé. Ke loon’t nè kuwe, ei ɔsi wan teli dè nja de’t awi ɔri go nyange malang adi njégangtàge, edi nè:
ACT.5.23	– Loo ke j’aw ɓaa, j’inge tàbit kei dangai tò se kutu’n jêke^. Njé ngonm tà kei dangaige géa ndai à ɔdi nan ngonm loo a tɔ. Nè loo ke jè teen tà kei ɓaa, j’inge doo karé géa kêm kei dangai’t lé.
ACT.5.24	Loo ke njèkan dè njé ngonm tà kei le Nube se maw njékuje nyan-mesege ooi tà nè nga bè ɓaa, ei teli ndii giw giri tà ɔje dè goto ke njékawkulege gotoi njêl a, se nyan ke ayé tee kutu go goto le de nga ɓai a tɔ. 
ACT.5.25	Nè doo karé bè ree ede de ede nè:
ACT.5.25	– An-in! dingemge ke umi de kei dangai’t nga ndai à ɔdi nan ndói nyan kosdooge kêm kei le Nube ndai non.
ACT.5.26	Ke loon’t nè kuwe, njèkan dè njé ngonm tà keige le Nube aw se dooge le’n uwei njékawkulege teli reei se de jêke^ karè nal ra se de nyan, tede ɓeli edi nè bainléa kosdooge à kin-in tilei de se kuberi her tɔli de.
ACT.5.27	Loo ke ei reei se de ɓá ɓaa, ei awi se de non njégangtàge’t. Maw njèkuje nyan-mese deje njékawkulege ede nè:
ACT.5.28	– Ké kété j’unn ndu jé le kade i ndói dooge nyan se ri doo nyan le doo nga njing lé wa? An-in! nyan-ndó le si ke sei ndói dooge nga taa kêm ɓee-bò ke Jérusalem pel-pel. Ké sei ndigi kade tà mese doo nyan le doo nga uwe de jé jè ta wa?
ACT.5.29	Nè Pierre se njékawkulege madennge ilei de dè’t edi nè:
ACT.5.29	– Gar-gar kile koje dè Nube’t è soo’t dum kile koje dè dooge’t. 
ACT.5.30	Jésu ke sei adi dé ɓer’n kàde kage’t dé tɔl’n nga, Nube le kà jéige ade unde loo tee dann njé ke koo’t kɔke. 
ACT.5.31	E nga Nube unn’n unde’n dè jikonn’t ade è njè kunde gir kaje le dooge. Nube ra titeke bè le kade dooge ke kêm ɓeekon ke Israel turi hal de ingei kêm tin mbit dè kaiyage’t le de. 
ACT.5.32	Jè jè njékɔrgo tà nyange nè nga. Ndil-Kêmnda ke Nube ade njé ke rai nyan ke kêm’n ndige géa, è njèkɔrgo tà nyange nè nga tɔ.
ACT.5.33	Loo ke tà nè oso mbi njégangtàge’t ɓaa, wong ra de ngain ade ndigi le kade d’udu kum njékawkulege.
ACT.5.34	Nè Pharisien karé bè è njèndó dooge gute-ndu, ri’n nè Gamaliel. E doo ke kosdooge malang ilei koje dènn’t. E ɔse nang in dɔ dann njégangtàge’t. E unn ndun’n le kade d’ade njékawkulege undei loo teei nata ndêin ɓita. 
ACT.5.35	Loo ke njékawkulege teei nata ɓá ɓaa, Gamaliel ede njégangtà madennge ede nè:
ACT.5.35	– Sei dooge ke Israel, undei kumkunju dè ra si sei’t kuwe ɔje dè nyan ke a i rai se dooge nè nga. 
ACT.5.36	Adi kêm si olé dè Theudas’t, tede ndɔ ke kété è ɔse nang in tam ede nè: n’ee kuwe n’ee doo ke bò. Gir’n ke nè á dingemge aru sɔ umi nan goon’t mbuu. Nè loo ke dé tɔl’n mbeng kɔke ɓá ɓaa, dooge ke goon’t yali nan karé-karé malang ade nyan le’n ke unde gir nga tel è nyan ke karè. 
ACT.5.37	Go Theudas’t ɓaa, doo karé ke ɓeekon ke Galilée, ri’n nè Judas ɔse nang in ke le’n tɔ. E ndɔ ke d’a d’unde’n ri dooge kêm magtub’t tede le ger’n kɔr de. Judas nè nga ɔr kosdooge mbuu um de goon’t. Nè loo ke dé tɔl’n mbeng ɓá ɓaa, dooge malang ke umi nan goon’t nga, dé yal de karé-karé malang. 
ACT.5.38	Ɗarinè man m’ede sei ndàt, i tɔri ji si gir dooge’t nè nga lé, inyei de jêke^. Ke nè á nyan ke ɔji le rai éké nyan ke ndii à rai nè nga in ra dooge’t ɓaa, à unde nang ɓai. 
ACT.5.39	Nè ke nè á nyan ke ɔji le rai éké ke ndii à rai nè nga in ra Nube’t ɓaa, sei asikum tuju’n ndan lé. An-in! maje nè a kin-in kilei kate kum Nube’t.
ACT.5.39	Njégangtàge malang taai tà le Gamaliel. 
ACT.5.40	Njégangtàge teli ɓari njékawkulege adi d’unde de se ndêin maru, taɓai ei unni ndu de ade njékawkulege le kade tami tà se ri Jésu nè nga lé njing ɓita inyei de adi awi ɓai. 
ACT.5.41	Njékawkulege undei loo teei loo gangtà’t se ranel tede Nube an de ke dooge ke asikum kade d’ile rasɔl dè de’t tede ri Kuwe-ɓee Jésu. 
ACT.5.42	Se ndɔ karé-karé malang, njékawkulege ebi ra de dè ndó nyan dooge éké kile mber Tà ke Maje le Jésu-Krist nga lé. Dé ra titeke bè kêm kei le Nube a, se kêm kei-kei a tɔ.
ACT.6.1	Kêm ndɔnge’t nè nga, kɔr njékuwe-gir-Jésuge in dè made’t ke kété kété. Juipge ke tami tà Grec ɓari Juipge ke njéɓeege tede loo ke à noboi nyankuse ɓaa, ei oréi dè njékei-kinge le Juipge ke dè ɓee’t nang se ndɔ de-ndɔ de. 
ACT.6.2	Njékawkulege ke dɔg-gidé-joo ɓari kos njékuwe-gir-Jésuge edi de edi nè:
ACT.6.2	– Kade j’inyei go tà le Nube le tel k’ee njé nobo nyankusege nga, tuwe jè ɗêw lé karè. 
ACT.6.3	Gir’n ke nè á, ngakon jége, i sangi dingemge ji sejimute dann si’t ɔri de le kade jè tel se kule nobo nyankuse j’umi ji de’t. Nè maje kade ei dooge ke d’ɔr tà le de maje. Maje kade ei dooge ke Ndil-Kêmnda se kumkunju taai ra de pel-pel a tɔ. 
ACT.6.4	Nè jè ɓaa, j’à j’aw kum jé ke kété de kɔje tà se Nube’t a, se dè kile mber tà’t le Nube a tɔ.
ACT.6.5	Tà nè nga nel njétaakêm-Kristge malang ade ɔri Etienne dingem ke kundekêm le’n ii ngain a, Ndil-Kêmnda taa kêm’n pel-pel. D’ɔr Philippe se Procore se Nicanor se Timon se Parménas se Nicolas dingem ke ɓee le’n è Antioche ke tel ra’n ke Juip nga a tɔ. 
ACT.6.6	Dé ree se dooge nè nga, d’unde de non njékawkulege’t. Njékawkulege ɔji tà se Nube tede tà le dooge ke d’ɔr de nè ɓita undei ji de dè de’t ɓai. 
ACT.6.7	Tà le Nube ra tɔge ke kété-kété a, kɔr njékuwe-gir-Jésuge in dè made’t ke kété-kété kêm ɓee-bò ke Jérusalem. Kos njékuje nyan-mesege bule géa, teli undei kêm de Kuwe-ɓee Jésu’t tɔ.
ACT.6.8	Etienne è doo ke ndutɔr se tɔgmong le Nube taa ra’n pel-pel. E ra nyange ke dum kum se nyankɔbege ke bò dann kosdooge’t. 
ACT.6.9	Kêm ndɔn’t nè nga, Juipge ke nange ke kêm ɓee-bò ke Cyrène, Alexandrie se njé ke kêm ɓeekon ke Cilicie a, se Asie a tɔ reei kêm kei kebe nan’t . Kei kebe nan nè nga d’ede nè è kei kebe nan le ɓerge ke teli ndii dè de pal. Juipge nè nga malang in-in naji tà se Etienne. 
ACT.6.10	Nè ei asikum naji se’n tà dum lé tede è tam tà se go kumkunju ke Ndil-Kêmnda ade’n. 
ACT.6.11	Loo ke ei an-in bè ɓaa, ei adi dooge ke rang nar le libe’n kum de le kade tami edi nè:
ACT.6.11	– Tà ke majelé ke ndɔ ke Etienne tam ɔje dè njèyo Moise a, se dè Nube a tɔ nga, jè kuwe j’oo se mbi jé.
ACT.6.12	Dé tam tà nè nga bè dé sule’n kosdooge se ngatɔgege a, se njéndang magtubge a tɔ. Gir’n ke nè á ei in-in bati Etienne uwei nin, ndɔri nin awi se’n non njégangtàge’t. 
ACT.6.13	Taɓai d’aw d’ɔr njé tà lanmge dé ree se de d’ade tami edi nè:
ACT.6.13	– Doo nè tam tà ke majelé ɔje’n dè kêm kei ke tò se ninn’n le Nube a, ɔje’n dè gute-ndu le Moise a tɔ. E tam tà ke majelé nè nga kum’n ke kété-kété m ebe ra’n lé ɓai. 
ACT.6.14	N’ee karé ke n’nda nè kuwe n’tel n’tam ɓai n’ede nè: «Jésu ke Nazareth nga à tête kei le Nube nè kɔke a, à tel tur girkà ke Moise inye ade jèi nga a tɔ.» Jè kuwe j’oo tà nè se mbi jé.
ACT.6.15	Kum njégangtàge malang è dè Etienne’t sikm. D’an tàkum’n tò tite tàkum doo ke danrán bè.
ACT.7.1	Maw njèkuje nyan-mese deje Etienne ede nè:
ACT.7.1	– Ké tàge nè malang nga, i tam kerɔte kuwe wa?
ACT.7.2	Etienne unn tà tam ede nè:
ACT.7.2	– Sei bɔmge se ngakonmge, ooi tà lem maje: kété ɓita kade kà jéi Abraham in kêm ɓeekon ke Mésopotamie aw ndi kêm ɓee ke Haran ɓai nga, Nube ke njè ndubra tee dènn’t pan 
ACT.7.3	ede’n ede nè: «Inye ɓee koji, i se njénojege lei, i tee aw kêm ɓeekon ke m’a m’ɔji kade aw i ndi tutu.» 
ACT.7.4	Gir’n ke nè á ndɔ ke Abraham inye’n ɓeekon ke Chaldée aw uwe’n nanm kêm ɓee ke Haran. Bɔ’n Térak wei kêm ɓee ke Haran nè nga ɓita Nube ade in aw kêm ɓeekon ke sei i ndii tutu ɗarinè. 
ACT.7.5	Nè né è bè géa, Nube ade nyan-ndube karé Abraham kêm ɓeekon’t nè nga lé. Loo ke ndêin bè ke asenan se da-nja doo bè géa Nube ade’n lé a tɔ. Kêm ndɔn’t nè nga, Abraham inge ngonn karé lé ɓai. Nè Nube unn ndu’n le kade’n ɓeekon nè nga ke nyankinge de se ngannkànnge. 
ACT.7.6	Taɓai Nube ede Abraham ede nè: «Ngannkàige d’a ra ɓer kêm ɓeekon ke rang’t. D’a ra de ɓer a, d’a ra kum de ndoo loo aru sɔ a tɔ. 
ACT.7.7	Nè girkoje dooge ke ei Juipge lé ke à rai de ɓer nga, man Nube kuwe m’a m’gangtà dè de’t. M’a m’ade ngannkàige à undei loo teei kêm ɓer’t nè nga ndɔ ke rang le tel ree loo ke nè’t ɗɔi’m a tɔ.» 
ACT.7.8	Kuje tà mɔte á è nyan-tɔje ke ɔje dè mann-ra ke Nube mann’n ra’n se Abraham. Gir’n ke nè á loo ke Abraham oje Isaac ra ndɔ sɔsɔ ɓaa, è uje tà mɔte’n. Loo ke Isaac oje Jacob ɓaa è uje tà mɔte’n. Jacob géa ra titeke bè se ngannenge ke dɔg-gidé-joo ke ei girkà jéige ke ri de ɓar ngain.
ACT.7.9	Kà jéige ke dɔg-gidé-joo nè nga rai kêmkein dè Joseph’t uwei nin igii ade d’aw se’n kêm ɓeekon ke Egypte. Nè Nube è der gir’n. 
ACT.7.10	Nube ɔr Joseph dann nyantosowurge’t le’n malang. Nube ade’n kumkunju ade taa’n kum Pharaon, ngar ke ɓeekon ke Egypte. Pharaon unn Joseph nè nga unde’n ade è njèkonɓee ke Egypte se loo ke kêm kei le’n malang 
ACT.7.11	Ɓo-bò oso tip kêm ɓeekon ke Egypte bere mbak a, se kêm ɓeekon ke Canaan a tɔ. Nyantosowur taa loo pel-pel ade kà jéige ingei nyankuse lé. 
ACT.7.12	Loo ke Jacob oo titeke ko tò kêm ɓeekon ke Egypte ɓaa, è ule kà jéige tutu nja karé. 
ACT.7.13	Loo ke è ule de ke njekon’t joo nga, Joseph ade ngakonnge geri nin a, ade ngar Pharaon géa ger’n gir kà’n njai a tɔ. 
ACT.7.14	Go’t gugu Joseph ule ɓar bɔ’n Jacob se njénojege le’n malang adi ndɔti ɓee ingei nin. Dooge malang ke ndɔti ɓee ingei Joseph kêm ɓeekon ke Egypte nga ei kɔr-ji sejimute-gidé-mi. 
ACT.7.15	Jacob in aw kêm ɓeekon ke Egypte ndi tutu sár wei’n. Kà jéige géa weii kêm ɓeekon Egypte nú a tɔ. 
ACT.7.16	Nè ninn de á d’oto dé ree’n kêm ɓee-bò Sichem dé dubu de ɓade ke ndɔ ke Abraham ndogo se nar ji ngann le Hémor ke Sichem.
ACT.7.17	Nyan ke ndɔ ke Nube unn’n ndu’n le kade Abraham nga, ndɔ’n nain ngɔr ta. Nè kosdooge le jéi jèi Israelge oji nan ɔsi gonan-gonan ade bulei nyanmi-nyanmi kêm ɓeekon ke Egypte. 
ACT.7.18	Sár ade ngar karé ke rang unn gir kon’n ɓee dè nang ke Egypte. Ngar ke rang nè nga ger Joseph lé. 
ACT.7.19	Ngar nè nga sú kà jéige a, è ra kum de ndoo ngain a tɔ. E ra kà jéige ule ɓel kêm de’t ade tilei ngann dege ke kide kɔke ade weii. 
ACT.7.20	E kêm ɓaln’t nè á d’oje’n Moise. Moise nga è è ngonn ke maje ngain tàkum Nube’t. D’oto Moise kêm kei le bɔ’n nan mute. 
ACT.7.21	Nè loo ke d’unn’n d’a d’unde’n walé ɓaa, ngonn le ngar Pharaon unn’n aw oto’n tite ngonn’n bè. 
ACT.7.22	Dé ndó Moise gos nyanger malang ke ɔje dè dooge ke kêm ɓeekon ke Egypte. Moise è doo ke aw se tɔgmong ɔje dè tàge ke è tam a, ɔje dè nyange ke è ra a tɔ.
ACT.7.23	Nè loo ke lo koje Moise ase kɔr-sɔ deĵ ɓaa, ngur kaw kan ngakonnge ke le’n ke ɓéee Israel ra’n pênn-pênn. 
ACT.7.24	Loo ke è aw ɓaa, è an ngokon’n karé ke doo ke Egypte nda à ra’n majelé. Moise unde doo ke Egypte nè nga tɔl dal’n ban le ngokon’n ke ra’n majelé. 
ACT.7.25	E gir kêmn’t ede nè bainléa ngakonnge à geri titeke Nube à taa de kinye de dɔ takul’n n’ee; nè ei geri ke bè lé. 
ACT.7.26	Barè lookar’n, Moise an ngakonnge ke ei Israelge kuwe joo mbak ndai à rɔi nan. E aw gɔr de ede nè: «Sei sei ngakon nange, ké bain á sei kuwe i ndai i rai nan majelé titeke bè wa?» 
ACT.7.27	Nè è ke karé ke njè ra made’n majelé nga ute Moise mbeng se tà ede nè: «Ké nan á undei ke ngar ke njè kɔr kum tà le jé wa? 
ACT.7.28	Ké i ndige tɔl’m titeke tagela i tɔl’n doo ke Egypte nga ɓai wa?» 
ACT.7.29	Loo ke Moise oo tà nè bè ɓaa, è an-in aw uwe nanm kêm ɓeekon ke Madian. E oje’n ngannge ke dingem joo kêm ɓeekon ke Madian.
ACT.7.30	Moise uwe nanm ase ɓal kɔr-sɔ kêm ɓeekon ke Madian nè nga. Ndɔ karé bè, doo ke danrán tee dènn’t pan kêm dile’t kɔte mbal ke ri’n nè Sinai. Doo ke danran nè nga nda dann ndon por ke on bilm-bilm dè ngonn kage’t. 
ACT.7.31	Loo ke Moise an nyan nè nga bè ɓaa, tà ige’n sêl. Loo ke Moise age ngɔr le ter nyan nè ɓaa, ke loon’t nè kuwe, è oo ndu Kuwe-ɓee Nube tam se’n ede nè: 
ACT.7.32	«E man Nube le kài Abraham, Isaac, se Jacob.» Loo ke Moise oo tà nè nga bè ɓaa, ɓel ndebe nginn-nginn ade ngur tel ter loo ke tu nyan’t nè ra’n lé ta. 
ACT.7.33	Kuwe-ɓee ede’n ede nè: «I tɔr gabang’t njai’t, tede loo ke i nda tutu nè nga è dè nang ke tò se ninn’n. 
ACT.7.34	Ra ke dé ra kum kosdooge le’m ndoo kêm ɓeekon ke Egypte nga, m’an se kum kuwe. Ton-on ra le de nga géa, m’oo se mbi’m a tɔ. Gir’n ke nè á, m’tan’n loo m’ree’n le taa de kinye de dɔ. I ree ɗarinè ade m’ulei kêm ɓeekon ke Egypte.»
ACT.7.35	Moise nè nga kété ngakonnge ke ei Israelge uteii mbeng se tà edi nè: «Ké nan á undei ke ngar a, ke njèkɔr kum tà le jé wa?» E è nè kuwe á Nube ule’n ke ngar a, ke njè taa de kinye dɔ takul tɔgmong le doo ke danrán ke kété tee dènn’t pan. Doo ke danrán nga ndɔ ke nda dann ndon por ke on bilm-bilm dè ngonn kage’t. 
ACT.7.36	E Moise nè nga kuwe á ndɔ ke ade kosdooge ke Israel undei loo kêm ɓeekon ke Egypte kɔke. Kété è ra nyange ke dum kum se nyankɔbege kêm ɓeekon ke Egypte. E ra nyange nè nga kêm loonge ke ndɔ ke kosdooge ke Israel à gangi ba-bò kate ke ri’n nè ba-bò ke ker. Moise nga ndɔ ke ra nyange ke dum kum kêm dile’t lo kɔr-sɔ. 
ACT.7.37	E Moise nè nga kuwe á ndɔ ke ede kosdooge ke Israel ede nè: «Ndɔ ke rang Nube à ɔr njéribe-dè-tàge ke tànn’t ke tite’m man bè kade sei. Doo nè nga a è ngokon si ke dann si sei’t kuwe.» 
ACT.7.38	Loo ke ndɔ ke kosdooge ke Israel kebi nan kêm dile’t nga, Moise nè è dann de’t. E è kuwe á ndɔ ke unn tà ke doo ke danrán ede’n dè mbal ke ri’n nè Sinai ede kà jéige. E taa tàge ke le ndii’n kumgajer ra Nube’t ree’n ade jèi. 
ACT.7.39	Moise nga, ndɔ ke kà jéige dé ndige kule dè de kade’n lé. Nè d’ute’n mbeng tede ɓengre de tò kerm ke ɓeekon ke Egypte gugu. 
ACT.7.40	Kà jéige nga ndɔ ke edi Aaron edi nè: «I ra nubege ke j’an se kum jé ade njiyei non jé’t kété tede Moise ke njè kade j’unde loo kêm ɓeekon ke Egypte jè tee nga, ɗarinè nyan ri á tee dènn’t géa jè ger lé.» 
ACT.7.41	Kêm ndɔnge’t nè nga, kà jéige leein nar nyange rai ngonn mang karé ɓaa, ei reei se nyankuje-mese gugii ke mage le de. Ra de nel de ngain dè nyan ke dé kuwe dé ra se ji de nè nga. 
ACT.7.42	Gir’n ke nè á Nube tur’n gide’n ade de, inye’n de ade dé ra ɓer le gugu kàde se nan a, se kɔnyonge a tɔ titeke dé ndang’n kêm magtub’t le njéribe-dè-tàge ke tà Nube’t d’ede nè:
ACT.7.42	«Sei ngannkà Israel,
ACT.7.42	nyankulge malang ke ndɔ ke i tujei kɔbe de
ACT.7.42	kêm dile’t ase ɓal kɔr-sɔ nè nga
ACT.7.42	ké i tujei kɔbe de adi man ke nyankuje-mese wa?
ACT.7.43	Ḿ-m̀, sei otoi kei kubu le mage Molok a,
ACT.7.43	se ndil nyan kum gute tà Répan, mage kɔnyon le si.
ACT.7.43	Sei i rai ndil nyange nè nga i ɗɔyi de tite Nube le si bè.
ACT.7.43	Gir’n ke nè á m’a m’ade d’a d’uwe sei ɓer
ACT.7.43	kaw se si gide ɓee-bò ke Babylone nú.»
ACT.7.44	Kà jéige nga, ndɔ ke awi se kei kubu le Nube dann de’t kêm dile’t. Kei kubu le Nube nè nga dé ra se go ndukunn ke ndɔ ke Nube unn ade Moise a, se go nyan-ndaje ke è tɔje’n ade an nga a tɔ. 
ACT.7.45	Go’t gugu, loo ke kà jéige ingei kei kubu le Nube nè nga ɓaa, ei tɔri ji de’t awi kêm ɓeekon ke ndɔ ke Nube ade dé taa se rɔ ji dooge ke ei Juipge lé. E kêm lo ke Josué ee’n njèkɔr non de. Kei kubu le Nube nè nga, tò dann de’t sár tee kêm ndɔn’t le ngar David. 
ACT.7.46	Nube ra kêmkanm se David. Gir’n ke nè á è deje’n le kade ra’n kei ndi Nube le Jacob. 
ACT.7.47	Nè né è bè géa, è Salomon á ndɔ ke ra kei ade Nube. 
ACT.7.48	Nè Nube ke njè ndi sêm danrán’t nga ndi kêm kei ge ke ji dooge á ra lé, titeke ndɔ ke Nube ade njèribe-dè-tàge ke tànn’t tam’n ede nè:
ACT.7.49	«Danran è kutu-ngar le’m man Nube a,
ACT.7.49	Nang nè è loo sure-nja-kum le’m a tɔ.
ACT.7.49	Ké kei ke tanan bain á sei a i rai kadi man wa?
ACT.7.49	Ké loo ke ra á à è loo taa kebe le’m wa?
ACT.7.50	Ké è ji’m man kuwe á unde nyange nè malang lé wa?»
ACT.7.51	Etienne tam tà se njégangtàge ede nè:
ACT.7.51	– Sei njé dum nange se njékêmnderge se njé mbi koo tà lége. Sei teli sei njé kile rɔ kade Ndil-Kêmnda tite kà sige kuwe ɓai-ɓai. 
ACT.7.52	Ké njèribe-dè-tà ke ra dann madennge’t á kà sige nali rai kum’n ndoo wa? Ei tɔli njé ke kété ilei mber ree le njè ra nyan se dè naje’n ke karé luk-luk. E nga ɗarinè sei teli sei njé kunn dènnge se njé tɔlnge. 
ACT.7.53	Sei ingei gute-ndu Nube se rebe ke ra dooge ke danrán, nè sei an-in dè gute-ndu nè nga sêw-sêw lé.
ACT.7.54	Loo ke njégangtàge ooi tàge nè nga ɓaa, wong ra de ngain ade ton-in tà de vbat-vbat dè Etienne’t. 
ACT.7.55	Nè Etienne nga Ndil-Kêmnda taa kêm’n pel-pel. E an loo ke danran sêw-sêw ɓaa, an ndubra le Nube. Taɓai è an Jésu nda se nja’n dɔ dè jikon Nube’t. 
ACT.7.56	Etienne tam ede nè:
ACT.7.56	– An-in! man m’an kum danran teen ra’n. M’an Ngonn doo nda se nja’n dɔ dè jikon Nube’t.
ACT.7.57	Dooge rai nyan wuu-uu se ndu de ke bòi, uti mbi de dè tà’t le’n. Dé malang d’in d’ur nan dènn’t sut d’uwe’n. 
ACT.7.58	Dé d’ɔr’n ndalang-ndalang d’aw se’n gide ɓee-bò’t nata, dé tile’n se kuberi her mbás-mbás. Njé ke ndai loon’t an-in se kum de nga, ei tɔri kubuge le de umi nang nja basa karé bè ke ri’n nè Saul. 
ACT.7.59	Loo ke d’ade tile Etienne se kuberi her le tɔl’n ɓaa, è non ɓar Kuwe-ɓee ede nè:
ACT.7.59	– Kɔkrɔ karè, Kuwe-ɓee Jésu, i taa ndil’m ke rai’t.
ACT.7.60	E ɔse keje’n nang tam tà se ndu’n ke bòi ede nè:
ACT.7.60	– Kuwe-ɓee, inye go ra majelé le de nè nga kɔke.
ACT.7.60	Loo ke Etienne tam tà nè nga titeke bè ɓaa, tà’n tête nyonk.
ACT.8.1	Nè Saul ndige se de dè tɔl ke dé tɔl Etienne. Kêm ndɔn’t nè kuwe, d’unn gir kɔr njékebe nange le Nube ke kêm ɓee-bò ke Jérusalem kororoi. Njétaakêm-Kristge malang yali nan karé-karé se kêm ngann ɓeege ke ɓeekonge ke Judée se Samarie a tɔ. Nè njékawkulege kuwe á nain-in kêm ɓee-bò ke Jérusalem. 
ACT.8.2	Dooge ke njékile koje dè Nube’t ke nange unni ninn Etienne dubi. Ndoo Etienne ra de ade d’unde kàde de dài-dài dé non’n jik-jik. 
ACT.8.3	Nè Saul ra kum njékebe nange le Nube ndoo, yal de karé-karé. E toso kêm keige malang tɔr njétaakêm-Kristge ke dingemge se njé ke dinyege nata ndát-ndát ɓuku de dangai’t.
ACT.8.4	Njétaakêm-Kristge ke dé yal de karé-karé nga awi se loo-loo ilei mber Tà ke Maje. 
ACT.8.5	Nè Philippe aw kêm ɓee-bò karé ke Samarie ile mber tà le Krist tutu ade dooge. 
ACT.8.6	Kosdooge an-in nyankɔbege ke Philippe ra nga ɓaa, ei malang uri mbi de ngaw njêt ooi tàge le’n. 
ACT.8.7	Ndilge ke majelé undei loo teei kêm dooge’t bule se non tà de’t kaláng-kaláng. Dooge ngain ke kêl ra de wei tonrin a, se njédɔgemetege nga, Philippe ade ratur ɔr dè de’t ndát-ndá a tɔ. 
ACT.8.8	Gir’n ke nè á dooge malang ke kêm ɓee-bò’t nè nga rai ranel ngain.
ACT.8.9	Dingem karé ke njè mbeli ri’n nè Simon, ndɔ ke ndi kêm ɓee-bò’t nè nga. E ra nyan mbelige ade ndil kosdooge ke Samarie tee an-in soin-soin. Simon nga an ra’n ke doo ke bò ngain. 
ACT.8.10	Dooge malang uri mbi ngaw njêt le kooi tà le’n. Unn gir dè ngannge sár tee’n dè njé ke tɔgege’t nga, ei tami edi nè:
ACT.8.10	– Doo nè nga aw se tɔgmong le Nube ke dé ɓar’n tɔgmong ke bò.
ACT.8.11	Dooge uri mbi de ngaw njêt ke ra Simon’t tede nyan mbelige ke è ra mari bere nga ade ndil de tee an-in. 
ACT.8.12	Nè ɗarinè loo ke Philippe ile mber Tà ke Maje ke ɔje dè ɓeekon le Nube se ri Jésu-Krist ade de ɓaa, dingemge se dinyege ke umi kêm de dè tà’t le’n nga, adi d’ule de manné njonm. 
ACT.8.13	Simon nga géa unde kêm’n dè tà’t le Philippe tɔ. Loo ke d’ule’n manné njonm ɓá ɓaa, è liger go Philippe’t lagr-lagr. Ndil’n tee an-in soin-soin dè nyan-tɔjege se nyankɔbege ke bòii ke Philippe ra ade an se kum’n.
ACT.8.14	Dooge ke kêm ɓeekon ke Samarie taai tà le Nube ke Philippe ile mber’n ade de nga. Loo ke njékawkulege ke ndii kêm ɓee-bò ke Jérusalem ooi tà’n ɓaa, ei ɔri Pierre se Jean ulei de ra de’t. 
ACT.8.15	Loo ke Pierre se Jean reei teei kêm ɓeekon ke Samarie ɓaa, ei ɔji tà se Nube tede kade dooge ke undei kêm de dè Jésu’t ingei Ndil-Kêmnda. 
ACT.8.16	Tede dooge malang ke d’ule manné njonm se ri Kuwe-ɓee Jésu nga, doo karé bè géa inge Ndi-Kêmnda lé ɓai. 
ACT.8.17	Gir’n ke nè á Pierre se Jean undei ji de dè dooge’t ade ingei Ndil-Kêmnda. 
ACT.8.18	Dooge ingei Ndil-Kêmnda takul kunde ke njékawkulege undei ji de dè dooge’t. Loo ke Simon an titeke bè ɓaa, è din nar ree’n ade Pierre se Jean ede nè:
ACT.8.19	– Adi man géa tɔgmong nè nga tɔ, le kade nanan ke m’a m’unde ji’m dènn’t ɓaa à inge Ndil-Kêmnda.
ACT.8.20	Nè Pierre ede Simon nè nga ede nè:
ACT.8.20	– Maje kade nar lei udu sei nan’t bere mbak, tede i gir kêmi’t le kinge nyan-noje le Nube nga se nar. 
ACT.8.21	Nyan-noje le Nube nè nga, kuberi’n éké gaje’n ke ndêin bè ke ɔje dèi goto dann tà’t nè, tede ɓengrei nda se Nube lé. 
ACT.8.22	I tur hali dè kêmyêr’t lei. I deje Kuwe-ɓee bainléa à ade kêm’n à tin mbit dè tàgir’t lei. 
ACT.8.23	I nga man titeke wurkate taa rai pel-pel a, nyanra ke pás-pàs tɔi njanm-njanm a tɔ.
ACT.8.24	Simon tel ede Pierre se Jean ede nè:
ACT.8.24	– Sei kuwe i deji Kuwe-ɓee tede tà le’m, le kade nyan ke sei tami tà’n nga tee dèm’t lé.
ACT.8.25	Loo ke Pierre se Jean ɔri go tà le Kuwe-ɓee a, ilei mber tà le’n ɓá ɓaa, ei teli awi kêm ɓee-bò ke Jérusalem. Pierre se Jean ilei mber Tà ke Maje se kêm ngann ɓeege gai-gai ke kêm ɓeekon ke Samarie.
ACT.8.26	Doo ke danrán le Kuwe-ɓee ede Philippe ede nè:
ACT.8.26	– Ɔse nang in dɔ aw kêl se ke dè jikon se rebe ke in Jérusalem aw Gaza. Rebe nè nga è rebe ke dooge ɔsi lé.
ACT.8.27	Philippe in ke loon’t kuwe aw. Dingem karé ke ɓeekon ke Ethiopie unde loo tee pan. Dingem nè nga è njèkuju. E doo ke bò ke njèkan dè nyanbawge le Kandas dinye le ngar ke ɓeekon ke Ethiopie. Doo nè nga ree mba kêm ɓee-bò ke Jérusalem le ɗɔi Nube. 
ACT.8.28	E ndi kêm wotro rɔ’t le’n ke dé ra se nar à tel ke ɓéee. E ndi à tute magtub le Esaie, njéribe-dè-tàge ke tà Nube’t.
ACT.8.29	Ndil-Kêmnda ede Philippe ede nè:
ACT.8.29	– Aw ngɔr ke kàde wotro rɔ ke ra se nar nè nga.
ACT.8.30	Philippe an-in ngɔde aw. E oo ndu doo ke Ethiopie ke ndi à tute magtub le Esaie njéribe-dè-tàge ke tà Nube’t se ndu’n ke bòi-bòi. E deje’n ede nè:
ACT.8.30	– Ké i ger gir tà ke i ndi a i tute nga kuwe wa?
ACT.8.31	Njèkuju ile Philippe dè’t ede nè:
ACT.8.31	– Ke nè á doo karé ɔr non’m dè’t lé ɓaa, m’a m’ger gir’n se dè ra’m bain wa?
ACT.8.31	Njèkuju deje Philippe ade al ndi se’n kêm wotro rɔ ke ra se nar nè nga. 
ACT.8.32	Tà ke kêm magtub ke tò se ninn’n ke è ndi à tute nga á tò nè:
ACT.8.32	«Dé ndɔr’n asenan se kon bate ke d’aw se’n ke loo tɔl dange’t bè.
ACT.8.32	E tò asenan se ngonn bate ke tà’n tò se loo ndêm’n
ACT.8.32	non njèkuje welenn’t anje teen tà’n nyên.
ACT.8.33	D’ɔr tà ke d’ayé gang dènn’t kɔke takul kule ke è ule dè’n.
ACT.8.33	Ké nan à ɓar ri ngannkànnge ɓai wa?
ACT.8.33	Kerɔte kuwe, dé tɔl’n kɔke d’ade kum’n udu dè nang nè.»
ACT.8.34	Njèkuju unn tà deje Philippe ede nè:
ACT.8.34	– Kɔkrɔ karè ede’m, ké njèribe-dè-tà ke tà Nube’t tam tà nè ɔje’n dè nan wa? Ké è tam tà nè nga ɔje’n dè’n è kuwe éké ɔje’n dè doo karé ke rang ɓai wa?
ACT.8.35	Philippe ile mber Tà ke Maje le Jésu ade doo ke Ethiopie se go tà ke doo nè tute kêm magtub’t le Esaie nè nga kuwe. 
ACT.8.36	Dé joo mbak d’uwe rebe le de ɗêk-ɗêk d’a d’aw. Nè mbɔr ɓaa, dé ree dé tee tà mann karé’t pan. Ke loon’t nè kuwe, doo ke Ethiopie nga tam se Philippe ede nè:
ACT.8.36	– An! mann á tò nè. Ké ri á à ɔgi kule’m manné njonm wa?
ACT.8.36	[ 
ACT.8.37	Philippe tel ede njèkuju nè nga ede nè:
ACT.8.37	– Ke nè á i um kêmi dè tà’t nè bɔk-bɔk kerɔte ɓaa, nyan ke à ɔgi loo’n goto. Njèkuju tel ile Philippe dè’t ede nè:
ACT.8.37	– Oiyo, m’um kêm’m dè Jésu-Krist’t titeke è nga è Ngonn Nube kerɔte.]
ACT.8.38	Njèkuju unn ndu’n ade d’uwe wotro rɔ le’n nga nang. Ei se Philippe risi nang joo mbak awi dann mann’t. Philippe ule njèkuju manné njonm. 
ACT.8.39	Loo ke undei loo manné teei nata bè ɓaa, Ndil Kuwe-ɓee unn Philippe seen aw se’n ade njèkuju an’n gugu ndan lé ta. Nè njèkuju unn rebe le’n se ranel aw. 
ACT.8.40	Nè Philippe ɓaa an ra’n kêm ɓee ke Azot nú. E ile mber Tà ke Maje dɔ-dɔ se kêm ɓee-bòge malang ke è dere tutu sár tee’n ɓee-bò ke Césarée.
ACT.9.1	Njékuwe-gir Kuwe-ɓeege nga, Saul ebe ra’n dè ra de kade ra de tur de’t lé ɓai a, è aw kum’n ke kété-kété dè tɔl de’t a tɔ. E an-in hant aw ra maw njèkuje nyan-mese’t, 
ACT.9.2	deje’n magtubge tede kaw’n kêm kei kebe nange’t kêm ɓee-bò ke Damas. Saul ra titeke bè tede kade ke nè á inge dingemge éké dinyege ke nange ke unni rebe le Kuwe-ɓee Jésu ɓaa, ayé tuwe de, tɔ de ree se de kêm ɓee-bò ke Jérusalem. 
ACT.9.3	Nè loo ke Saul unde dè ɓee-bò ke Damas ngɔr ɓaa, ke loon’t nè kuwe, nyan in danrán ndogó gan dè’n wàk. 
ACT.9.4	E gudu nang bɔlɔk ɓaa, è oo ndu doo ɓar’n deje’n ede nè:
ACT.9.4	– Saul, Saul, ké bain á ɔr’m kororoi bè wa?
ACT.9.5	E deje doo ke ɓar’n deje’n tà nga ede nè:
ACT.9.5	– Kuwe-ɓee, ké i nan wa?
ACT.9.5	Kuwe-ɓee tel ede Saul ede nè:
ACT.9.5	– Man m’ee Jésu ke i ɔr’n kororoi nga. 
ACT.9.6	Ɔse nang in aw kêm ɓee-bò’t ɓaa, d’a d’edi nyan ke i a i ra nga gar-gar.
ACT.9.7	Njémade-loo-kawge le Saul nga tà ige de sêl ade teli ndai ribik. Ei ooi ndu doo ke ɓar, nè an-in danra’n lé. 
ACT.9.8	Saul ɔse nang in teen kum’n nyan-nyan nè kum’n libe ade an loo lé. Njémade-loo-kawge le’n uwei ji’n ndɔri nin ngênn-ngênn awi se’n kêm ɓee-bò ke Damas. 
ACT.9.9	Saul ndi ase ndɔ mute anje kan loo a, anje kuse nyan éké kain nyan a tɔ.
ACT.9.10	Njèkuwe-gir Kuwe-ɓee Jésu karé bè ndi kêm ɓee-bò ke Damas ri’n nè Ananias. Kuwe-ɓee tee dènn’t se nyanpinde ɓar’n ede nè:
ACT.9.10	– Ananias!
ACT.9.10	E ndige tànn’t ede nè:
ACT.9.10	– Kuwe-ɓee, an! man á m’nda nè.
ACT.9.11	Kuwe-ɓee tel ede Ananias ede nè:
ACT.9.11	– In dɔ, ɔte ɗarinè aw dann rebe ke dé ɓar’n Rebe ke danné sêw. Aw kêm kei le Judas i deje’n dingem karé ke ri’n nè Saul. Doo nè nga ɓee koje’n è Tarse. An! doo nè nga ndi à ɔje tà se Nube ɗarinè. 
ACT.9.12	Nyanpinde’n ade an dingem karé ke ri’n nè Ananias, è aw goon’t kei unde ji’n dènn’t le kade kum’n tel an loo.
ACT.9.13	Nè Ananias tel ede Kuwe-ɓee ede nè:
ACT.9.13	– Kuwe-ɓee, m’oo ser nyanra doo nè nga tà dooge bule. Majelé malang ke doo nè ra se njé ke lei ke tooi se ninn de ke kêm ɓee-bò ke Jérusalem nga géa, m’oo ta’n se mbi’m a tɔ. 
ACT.9.14	Maw njékuje nyan-mesege unni ndu de adii le kade tuwe dooge malang ke ɓari rii le tɔ de. E ke nè á è gir ree le’n.
ACT.9.15	Nè Kuwe-ɓee tel ede Ananias ede nè:
ACT.9.15	– Aw, tede doo nè nga è nyan ra kule ke man m’ɔr’n le kade unn ri’m ase’n loo non dooge ke ei Juipge lé a, se non ngar-ɓeege a, se non kos ngann Israelge a tɔ. 
ACT.9.16	Doo nè nga, man kuwe m’a m’tɔje’n nyankêmkonge malang ke à inge tede ri’m gar-gar.
ACT.9.17	Ananias in aw kêm kei go Saul’t ɓaa, è unde ji’n dènn’t ede’n ede nè:
ACT.9.17	– Ngokon’m Saul, Kuwe-ɓee Jesu ke kété tee dèi’t pan rebe ke a i ree’n nga ule’m le kade i tel an loo a, le kade Ndil-Kêmnda taa kêmi pel-pel a tɔ.
ACT.9.18	Ke loon’t nè kuwe, ginde nyan tee kum Saul’t toso nang tite ngɔ nyan bè ade tel an loo njai-njai. E ɔse nang in dɔ ade d’ule’n manné njonm ke loon’t nè. 
ACT.9.19	Loo ke è use nyan ɓá ɓaa, tɔge’n tel ree rann’t gugu.
ACT.9.19	Saul nain se njékuwe-gir-Jésuge ke kêm ɓee-bò ke Damas ndɔ’n bule ndêin. 
ACT.9.20	Ke loon’t nè kuwe, è unn gir kile mber tà le Jésu kêm kei kebe nange’t titeke Jésu nga è Ngonn le Nube kerɔte kuwe. 
ACT.9.21	Dooge malang ke ooi tà le Saul nga, ndil de tee an-in soin-soin ade edi nè:
ACT.9.21	– Ké è n’ee ke n’nda nè nga kuwe á n’ee njè ra kum njétaakêm-Kristge ke Jérusalem ndoo nè lé wa? Ké n’ree tede le tuwe de tɔ de kaw se de kade de maw njékuje nyan-mesege lé wa?
ACT.9.22	Nè Saul nda garang-garang se ndɔge malang de kundekêm’t le’n. E ede Juipge ke Damas ndàt titeke Jésu nga è Krist kerɔte kuwe.
ACT.9.23	Mbɔr go’t gugu ɓaa, Juipge ɔri nan tà le tɔl Saul kɔke. 
ACT.9.24	Nè Saul oo tà’n kété. D’um’n tà keige’t le ɓee-bò nè nga ndɔ a, kada a, le tɔl’n. 
ACT.9.25	Nè Pajage le Saul unni nin dann ndɔɔ ilei nin kêm janga’t, risi nin nang gide geng bɔr’t.
ACT.9.26	Loo ke Saul tel tee kêm ɓee-bò ke Jérusalem ɓá ɓaa, è sang le kum nan’t bɔk se njékuwe-gir-Jésuge. Nè ei malang ɓeli gide’n m an-in nin ke njèkuwe-gir-Jésu ke get lé bai. 
ACT.9.27	Barnabas ɔr non Saul aw se’n ra njékawkulege’t, è ede de ede nè:
ACT.9.27	– Saul nga kété an Kuwe-ɓee rebe a, Kuwe-ɓee tam se’n tà a tɔ. Saul nda kêm’n káng ile mber Tà ke Maje se ri Jésu ade dooge ke kêm ɓee-bò ke Damas.
ACT.9.27	Barnabas ɔr gir nyange nè titeke bè ade njékawkulege ooi njai. 
ACT.9.28	Unn gir kêm ndɔn’t nè nga, Saul ringe se njékawkulege kêm ɓee ke Jérusalem. E nda kêm’n káng ile mber Tà ke Maje se ri Kuwe-ɓee Jésu. 
ACT.9.29	Saul ɔje tà se Juipge ke tami tà grec a, naje se de tà a tɔ. Nè ei nè nga sangi le kade dé tɔl’n. 
ACT.9.30	Nè loo ke njétaakêm-Kristge ooi tà nè bè ɓaa, ei ɔri non Saul awi se’n kêm ɓee-bò ke Césarée adi tel aw ɓee le’n Tarse.
ACT.9.31	Titeke bè á njékebe nange le Nube bere mbak ke ɓeekon ke Judée se Galilée a, se Samarie teli ndii se kêmlom. Njétaakêm-Kristge rai tɔge a, ilei koje dè Kuwe-ɓee a tɔ. Kɔr de in dè made’t ke kété-kété takul nain ke tɔgmong le Ndil-Kêmnda nain se de.
ACT.9.32	Pierre aw se kêm ɓee-ɓee. Ndɔ karé bè è aw ɓee le njétaakêm-Kristge ke ndii kêm ɓee ke Lidda le kan de tɔ. 
ACT.9.33	E inge dingem karé ke ri’n nè Enée. Dingem nè nga kêl ra’n wei tonrin ade tò nang dè tire ratur’t lo sɔsɔ. 
ACT.9.34	Pierre ede Enée ede nè:
ACT.9.34	– Enée, Jésu-Krist aji ɓá! Ɔse nang in dɔ i kuwe i gɔl tire lei.
ACT.9.34	Ke loon’t nè kuwe, Enée ɔse nang karkat in dɔ. 
ACT.9.35	Loo ke dooge ke ndii kêm ɓee ke Lidda se njé ke ndii kêm mbo ke Saron malang an-in ratur ke ɔr dè Enée’t nga bè ɓaa, ɔsi wan teli undei kêm de dè Kuwe-ɓee’t.
ACT.9.36	Dinye karé ke njètaakêm-Krist ndi kêm ɓee ke Joppé. Dinye nè nga ri’n nè Tabitha ke dé ɓar’n Dorcas se tà grec. Dorcas se tà le jéi ɓaa è «jêl». E dinye noje ke ra nyange gai-gai uwe’n noje se njéndooge bule. 
ACT.9.37	Ndɔ karé bè, Tabitha oso se ratur ɓaa wei. Loo ke dé ndogo’n mann ɓá ɓaa, d’unn’n d’aw d’ile’n kêm kei ke dè made’t dɔ. 
ACT.9.38	Ɓee ke Joppé nga tò ngɔr se ɓee ke Lidda. Loo ke njékuwegir-Jésuge ooi titeke Pierre ndi kêm ɓee ke Lidda ɓaa, ei ulei dingemge joo rann’t. Dooge joo ke d’ule de rann’t nga, ndêti nin edi nè:
ACT.9.38	– Kɔkrɔ karè, in se jé nan’t nal tile mbɔr.
ACT.9.39	Pierre in aw se dooge ke joo nè nga nan’t. Loo ke è tee Joppé ɓá ɓaa, d’ɔr non’n d’aw se’n kêm kei ke dɔ dè made’t. Njékei-kingege malang reei an-in dè Pierre girm se non tà de’t jik-jik. Taɓai dé tɔje’n kubuge gai-gai ke Dorcas ra ade de loo ke è ndii’n kumgajer ɓai nga. 
ACT.9.40	Pierre ade dooge malang teei nata. E ɔse keje’n nang ɔje tà se Nube ɓita tel tur ra’n ke dè ninn’t ede nè:
ACT.9.40	– Tabitha ɔse nang in dɔ.
ACT.9.40	Ke loon’t nè kuwe, Tabitha teen kum’n yerer an Pierre. E gɔl ra’n yák-yák in ndi dɔ ngêrêng. 
ACT.9.41	Pierre ule ji’n ade Tabitha uwe in’n dɔ. Pierre tel ɓar njétaakêm-Kristge se njékei-kingege ule’n ji de’t kumgajer. 
ACT.9.42	Kɔbe nyan ke tee nè nga oso se loo mbit-mbit kêm ɓee ke Joppé ade dooge malang geri. Dooge ngain undei kêm de Kuwe-ɓee’t takul nyan nè nga. 
ACT.9.43	Pierre ra ɓee Joppé kêm kei le Simon ke njè kɔr gide ndar ade kuru’n ebe ɗak.
ACT.10.1	Dingem karé bè ndi kêm ɓee-bò ke Césarée, ri’n nè Corneille. E njèkan dè njérɔge ke aru karé. Njérɔge nè nga ei njérɔge le ɓeekon ke Italie. 
ACT.10.2	Corneille se njékêmkeige le’n malang ilei koje dè Nube’t a, ɓeli Ndil’n a tɔ. E uwe noje se kosdooge malang se ndɔ’n-ndɔ’n. E ɔje tà se Nube se ndɔ karé-karé. 
ACT.10.3	Ndɔ karé bè, ase kàde mute ke loo sɔlé, nyan pinde’n. Doo ke danran ke Nube ule’n aw goon’t kei ade an’n njai-njai. Doo ke danran le Nube nga ɓar Corneille ede nè:
ACT.10.3	– Corneille!
ACT.10.4	Corneille an doo ke danrán kàt-kàt, ɓel unde’n ndàt gang’n ade deje’n ede nè:
ACT.10.4	– Kuwe-ɓee, è ri wa?
ACT.10.4	Doo ke danran ile Corneille dè’t ede nè:
ACT.10.4	– Kɔje tàge se noje-kuwege lei nga awi teei ra Nube’t. Gir’n ke nè á kêm’n olé’n dèi’t ɓila. 
ACT.10.5	Ɓaa ɗarinè, ule dingemge ade awi Joppé reei se Simon karé bè ke d’ile ri tɔyi’n nè Pierre. 
ACT.10.6	Simon Pierre nga tò ɓee le Simon karé ke njèkɔr gide ndarge. Simon ke njèkɔr gide ndar nga, kei le’n tò tà ba-kate’t ngɔr.
ACT.10.7	Loo ke doo ke danrán ke nda ɔje’n se’n tà ɔte aw ɓá ɓaa, ke loon’t nè kuwe, Corneille ɓar ngann njéndige le’n joo se njèrɔ karé ke ilei koje dè Nube’t. Dooge ke mute ke Corneille ɓar de le kule nga ei dann dooge ke rai kule girn’t mari sár tee ɓila. 
ACT.10.8	E ɔrgir nyan ke tee dènn’t nè nga kêrêr-kêrêr ade ooi ɓita ule de kêm ɓee ke Joppé ɓai.
ACT.10.9	Barè lookar’n, ngann njéndige le Corneille se njèrɔ le’n njiyei sár undei dè ɓee ke Joppé ngɔr. Pierre al dɔ dè kei dur-dur’t le kɔje tà se Nube. Kàde ra le nda dann ɓee ta. 
ACT.10.10	Ɓo unn gir ra’n ade ndige kuse nyan. Nè loo ke d’ade ra nyan kuse nga bè-bè ɓai ɓaa, nyan tee dènn’t pan ade ndil’n tee an-in soin-soin. 
ACT.10.11	Pierre an kum danran teen. E an nyan karé in danran jurr ree rise nang. Nyan nè nga tò tite tà kubu ke bòi ke dé tɔ kule dè kumennge ke sɔ. 
ACT.10.12	Dange ke se ri de-ri de ke nja de sɔ-sɔ, se nyange ke agi nang se helge a tɔ tooi kêm tà kubu ke la’t nè nga. 
ACT.10.13	Ndu doo karé ɓar Pierre ede’n ede nè:
ACT.10.13	– Pierre, in dɔ, i tɔl nyange nè use!
ACT.10.14	Nè Pierre ede nè:
ACT.10.14	– Ḿ-m̀! Kuwe-ɓee, nyange ke pás-pàs éké nyange ke mine ke majelé titeke bè nga m’use nja karé ndan lé ɓai.
ACT.10.15	Ndu doo nè nga tel ede Pierre tà njèkon’t joo ede nè:
ACT.10.15	– Nyan ke Nube tel’n ke nyan ke unju nyang-nyang nga, maje kade i ɓar’n nyan ke mine lé.
ACT.10.16	Nyan nè nga ree titeke bè nja mute ɓita dé tel’n keng ke loon’t nè d’aw’n danrán gugu.
ACT.10.17	Pierre tel ndi giw à girtà dè nyanpinde ke kété an. Ke loon’t nè kuwe, njékulege le Corneille reei teei pan. Ei deji kei le Simon ke njèkɔr gide ndar edi nè:
ACT.10.17	– Ké kei le Simon è ra wa?
ACT.10.17	Ei reei ndai tàbit kei’t nata. 
ACT.10.18	Njékulege nè nga ɓari ɓar deji tà edi nè:
ACT.10.18	– Ké kei ke nè nga kuwe á è kei mba le Simon Pierre nè wa?
ACT.10.19	Pierre ndi à girtà dè nyanpinde’t nè nga ɓai. Ndil-Kêmnda ede’n ede nè:
ACT.10.19	– An! dingemge mute à sangi nin. 
ACT.10.20	In dɔ kalang, i rise nang aw se de nal tile mbɔr tede è man kuwe á m’ule de.
ACT.10.21	Pierre rise nang aw ra dingemge’t nè nga ede de ede nè:
ACT.10.21	– An-in! doo ke a i sangi nin nga, è man á m’nda nè. Ké ri á è gir ree le si wa?
ACT.10.22	Ngann njékulege le Corneille edi Pierre edi nè:
ACT.10.22	– E Corneille, kuwe njérɔge ke aru karé á ule jè. E nga è doo ke njè ra nyan se dè naje’n a, è njè ɓel Ndil Nube a tɔ. Kos Juipge bere mbak tami tà le’n maje. Doo ke danran le Nube ede Corneille ede nè: «I ɓar Simon ɓéee lei, oo tàge ke à edi.»
ACT.10.23	Pierre aw se njékulege le Corneille kêm kei, ra de mba.
ACT.10.23	Barè lookar’n kuwe, è in aw se de. Njétaakêm-Krist ke nange ke kêm ɓee ke Joppé danni nin awi se’n. 
ACT.10.24	Ndɔ ke rang ke njè kutu go made ɓaa, dé tee kêm ɓee-bò ke Césarée. Corneille ɓar njénojege le’n se madennge ke è tár de ngain ndii nginei de tchên. 
ACT.10.25	Loo ke Pierre à ree ke kei ɓaa, Corneille in tile kum’n. E ɔse keje’n nang nonn’t ɗɔi’n. 
ACT.10.26	Nè Pierre ute’n dɔ ede nè:
ACT.10.26	– In dɔ, tede man géa m’ee doo titi tɔ.
ACT.10.27	Pierre ɔje tà se Corneille dɔ-dɔ aw’n se’n kêm kei. E inge dooge ngain ke kebi nan kêm kei le Corneille ndi nginei nin. 
ACT.10.28	Pierre ede de ede nè:
ACT.10.28	– Sei geri mbak, doo ke è Juip nga d’ɔge’n loo kuwe made nan éké loo kum nan’t bɔk se doo ke è Juip lé. Nè man ɓaa, Nube ndoo’m le kade m’an doo karé bè ke nyan ke raikarè éké ke nyan ke mine lé gar-gar. 
ACT.10.29	Gir’n ke nè á loo ke sei ɓari man ɓaa, m’in kalang m’ree m m’gak lé. Ɗarinè m’deje sei kade edi man gir nyan ke ulei kule i ɓari man nga.
ACT.10.30	Corneille ede Pierre ede nè:
ACT.10.30	– Ase ndɔ sɔ ɗarinè, se kade ke mute ke loo sɔlé tite made bè kuwe, m’ndi kêm kei le’m m’a m’ɔje tà se Nube. An! dingem karé bè ule kubu ke nda káng-káng unde loo tee pan nda nonm’t ede’m ede nè:
ACT.10.31	«Corneille, Nube ur mbi’n oo’n tà lei ke ɔje se’n nga. Noje ke i uwe se njéndooge nga géa, kêm’n wei nal dè’t lé a tɔ. 
ACT.10.32	Ule kêm ɓee ke Joppé, i ɓar Simon karé ke ri tɔyi’n nè Pierre ade ree. E tò kei le Simon ke njèkɔr gide ndar. Simon ke njèkɔr gide ndar nga, kei le’n tò tà ba-bò kate’t ngɔr.» 
ACT.10.33	Ke loon’t nè kuwe, m’ule m’ɓari ɓaa, i ra maje in i ree tɔ. Ɗarinè jè malang jè ndi non Nube’t le koo tàge malang ke Kuwe-ɓee ule tài’t le kade ede jè nga ta.
ACT.10.34	Pierre tel unn tà tam ede nè:
ACT.10.34	– Kerɔte kuwe, ɗarinè m’ger titeke Nube è njè ndête kum doo karé lé. 
ACT.10.35	Nè se kêm ɓeekonge karé-karé malang nga, nanan ke ɓel’n Ndil Nube, ra nyan se dè naje’n ɓaa, doo nè taa kum’n kuwe. 
ACT.10.36	Jésu-Krist nga, è Kuwe-ɓee le Juipge se dooge ke rang malang. E è kuwe á ndɔ ke Nube ule’n ra kosdooge ke Israel ade ile mber Tà ke Maje le kêmlom ade de. 
ACT.10.37	Nyan ke Nube ra kêm ɓeekon ke Judée bere mbak nga, sei geri ɓá. Jésu-Krist unn gir kile mber tà le’n kêm ɓeekon ke Galilée utu’n go mber kule dooge manné njonm ke ndɔ ke Jean ile. 
ACT.10.38	Jésu ke Nazareth ke Nube ule’n nga, Nube ade’n tɔgmong le Ndil-Kêmnda. Jésu aw se loo-loo ra maje se dooge malang a, aje njé ke sú uwe de a tɔ, tede Nube è der gir’n. 
ACT.10.39	Nyan malang ke ndɔ ke Jésu ra kêm ɓeekon le Juipge se kêm ɓee-bò ke Jérusalem nga, jè jè njékɔrgo tànnge. E Juipge ke Jérusalem á ndɔ ke ɓeri nin kade kage-ke-dese’t tɔli nin. 
ACT.10.40	Nè ndɔ ke njèkon’t mute ɓaa, Nube ade unde loo tee dann njé ke koo’t tel ndi kumgajer. Loo ke è unde loo tee dann njé ke koo’t nga, kosdooge malang an-in nin lé. 
ACT.10.41	Nè è jè njékɔrgo tàge le’n ke Nube tɔr jè kuwe se kar jè bere á j’an’n. Loo ke Jésu-Krist unde loo tee dann njé ke koo’t nga, jè njékɔrgo tàge le’n j’use se’n a, j’an-in se’n a tɔ. 
ACT.10.42	E Jésu nè nga kuwe á unn ndu’n ade jè le kade j’ile mber j’ade kosdooge. Taɓai è unn ndu’n le kade j’ede kosdooge ndàt titeke è nè nga kuwe á Nube ɔr’n unde’n ke njègangtà le dooge ke ndii kumgajer se njé ke wei ɓá a tɔ. 
ACT.10.43	E è kuwe á njéribe-dè-tàge ke tà Nube’t malang tami tà ɔji dè’n edi nè: «Nanan ke unde kêm’n dè Jésu’t ɓaa à inge kêm tin mbit dè kaiyage’t le’n takul ri Krist.»
ACT.10.44	Loo ke Pierre ndi tam tà tànn’t bè-bè bai ɓaa, Ndil-Kêmnda ree taa kêm dooge ke ndai à ooi tà nè nga pel-pel. 
ACT.10.45	Juipge ke njétaakêm-Kristge malang ke danni Pierre reei se’n nga, tà ige de sêl. Kerɔte kuwe, Nube ade Ndil-Kêmnda taa kêm dooge ke ei Juipge lé géa pel-pel ɗarinè tɔ ta. 
ACT.10.46	Juipge ke njétaakêm-Kristge ooi tà tam dooge ke rang ɔji nan tà se njétaakêm-Kristge ke Juipge lé nga pɔt-pɔt ilei riɓar dè Nube’t. 
ACT.10.47	Pierre tam tà ede nè:
ACT.10.47	– Dooge ke ingei Ndil-Kêmnda titeke jèi j’ingei bè tɔ nga, ké nan ase kɔge kade d’ule de manné njonm wa?
ACT.10.48	Pierre unn ndu’n ade d’ule de manné njonm se ri Jésu-Krist. Njé ke d’ule de manné njonm nè nga deji Pierre edi nè:
ACT.10.48	– I ndi se jé ndêin ɓita.
ACT.11.1	Njékawkulege se njétaakêm-Kristge ke ndii kêm ɓeekon ke Judée ooi titeke njé ke ei Juipge lé géa taai tà le Nube ke le de tɔ ta. 
ACT.11.2	Loo ke Pierre tel ree kêm ɓee-bò ke Jérusalem ɓaa, Juipge ke njétaakêm-Kristge kɔli se’n edi nè:
ACT.11.3	– Ké bain á i aw kêm kei le dooge ke ei Juipge lé use se de nyan wa?
ACT.11.4	Ke loon’t nè kuwe, Pierre unn gir kɔrgir nyange ke teei nè nga se ngang’n-ngang’n ade d’oo ede nè:
ACT.11.5	– M’ndi kêm ɓee ke Joppé man m’ɔje tà se Nube. Nyan pinde’m ade m’an nyan karé ke tò tite tà kubu ke bò in danran rise nang. Tà kubu nè nga dé tɔ kule dè kumennge ke sɔ. Nyan nè nga ree jurr rise nang ram’t jip. 
ACT.11.6	Kum’m tò dè kubu’t nè nga kàkàk ade m’ter’n ɓaa, m’an dange ke nja de sɔ-sɔ se dange ke walé se nyange ke agi nang se tà kêm de a, se helge a tɔ tooi kêm tà kubu’t nè nga. 
ACT.11.7	M’oo ndu doo karé ede’m ede nè: «Pierre, in dɔ i tɔl de use de.» 
ACT.11.8	Nè m’ede’n m’ede nè: «Ḿ-m̀ Kuwe-ɓee, nyan ke pás-pàs éké nyan ke mine ke titeke bè nga ɔde tà’m nja karé lé ɓai.» 
ACT.11.9	Ndu doo in danrán ke njèkon’t joo ede nè: «Nyan ke Nube tel’n ke nyan ke unju nyang-nyang nga, maje kade i ɓar’n nyan ke mine lé.» 
ACT.11.10	Nyan nè nga ree titeke bè nja mute ɓita tel keng aw danrán gugu ɓai. 
ACT.11.11	An-in! ke loon’t nè kuwe, dingemge mute reei ndai tà kei mba’t le’m. Dingemge nè nga in-in kêm ɓee-bò ke Césarée á d’ule de ram’t. 
ACT.11.12	Ndil-Kêmnda ede’m le kade m’aw se de anje tile mbɔr. Njétaakêm-Kristge mute-mute ke ndai nè nga ndɔ ke danni man awi se’m Césarée kei le Corneille. 
ACT.11.13	E ɔrgir nyan ke tee dènn’t ede jè ede nè: «M’an doo ke danrán ree goom’t kei ede’m ede nè: Ule Joppé i ɓar Simon ke d’ile ri tɔyi’n nè Pierre ade ree. 
ACT.11.14	Simon à ede sei tàge kade aje’n, i se njékêmkeige lei malang.» 
ACT.11.15	Loo ke m’unn gir tam tà ɓaa, ke loon’t nè kuwe, Ndil-Kêmnda ree taa kêm dooge pel-pel titeke ndɔ ke kété ree taa’n kêm jéi pel-pel nga tɔ. 
ACT.11.16	E á kêm olé’n dè tà ke ndɔ ke Kuwe-ɓee tam ede nè: « Ndɔ ke Jean ule dooge manné njonm, nè sei ɓaa d’a d’ɔr sei kunde sei se ninn si se Ndil-Kêmnda.» 
ACT.11.17	Dooge nè nga, Nube uwe se de noje titeke ndɔ ke uwe’n se jéi noje, jèi ke j’undei kêm jéi dè Kuwe-ɓee Jésu-Krist’t nga tɔ. A ɓaa, ké man m’ee nan á m’ase kɔge Nube dè kuwe se de noje’t wa?
ACT.11.18	Loo ke Juipge ke njétaakêm-Kristge ooi tàge nè nga bè ɓaa, ebi’t kɔl se Pierre ta. Nè ei ulei ndubra dè Nube’t edi nè:
ACT.11.18	– Nube ade dooge ke ei Juipge lé géa turi hal de le ndii kumgajer tɔ ta.
ACT.11.19	Njétaakêm-Kristge ke yali nan karé-karé tede nyantosowur ke unn gir dè Etienne nga aw sár tee dè nang ke Phénicie se Chypre a, se Antioche a tɔ. Kêm ndɔnge’t nè, njétaakêm-Kristge ilei mber tà le Nube adi Juipge kuwe se kar de bere luk-luk, m ilei mber adi girkoje dooge ke rang lé. 
ACT.11.20	Nè né è bè géa, njétaakêm-Kristge ke nange dann de’t ke in-in Chypre a, se Cyrène a, awi kêm ɓee-bò ke Antioche ilei mber Tà ke Maje le Kuwe-ɓee Jésu adi dooge ke ei Grecge tɔ. 
ACT.11.21	Nube è der-gir njétaakêm-Kristge ade dooge bule ɔsi wan teli undei kêm de dè Kuwe-ɓee Jésu’t. 
ACT.11.22	Loo ke tà nè oso mbi njékebe nange le Nube ke Jérusalem ɓaa, ei ɔri Barnabas ulei nin adi aw sár tee kêm ɓee-bò ke Antioche. 
ACT.11.23	Loo ke è aw inge de Antioche ɓaa, è an noje ke Nube uwe se dooge. E ra ranel a, ndeje de malang le kade dé labe ra de parr ra Kuwe-ɓee Jésu’t se kêmnda káng. 
ACT.11.24	Barnabas è doo ke maje. Ndil-Kêmnda se kundekêm taai kêm’n pel-pel. Gir’n ke nè á, kosdooge ngain teli nanmi kade Kuwe-ɓee’t.
ACT.11.25	Go’t gugu, Barnabas in aw kêm ɓee-bò ke Tarse le sang Saul. 
ACT.11.26	Loo ke Barnabas inge’n ɓá ɓaa, è ree se’n Antioche. Ase ɓal karé deri, Barnabas se Saul rai kule nan’t se njékebe nange le Nube ke Antioche ɓeekon ke Syrie. Ei ndói doobulege nyan ase tà’t. Antioche nga è loo ke kété desêin dooge ɓari njékuwe-gir Kristge «njétaakêm-Kristge» tutu. 
ACT.11.27	Kêm ndɔge ke Barnabas se Saul ndii kêm ɓee-bò ke Antioche ɓai nga, njéribe-dè-tàge ke tà Nube’t in-in Jérusalem reei Antioche. 
ACT.11.28	E ke karé dann de’t ri’n nè Agabus. Ndil-Kêmnda ɔse’n ade in dɔ tam tà ndàt titeke ɓo-bò ayé koso se loo bere mbak dè nang ndi dooge’t. Ɓo-bò nè nga, ndɔ ke oso kuwe tɔ kêm lo ke Claude on’n ɓee. 
ACT.11.29	Njékuwegir-Kristge ɔji njáng le kulei se nyan, ra’n se njétaakêm-Kristge ke ndii kêm ɓeekon ke Judée. Nanan géa unn nyan ade se go nyankinge’n-kinge’n. 
ACT.11.30	Loo ke ei rai nyange nè titeke ɔji nga ɓá ɓaa, ei teli umi ji Barnabas se Saul ade awi adi ke ngatɔgege ke kêm ɓeekon ke Judée.
ACT.12.1	Kêm ɓaln’t nè nga, ngar Hérode unn gir ra balkum njékebe nange le Nube ke nange ke Jérusalem majelé. 
ACT.12.2	E ade d’uwe Jacques ngokon Jean dé tɔl’n se kuye kaskar. 
ACT.12.3	Loo ke è an titeke nyan nè nel Juipge ngain ɓaa, è ade d’uwe Pierre taɓai. E kêm ndɔge ke d’ade ra’n nan ke ɔje dè mapa ke pululu goto tutu. 
ACT.12.4	Loo ke Hérode ade d’uwe Pierre d’ile’n dangai’t ɓaa, è ade njérɔge dɔg-gidé-mute-mute taai gute nan sɔ-sɔ nja sɔ ngonmi nin tchên. E ndige le tee se’n nata kum kosdooge’t loo ke gir ndɔ ra nan nyan Paque à gang. 
ACT.12.5	Njérɔge ngonmi Pierre dangai’t tchên. Nè né è bè géa, njékebe nange ɔji tà se Nube adi nunge tcham tede le Pierre.
ACT.12.6	Barè lookar’n Hérode ayé tee se’n nata le gangtà dènn’t tàkum kosdooge’t malang. Kêm ndɔ’n nè nga, dé tɔ ji Pierre se sul ɓita too’n ɓi dann njérɔge joo. Tabai d’ade njérɔge ke rang ndai à ngonmi tà kei dangai.
ACT.12.7	An! doo ke danrán le Kuwe-ɓee unde loo tee pan ade loo ke kêm kei dangai’t ndogó kotong. Doo ke danrán nè nga unde kàde Pierre ɗe^-ɗe^ ndel’n ede nè:
ACT.12.7	– In dɔ kalang.
ACT.12.7	Ke loon’t nè kuwe, sulge ke dé tɔɔ’n ji’n jɔré nang yɔgrɔm. 
ACT.12.8	Doo ke danran ede Pierre ede nè:
ACT.12.8	– I tɔ ɓedi se ndar mong a, i tule gabang’t njai’t a tɔ.
ACT.12.8	E ra tite doo ke danrán ede’n nga tɔ. Doo ke danrán nga tel ede’n ede nè:
ACT.12.8	– Ule kubu lei ke bòi yul rai’t ɓaa ɔte goom’t laa.
ACT.12.9	Pierre unde loo tee, unn rebe go doo ke danrán’t nga. Nè Pierre ger gir nyan ke doo ke danrán ra nè nga njai lé ɓai. E gir titeke nyan pinde’n karè. 
ACT.12.10	Loo ke doo ke danrán ei se Pierre deri ra njéngonm tà keige ke desêin se njé ke njèkon’t joo ɓá ɓaa, ei awi teei tu tà kei ke bòi ke ra se nar. Tà kei nè nga aw ke ɓee-bò’t. Tà kei nè nga, è kuwe teen ra’n se dè’n non de’t kété. Taɓai doo ke danrán se Pierre awi teei nata tà rebe karé’t bè. Ke loon’t nè kuwe, doo ke danrán ke Kuwe-ɓee ule’n nga inye Pierre, goto njêl. 
ACT.12.11	Loo ke kum Pierre gang dè rann’t ɓaa è tam ede:
ACT.12.11	– Kerɔte kuwe, ɗarinè m’ger titeke Kuwe-ɓee kuwe ule doo le’n ke danrán ade ree ɔr’m wont ji Hérode’t. E ree ɔr’m dann nyan ke kos Juipge malang ndii nginei tchên nga a tɔ.
ACT.12.12	Pierre ger nyan ke tee dènn’t nga njai. E ɔte aw kêm kei le Marie kon Jean d’ile ri tɔyi’n nè Marc. Njétaakêm-Kristge bule kebi nan kêm kei le Marie ndii à ɔji tà se Nube. 
ACT.12.13	Pierre geke tàbit kei. Ngonn njèndi ke dinye karé ri’n nè Rhodée ree le kur mbi’n koo. 
ACT.12.14	E ger njai titeke è ndu Pierre ɓaa, ra’n nel’n ngain ade inye kɔr tà kei ade tò ɓanm. E ɔse wan tel se ngɔde aw ede de ede nè:
ACT.12.14	–Pierre nda tà kei’t nata non.
ACT.12.15	Dé tam se Rhodée d’ede nè:
ACT.12.15	– Ké bile rai wa?
ACT.12.15	Nè è tel tam ede nè:
ACT.12.15	– E danra Pierre kuwe.
ACT.12.15	Njétaakêm-Kristge malang tami edi nè:
ACT.12.15	– Bè ɓaa è doo ke danrán ke njèngonm’n.
ACT.12.16	Nè Pierre geke tà kei ke kété-kété. Loo ke dé teen tà kei ɓaa, d’an’n. Tà ige de sêl. 
ACT.12.17	Pierre yei de ji’n le kade d’ebe’t tam tà. E ɔr ser kɔr ke Kuwe-ɓee ɔr’n dangai’t ade d’oo. Pierre tel ede de ede nè:
ACT.12.17	– Ɔri ser nyan nè nga adi Jacques se njétaakêm-Kristge ke rang ooi.
ACT.12.17	Go’t gugu, è unde loo tee aw loo ke rang’t. 
ACT.12.18	Loo ke loo ar yerer ɓaa, njérɔge awi dè nan’t ngater-ngater edi nè:
ACT.12.18	– Ké Pierre tel ri wa?
ACT.12.19	Ngar Hérode Agrippa ade dé sang Pierre patkann nè d’inge’n lé. E ɓar njérɔge ke ngonmi Pierre dangai’t deje de tà’n. Go’t gugu, è ade d’aw se de dé tɔl de ɓita in kêm ɓeekon ke Judée aw kêm ɓee-bò ke Césarée le ndi tutu mbɔr ɓai.
ACT.12.20	Wong ra ngar Hérode ngain dè dooge ke ndii kêm ɓee-bò ke Tyr se Sidon. Dooge nè umi tà le de nan’t bɔk le ree kingei nin. Nè d’aw d’inge Blastus, paja le ngar Hérode d’ile’n go de’t pa ɓita d’aw ra Hérode’t dé deje’n kêmlom ɓai. Dé deje’n kêmlom titeke bè tede è se tà rebe ɓeekon le’n nè á nyankinge se nyankusege in-in tutu reei kêm ɓee-bòge ke Tyr se Sidon. 
ACT.12.21	Ndɔ ke d’ɔje le kinge’n nan nga ase deĵ. Ngar Hérode tule kubu ngar rann’t aw ndii’n dè kutu-ngar gangtà’t. E ede dooge tà se ndu’n ke bòi beng-beng. 
ACT.12.22	Doobulege umi nin tɔy edi nè:
ACT.12.22	– E Nube á tam tà m è ndu doo ndul karè lé.
ACT.12.23	Ke loon’t nè kuwe, doo ke danrán ke Kuwe-ɓee ule’n dar ngar Hérode dikew tede è unn tà ra’n è kuwe nal kule ndubra dè Nube’t. Kêm’n oso kurge ɗɔk-ɗɔk ade oso’n sɔrɔk wei’n.
ACT.12.24	Loo ke ngar Hérode wei ɓá ɓaa, tà le Nube ra tɔge ke kété-kété a, taa loo pel-pel a tɔ. 
ACT.12.25	Loo ke Barnabas se Saul ɔri son kule le de kêm ɓee-bò ke Jérusalem ɓá ɓaa, ei teli reei kêm ɓee ke Antioche, ɓeekon ke Syrie gugu. Jean ke ri tɔyi’n nè Marc nga, Barnabas se Saul reei se’n ji de’t.
ACT.13.1	Njékebe nange le Nube ke ndii kêm ɓee-bò ke Antioche, ɓeekon ke Syrie nga, njéribe-dè-tàge ke tà Nube’t se njéndó dooge nyan ndii tutu. Dooge nè nga, ri de a tò nè: Barnabas a, Siméon ke dé ɓar’n «Niger» a, Lucius doo ke Cyrène a, Manaen ke ndɔ ke d’oto de nan’t se Hérode Antipas a, se Saul a tɔ. Ɓeekon ke Galilée nga, dé gaje danné loo sɔ. Hérode Antipas on ɓee dè gaje’n karé. 
ACT.13.2	Ndɔ karé bè, d’ɔge kêm de ɓo a, d’an-in mann lé a tɔ. Loo ke dé ndi d’a d’ɔje tà se Nube ɓaa, Ndil-Kêmnda ede de ede nè:
ACT.13.2	– Ɔri Barnabas se Saul undei de se ninn de adi man ɔje dè kule ke m’ɓar de tede nga.
ACT.13.3	D’ɔge kêm de ɓo a, d’an-in mann lé a tɔ d’ɔje’n tà se Nube kuwe ɓai. Go’t gugu, d’unde ji de dè’t ɓita d’inye de d’ade ɔti awi ɓai.
ACT.13.4	Ndil-Kêmnda ule Barnabas se Saul ade awi kêm ɓee-bò ke Séleucie. Taɓai ei ndai ke loon’t nè ali kêm bato’t awi kum de ke Chypre. 
ACT.13.5	Loo ke awi teei kêm ɓee ke Salamine ɓaa, ei ilei mber tà le Nube kêm kei kebe nange’t le Juipge kuwe kété. Jean-Marc aw se de le ra se de dè kule ke nange. 
ACT.13.6	Loo ke dé d’unde dè goré loo bere mbak dé gang d’aw sár dé tee kêm ɓee ke Paphos. Loo ɓee’t nè, d’inge dingem karé bè ke njè mbeli. Dingem nè nga ri’n nè Bar-Jésu. Doo nè girkoje’n è Juip nè è ra ra’n ke njèribe-dè-tà ke tà Nube’t. 
ACT.13.7	E ndi gir Sergius Paulus njèkonɓee dè goré loo’t nè nga. Njèkonɓee nè nga è doo ke njèkumkunju. Ngur koo tà le Nube ra’n ngain. Gir’n ke nè á ule’n kule ɓar’n Barnabas se Saul. 
ACT.13.8	Bar-Jésu ke njè mbeli nga ri’n karé ke rang ke se tà Grec è Elimas. E ute Barnabas se Saul mbeng tede è sang rebe le kɔge njèkonɓee kunde kêm’n dè Jésu’t. 
ACT.13.9	Ndil-Kêmnda taa kêm Saul ke dé ɓar’n Paul pel-pel. E an njè mbeli nè nga kàkàk, taɓai è tam se’n ede nè:
ACT.13.10	– An! i ke tà sú se nyanra ke majelé taa rai pel-pel. I ngonn le sú, i njèban le nyanra ke se dè naje’n malang. Rebege le Kuwe-ɓee ke ndai jap nga ke i uwe de i ɗuge de ngong-ngong, ké ndɔ ke ra á i a ebe rai dè’t wa? 
ACT.13.11	An! ɗarinè tɔgmong le Kuwe-ɓee dari, i a tel k’ee njèkum libe. A an kade lé sár kooi à tò mbɔr ɓita.
ACT.13.11	Ke loon’t nè kuwe, loondul se tilkus sebi dè Elimas’t bigm ade manm loo yo ke nè, è sang doo kade uwe ji’n ndɔr’n. 
ACT.13.12	Loo ke Sergius njèkonɓee an nyan ke tee dè Elimas’t nè nga bè ɓaa, è unde kêm’n dè Jésu’t tede ɓel ra’n ngain dè tɔgmong’t le nyan-ndó ke ɔje dè Kuwe-ɓee.
ACT.13.13	Paul se njémade-loo-kawge le’n in-in kêm ɓee ke Paphos ali kêm bato’t awi kêm ɓee ke Perge ɓeekon ke Pamphylie. Nè Jean-Marc inye de ɔse wan tel ree kêm ɓee-bò ke Jérusalem. 
ACT.13.14	Paul se Barnabas in-in Perge awi teei kêm ɓee-bò ke Antioche, ɓeekon ke Pisidie. Ndɔ taa kebe ɓaa, ei awi kêm kei kebe nan’t ndii nang le koo tà. 
ACT.13.15	Dooge tutei magtub gute-ndu Nube ke ndɔ ke Moise ndang a, tutei magtubge le njéribe-dè-tàge ke tà Nube’t a tɔ. Go’t ɓaa, njékan dè kei kebe nan ulei kule ra de’t edi de edi nè:
ACT.13.15	– Ngakon jége, ke nè á awi se tà ndeje ke nange tede le kosdooge nè nga ɓaa, i tami edi de ɗarinè ta.
ACT.13.16	Paul ɔse nang in dɔ, yei de ji’n le kade dé ndi jêke^. E ede de ede nè:
ACT.13.16	– Sei dooge ke Israel, sei malang ke i ɓeli Nube, i neli mbi si maje ooi tà le’m. 
ACT.13.17	Nube le kosdooge ke Israel nga, kété ɔr kà jéige. E ade kà jéige oji nan nyanmi-nyanmi loo ke ndɔ ke nain-in ɓee mba’t Egypte. Go’t gugu, è ade undei loo teei kêm ɓeekon ke Egypte se go tɔgmong le’n è kuwe. 
ACT.13.18	Nube ile kêm’n dè nyanra de’t ase lo kɔr-sɔ kêm dile’t. 
ACT.13.19	E tuju gir koje dooge ke è Juipge lé ji sejimute kêm ɓeekon ke Canaan. E ade ɓeekon le girkoje dooge nè nga kà jéige ke nyan-ndube le de. Ndi kà jéige kêm ɓeekon ke Egypte unn gir’n dè’t sár tee’n loo ndi de’t kêm ɓeekon ke Canaan nga, unde nan’t malang ɓaa ase loo aru sɔ se kɔr-mi bè. 
ACT.13.20	Go’t gugu, è ade de njégangtàge sár tee’n dè Samuel njèribe-dè-tàge ke tà Nube’t. 
ACT.13.21	Tabai, go’t gugu dé deje ngar. Nube ɔr Saul ngonn le Kis ade on de ase ɓal kɔr-sɔ. Saul nga, è girkà le Benjamin. 
ACT.13.22	Loo ke Nube sure Saul inye’n ɓaa, è ɔr ngar dènn’t ade David. Ngar David nga, Nube ɔrgo tà le’n ede nè: «Man m’inge David ngonn le Jessé. E doo ke m’tár’n dè ɓengrem’t. A ra nyan malang se go kêm ndige le’m.» 
ACT.13.23	Ndɔ ke Nube unn ndu’n le kade Israelge njèkaje de. E ɔr Jésu njèkaje de nga girkà’t le ngar David. 
ACT.13.24	Kété ɓita kade Jésu ree unn gir kule le’n nga, Jean-Baptiste ile mber kule dooge manné njonm le kade turi hal de. E ile mber nè nga ade kos Israelge malang 
ACT.13.25	Loo ke nain ngɔr kade Jean ɔr son ngɔde kan-in’n ɓaa, è deje de ede nè: «Ké sei i giri kété edi nè man nga m’ee nan wa? Man m’ee njèkaje dooge ke sei ngineii nga lé ɓai. Nè an-in! doo karé à ree goom’t non. Doo nè nga, gabang’t ke njann’t géa, m’ase tute lé.»
ACT.13.25	Paul tel tam ede nè:
ACT.13.26	– Ngakonmge ke girkà’t le Abraham, sei ke sei Juipge lé ke i ɓeli Nube, ooi maje: Tà kaje nè nga Nube ule’n ade jèi malang. 
ACT.13.27	Tede dooge ke ndii kêm ɓee-bò ke Jérusalem se njékɔr non dege giri titeke Jésu è njèkaje dooge lé. Magtubge le njéribe-dè-tàge ke tà Nube’t ke dé tute se ndɔ taa kebege karé-karé malang nga géa, dé ger gir lé a tɔ. Dé gangtà dè Jésu’t d’ade tàge ke tooi kêm magtubge’t le njéribe-dè-tàge ke tà Nube’t aw loon’t deĵ. 
ACT.13.28	D’inge tà karé bè le gang’n tà yo dè Jésu’t lé. Nè né è bè géa, dé deje Pilate le kade ade dé tɔl’n. 
ACT.13.29	Loo ke dé ra se Jésu nyange malang ke dé ndang kêm Magtubge’t d’ɔje’n dè’n ɓá ɓaa, d’ɔr ninn’n kade kage-ke-dese’t d’aw’n dé dubu be-ɓade’t. 
ACT.13.30	Nè Nube ade unde loo tee dann njé ke koo’t. 
ACT.13.31	Go’t gugu ɓaa, Jésu unde’n loo tee pan ade njé ke ndɔ ke danni nin ɓeekon ke Galilée awi se’n kêm ɓee-bò ke Jérusalem an-in nin ndɔ bule. Dé nè nga kuwe á ɗarinè dé tel dé njékɔrgo tàge le’n kade kosdooge. 
ACT.13.32	Jè géa, j’ile mber Tà ke Maje nè nga j’ade sei: Ndukunn ke ndɔ ke Nube unn ade kà jéige nga, 
ACT.13.33	è ra nyan’n ade jèi ngannkà dege ɗarinè. E ade Jésu unde loo tee loo yo se go tà ke dé ndang kêm magtub Pa ke njèkon’t joo ede nè:
ACT.13.33	«I i Ngonn’m,
ACT.13.33	ɓila man m’oji.»
ACT.13.34	Nube ade Jésu unde loo tee dann njé ke koo’t. Danra’n à tel jɔri pɔtɔk be-ɓade’t ndan lé. Ndɔ ke Nube tam kété ede nè:
ACT.13.34	«Nyan ke ndɔ ke m’unn’n ndu’m le kade David nga, m’a made sei.
ACT.13.34	E ngarankum nyan ke tò se ninn’n.»
ACT.13.35	Gir’n ke nè á Nube tam’n tà loo ke rang’t ɓai ede nè:
ACT.13.35	«Doo lei ke tò se ninn’n nga, i a kinye’n kade jɔri pɔtɔk
ACT.13.35	kêm be-ɓade’t ndan lé.»
ACT.13.36	Loo ke ndɔ ke David ndi se dè’n dɔ ɓai nga, è ngonn njèndi le Nube. E ra nyan se go kêmndige le Nube. Nè è wei ade dé dubu’n dè ɓade kànnge’t d’ade danra’n jɔri pɔtɔk. 
ACT.13.37	Nè è Jésu ke Nube ade unde loo tee loo yo nga danra’n jɔri pɔtɔk lé. 
ACT.13.38	Ngakonmge, maje kade i geri tà ke j’ede sei nè nga maje: gute-ndu le Moise asekum kɔr tà dè si’t ndan lé. Nè ɓila j’ile mber kêm tin mbit dè kaiya’t j’ade sei takul Jésu nga. 
ACT.13.39	Doo ke rara ke unde kêm’n dènn’t ɓaa, Nube à ɔr tà dènn’t kɔke. 
ACT.13.40	Bè ɓaa, undei kumkunju dè ra si’t! Njéribe-dè-tàge ke tà Nube’t tami kété edi nè:
ACT.13.41	«An-in! sei njé nede Nubege!
ACT.13.41	Adi ndil si tee an-in soin soin ɓita weii ɓai.
ACT.13.41	Loo ke i ndii se dè si dɔ ɓai nè kuwe, m’a m’ra nyan karé ke dum kum.
ACT.13.41	Ke nè á doo ɔr ser’n ade sei géa, sei a umi kêm si dè’t lé.»
ACT.13.41	Adi nyan nè tee dè si’t lé gar-gar.
ACT.13.42	Paul se Barnabas undei loo kêm kei kebe nan’t teei nata. Dé deje de le kade teli edi de tàge nè nga se ndɔ taa kebe ke à ree gugu. 
ACT.13.43	Loo ke gir kebe nan gang ɓá ɓaa, Juipge ngain se njé ke ei Juipge lé ke ɗɔyi Nube ndoléi go Paul se Barnabas. Paul se Barnabas oji se de tà a, ndeji de le kade dé liger dè noje’t ke Nube uwe se de ke kété.
ACT.13.44	Ndɔ taa kebe ke njè kutu go made nè ɓaa, dooge malang ke kêm ɓee-bò ke Antioche, ɓeekon ke Pisidie, ɔsi nja nan reei le kooi tà le Kuwe-ɓee. 
ACT.13.45	Njé ke reei le kooi tà bulei ngain. Loo ke Juipge an-in kosdoo-bulege nè nga bè ɓaa, jang unn gir ra de. Gir’n ke nè á, d’ute’n tàge le Paul mbeng-mbeng a, dé taje’n a tɔ. 
ACT.13.46	Paul se Barnabas ndai kêm de káng edi de ndàt edi nè:
ACT.13.46	– E sei Juipge á né j’ayé kede sei tà le Nube nga desêin. Nè sei utei tà nè nga mbeng a, an-in ra si ke dooge ke asi ndii kumgajer se non lé. Gir’n ke nè á, ɗarinè j’a tel tur kum jé ke ra njé ke ei Juipge lé tá ta. 
ACT.13.47	Tede Kuwe-ɓee unn ndu’n ade jè titeke bè ede nè:
ACT.13.47	«M’undei m’ade i lookar le dooge ke ei Juipge lé,
ACT.13.47	le kade i unn tà kaje nè aw’n
ACT.13.47	se loo-loo sár ɔse’n ngei nang bere mbak.»
ACT.13.48	Loo ke njé ke ei Juipge lé ooi tà le Paul bè ɓaa, ei rai ranel. Ei rai Kuwe-ɓee Nube oiyo tede tà le’n ke ooi. Dooge malang ke Nube uwe dè nja ndikumgajer se non ɔje’n dè de nga, teli ei njétaakêm-Kristge. 
ACT.13.49	Tà le Kuwe-ɓee oso se loo mbit-mbit kêm ɓee-bò ke Antioche, ɓeekon ke Pisidie nga. 
ACT.13.50	Dinyege ke njé ɗɔi Nubege ke ei njényan-kingege ndii kêm ɓee-bò’t nè tɔ. Juipge sulei de se dooge ke kum de unju ke kêm ɓee-bò’t nè nga adi unni gir rai kum Paul se Barnabas ndoo. Dé rɔ Paul se Barnabas kêm ɓeekon’t le de kɔke. 
ACT.13.51	Nè Paul se Barnabas gegi bubur ke nja de’t gág-gág umi dè’t ɓita ɔti awi kêm ɓee ke Icone ɓai. 
ACT.13.52	Nè né è bè géa, njékuwe-gir-Kristge ndii se ranel a, Ndil-Kêmnda taa kêm de pel-pel a tɔ.
ACT.14.1	Paul se Barnabas awi kêm kei kebe nan’t le Juipge titeke kété rai kêm ɓee-bò ke Antioche, ɓeekon ke Pisidie. Ei tami tà adi nunge tchanm adi dooge. Dooge ngain dann Juipge se njé ke ei Juipge lé teli njétaakêm-Kristge. 
ACT.14.2	Nè Juipge ke nange ke njé kunn mbi de dè tà’t le Jésu sulei njé ke ei Juipge lé dè Paul se Barnabas. 
ACT.14.3	Nè né è bè géa, Paul se Barnabas ndii kêm ɓee ke Icone ase tà’t. Ei geri tite Kuwe-ɓee è der-gir de. Gir’n ke nè á, ei tami tà se kêmnda káng adi dooge a, dè noje ke Kuwe-ɓee uwe se de a tɔ. Nube ade Paul se Barnabas rai nyankɔbege se nyange ke dum kum geti ngarankumtàge ke ei tami. 
ACT.14.4	Dooge ke kêm ɓee-bò’t nè nga kayai nan danné joo: njé ke nange umi gir Juipge’t a, njé ke nange osoi gir njékawkulege’t a tɔ. 
ACT.14.5	Njékɔr non Juipge se Juipge a, se njé ke ei Juipge lé a tɔ, ɔji le rai Paul se Barnabas majelé a, le tilei de se kuberi herge tɔl de a tɔ. 
ACT.14.6	Paul se Barnabas ooi kɔbe nyan ke d’ɔje le ra se de nga kété ɓaa, in-in an-in nan awi Lystre se Derbe, ɓee-bòge ke kêm ɓeekon ke Lycaonie se ɓeege ke an-in dè de. 
ACT.14.7	Paul se Barnabas ilei mber kêm ɓeege’t nè malang.
ACT.14.8	Dingem karé bè ndi kêm ɓee ke Lystre. Doo nè nga nja’n wei tonri ade ndi nang bɔp, m in dɔ njiye ndɔ karé bè lé. E mete ke in-in’n kêm konn’t. 
ACT.14.9	Doo nè nga ndi ur mbi’n oo’n tàge ke Paul ndi à tam. Paul an dingem nè nga kàkàk. E ger titeke doo nè nga aw se kundekêm ke asekum kaje’n. 
ACT.14.10	E ede dingem nè nga se ndu’n ke bòi beng ede nè:
ACT.14.10	– Ɔse nang in dɔ, i nda se njai’t dɔ jap.
ACT.14.10	Njèdɔgemete nè nga in bal mbiring ɔte masas njiye. 
ACT.14.11	Loo ke kosdooge an-in nyan ke Paul ra nè nga bè ɓaa, ei tami tà se ndu de ke bòi se tà ɓee le de ke Lycaonie edi nè:
ACT.14.11	– An-in! magege ke teli dooge reei ra jéi’t.
ACT.14.12	Dé nda ke loon’t nè kuwe dé ɓar Barnabas «Zeus», nè Paul ɓaa dé ɓar’n «Hermès.» Dé ɓar Paul «Hermès» tede è njèkunn tà tam. 
ACT.14.13	Dé ra kei le mage Zeus nata tà rebe ke aw ke kêm ɓee-bò’t. Njèkuje nyan-mese le mage Zeus ree se bɔ mangege ke dé tɔ putu-kagege gai-gai ra de’t nda’n tà kei’t le mage Zeus nga. Njèkuje nyan-mese se doobulege ndigi tɔli mangege le gugi Paul se Barnabas. 
ACT.14.14	Loo ke njékawkulege ke joo ooi tà’n ɓaa, ei ribei kubuge le de ke bòi yul ra de’t, an-in ngɔde uri dann doobulege’t. Taɓai tami tà se ndu de ke bòi edi nè:
ACT.14.15	–Made jége, ké bain á i rai nyange ke titeke bè wa? Jè géa, jè doo ndul made sige tɔ. Tà ke maje á jè ree j’ile mber’n j’ade sei kade inyei go magege ke raikarè, ɔsi wan i teli ke ra Nube ke njèndi kumgajer. Nube ke njèndi kumgajer nga kuwe á unde danran se nang, se ba-bò kate a, se nyange malang ke tooi tutu a tɔ. 
ACT.14.16	Kêm loge ke kété mari Nube inye dooge ke ei Juipge lé adi rai nyange ke kêm de ndige. 
ACT.14.17	Nè né è bè géa, è ra se de maje kum’n ke kété-kété m ebe’t lé. E ra se si maje, ade sei mann-ndi ke in danrán nú ade ingei nyankuse usei, i ndii dann ranel’t bɔndum.
ACT.14.18	Loo ke Paul se Barnabas tami se doobulege titeke bè ɓá ɓaa, doobulege teli wei pum-pum. Nè né è bè géa, loo kɔge de kuje nyan-mese gugu’n njékawkulege nga, è loo tɔl nan yo.
ACT.14.19	Nè mbɔr go’t gugu ɓaa, Juipge in-in kêm ɓee ke Antioche ɓeekon ke Pisidie, se kêm ɓee ke Icone reei umi tà kêm doobulege’t ade in-in tilei Paul se kuberi her mbàs-mbàs. Dé ndɔr’n d’aw se’n d’ile’n gide ɓee-bò’t nata. Dé gir kêm de’t d’ede nè è wei ɓá. 
ACT.14.20	Nè loo ke pajage le’n d’an-in dè’n girm ɓaa, è ɔse nang in tel aw kêm ɓee’t gugu. Barè lookar’n Paul in aw se Barnabas kêm ɓee-bò ke Derbe.
ACT.14.21	Paul se Barnabas ilei mber Tà ke Maje kêm ɓee-bò ke Derbe ade doobulege teli ei njétaakêm-Kristge. Go’t gugu, ei teli dè nja de’t awi kêm ɓee ke Lystre a, Icone a, taɓai Antioche a tɔ, kêm ɓeekon ke Pisidie. 
ACT.14.22	Njétaakêm-Kristge ke ndii kêm ɓee-bòge’t nè nga, Paul se Barnabas ulei dingem kêm de’t a, ndeje de kade awi kum de ke kété dè kundekêm de dè Nube’t le de. Taɓai ei edi de edi nè:
ACT.14.22	– Gar-gar nyantosowurge à ra jèi ngain ɓita j’à j’awi kêm Konɓee’t le Nube ɓai.
ACT.14.23	Paul se Barnabas tɔri ngatɔgege se loo kebe nan le Nube karé-karé malang adi an-in dè njétaakêm-Kristge. Loo ke ei tɔri de ɓá ɓaa, ei ɔgi kêm de ɓo a, an-in mann lé a tɔ, ɔji tà se Nube, ɓita umi ngatɔgege nè ji Kuwe-ɓee ke ei undei kêm de dènn’t. 
ACT.14.24	Go’t gugu Paul se Barnabas undei kêm ɓeekon ke Pisidie gangi awi kêm ɓeekon ke Pamphilie. 
ACT.14.25	Loo ke ei ilei mber kêm ɓee-bò ke Perge ɓá ɓaa, ɔti awi kêm ɓee-bò ke Attalie. 
ACT.14.26	Paul se Barnabas ndai loon’t nè ali kêm bato’t teli wan reei kêm ɓee-bò ke Antioche, ɓeekon ke Syrie gugu. Antioche nè nga, è loo ke ndɔ ke kété d’um’n de ji Nube’t kade an dè de ɔje’n dè kule ke d’ɔr son’n ɗarinè nga. 
ACT.14.27	Loo ke njékawkulege ke joo nè teli reei Antioche, ɓeekon ke Syrie ɓá ɓaa, ɔsi nja njékebe nange le Nube ɔri ser nyange malang ke Nube ra se de a, se tà rebe ke è ɔr inye wei ade dooge ke ei Juipge lé undei kêm de dènn’t a tɔ adi d’oo. 
ACT.14.28	Paul se Barnabas ndii se njékuwegir-Jésuge kêm ɓee-bò ke Antioche ase tà’t.
ACT.15.1	Dooge ke nange in-in kêm ɓeekon ke Judée reei kêm ɓee-bò ke Antioche, ɓeekon ke Syrie. Ei ndói nyan njétaakêm-Kristge edi nè:
ACT.15.1	– Ke nè á adi d’uje tà mɔte si se go gute-ndu le Moise lé ɓaa, Nube à aje sei ndan lé.
ACT.15.2	Paul se Barnabas ndigi se de dè tà’t nè nga lé a, naje se de tà ngain a tɔ. Gir’n ke nè á, d’ɔr’n Paul se Barnabas a, se njétaakêm-Kristge ke nange ke rang kade awi kêm ɓee-bò ke Jérusalem ingei njékawkulege se ngatɔgege ɔji se de tà dè tà’t nè nga. 
ACT.15.3	Njékebe nange le Nube adi de nyan ke ɔje de kaw mba nè nga ji de’t. Paul se Barnabas se njé ke ei se de undei kêm ɓeekonge ke Phénicie se Samarie gangi. Ei ɔri ser tur ke dooge ke ei Juipge lé teli turi hal de undei kêm de dè Kuwe-ɓee’t adi dooge se loo malang. Ser nyan malang ke ei ɔri go nga ade njétaakêm-Kristge ranel ke bò. 
ACT.15.4	Loo ke Paul se Barnabas se dooge ei se de teei kêm ɓee-bò ke Jérusalem ɓá ɓaa, njékebe nange le Nube a, njékawkulege a, se ngatɔgege a tɔ uwei de mba se maje’n. Paul se Barnabas ɔri ser nyange malang ke Nube ra se adi d’oo. 
ACT.15.5	Nè Pharisienge ke nange ke teli njétaakêm-Kristge in-in tami edi nè:
ACT.15.5	– Gar-gar è ta le kade j’adi njétaakêm-Kristge ke ei Juipge lé ujei tà mɔte de a, j’unni ndu jéi j’adi an-in dè gute-ndu le Moise nga sêw-sêw a tɔ.
ACT.15.6	Njékawkulege se ngatɔgege ɔsi nja nan le teri gir tà nè nga kan-in. 
ACT.15.7	Loo ke ei naji nan tà kò de heb ɗàk ɓá ɓaa, Pierre in dɔ ede de ede nè:
ACT.15.7	– Ngakonmge, sei geri mbak titeke Nube ɔr’m dann si’t mari bere tede kade m’ile mber Tà ke Maje m’ade dooge ke ei Juipge lé ooi. Titeke bè á à undei kêm de dè Kuwe-ɓee Jésu’t. 
ACT.15.8	Nube ke njè ger ngarankêm dooge tɔje titeke uwe njé ke ei Juipge lé ke rann’t. Gir’n ke nè á è ade’n de Ndil-Kêmnda titeke ndɔ ke kété ade’n jéi nga tɔ. 
ACT.15.9	E ɔr ninn jéi se de gai lé, è ɔr se-nyange ke mine ngarankêm de’t takul kêm de ke d’unde dènn’t. 
ACT.15.10	A ɓaa, ké bain á ilei kate kum Nube’t ɗarinè wa? Nyan ke wɔi ke kà jéige éké jèi j’asi kunni kotoi lé nga, ké bain á unni undei dè njétaakêm-Kristge’t wa? 
ACT.15.11	Jè geri titeke j’ingei kaje takul kêmnoje le Kuwe-ɓee Jésu tite de bè tɔ.
ACT.15.12	Kosdooge malang ke ndii loo kebe nan’t nga teli ndii sibik. Go’t gugu ɓaa, dé bere mbak d’ur mbi de d’oo’n ser nyankɔbege se nyange ke dum kum ke Nube ade Barnabas se Paul ndɔ ke rai dann dooge ke ei Juipge lé. E Barnabas se Paul kuwe á ɔri ser nyange nè adi d’oo. 
ACT.15.13	Loo ke ei ebi’t tam tà ɓá baa, Jacques unn tà ke le’n tam ede nè:
ACT.15.13	– Ngakonmge, uri mbi si ooi tà le’m ɓita. 
ACT.15.14	Kété mari kuwe, Nube ɔje le tɔr dooge dann dooge ke ei Juipge lé le kade ei kosdooge le’n ke kinge’n. E tà nè á Simon ɔrgir ɗarinè ade jèi. 
ACT.15.15	Tàge le njéribe-dè-tàge ke tà Nube’t nga awi nan’t se tà nè tede dé ndang kêm Magtub’t le Nube d’ede nè:
ACT.15.16	«Ndɔn’t go nyange’t nè nga ɓaa, m’a m’tel ree
ACT.15.16	le gɔl kei kubu le David ke oso.
ACT.15.16	M’a m’gɔl kumnge ke mbute a,
ACT.15.16	m’a m’gɔl’n yak-yak kunn’n kunde’n dɔ rang gugu.
ACT.15.17	Unn gir’n kêm ndɔn’t nè ɓaa, kalè dooge à sangi Kuwe-ɓee,
ACT.15.17	oiyo, titeke bè á dooge malang ke ei Juipge lé ke unni ri’m nga à teli kosdooge le’m.
ACT.15.18	Kuwe-ɓee ke njè ra nyange malang nè nga kuwe á tam bè. Nyan ke è ra ɗarinè nga, è nyan ke è ɔji rebe’n kété mari ke desêin.»
ACT.15.19	Gir’n ke nè á man Jacques m’gir kêm’t m’ede nè: Dooge ke ei Juipge lé ke ɔsi wan teli ke ra Nube’t nga, maje tile konn non de’t ndɔje’n de gugu lé ta. 
ACT.15.20	Nè adi jè ndangi magtub j’adi de le kade d’ɔge ra de dè nyange ke mine ke dé gugu’n magege a, se dè tò se nan ke kaiya’t a, se dè dange ke mbir kɔbe de a, éké dè mese dange’t a tɔ. 
ACT.15.21	Unn gir kété mari nga, dooge ilei mber gute-ndu le Moise kêm ɓee-bòge karé-karé malang a, dé tute gute-ndu le Moise kêm kei kebe nange’t se ndɔ taa kebege karé-karé malang a tɔ.
ACT.15.22	Njékawkulege se ngatɔgege a, se njékebe nange le Nube bere mbak ɔji njáng le kɔr dooge joo dann de’t le kule de kade awi se Paul se Barnabas kêm ɓee-bò ke Antioche, ɓeekon ke Syrie. Dooge ke d’ade awi nan’t se Paul se Barnabas nga è Jude ke dé ɓar’n Barsabbas a, Silas a tɔ. Jude se Silas nga ei ngawtà njétaakêm-Kristge ke ndii kêm ɓee-bò ke Jérusalem. 
ACT.15.23	Dé ndang magtub d’ade de ji de’t se tàge ke nè d’ede nè:
ACT.15.23	«Jè njékawkulege se ngatɔgege a, se njétaakêm-Kristge a tɔ, jè ndang magtub nè j’ade sei njétaakêm-Kristge ke sei Juipge lé ke i ndii kêm ɓee-bò ke Antioche, ɓeekon ke Syrie se Cilicie. Jè ner sei. 
ACT.15.24	Jè j’oo titeke njé ke nange in-in dann jé’t awi bunguli sei se tàge ade tàgirge le si aw yo-yo, nè-nè. Dé dooge nè nga, è jè á j’unn ndu jé j’ade de lé. 
ACT.15.25	Gir’n ke nè á j’um tà le jé nan’t bɔk j’ɔr’n dooge j’ule’n de j’ade awi se Barnabas se Paul nan’t ra si’t. Barnabas se Paul nga ei kotárge le jé, 
ACT.15.26	ke inyei ra de adi yo tede ri Kuwe-ɓee le jéi Jésu-Krist. 
ACT.15.27	Jude se Silas ke j’ule de nga ei kuwe à ɔri gir tàge ke jè ndang kêm magtub’t nè kade ooi njai. 
ACT.15.28	Ndil-Kêmnda ɔr non jé ade j’an titeke è soo’t le kunde nyankoto ke wɔi ke rang dè si’t lé ta. Nè nyange ke j’à j’ede sei nè kuwe á i rai ɓaa, ase bè. 
ACT.15.29	Maje kade ɔgi ra si dè dange ke dé tɔl dé gugu’n magege se dè mese dange’t a, se dè nyange ke d’uje de ke mese d’ade magege a, se dè dange ke dé mbir kɔbe de a, se dè tò se nan ke kaiya’t a tɔ. Ke nè á an-in go ra si sêw-sêw dè nyange’t nè ɓaa, sei i rai nyanra ke maje. I ndii lapya ta.»
ACT.15.30	Go’t gugu d’inye njé ke d’ule de d’ade ɔti awi kêm ɓee-bò ke Antioche, ɓeekon ke Syrie. Loo ke ei awi teei Antioche ɓá ɓaa, ei kebi njétaakêm-Kristge adi de magtub ke dé ndang d’ade de nè nga. 
ACT.15.31	Loo ke njétaakêm-Kristge tutei magtub nè an-in ɓaa, ei rai ranel tede magtub nè ule dingem kêm de’t. 
ACT.15.32	Jude se Silas ei njéribe-dè-tàge ke tà Nube’t. Ei géa edi de tàge ngain a, ndeji de a, ulei dingem kêm de’t a tɔ. 
ACT.15.33	Dé ra ndɔ ase tà’t kêm ɓee ke Antioche, ɓeekon ke Syrie. Go’t gugu ɓita njétaakêm-Kristge inyei de se kêmlom adi dé tel d’aw ra njé ke ulei de’t ɓai. [ 
ACT.15.34	Nè Silas ɓaa ɔje njáng le tel ndi Antioche.] 
ACT.15.35	Nè né è bè géa Paul se Barnabas ndii kêm ɓee-bò ke Antioche, ɓeekon ke Syrie. Ei se dooge ke rang bule ndói dooge nyan kum de ke kété-kété a, ilei mber Tà ke Maje le Kuwe-ɓee a tɔ.
ACT.15.36	Mbɔr go’t gugu ɓaa, Paul ede Barnabas ede nè:
ACT.15.36	– Ade jè teli j’awi j’ilei kum jéi dè ngakon jéige’t se kêm ɓee-bòge malang ke ndɔ ke j’ilei mber tà le Kuwe-ɓee tutu nga j’an-in ké ndai dé kundekêm dè Nube’t nga ɓai wa?
ACT.15.37	Barnabas ndige le kade Jean ke dé ɓar’n Marc aw se de nan’t. 
ACT.15.38	Kule ke ndɔ ke Jean-Marc aw le ra se Barnabas se Paul kêm ɓee-bò ke Pamphilie nga, è ra ɔrgir son’n lé ɓai kuwe ɓaa, è inye de tà’t ɔte aw loo le’n. Gir’n ke nè á Paul ndige le kade Jean-Marc tel aw’n se de lé ta. 
ACT.15.39	Wong ra de dè nan’t ade nanan géa unn rebe ke le’n-le’n. Barnabas ɔr Marc ile’n goon’t ali kêm bato’t awi kum de ke ɓee le’n ke Chypre. 
ACT.15.40	Paul ɔr Silas le kade aw se’n. Nè kété ɓita kade Paul aw nga, njétaakêm-Kristge umi nin ji Kuwe-ɓee’t le kade è der-gir de. 
ACT.15.41	E aw se loo-loo kêm ɓeekonge ke Syrie se Cilicie ule dingem kêm njékebe nange’t le Nube.
ACT.16.1	Paul ree tee kêm ɓee-bòge ke Derbe se Lystre. An! njètaakêm-Krist karè bè ri’n nè Timothée ndi kêm ɓee-bò ke Lystre. E ngonn le dinye karé ke è Juip ke njètaakêm-Krist. Nè Timothée nga, bɔ’n è Grec. 
ACT.16.2	Njétaakêm-Kristge ke ndii kêm ɓeege ke Lystre se Icone nga ɔri go tà le’n maje. 
ACT.16.3	Paul ndige le kade Timothée aw se’n. E ɔr’n aw se’n uje tà mɔte’n, tede Juipge malang ke ndii kêm ɓeege’t nè nga geri titeke bɔ Timothée è Grec. 
ACT.16.4	Paul se Silas ɔri gir ndukunnge le njékawkulege se ngatɔgege ke unni kêm ɓee-bò ke Jérusalem. Ei ɔri gir ndukunnge nè nga adi njétaakêm-Kristge se kêm ɓee-bòge malang ke desi tutu le kade an-in dè sêw-sêw. 
ACT.16.5	Njékebe nange le Nube rai tɔge dè kundekêm’t le de a, kɔr de in dè made’t ke kété-kété se ndɔge malang a tɔ.
ACT.16.6	Paul se Silas undei kêm ɓeekonge ke Phrygie se Galatie gangi se nja de dɔ tede Ndil-Kêmnda ɔge de kile mber tà le Nube kêm ɓeekon ke Asie. 
ACT.16.7	Paul se Silas unni tà rebe undei rang ade reei ngɔr se ɓeekon ke Mysie. Ei nan-in le kawi kêm ɓee ke Bithynie, nè Ndil Jésu inye loo ade de lé kuwe ɓai. 
ACT.16.8	D’an bè ɓaa, d’unde kêm ɓeekon ke Mysie dé gang dɔ d’aw. Dé rise nang kêm ɓee-bò ke Troas. 
ACT.16.9	Loo ke dé tò ndɔɔ ɓaa, nyanpinde Paul ade an dingem karé ke ɓeekon ke Macédoine. Doo ke Paul an’n nga, nda se nja’n dɔ. Doo nè nga ra ndoo rann’t ede nè:
ACT.16.9	– Al garang ke kêm ɓeekon ke Macédoine i din jè.
ACT.16.10	Go nyanpinde’t nè nga, j’in ke loon’t nè kuwe jè sang le kaw Macédoine. Jè j’an titeke è Nube kuwe á ɓar jè kade j’aw j’ile mber Tà ke Maje j’ade dooge ke kêm ɓeekon ke Macédoine nè nga.
ACT.16.11	J’in kêm ɓee-bò ke Troas, j’al kêm bato’t j’aw jáa kum jé ke dè goré loo ke Samothrace. Barè lookar’n ɓaa, jè tee kêm ɓee ke Néapolis. 
ACT.16.12	J’in loon’t nè j’aw kêm ɓee-bò ke Philippes; è ɓee-bò ke desêin le ɓeekon ke Macédoine. Nè njékonɓeege ke Rome taai ndii dè’t. Jè ndi kêm ɓee-bò’t nè nga ase tà’t. 
ACT.16.13	J’unde loo jè tee nata kêm ɓee’t se ndɔ taa kebe, j’aw kum jé ke tà ba’t. Jè gir kêm jé’t kété j’ede nè bainléa j’à j’inge loo karé ke deri le kɔje’n tà se Nube tà ba’t nè nga. Nyan ra maje ade j’inge mate dinyege ke ndii à kebi nan loo’t nè nga tɔ. Jè tel jè ndi nang j’ede de tà. 
ACT.16.14	Dinye karé dann de’t ri’n nè Lydie, è njè ra gate. Dinye nè nga in kêm ɓee le’n ke ri’n nè Thyatire á ree ndi kêm ɓee-bò ke Philippes ige kubuge ke ker perm-perm. Dinye nè è njè ɓel Ndil Nube. Lydie ndi ur mbi’n ke ra jé’t. Gir’n ke nè á Kuwe-ɓee teen’n ngarankêm’n ade ur’n mbi’n ngaw njêt oo’n tàge ke Paul à tam. 
ACT.16.15	Loo ke d’ule Lydie manné njonm se njékêmkeige le’n ɓá ɓaa, è ɓar jè ede nè:
ACT.16.15	– Ke nè á an-in man ke njètaakêm-Krist kerɔte ɓaa, i reei awi se’m ɓéee i ndii se’m ndêin ɓita.
ACT.16.15	E aw se jé kabr-kabr ade j’aw se’n kêm kei le’n.
ACT.16.16	Ndɔ karé bè j’aw ke loo kɔje tà se Nube’t. Ngonn njèndi ke dinye karé in tile kum jé. Ngonn ke dinye nè nga ndil li-ngar tò kêmn’t ade sa inge’n nyan ndaj-ndaj ade kuwenge. 
ACT.16.17	Ngonn ke dinye nè nga tɔse ngire gande jé se Paul ndêng-ndêng. E ra nyan go jé’t kaláng-kaláng ede nè:
ACT.16.17	– Dooge nè nga ei ɓer kulege le Nube ke njèndi sêm danrán’t. Ei reei ilei mber rebe kaje adi sei.
ACT.16.18	E ra titeke bè kum’n ke kété-kété ase ndɔ bule. Wong ra Paul ade tel tur ra’n dè ndil ke majelé’t ke tò kêm ngonn ke dinye’t nè nga, ede’n ede nè:
ACT.16.18	– M’unn ndu’m se ri Jésu-Krist m’adi, unde loo i tee kêm ngonn ke dinye’t nè kɔke.
ACT.16.18	Kêm kàdenn’t nè kuwe, ndil ke majelé nga unde loo tee. 
ACT.16.19	Nè loo ke kuwe ngonn ke dinye ke sa nè nga an-in titeke dè nyankinge le de à ɔse ngei ɓaa, ei uwei Paul se Silas ndɔri de awi se de ndá-loo’t non njékonɓeege’t. 
ACT.16.20	Njékonɓeege in-in se de ke kété awi se de ra njékan dè njérɔge edi de edi nè:
ACT.16.20	– Dooge nè nga ei Juipge, nè bunguli loo kêm ɓee-bò’t le jé ngain. 
ACT.16.21	Tá è ke nè á karé lé, nè dooge nè nga ilei mber nyangirkàge le de adi jè ke kêm ɓeekon ke Rome. Nyangirkàge nè nga ndukunnge le jéi ɔgi jè le taa éké le ra de se ndɔ jé-ndɔ jé.
ACT.16.22	Doobulege géa in-in se Paul se Silas ke le de tɔ. Njékan dè njérɔge adi dé tɔr kubuge ra Paul se Silas kɔke ɓita unni ndu de adi d’unde de se ndêin maru. 
ACT.16.23	Loo ke d’unde de dé gang ra de dàp-dàp ɓá ɓaa, d’aw se de d’um de dangai’t. Njékan dè njérɔge unni ndu de adi njè ngonm tà kei dangai le kade ngonm de tchên. 
ACT.16.24	Loo ke njèkan dè kei dangai inge ndukunn titeke bè ɓaa, è aw se Paul se Silas um de dangai’t gile kei’t. Go’t gugu, è tile kage nja de’t. 
ACT.16.25	Dann ndɔɔ bɔp ɓaa, Paul se Silas ɔji tà se Nube’t a, ɔsi pa ulei ndubra dènn’t a tɔ. Dangai made dege uri mbi de ooi ndu de. 
ACT.16.26	Loo ke tà nain tà dè’t ɓai ɓaa, nang yei ɓuk-ɓuk ade gir kei dangai ule yirk-yirk. Ke loon’t nè kuwe, tàbitkeige bere mbak teein se dè ra de a, kage ke nja dangaige’t malang jɔrè nang yɔgrɔm a tɔ. 
ACT.16.27	Loo ke njè ngonm tà kei dangai in-in gir ɓi’t ɓaa, è an titeke tà kei dangaige malang tooi wei. E ɔr kuye kaskar le’n lêw le tɔl’n ra’n, tede è gir kêmn’t titeke dangaige teei an-in nan wont ta. 
ACT.16.28	Nè Paul tam tà se ndu’n ke bòi beng ede nè:
ACT.16.28	– I tɔl rai lé, jè malang jè nda laa ɓai.
ACT.16.29	Njè ngonm tà kei dangai deje por aw’n kalang go dangaige’t kei. E ndebe nginn-nginn oso nang non Paul se Silas. 
ACT.16.30	E tee se de nata ɓaa, è deje de ede nè:
ACT.16.30	– Ngarge le’m, ké ri á m’a m’ra gar-gar le kinge’n kaje wa?
ACT.16.31	Paul se Silas ilei nin dè’t edi nè:
ACT.16.31	– Unde kêmi dè Kuwe-ɓee Jésu’t ɓaa, d’a d’aji i se njénojege lei.
ACT.16.32	Paul se Silas edi njè ngonm tà kei dangai se njénojege le’n malang tà le Kuwe-ɓee. 
ACT.16.33	Kêm kàdenn’t dann ndɔɔ bɔp nè kuwe, è ɔr Paul se Silas aw se de togo tà dòge le de. Ke loon’t nè kuwe, d’ule’n è se njénojege le’n malang manné njonm.
ACT.16.34	Nè njè ngonm tà dangai ade Paul se Silas awi se’n ɓéee le’n ra de mba. E se njénojege le’n malang rai ranel tede kêm de ke undei dè Nube’t. 
ACT.16.35	Barè lookar’n se ndɔgé ɓaa, njékonɓeege ulei njékan dè njérɔge adi edi njè ngonm tà kei dangai edi nè:
ACT.16.35	– Inye dooge nè nga dɔ ade awi.
ACT.16.36	Njè ngonm tà kei dangai ree ede Paul tà nè nga ede nè:
ACT.16.36	– Njékonɓeege ulei kade m’inye sei dɔ. I teei awi se kêmlom ɗarinè.
ACT.16.37	Nè Paul ede njékan dè njérɔge ke d’ule de ede nè:
ACT.16.37	– Jè nga, jè dooge ke ɓeekon ke Rome, nè d’ade i tundei jè i gangi ra jé dàp-dàp se ndêin maru tàkum dooge’t malang anje gangtà dè jé’t. Taɓai d’unn ndu de d’ade umi jè dangai’t. A ɓaa, ké bain á ɗarinè dé ndige kinye jé dɔ se go ngein wa? Ḿ-m̀ è bè lé! Maje kade dé kuwe dé ree se ra de d’inye jè dɔ gar-gar.
ACT.16.38	Njékan dè njérɔge teli se tàge nè awi edi njékonɓeege. Loo ke njékonɓeege ooi titeke Paul se Silas ei dooge ke ɓeekon ke Rome ɓaa, ɓel ra de ngain, 
ACT.16.39	ade reei se ra de deji de kêm tin mbit ɓita adi d’inye de dɔ ɓai. Nè né è bè géa, njékonɓeege deji Paul se Silas kade undei loo teei kêm ɓee-bò le de kɔke awi rang. 
ACT.16.40	Loo ke Paul se Silas undei loo teei dangai’t ɓaa, ei teli awi kêm kei le Lydie ingei njétaakêm-Kristge ulei dingem kêm de’t pa ɓita in-in awi kété ɓai.
ACT.17.1	Paul se Silas undei kêm ɓee-bò ke Amphipolis se Appolonie gangi reei kêm ɓee-bò ke Thessalonique. Kei kebe nan le Juipge tò kêm ɓee-bò ke Thessalonique. 
ACT.17.2	Paul aw inge Juipge kêm kei kebe nan’t titeke è ra’n kété-kété. E ndi se de kei kebe nan’t bè-bè ase nja mute, è naje se de tà dè magtubge ke tooi se ninn de. 
ACT.17.3	E ɔrgir unde non de’t tite ke Krist nga gar-gar nyankêmkon à ra’n a, à unde loo tee dann njé ke koo’t gar-gar a tɔ. Paul ede de ede nè:
ACT.17.3	– Jésu-Krist ke man m’ede sei tà le’n nè nga, è kuwe á è Krist.
ACT.17.4	Njé ke nange dann Juipge’t ke kum de gang dè tà’t nè nga teli umi go Paul se Silas bɔk. Kos Grecge ke ilei koje dè Nube’t se dinyege ke njényan-kingege se konmolége ngain géa teli umi go Paul se Silas a tɔ. 
ACT.17.5	Nè jang ra Juipge ade ɔri dooge ke njékile dɔ se njékêmyêr ke nange umi de go de’t ade sulei dooge. Ei rai titeke bè adi tà oso’n ade dookêmɓeege awi dè nan’t kutri. Go’t gugu, ei in-in awi kêm kei le Jason sangi Paul se Silas tede le kaw se de non kosdooge’t nata. 
ACT.17.6	Loo ke d’inge de lé ɓaa, d’uwe Jason se njétaakêm-Kristge ke nange. Dé ndɔr de ngander-ngander d’aw se de non njégangtàge ke kêm ɓee-bò’t nè nga. Taɓai dé tam tà se ndu de ke bòi beng d’ede nè:
ACT.17.6	– Dooge ke njé bungul loo dè nang nè bere mbak nga, ɗarinè teei laa tɔ ta. 
ACT.17.7	Dooge nè malang ei njé kute ndukunnge le César, ngar ke bò nga mbeng. Taɓai dooge nè nga tami edi nè ngar karé ke rang ke ri’n nè Jésu ndi tutu non ɓai. Nè Jason uwe de ke rann’t.
ACT.17.8	Loo ke doobulege se njégangtàge ke kêm ɓee-bò’t nè ooi tàge nè nga bè ɓaa, ei awi dè nan’t kutri. 
ACT.17.9	Nè njégangtàge adi Jason se njétaakêm-Kristge ugei nar ase tà’t ɓita inyei de dɔ ɓai.
ACT.17.10	Ke loon’t nè kuwe, njétaakêm-Kristge ulei se Paul se Silas ndɔɔ kêm ɓee-bò ke Bérée. Loo ke Paul se Silas teei nú ɓaa, ei awi kêm kei kebe nan’t le Juipge. 
ACT.17.11	Juipge ke Bérée nga uwei Paul se Silas ke ra de’t maje dum njé ke kêm ɓee-bò ke Thessalonique. Dé taa Tà ke Maje kalang, nè se ndɔ karé-karé dé nder gir tà ke kêm magtubge’t le Nube le kan, ké tàge ke Paul ede nga è titeke bè kuwe wa?
ACT.17.12	Dooge ngain dann de’t teli njétaakêm-Kristge. Dinyege ke ei njényan-kingege se konmolége a, se dingemge ase tà’t teli njétaakêm-Kristge tɔ. 
ACT.17.13	Nè loo ke Juipge ke Thessalonique ooi tite ke Paul ile mber tà le Nube kêm ɓee ke Bérée tɔ ɓaa, ei reei sulei dooge. Juipge rai titeke bè adi kos dookêmɓeege awi dè nan’t kutri taɓai. 
ACT.17.14	Ke loon’t nè kuwe, njétaakêm-Kristge ulei se Paul ade aw kum’n se ke tà ba-bò kate’t, nè Silas se Timothée á nain-in kêm ɓee ke Bérée. 
ACT.17.15	Njé ke danni Paul nga awi se’n sár kêm ɓee-bò ke Athènes ɓita ɔsi teli ɓai. Paul unn ndu’n ade de kade d’aw d’ede Silas se Timothée kade reei kalang ingei nin kêm ɓee-bò ke Athènes.
ACT.17.16	Loo ke Paul ndi à ngine Silas se Timothée kêm ɓee-bò ke Athènes nga ɓaa, è an magege taai kêm ɓee-bò nè nga pel-pel. Gir’n ke nè á wong ra’n ade kêm’n aw biriri-biriri. 
ACT.17.17	E ɔje tà se Juipge se njé ke ei Juipge lé ke ilei koje dè Nube’t kêm kei kebe nan’t. Se ndɔge malang, è ɔje tà se dooge ke inge de ndá-loo’t karè a tɔ. 
ACT.17.18	Baw nyangerge ke nange ke ei njé ndó nyange le Epicure se Zénon ɔji tà se Paul. Njé ke karége tami edi nè:
ACT.17.18	– Ké tà ri á hel kêm-ngarr nè ndige tam wa?
ACT.17.18	Njé ke rang tami edi nè:
ACT.17.18	– J’an titeke doo nè nga è njè kile mber le Nube ke mbage.
ACT.17.18	Dé tam bè tede Paul ile mber Tà ke maje le Jésu a, se tà kunde loo tee le’n dann njé ke koo’t a tɔ. 
ACT.17.19	D’uwe Paul d’aw se’n dè mbal ke dé ɓar’n «Aéropage», dé deje’n d’ede nè:
ACT.17.19	– Nyan-ndó ke kige ke i tam tà’n nè nga, ké asekum kɔrgir kade j’oo lé wa? 
ACT.17.20	Nyange ke i tee se tà’n ade j’oo nè nga, è tà ke gai ke ra jè ɓel. Jè ndige le ger gir tà nè nga njai ɗarinè.
ACT.17.21	Dooge ke kêm ɓee-bò ke Athènes se mbage malang ke ndii dann de’t nga, kule ra de ke rang goto. Nè kɔr ser nyange a, kur mbi tchên koo’n ser nyange ke teei a tɔ á è kule ra de se ndɔge malang. 
ACT.17.22	Paul in nda dɔ dè mbal ke ri’n nè «Aéropage» ede tà ede nè:
ACT.17.22	– Sei dooge ke i ndii kêm ɓee-bò ke Athènes, dann nyange’t malang nga m’an titeke sei sei dooge ke i manmi Nube ngain dum dooge ke rang malang. 
ACT.17.23	Kerɔte kuwe, loo ke m’a m’dere kêm ɓee-bò’t le si nga, m’ter nyange ke sei i ɗɔyi de nga ɓaa, m’tee dè ɗinger loo nyankuje-mese karé ke dé ndang nyan dè’t d’ede nè: «Nube ke doo ger’n lé.» E Nube ke sei i ɗɔyi nin nal ger’n nè nga kuwe á m’ree le kede sei tà le’n ɗarinè. 
ACT.17.24	Nube ke njè ra nang se nyange malang ke tooi tutu nga, è kuwe è Kuwe-ɓee ke danrán se nang nè a tɔ. E ndi kêm kei ke tò se ninn’n ke ji doo á ra lé. 
ACT.17.25	Nube aw ndoo kade ji dooge tá ra nyan ade’n lé, tede nyan karé géa nal’n lé. Nè è ade dooge bere mbak ndikumgajer a, kebe ke taai a, se gute nyange malang ke awi ndoo’n a tɔ. 
ACT.17.26	Girkoje doo karé bere luk-luk kuwe á Nube unde’n girkoje kosdooge malang ke ndii dè nang nè bere mbak. E ɔje kurloo se ninn loo ndi de ade de a tɔ. 
ACT.17.27	Nube ra titeke bè le kade dooge sangi nin a, manmi nin mêm-mêm ingei nin a tɔ. E nga ndi heb se doo karé dann jéi’t lé. 
ACT.17.28	Kerɔte kuwe,
ACT.17.28	«takul’n è á jè ndii’n kumgajer, jè yei’n ra jéi a, jè ndii’n tutu ɓai a tɔ.»
ACT.17.28	Njé nder gir kumkunjuge le si ke nange tami kété edi nè:
ACT.17.28	«Jè géa jè girkà le’n kuwe tɔ.»
ACT.17.29	Titeke jè girkà le Nube nga, gar-gar jè gir kêm jé’t j’ede nè: Nube tò asenan se nar-ɔr éké nar-nda éké her ke dé tɔl de se gos ger tɔl nyan a, se go tàgir le dooge nga bè lé. 
ACT.17.30	Nyanra dooge kêm ndɔge ke kété mari ke geri Nube lé ɓai nga, Nube unn kum’n mbeng dè’t kɔke. Nè ɗarinè è unn ndu’n ade dooge malang se loo malang kade turi hal de. 
ACT.17.31	E ɔje ndɔ karé ke le gang’n tà se dè naje’n dè dooge malang ke ndii dè nang nè. Nube ɔr doo karé unde’n ke njègangtà ɓá. Doo nè nga, Nube ade unde loo tee dann njé ke koo’t tede kade dooge malang undei kêm de dènn’t.
ACT.17.32	Nè loo ke baw nyangerge ooi tà ke ɔje dè kunde loo tee dann njé ke koo’t ɓaa, njé ke karége tulei mbe dè Paul’t. Njé ke rang ke nange tami edi nè:
ACT.17.32	– Ndɔ ke rang ɓita j’à tel koo tà lei ke ɔje dè tà nè ɓai.
ACT.17.33	Titeke bè á Paul unde loo tee dann de’t aw. 
ACT.17.34	Nè né è bè géa, njé ke nange teli osoi girn’t a, undei kêm de dè Nube’t a tɔ. Denys se Damaris dinye karé bè a, se njé ke rang-ge bule teli ei njétaakêm-Kristge dann dooge ke osoi gir Paul’t nga. Denys nga è è ke karé dann balkum dooge ke njé kan dè loo ke dé ɓar’n «Aéropage.»
ACT.18.1	Go’t gugu ɓaa, Paul in kêm ɓee-bò ke Athènes aw kêm ɓee-bò ke Corinthe. 
ACT.18.2	Kêm ɓee’t nè nga, Paul inge Juip karé bè ri’n nè Aquilas, ɓee koje’n è Pont. Aquilas se neen’n Priscille in-in kêm ɓeekon ke Italie reei ngɔr ɓai, tede Claude unn ndu’n le kade Juipge malang undei loo teei kɔke kêm ɓee-bò ke Rome. Paul aw ra de’t um se de nan’t bɔk. 
ACT.18.3	Paul aw inge Aquilas se neen’n ndi se de tede ei kɔde kojo kei kubu madennge. 
ACT.18.4	Se ndɔ taa kebe karé-karé malang, Paul aw ɔje tà se njé ei Juipge se njé ke ei Juipge lé a tɔ, kêm kei kebe nan’t. E sang le kade kum de gang dè tà’t le Nube. 
ACT.18.5	Loo ke Silas se Timothée in-in kêm ɓeekon ke Macédoine reei ɓá ɓaa, Paul tel orè kum’n dè kɔrgirtà’t le Nube kuwe deri. E ede Juipge ndàt titeke Jésu nga è Krist kuwe. 
ACT.18.6	Nè loo ke Juipge utei tà le Paul mbeng a, taji nin a tɔ ɓaa, è yei kubuge le’n yák-yák ede de ede nè:
ACT.18.6	– Maje kade mese si oso dè si sei’t kuwe! Man ɓaa, tà le mese si à uwe dè’m lé. Unn gir ɗarinè, m’a m’tel ra’m ke ra dooge ke geri Nube lé’t ta.
ACT.18.7	Paul in loo’t nè aw kêm kei le doo karé bè ke ri’n nè Titus Justus. Doo nè nga è njè kile koje dè Nube’t. Kei le’n tò kɔte nan’t se kei kebe nan. 
ACT.18.8	Nè né è bè géa, Crispus ngar dè kei kebe nan se njé ke kêm kei le’n bere mbak undei kêm de dè Kuwe-ɓee’t. Dooge ngain ke kêm ɓee-bò ke Corinthe ke uri mbi de ooi tà le Paul nga teli njétaakêm-Kristge ade d’ule de manné njonm.
ACT.18.9	Ndɔ karé bè, Kuwe-ɓee ede Paul dann ndɔɔ se nyanpinde ede nè:
ACT.18.9	– I tam tà kumi ke kété-kété m i ɓel lé! 
ACT.18.10	M’a m’ee der giri, doo karé bè géa à kuwei rai majelé lé, tede m’aw se kosdooge le’m ke bulei ɗik-ɗik kêm ɓee-bò’t nè nga.
ACT.18.11	Paul ndi se de kêm ɓee-bò ke Corinthe ɓal karé se nan mute-mute ndó dooge malang tà le Nube.
ACT.18.12	Loo ke Gallion ee’n njèkonɓee ke ɓeekon ke Achaie nga, Juipge umi tà le de nan’t karé in-in uwei Paul awi se’n loo gangtà’t edi nè:
ACT.18.13	– Doo nè nga sule dooge ade ilei koje dè Nube’t se go rebe ke tò gai se le gute-ndu.
ACT.18.14	Loo ke Paul ayé tam tà ɓaa, Gallion ede Juipge ede nè:
ACT.18.14	– Hai! Juipge, ke nè á è tà ke ɔje dè nyanra ke se dè naje’n lé éké nyanra ke majelé ɓá ɓaa, né m’a m’ur mbi’m koo’n tà sêke le si. 
ACT.18.15	Nè ke nè á è tà ke nange ke ɔje dè naje nan tàge karè éké ɔje dè rige éké ɔje dè gute-ndu le si ɓaa, sei kuwe an-in tà le si. Man m’ndige le k’ee njègangtà de tàge ke titeke bè nga lé.
ACT.18.16	Gallion rɔ Juipge kɔke loo gangtà’t. 
ACT.18.17	Juipge malang uwei Sosthène, ngar dè kei kebe nan, ei tundei nin loo gangtà’t nè nga. Nè usu Gallion nyan karé géa lé.
ACT.18.18	Paul tel ndi kêm ɓee-bò ke Corinthe ase tà’t. Go’t gugu, è inye njétaakêm-Kristge, è al kêm bato’t tel aw ɓeekon ke Syrie. Priscille se Aquilas géa awi se’n nan’t tɔ. Paul ade dé ndise dè’n nda kêm ɓee ke Cenchrées tede ndu’n ke ndɔ ke è unn. 
ACT.18.19	Loo ke ei reei risi nanga kêm ɓee-bò ke Ephèse ɓaa, Paul inye njémade-loo-kawge le’n. E aw kêm kei kebe nan’t ɔje tà se Juipge. 
ACT.18.20	Ei nè nga deji nin le kade ndi se de mbɔr ɓita, nè è ndige lé. 
ACT.18.21	E ube de inye de, ede de ede nè:
ACT.18.21	– Ke nè á Nube ndige ɓaa, m’a tel ree ra si’t ɓai.
ACT.18.21	Paul al kêm bato’t aw kêm ɓee-bò ke Ephèse. 
ACT.18.22	E ree rise nanga kêm ɓee-bò ke Césarée. E aw ra lapya njékebe nange le Nube ke kêm ɓee-bò ke Jérusalem ɓita in aw kêm ɓee-bò ke Antioche ɓai.
ACT.18.23	Paul ndi kêm ɓee-bò ke Antioche mbɔr ɓita in aw se loo-loo kêm ɓeekonge ke Galatie se Phrygie, è ule dingem kêm njétaakêm-Kristge’t malang. 
ACT.18.24	Dingem karé bè è Juip ri’n nè Apollos, ɓee koje’n è Alexandrie, ree kêm ɓee-bò ke Ephèse tɔ. Dingem nè nga è doo ke ger tam tà ngain a, ger magtubge le Nube ngain a tɔ. 
ACT.18.25	E doo ke dé ndó’n rebe le Kuwe-ɓee d’ade ger maje. E doo ke tàgir le’n ndi kum. Apollos ile mber a, ndó dooge nyan ke ɔje dè Jésu se ngang’n bêrêr-bêrêr. Nè mber kile le Jean ke njèkule dooge manné njonm kuwe karé á ger. 
ACT.18.26	E unn gir kile mber kêm kei kebe nan’t se kêmnda káng. Nè loo ke Aquilas se Priscille ooi tà le’n bè ɓaa, ei uwei nin ke ra de’t ɔri gir tà le Nube se ngang’n bêrêr-bêrêr adi oo maje dum ke kété. 
ACT.18.27	Titeke ke Apollos ɔje njáng le kaw kêm ɓeekon ke Achaie nga ɓaa, njétaakêm-Kristge ulei dingem kêmn’t le kade aw. Gir’n ke nè á ei ndangi magtub adi njétaakêm-Kristge ke Achaie le kade uwei Apollos ke ra de’t. Loo ke è tee nú ɓá ɓaa, Nube uwe se’n noje ade tel è kage-gete njétaakêm-Kristge. 
ACT.18.28	E ɔr lanm tà Juipge’t nata ndái-ndái. E tɔje de se go tà ke tò kêm Magtub’t le Nube tite Jésu è Krist nga kuwe.
ACT.19.1	Loo ke Apollos nain kêm ɓee-bò ke Corinthe ɓai ɓaa, Paul unde kêm ɓeekon ke kàde mbalge’t se njà’n dɔ gang aw kêm ɓee-bò ke Ephèse. E inge pajage le Jean ke njèkule dooge manné njonm. E deje de ede nè:
ACT.19.2	– Loo ke ndɔ ke undei kêm si dè Nube’t nga, ké ingei Ndil-Kêmnda kuwe wa?
ACT.19.2	Pajage le Jean ilei Paul dè’t edi nè:
ACT.19.2	– Tà le ndi tutu le Ndil-Kêmnda nga, ndɔ karé bè géa j’oo lé.
ACT.19.3	Paul tel deje de ede nè:
ACT.19.3	– A ɓaa, kule manné njonm le nan á d’ule sei tutu ta wa?
ACT.19.3	Dé nè nga d’ile’n dè’t d’ede nè:
ACT.19.3	– Kule manné njonm le Jean á d’ule jè tutu.
ACT.19.4	Nè Paul ede nè:
ACT.19.4	– Kule dooge manné njonm ke ɔje dè tur hal á è nyan ke ndɔ ke Jean ra. E ede kosdooge le kade undei kêm de dè è ke à ree goon’t. E ke à ree go Jean’t nga è Jésu.
ACT.19.5	Loo ke d’oo tà nè bè ɓaa, d’ade d’ule manné njonm se ri Kuwe-ɓee Jésu. 
ACT.19.6	Paul ile ji’n dè de’t ɓaa, Ndil-Kêmnda ree dè de’t. D’unn gir tam tà tam dooge gai-gai a, dé ribe dè tàge ke in tà Nube’t a tɔ. 
ACT.19.7	Dé malang d’ase dingemge dɔg-gidé-joo.
ACT.19.8	Paul aw kêm kei kebe nan’t ede de tà se kêmnda káng. E ɔje se de tà ase nan mute ade kum Juipge gang dè Konɓee’t le Nube. 
ACT.19.9	Nè njé ke nange ei njékêmnderge se njé kunn mbi dè tàge’t. Ei tami tà ke majelé dè rebe’t le Kuwe-ɓee tàkum doobulege’t. Paul ɔr ra’n ra de’t kɔke ɓaa, è ɔr kum njétaakêm-Kristge gai ɔje de tà se ndɔ karé-karé kêm kei ndó nyan’t le Tiranus. 
ACT.19.10	E ra titeke bè ase ɓal joo ade dooge malang ke ndii kêm ɓeekon ke Asie, Juipge se njé ke ei Juipge lé ooi tà le Kuwe-ɓee.
ACT.19.11	Nube ade Paul ra nyankɔbege ke deri se ji’n. 
ACT.19.12	Dooge awi sár otoi tà kubuge se kubuge ke kule ra’t reei ɔdi ra Paul ɓita awi ilei dè njératurge’t ɓai. Titeke bè á raturge ɔri dè de’t a, ndilge ke majelé undei loo teei kêm de’t kɔke a tɔ. 
ACT.19.13	Nè Juipge ke nange ke njé rɔ ndilge ke majelé kêm dooge’t in-in awi se loo-loo ke le de tɔ. Ei kuwe in-in se dè de ɓari ri Kuwe-ɓee Jésu le rɔ’n ndilge ke majelé kêm dooge’t edi nè:
ACT.19.13	– Man m’unn ndu’m m’ade sei se ri Jésu ke Paul ile mber tà le’n.
ACT.19.14	Njé ke ji sejimute ke njé ra nyange nè nga ei ngann le Juip karé bè ke ri’n nè Scéva. Scéva nga è maw njèkuje nyan-mese karé dann njékuje nyan-mesege’t. 
ACT.19.15	Nè ndɔ karé bè, ndil ke majelé ede ngann le scéva ede nè:
ACT.19.15	– Jésu ɓaa, m’ger’n mbak, Paul géa m’ger’n a tɔ. Nè ké sei sei nange wa?
ACT.19.16	Doo ke ndil ke majelé tò kêmn’t nga al bal oso se de sandak uwe de gudu de ngoin-ngoin malang a, ade de dò a tɔ. D’unde loo kêm kei nè dé tee d’an-in nan yɔl-yɔl mbur de suturu. 
ACT.19.17	Dooge malang ke ndii kêm ɓee-bò ke Ephèse, Juipge se njé ke ei Juipge lé geri nyan ke tee nè nga. Ɓel unde de ndàt gang de malang ade ilei riɓar dè ri Kuwe-ɓee Jésu’t. 
ACT.19.18	Dooge ngain dann njétaakêm-Kristge reei ɔri gir nyanra dege ke majelé ke nata. 
ACT.19.19	Dooge bule dann njé ra nyan mbelige reei se magtub ra mbelige le de ɓei dè nan’t loo karé rói rák-rák tàkum dooge’t nata ndái-ndái. Dé mbɔje nar magtubge nè nga ɓaa, d’inge asekum nar-nda aru dɔg loo kɔr-mige bè. 
ACT.19.20	Titeke bè á tà le Kuwe-ɓee ra’n tɔg ke kété-kété a, taa’n loo pel-pel a tɔ, takul tɔgmong le Kuwe-ɓee.
ACT.19.21	Loo ke gir nyange nè gang ɓá ɓaa, Paul ɔje kêmn’t le kunde kêm ɓeekon ke Macédoine se Achaie se nja’n dɔ gang tede le kaw kêm ɓee-bò ke Jérusalem. E tam ede nè:
ACT.19.21	– Loo ke m’a m’tee nú ɓaa, gar-gar m’a m’aw kan ɓee-bò ke Rome se kum’m.
ACT.19.22	Paul ule njé ra sennge joo, Timothée se Eraste ade awi kêm ɓeekon ke Macédoine; nè è ɓaa tel ndi kêm ɓeekon ke Asie ade kò’n tò mbɔr.
ACT.19.23	Kêm ndɔge’t nè nga, tà ke bò asetam oso ade dooge awi de nan’t ngater-ngater ɔje dè tà le Kuwe-ɓee Jésu. 
ACT.19.24	Kɔde nim ninge karé ri’n nè Démétrius. E leen nar-nda ra’n keige le mage ke dinye ke ri’n nè Artémis. Démétrius inge nyange ndaj-ndaj ade kɔde nim nyange. 
ACT.19.25	E ɔse nja njé ra kule leen nyange se kɔde madennge ke rang nan’t ede de ede nè:
ACT.19.25	– Sei geri mbak tite ke nyanbaw le jéi tò ɔje dè kule nè nga. 
ACT.19.26	Nyan ke Paul ra nga, sei an-in se kum si a, ooi tà’n se mbi si a tɔ. E kêm ɓee-bò ke Ephèse nè á se kar’n lé, nè nain ngɔr kade è ɓeekon ke Asie bere mbak kuwe Paul nè nga um tà kêm doobulege’t ase tà’t ade teli ei lennge. Taɓai è tam titeke magege ke dooge rai de se ji de nga, ei magege lé. 
ACT.19.27	Tuju ke à oso nga à ɔje dè kule le jéi á se kar’n lé. Nè kei ke bò le mage ke dinye ke ri’n nè Artémis nga géa à tel k’ee nyan ke raikarè. Taɓai riɓar le’n ke oso se loo mbit-mbit ade dooge ke kêm ɓeekon ke Asie se dè nang ndi dooge bere mbak ilei koje dènn’t nga à ɔse ngei ngai a tɔ.
ACT.19.28	Loo ke dooge ooi tàge nè nga bè ɓaa, wong rusu kêm de njin-njin ade rai nyan beng-beng edi nè:
ACT.19.28	– Artémis le dooge ke kêm ɓee-bò ke Ephèse nga, è ke bò!
ACT.19.29	Dooge malang ke kêm ɓee-bò’t nè awi dè nan’t ngater-ngater, an-in ɗiriri reei loo ra nyan-tɔjege’t. D’uwe njémade-loo-kawge le Paul, Gaius se Aristarque dé ndɔr de ngander-ngander dé ree se de loo ra nyan-tɔjege’t nè nga. Gaius se Aristarque nga, ei dooge ke ɓeekon ke Macédoine. 
ACT.19.30	Paul ndige kal garang ree dann kosdooge’t nè nga, nè njétaakêm-Kristge á ɔgi nin. 
ACT.19.31	Dooge ke nange kêm ɓeekon ke Asie ke ei made Paulge ulei rann’t gɔri nin le kade aw loo nyan-tɔjege’t nè nga lé, nè bainléa à inge tuju. 
ACT.19.32	Dooge rai nyan wuu-wuu táai mbur nan yo ke nè tede dooge ke njékebe nange awi dè nan’t ngater-ngater ade njé ke nange ngain dann de’t geri gir nyan ke kebi nan tede nga lé. 
ACT.19.33	Juipge ɔsi Alexandre balang-balang ade unde loo tee dann doobulege’t nè nga. Doobulege ileii non de’t kété umi nan goon’t. Alexandre yei ji’n: è ndige tam tà dè rann’t tàkum doobulege’t nè nga. 
ACT.19.34	Nè loo ke dé ger titeke è Juip ɓaa, dé malang d’unde ndu de nan’t dé ra nyan wuu-wuu ase ngire kàde jooge bè d’ede nè:
ACT.19.34	– Artémis le njé ke kêm ɓee-bò ke Ephèse nga, è ke bò!
ACT.19.35	Nè né è bè géa, njèndang magtub le ɓee-bò ke Ephèse ree ngɔr ra doobulege’t ede nè:
ACT.19.35	– Sei dooge ke kêm ɓee ke Ephèse, ké doo ke ra á nal ger titeke ɓee-bò ke Ephèse è njè ngonm kei le Artémis ke dinye ke bò nga wa? Ké nan nal ger titeke ɓee-bò ke Ephèse nè nga è kum gute tà kei le Artémis ke in danrán oso wa? 
ACT.19.36	Bè ɓaa, loo naje dè nyange nè goto ta. Nè gar-gar ilei kêm si m in-in kalang i rai nyan lé. 
ACT.19.37	Tede dooge nè ke sei i reei se de nga, ei rai nyan ke tò yêr se mage le jéi ke dinye nè lé a, tajii lé a tɔ. 
ACT.19.38	Ke nè á Démétrius se njé ra se’n kulege awi se doo karé se tà ɓaa, è tà le kade awi se tà nè loo gangtà’t nata tede njékonɓeege ndii tutu. Maje kade dé sêke nan ra de’t tite kêm de ndige. 
ACT.19.39	Taɓai ke nè á sei awi se tàge ke rang le nderi gir ɓai ɓaa, d’a gang rebe’n kade sei loo kebe nan’t ke ndukunn ɔje. 
ACT.19.40	Ke nè á d’ile tà ke ɔje dè sule dooge dè njékonɓeege’t dè jéi’t, ɔje dè gir kebe nan le jéi ke ɓila nè ɓaa, j’asikum kingei tà karé bè le tam kedi de lé.
ACT.19.41	Loo ke njèndang magtub nè tam tàge nè bè ɓaa, è inye njékebe nange ade gangi nan kɔke.
ACT.20.1	Loo ke ká loo tel pan keng ɓaa, Paul ade dé ɓar njétaakêm-Kristge ade reei ingei nin. E ndeje de a, è ra de lapya a tɔ, ɓita è inye de ɔte aw kêm ɓeekon ke Macédoine ɓai. 
ACT.20.2	E unde kêm ɓeekon nè nga gang ndeje njétaakêm-Kristge se tàge ngain ɓita in aw ɓeekon ke Grèce ndi tutu ase nan mute. 
ACT.20.3	Loo ke nain ngɔr kade Paul al kêm bato’t le kaw kêm ɓeekon ke Syrie ɓá ɓaa, d’ede’n mêt titeke Juipge ɔri nan tà dènn’t le kumi nin rebe. E ɔse wan tel dè njann’t se rebe ke ɓeekon ke Macédoine. 
ACT.20.4	Sopater ngonn le Pyrrhus ke ɓee le’n è Bérée dann Paul aw se’n. Aristarque se Secondus ke ɓee le de è Thessalonique a, Gaius doo ke Derbe kêm ɓeekon ke Macédoine a, se Timothée a, Tychique se Trophime ke kêm ɓeekon ke Asie géa danni Paul a tɔ. 
ACT.20.5	Dé nè nga d’aw kété, dé ngine jè kêm ɓee ke Troas. 
ACT.20.6	Nè jè ɓaa, gir ndɔge ke ɔje dè ra nan Paque dere pa ɓita j’al bato kêm ɓee ke Philippes. J’aw sár ase ndɔ mi ɓita jè tee ra de’t Troas ɓai. Jè ndi kêm ɓee-bò ke Troas nè nga jè ra ndɔ ji sejimute. 
ACT.20.7	Ndɔ ke desêin ke njè kutu go ndɔ taa kebe, jè kebe nan le tête nan mapa. Paul ndi dè njann’t le kin kaw barè. E ɔje tà se njékebe nange le Nube sár dann loo bɔp.
ACT.20.8	Kêm kei ke dè madege’t dɔ ke jè kebe nan tutu nga, lampege bule ase tà’t ndogói tutu kotong. 
ACT.20.9	Ngonn basa karé bè ri’n nè Eutique ndi tàkum bolè loo’t ngɔr. Ɓi ase’n nák loo ke Paul ndi ɔje’n se de tà ade kò’n ebe ɗàk. Ɓi ase ngonn basa nè nga nák ade in dè kei ke njekon’t mute ke d’unde dè made’t oso njanm. Dooge reei utei yo’n dɔ kɔnonn. 
ACT.20.10	Nè Paul rise aw ɗugu nang dènn’t, è unn’n uwe’n jinn’t ede nè:
ACT.20.10	– Adi kêm si tò kekek lé, tede ndil’n nain rann’t laa ɓai.
ACT.20.11	Loo ke Paul tel al aw dɔ gugu ɓaa, è tête mapa use. Taɓai è tel ɔje se de tà sár loo din-in dil ɓita unde loo tee aw. 
ACT.20.12	Nè basa doo nè nga, dé tel dé ree se’n ɓéee kumgajer. Kêm dooge malang oso nang pon.
ACT.20.13	Nè jè ɓaa j’al kêm bato’t j’aw kété kêm ɓee ke Assos. Nè loo nè nga gar-gar j’à tel kunn Paul tutu. E ɔje njáng titeke bè tede è unn ndu’n le kaw se rebe-kɔse. 
ACT.20.14	Loo ke è ree inge jè kêm ɓee-bò ke Assos ɓá ɓaa, j’unn’n kêm bato’t tede le kaw kêm ɓee-bò ke Mitylène. 
ACT.20.15	J’in loon’t nè j’aw se dann ba-bò kate sár lookar’n ɓaa, j’an dè goré loo ke Chio non jé’t dil. Ndɔ ke njèkon’t joo baa, j’aw kum jé ke Samos. Ndɔ ke njèkon’t mute ɓaa, jè tee kêm ɓee-bò ke Milet. 
ACT.20.16	Paul ɔje njáng le kunde kêm ɓee-bò ke Ephèse se nja’n dɔ gang m è ndige nda nang tuju ndɔge le’n kêm ɓeekon ke Asie lé. E ute ra’n kalang ké n’a kasekum tee Jérusalem se ndɔ ra nan Pentecote nga lé wa?
ACT.20.17	Nè né è bè géa, loo ke Paul tee kêm ɓee ke Milet ɓaa, è ule kule ɓar ngatɔgege le njékebe nange le Nube ke kêm ɓee-bò ke Ephèse. 
ACT.20.18	Loo ke ei reei ingei nin ɓá ɓaa, è ede de ede nè:
ACT.20.18	– Unn gir kêm ndɔ ke desêin ke m’ile’n nja’m kêm ɓeekon ke Asie nga, sei geri pa njiye’m ke m’njiye’n se si se loo malang. 
ACT.20.19	M’ra kule ɓer m’ade Kuwe-ɓee se ngonn koje ke deri se mann non kum’t dann nyange ke nan-in man, se go kɔr ke Juipge ɔri nan tà dèm’t a tɔ. 
ACT.20.20	Sei geri mbak, man m’ɓɔyɔ se si dè nyan karé bè ke maje tede le si nga lé. M’ebe ra’m kɔrgir tà éké ndó sei nyan nata tàkum dooge’t ndái-ndái éké kêm keige’t nga lé a tɔ. 
ACT.20.21	M’ile mber m’ade Juipge se njé ke ei Juipge lé le kade ɔsi wan teli ke ra Nube’t a, undei kêm de dè Kuwe-ɓee’t le jéi Jésu nga a tɔ. 
ACT.20.22	An-in! m’ee dangai le Ndil-Kêmnda. Gar-gar m’a m’aw loo ke è ndige kɔr non’m kaw se’m tutu. Gir’n ke nè á ɗarinè m’ndi m’aw’n ke Jérusalem nal ger nyan ke à tee dèm’t tutu. 
ACT.20.23	Nè nyan karé ɓaa, Ndil-Kêmnda ede’m ndàt ede nè: Kêm ɓee-bòge karé-karé malang ke m’a m’aw tutu nga, sulge se nyantosowurge tooi nginei man. 
ACT.20.24	Ndikumgajer le’m dè nang nè nga, m’an ke nyan ke ngain le tɔse kum dè’t lé. Nè kɔr son ngɔde le’m se kule ke Kuwe-ɓee Jésu-Krist um jim’t á ke nyan ke uwe kêm’m. Kule ke Kuwe-ɓee um jim’t nga, è kule kile mber Tà ke Maje ke ɔje dè kêmnoje le Nube.
ACT.20.25	An-in! sei malang ke ndɔ ke m’aw m’ile mber Konɓee le Nube dann si’t nga, ɗarinè m’ger titeke a an-in kum’m gugu lé ta. 
ACT.20.26	Gir’n ke nè á m’ede’n sei ndàt ɓila titeke tà yo doo karé bè géa dann si’t uwe dè’m lé. 
ACT.20.27	Kerɔte kuwe, m’ɓɔyɔ se si dè nyan karé bè lé, nè nyan malang ke Nube ɔje nga m’ede sei m’ade ooi mbak. 
ACT.20.28	Undei kumkunju dè ra si’t se dè bate kosge malang ke Ndil-Kêmnda unde sei ke njékan dè dege. Uli njékebe nange le Nube ke è ndogo de se mese’n ke kinge’n. 
ACT.20.29	Man m’ger mbak, loo ke m’a m’in kaw ɓaa, heng-ge ke tooi ɓel à uri dann si’t le sanrin bate kosge nè nga.
ACT.20.30	Man m’ger mbak titeke dooge à in-in dann si sei’t le têti tà tchap-tchap ndɔri njétaakêm-Kristge go de’t. 
ACT.20.31	Gir’n ke nè á m’ede’n sei kade i ndii kum adi kêm si olé titeke m’ndeje sei karé-karé malang kada a, ndɔɔ a, se mann non kum’t m m’ebe ra’m lé a tɔ. 
ACT.20.32	Ɗarinè, m’um sei ji Nube’t a, m’um sei dann tà kêmnoje’t le’n a tɔ. Tà kêmnoje le Nube nga asekum ra se sei kade ingei nyange malang ke Nube uwe dè nja unde konn tede le njétaakêm-Kristge malang. 
ACT.20.33	M’aw ndoo nar-nda éké nar-ɔr éké kubu le doo karé lé. 
ACT.20.34	Sei kuwe i geri mbak titeke ji’m man kuwe á m’ra’n kule ɓita m’inge’n nyange ke man se njémade-loo-kawge le’m j’aw ndoo de. 
ACT.20.35	M’ndó sei titeke bè ɔje dè nyan malang, kade ulei ra si ndibe loo ra kule’t gar-gar tede le ra’n se njétɔg gotoge. Adi kêm si olé dè tàge’t ke Kuwe-ɓee Jésu kuwe tam ede nè: «Kunn nyan kade è ranel ngain dum taa nyan.»
ACT.20.36	Loo ke Paul tam tàge nè nga bè ɓaa, è ɔse keje’n nang ɔje tà se Nube tede le de malang. 
ACT.20.37	Dé malang d’um non sut, d’ul nan kɔbe Paul’t a, d’uwe’n kàde de’t sêm a tɔ. 
ACT.20.38	Tam ke Paul tam ede nè d’a kan kum’n gugu lé ta nga, è tà karé ke ree se kumndoo ade de ngain. Nè né è bè géa, dé dann’n sár d’aw se’n tà bato’t.
ACT.21.1	Nè loo ke j’inye de ɓaa, j’al kêm bato’t j’aw jáa jè sɔbe dè goré loo ke Kos. Ndɔ ke njekon’t joo, jè tee Rhodes. J’in loon’t nè j’aw kêm ɓee ke Patara. 
ACT.21.2	Loo ke j’inge bato karé ke ayé gang mann kaw ɓeekon ke Phénicie ɓaa, j’al kêmé j’aw. 
ACT.21.3	Nè loo ke j’an dè goré loo ke Chypre non jé’t dil ɓaa, j’inye’n dè jigel jé’t, j’aw kum jé ke ɓeekon ke Syrie j’aw jè rise nang kêm ɓee-bò ke Tyr. Jè nda nang loo’t nè j’ade d’ɔr nyange ke kêm bato’t nang. 
ACT.21.4	J’inge njétaakêm-Kristge kêm ɓee-bò ke Tyr. Jè ndi se de ase ndɔ ji sejimute. Ndil-Kêmnda ɔse njétaakêm-Kristge nè nga balang ade edi Paul le kade aw kêm ɓee-bò ke Jérusalem lé. 
ACT.21.5	Nè loo ke jè ra se de ndɔge nè nga jè tɔl mbas ɓá ɓaa, j’in j’aw. D’in malang se neen dege a, se ngann dege a tɔ, dé dann jé sár d’aw se jé gide ɓee-bò’t nata. J’ɔse keje jé nang tà ba-bò’t j’ɔje tà se Nube. 
ACT.21.6	Taɓai loo ke jè ra nan lapya gir gang ɓá ɓaa, j’al kêm bato’t. Dooge ke njé dann jège géa teli awi loo le de, le de. 
ACT.21.7	J’ɔr son kaw mba le jé se rebe ke manné kêm ɓee-bò ke Tyr. J’in Tyr j’aw kêm ɓee-bò ke Ptolémais. Jè ra lapya njétaakêm-Kristge ke tutu, jè ndi se de ndɔ karé ɓita j’in ɓai. 
ACT.21.8	Loo ke ra ndɔ joo go’t ɓaa, jè tel j’aw kêm ɓee-bò ke Césaree. Go’t gugu ɓaa, j’aw jè ndi kêm kei le Philippe njèkile mber Tà ke Maje. Philippe nga, è è ke karé dann dooge ke ji sejimute’t ke ndɔ ke d’ɔr de ke njékan dè nyange le njékebe nange le Nube. 
ACT.21.9	Doo nè nga aw se ngannenge ke mande ke anje ger dingem sɔ ndii à ribei dè tà ke tà Nube’t. 
ACT.21.10	Jè ndi se Philippe ndɔ bule. Njèribe-dè-tà ke tà Nube’t karé bè ri’n nè Agabus in kêm ɓeekon ke Judée ree ra jé’t.
ACT.21.11	Agabus unn ndar dɔ dè kubu le Paul tɔ’n nja’n se ji’n ede nè:
ACT.21.11	– Ooi tà ke Ndil-Kêmnda tam: Doo ke ndar dɔ dè kubu le’n tò nè nga, Juipge ke kêm ɓee-bò ke Jérusalem à tɔɔi nin titeke bè le kulei nin ji dooge ke ei Juipge lé.
ACT.21.12	Loo ke j’oo tàge nè nga bè ɓaa, jè se njéɓeege jè gɔr Paul le kade aw kêm ɓee-bò ke Jérusalem nga lé. 
ACT.21.13	Ke loon’t nè kuwe, Paul deje de ede nè:
ACT.21.13	– Ké tede ri á i non-in adi ɓengre’m ayé gang’n dɔs wa? Man m’uwe dè nja ra’m le kade dé tɔɔ’m á go karé lé, nè m’uwe dè nja ra’m le kwei tede ri Kuwe-ɓee Jésu kêm ɓee-bò ke Jérusalem.
ACT.21.14	Nè loo ke Paul um tà go jé’t lé ɓaa, jè tel j’ebe’t gɔr’n j’ede nè:
ACT.21.14	– Maje kade Kuwe-ɓee ra nyan ke kêm’n ndige.
ACT.21.15	Jè ra ndɔ asetam loo’t nè ɓita j’uwe dè nja ra jé j’in j’aw Jérusalem. 
ACT.21.16	Njétaakêm-Kristge ke nange ke Césarée danni jè awi se jé kêm kei le doo karé bè ke ri’n nè Mnason le kade jè tò tutu. Mnason nè nga è njètaakêm-Krist ke mari, ɓee koje’n è Chypre.
ACT.21.17	Loo ke jè tee Jérusalem ɓá ɓaa, njétaakêm-Kristge uwei jè ke ra de’t se ranel. 
ACT.21.18	Barè lookar’n ɓaa, Paul aw se jé ra Jacques’t, ngatɔgege malang reei ingei jè rann’t. 
ACT.21.19	Loo ke Paul ra de lapya ɓá ɓaa, è unn gir kɔr ser nyange karé-karé malang ke Nube ade ra dann dooge ke ei Juipge lé nga ade d’oo. 
ACT.21.20	Loo ke ngatɔgege ooi tàge nè nga bè ɓaa, ei ulei ndubra dè Nube’t, taɓai edi Paul edi nè:
ACT.21.20	– Ngokon jé an! Juipge aru dɔg loo bule teli ei njétaakêm-Kristge. Nè né è bè géa, ei malang uwei gute-ndu ji de joo. 
ACT.21.21	Nè d’ede de titeke i ndó Juipge ke ndii dann dooge ke ei Juipge lé le kade tɔri ji de gir gute-ndu’t le Moise. Taɓai d’ede de d’ede nè i ndó Juipge le kade mbati kuje tà mɔte ngann dege a, le kade mbati rai nyangirkàge le jéi a tɔ. 
ACT.21.22	Ké ri á j’à rai ta wa? Loo naje’n goto, dé malang d’a d’oo titeke i ree laa. 
ACT.21.23	I ra nyan ke j’à j’edi nè. Dingemge sɔ ke unni ndu de adi Nube le ndisei dè de lé ndii dann jéi’t laa. 
ACT.21.24	Aw se de ade d’ɔr sei gonm. Uge dè de ade dé ndise dè de kɔke. Titeke bè á dooge malang à geri titeke sertà ke ɓar tchoo ɔje dèi nga, è tà lanm karè. Nè i kuwe géa, an dè gute-ndu Moise sêw-sêw tɔ. 
ACT.21.25	Njétaakêm-Kristge ke ei Juipge lé nga, è soo’t le kade jè ndangi magtub jè ndeji de le kade ɔgi ra de dè dange ke dé polé’n mage, se dè mese’t a, dè dange ke mbir kɔbe a, se dè tò se nan ke kaiya’t a tɔ.
ACT.21.26	Ke loon’t nè kuwe, Paul in se dingemge ke sɔ nè nga aw se de. Barè lookar’n, è ɔr ra’n gonm se de nan’t. Go’t gugu, Paul aw kêm kei le Nube. E ede de ede nè: ndɔ ke bè ɓaa, n’a n’ɔri ra de gonm ndɔ kɔr ra gonm’t. Loo ke gir ndɔ kɔr gonm gang ɗás ɓá ɓaa, d’a d’unn nyan-noje le kade tede le de karé-karé malang.
ACT.21.27	Loo ke nain ngɔr kade ndɔ ke ji sejimute ke ɔje dè kɔr ra gonm ase deĵ ɓaa, Juipge ke kêm ɓeekon ke Asie an-in Paul kêm kei’t le Nube. Juipge nè nga sulei doobulege malang adi awi dè nan’t kutri a, adi uwei Paul a tɔ. 
ACT.21.28	Juipge tami tà beng edi nè:
ACT.21.28	– Sei ngannkà Israel ke dingem, i din-in jè! An-in! doo ke njè kaw se loo-loo ndó dooge nyan le kade utei jéi kosdooge le Nube se gute-ndu’n éké kêm kei le Nube mbeng nga á nda nè. Taɓai dooge ke ei Juipge lé géa ɔr de ree se de kêm kei ke tò se ninn’n le Nube ade telii ke nyan ke mine.
ACT.21.29	Ndɔ ke kété d’an Trophime, dingem ke Ephèse se Paul nan’t kêm ɓee-bò’t. Gir’n ke nè á d’ede nè bainléa Paul ade’n aw se’n nan’t kêm kei’t le Nube. 
ACT.21.30	Doobulege malang ke kêm ɓee-bò’t in-in awi dè nan’t kutri; kosdooge an-in som-som reei ɔsi nja nan. Taɓai ei uwei Paul kêm kei’t le Nube ndɔrii ngander-ngander awi se’n nata ɓá ɓaa, ke loon’t nè kuwe, ei uti tà kei le Nube. 
ACT.21.31	Dé sang le tɔl Paul, nè tà’n oso mbi njèkan dè njérɔge ke aru dɔg titeke dooge ke kêm ɓee ke Jérusalem bere mbak awi dè nan’t ngater-ngater. 
ACT.21.32	Ke loon’t nè kuwe, njèkan dè njérɔge ke aru dɔg ɔr njèkan dè njérɔge se njérɔge awi kalang loo ke kosdoo-bulege kebi nan tutu. Nè loo ke d’an njèkan dè njérɔge ke aru dɔg se njérɔge ɓaa, d’ebe ra de dè kunde Paul’t. 
ACT.21.33	Njèkan dè njérɔge ke aru dɔg age ngɔr ke ra Paul’t ade d’uwe’n. E unn ndu’n ade dé tɔ’n se sul joo ɓita, go’t gugu è deje ede nè:
ACT.21.33	– Ké doo nè nga è nan wa? Ké ra ri wa?
ACT.21.34	Nè dé ra nyan wuu-wuu dé taa’n mbur nan ke yo ke nè, dann doobulege’t nè nga. Njèkan dè njérɔge ke aru dɔg nè nga ase ger gir nyan ke gete lé tede doobulege awi dè nan’t kutri. E unn ndu’n ade d’aw se Paul gêrgêr’t loo ndi njérɔge. 
ACT.21.35	Loo ke Paul ree tee dè ɗinger loo ke tà kei’t ɓaa, njérɔge unni nin dɔ tede doobulege awi se’n kaber-kaber le tɔl’n. 
ACT.21.36	Kosdooge ngain gée ndolei goo’n edi nè:
ACT.21.36	– Adi kumé udu kɔke.
ACT.21.37	Loo ke nain ngɔr kade d’ur se Paul kêm kei loo ndi njérɔge’t ɓaa, è deje njèkan dè njérɔge ke aru dɔg ede nè:
ACT.21.37	– Ké a inye’m kade m’edi tà karé lé wa?
ACT.21.37	Nè è deje Paul ede nè:
ACT.21.37	– Ké i ger tà Grec wa? 
ACT.21.38	Ké i doo ke Egypte ke ndɔ ke sule dooge ade in-in rai wong nga lé wa? Ké i nga kuwe á ndɔ ke ɔr njé tɔl dooge aru dɔg loo sɔ uru’n walé kêm dile’t nè lé wa?
ACT.21.39	Paul tam ede nè:
ACT.21.39	– Man m’ee Juip ke ɓee-bò ke Tarse, ɓeekon ke Cilicie. Man nga m’ee doo ke kêm ɓee-bò ke ri’n ɓar ngain. Kɔkerɔ karè, inye loo ade m’ede kosdooge tà.
ACT.21.40	Loo ke njèkan dè njérɔge ke aru dɔg inye loo ade Paul ɓaa, Paul in nda dè ɗinger loo’t, è yei ji’n ade kosdooge le kade ebi’t. Ká loo tel pa sibik. Paul ede dooge tà se tà hébreu ede nè:
ACT.22.1	– Ngakonmge se bɔmge, uri mbi si ooi tà le’m ke m’a m’tam dè ram’t ɗarinè nga.
ACT.22.2	Nè loo ke d’oo titeke è ede de tà se tà hébreu ɓaa, ká loo tel pa sibik dum ke kété. Paul ede de ede nè:
ACT.22.3	– Man m’ee Juip. D’oje’m kêm ɓee-bò ke Tarse, ɓeekon ke Cilicie, nè koto á d’oto’m kêm ɓee-bò ke Jérusalem nè. M’ndó nyan ra Gamaliel’t ade m’ger’n loo kan dè gute-ndu le kà jéige sêw-sêw. Ra’m olé pêl-pêl dè nyan’t le Nube tite si sei malang ɗarinè tɔ. 
ACT.22.4	Dooge ke unni rebe le Kuwe-ɓee Jésu nga, m’ra kum de ndoo sár ase yo de. M’ade dé tuwe dingemge a, dinyege a, dé tɔ de se sul d’um de dangai’t. 
ACT.22.5	Maw njèkuje nyan-mese se ngatɔgege malang d’an nyange ke ndɔ ke m’ra kété nga se kum de. Ei asikum kedi sei tà’n. E dé kuwe á ndɔ ke m’taa magtub ji de’t m’aw’n ra ngakon jéige ke kêm ɓee-bò ke Damas. M’aw le tuwe njétaakêm-Kristge ke ndii nú le tɔ de se sul ree se de Jérusalem kade kure nyan ra de ɔde kum de.
ACT.22.6	M’aw sár m’unde dè ɓee-bò ke Damas ngɔr. Kàde nda dann ɓee. Nyan ndogó in danran ndogó gan dè’m wàk. 
ACT.22.7	Ke loon’t nè kuwe, m’gudu nang bɔlɔk, m’oo ndu Jésu ɓar’m ede nè: «Saul, Saul, ké bain á ɔr’m kororoi bè wa?» M’tel m’deje’n m’ede nè: 
ACT.22.8	«Ngar ké i nan wa?» E tel ede’m ede nè: «Man m’ee Jésu ke Nazareth ke ɔr’n kororoi nga.» 
ACT.22.9	Njé ke ei se’m nan’t an-in nyan ke ndogó nè nga njai-njai, nè ei geri ndu njè tam se’m tà nga lé. 
ACT.22.10	M’tel m’deje m’ede nè: «Kuwe-ɓee, ke ri á i ndige kade m’ra gar-gar wa?» Kuwe-ɓee tel ede’m ede nè: «Ɔse nang in aw Damas ɓaa, d’a d’edi nyange malang ke Nube unn’n ndu’n le kade i ra nga ɓai.» 
ACT.22.11	Kum’m libe ade m’an loo lé tede nyan ke ndogó ngain nè nga. Njé ke ei se’m nan’t á uwei ji’m ndɔri man awi se’m Damas.
ACT.22.12	Dingem karé bè ndi Damas ri’n nè Ananias. E doo ke ile koje dè gute-ndu’t le Moise. Juipge malang ke ndii kêm ɓee-bò ke Damas tami tà le’n maje. 
ACT.22.13	E ree ram’t ede’m ede nè: «Ngokon’m Saul, maje kade kumi tel an loo.» Ke loon’t nè kuwe, kum’m tel an loo ade m’an’n njai-njai. 
ACT.22.14	Ananias ede’m ede nè: «Nube le kà jéige ɔri kété mari bere le kade i ger nyan ke kêm’n ndige. E ɔri le kade an njèra nyan se dè naje’n karé bere se kumi a, le kade oo tà tànn’t a tɔ. 
ACT.22.15	Gar-gar a i njèkɔrgo tà le’n. Nyan ke an se kumi a, oo tà’n se mbi a tɔ nga, ɔrgir ade dooge malang. 
ACT.22.16	Ɗarinè ké a i ngine ri ɓai wa? Ɔse nang in dɔ ade d’ulei manné njonm se ri’n ɓaa a inge kêm tin mbit dè kaiyage’t lei.»
ACT.22.17	Go’t gugu m’tel m’ree Jérusalem. Ndɔ karé bè, m’ndi kêm kei le Nube m’a m’ɔje se’n tà ɓaa, nyanpinde tee dèm’t. M’an Kuwe-ɓee tee ke kum’t pan ede’m ede nè: 
ACT.22.18	«I tee kalang kêm ɓee-bò ke Jérusalem kɔke. Dookêmɓeege à taai tà le’m ke a ede de nga lé.» 
ACT.22.19	M’tel m’ede’n m’ede nè: «Kuwe-ɓee, dooge geri mbak titeke è man kuwe á m’aw se kêm kei kebe nan, kêm kei kebe nan, m’tuwe njé ke undei kêm de dèi’t. M’unde de se ndêin maru a, m’um de dangai’t a tɔ. 
ACT.22.20	Njèkɔrgo tà lei Etienne ke ndɔ ke dé tɔl’n d’ade mese’n ule nang nga, man géa m’ee tutu tɔ. M’ndige se njé tɔlnge dè tɔl ke dé tɔln’t. E man kuwe á ndɔ ke m’ee njè ngonm kubuge le njé tɔl Etienne.» 
ACT.22.21	Kuwe-ɓee tel ede’m ede nè: «Aw, tede è man kuwe á m’a m’ulei heb ke ra dooge ke ei Juipge lé.»
ACT.22.22	Juipge uri mbi de ooi tà le Paul sár tee dè tà’t nè ɓaa, ei unni gir tami tà beng-beng edi nè:
ACT.22.22	– Doo ke titeke bè nga, ndête kade ndi kumgajer dè nang nè lé. Adi kum’n udu kɔke.
ACT.22.23	D’ur kɔl a, dé tɔr kubuge le de dé tile piring-piring kɔke a, d’ɔi nang dé sanrin ke dɔ-dɔ d’ade kodé age sululu a tɔ. 
ACT.22.24	Titeke bè á, njèkan dè njérɔge ke aru dɔg unn ndu’n ade njérɔge le’n ede nè:
ACT.22.24	– Awi seyé loo ndi njérɔge’t. I deji n’ee tà se ndêin maru tede kade tà tee tàyé’t. M’ndige le ger gir nyan ke dooge uri kɔl ɔji dèyé nè nga.
ACT.22.25	Nè loo ke dé tɔ Paul d’ile’n nang le kunde’n ɓaa, è deje njèkan dè njérɔge ke aru karé ke nda à ra kule kêm ndɔn’t nè ede nè:
ACT.22.25	– Doo ke è ngonn ɓee ke Rome ke dé gangtà dènn’t lé ɓai nga, ké d’unn ndu de kade undei nin se ndêin maru wa?
ACT.22.26	Loo ke njèkan dè njérɔge ke aru karé oo tà nè bè ɓaa, è tel aw ra njèkan dè njérɔge ke aru dɔg ede’n ede nè:
ACT.22.26	– Ké a i ra ri se rai ta wa? Doo nè nga è ngonn ɓee ke Rome.
ACT.22.27	Njèkan dè njérɔge ke aru dɔg ree ra Paul’t deje’n ede nè:
ACT.22.27	– Ede’m ndàt, ké i ngonn koje bè ke Rome kerɔte wa?
ACT.22.27	Paul ilé dè’t ede nè:
ACT.22.27	– Oiyo, man m’ee ngonn koje ɓee ke Rome kerɔte kuwe.
ACT.22.28	Njèkan dè njérɔge ke aru dɔg nga tel ile Paul dè’t ede nè:
ACT.22.28	– Ngonn koje ɓee ke Rome nga, man m’ndogo se nar ngain.
ACT.22.28	Paul ilé dè’t ede nè:
ACT.22.28	– Man m’ee ngonn ɓee ke Rome ke kon’m ɓéee.
ACT.22.29	Ke loon’t nè kuwe njé ke d’ayé kunde Paul se ndêin tá le deje’n tà nga, d’in kengeng dènn’t kɔke. Nè loo ke njèkan dè njérɔge ke aru dɔg oo titeke Paul è ngonn ɓee ke Rome ke kon’m ɓéee ɓaa, ɓel unde’n ndàt gang’n tede è ade dé tɔ’n se sul njanm-njanm.
ACT.22.30	Njèkan dè njérɔge ke aru dɔg ndige le ger nyan ke gete ke Juipge ilei tà dè Paul’t. Gir’n ke nè á barè lookar’n ɓaa, è ade dé tutu sul ke rann’t ke dé tɔɔ’n kɔke. Taɓai è unn ndu’n ade maw njékuje nyan-mesege se njégangtàge le Juipge malang kebi nan. Go’t gugu, è ade dé ree se Paul d’unde’n nang non de’t.
ACT.23.1	Paul an kum njégangtàge le Juipge sêw-sêw ɓaa, è ede nè:
ACT.23.1	– Ngakonmge, man m’njiye non Nube’t se tàgir ke maje ɔr njêt sár tee ɓila.
ACT.23.2	Nè Ananias maw njèkuje nyan-mese unn ndu’n ade njé ke ndai kɔte Paul’t ngɔr le kade undei tà’n. 
ACT.23.3	Titeke bè á Paul ede’n ede nè:
ACT.23.3	– Nube à undei tɔ, i tò asenan se ndogo bɔr ke nda kong bè! I ndi loo ke nè’t le gangtà dèm’t se go gute-ndu. Nè i al tà tà gute-ndu’t ɓaa, unn ndui ade d’unde’m.
ACT.23.4	Njé ke ndai kɔte Paul’t tami se’n edi nè:
ACT.23.4	– Ké i kuwe in se dèi i taje maw njèkuje nyan-mese le Nube wa?
ACT.23.5	Paul ile de dè’t ede nè:
ACT.23.5	– Ngakonmge, m’ger titeke doo nè nga è maw njèkuje nyan-mese lé. Oiyo, dé ndang kêm magtub’t ke tò se ninn’n d’ede nè: «Ngar le kosdooge lei nga, i a tam se’n tà ke majelé lé.»
ACT.23.6	Paul ger mbak titeke njégangtàge nga, njé ke nange ei Saddusienge a, njé ke nange ei Pharisienge a tɔ. Gir’n ke nè á è tam’n tà se ndu’n ke bòi beng non de’t ede nè:
ACT.23.6	– Ngakonmge, man m’ee Pharisien, ngonn koje Pharisien. Ɓila m’nda non njégangtàge’t. E tede tà ke rang lé, nè è tede kunde ke m’unde kêm tchên titeke dooge ke weii à undei loo teei dann njé ke koo’t.
ACT.23.7	Loo ke Paul tam tà nè nga bè ɓaa, tà naje in dann Pharisienge se Saddusienge ke kebi nan nè nga ade kayai nan danné loo joo. 
ACT.23.8	Saddusienge ɓaa tami edi nè: dooge à undei loo teei dann njé ke koo’t ndan lé a, dooge ke danran éké ndilge géa gotoi a tɔ. Nè Pharisienge ɓaa umi kêm de dè’t mbak. 
ACT.23.9	Dé kɔl nan heyei. Njékɔrgir gute-ndu ke nange ke ei dann Pharisienge ɔsi nang in-in naji tà nè nga utei mbeng-mbeng edi nè:
ACT.23.9	– Doo nè nga, jè j’an majelé karé ke è ra lé. Bainléa è ndil éké è doo ke danrán karé á ede’n tà, jè ger lé. 
ACT.23.10	Dé kɔl nan ke kété-kété d’ade oso mbo-bò. Njèkan dè njérɔge ke aru dɔg ɓel kêmn’t ede nè d’a kin gang Paul danné mbêt-mbêt. Gir’n ke nè á è unn’n ndu’n ade njérɔge le kade awi ɔri nin dann doobulege’t kɔke teli reei se’n loo ndi de’t. 
ACT.23.11	Ndɔ ke njèkutu go made Kuwe-ɓee tee dè Paul’t pan dann ndɔɔ, ede’n ede nè:
ACT.23.11	– Paul oré tài njak! Kété ndɔ ke ede dooge ke kêm ɓee-bò Jérusalem nè tà le’m. Gar-gar, ede dooge ke kêm ɓee-bò ke Rome tà le’m titeke ndɔ ke ede’n dooge ke kêm ɓee-bò Jérusalem nga tɔ.
ACT.23.12	Loo ke loo ar ɓá ɓaa, Juipge kebi nan kang-kang manni ra de dàp-dàp edi nè: N’a n’usei nyan lé a, n’a n’an-in nyan lé a tɔ, sár n’a n’tɔli Paul ɓita. 
ACT.23.13	Juipge ke ɔri nan tà manni ra de le tɔli Paul nga, ei dooge kɔr-sɔ se gide. 
ACT.23.14	Dé nè nga d’ɔr nan mbuu d’aw d’inge maw njékuje nyan-mesege se ngatɔgege d’ede de d’ede nè:
ACT.23.14	– Jè mann ra jé dàp-dàp le kɔde nyan tà jé’t lêm lé sár le kade jè tɔl Paul pa ɓita. 
ACT.23.15	Maje kade sei se njégangtàge umi tà le si nan’t ɓaa, i deji njèkan dè njérɔge ke aru dɔg le kade ade dé ree se Paul non si’t. I rai gos titeke a i nderi gir tà le’n rang le ger njai. Jè ɓaa, j’ade ndi dè nja jé’t tchên le tɔl’n se rebe.
ACT.23.16	Kɔr ke Juipge ɔri nan tà dè Paul’t le tɔl’n nga nann’n karé oo tà’n. E aw loo ndi njérɔge’t kei go Paul’t ede’n tà’n. 
ACT.23.17	Paul ɓar njèkan dè njérɔge ke aru karé ede’n ede nè:
ACT.23.17	– Ngonn ke basa nè nga aw se tà karé le kede njèkan dè njérɔge ke aru dɔg. Aw se’n rann’t.
ACT.23.18	Njèkan dè njérɔge ke aru karé nè nga aw se’n ra kuwe de’t, ede’n ede nè:
ACT.23.18	– Paul ke è dangai nga ɓar’m ede’m le kade m’ree se basa nè rai’t tede aw se tà karé le kedi.
ACT.23.19	Njèkan dè njérɔge ke aru dɔg nga uwe ji ngonn ke basa nè ɔr’n njɔl aw se’n nata, è deje’n ede nè:
ACT.23.19	– Ké tà ri á ayé kede’m wa?
ACT.23.20	Basa nè nga tam ede nè:
ACT.23.20	– Juipge umi tà le de nan’t le deji nin kade barè i ree se Paul non njégangtàge’t. A rai gos titeke ayé nderi gir tà le’n rang le geri njai. 
ACT.23.21	An tá nè à kin ndige se de. Dooge nè nga manni ra de le kuse nyan lé a, le kain mann lé a tɔ, sár n’a tɔli nin ɓita. Ɗarinè, dé ndi dè nja de’t tchên d’ade ngine tà ke à tee tài’t.
ACT.23.22	Kété ɓita kade njèkan dè njérɔge ke aru dɔg inye ngonn basa nè ade aw ɓai nga, è unn ndu’n ade’n ede nè:
ACT.23.22	– I tam tà ke ede’m nè nga ade doo karé ke rang oo lé.
ACT.23.23	Ke loon’t nè kuwe njèkan dè njérɔge ke aru dɔg ɓar njékan dè njérɔge ke aru karé joo ede de ede nè:
ACT.23.23	– Uwei dè nja njérɔge aru joo a, njé sindege kɔr-ji sejimute a, njérɔge se ningege aru joo a tɔ. Adi ei malang ndii dè nja de’t tchên le kade awi kêm ɓee-bò ke Césarée se kàde ke jisɔ-jimi ke ndɔɔ. 
ACT.23.24	I sangi sindege joo: karé le Paul, karé le njè ngonm’n le kade awi se’n se maje’n sár ra Félix njèkonɓee’t.
ACT.23.25	Njèkan dè njérɔge ke aru dɔg ndang magtub ade Félix ede nè:
ACT.23.26	– Man Claude Lysias, m’ndang magtub nè m’ade Félix njèkonɓee ke maje dum, m’ra’n lapya. 
ACT.23.27	Doo nè ke man m’ule’n m’adi se’n nga, Juipge in-in se dè de uwei nin le tɔli nin. Nè loo ke m’oo tà’n kété titeke è ngonn koje ɓee ke Rome ɓaa, m’ɔi njérɔge le’m dèm’t m’tee’n pan, m’uwe’n wont m’ɔr’n ji de’t. 
ACT.23.28	M’ndige le ger gir tà ke Juipge ilei tà dènn’t. E á m’ade d’uwe’n d’aw’n se’n non njégangtàge’t le de. 
ACT.23.29	Man m’an titeke Juipge ilei tà dènn’t ɔje dè gute-ndu le de ei kuwe. Nè man ɓaa, m’an majelé karé bè ke ra ke kum tɔl’n éké kuwe’n dangai lé. 
ACT.23.30	Doo karé bè ree ede’m titeke Juipge ɔri nan tà dènn’t le tɔli nin. Gir’n ke nè á m’in’n ke loon’t nè m’ule’n se’n rai’t. Njékile tà dènn’t nga, m’ede de kade awi sêki nin noin’t nú ta.
ACT.23.31	Njérɔge ɔri Paul dann ndɔɔ awi se’n sár Antipatris se go ndukunn le njèkan dè njérɔge ke aru dɔg nga. 
ACT.23.32	Barè lookar’n ɓaa, d’inye njé sindege á d’ade awi se’n. Nè gute kos njérɔge teli awi loo ndi de’t gugu. 
ACT.23.33	Loo ke njé sindege teei kêm ɓee-bò ke Césarée ɓá ɓaa, ei adi magtub njèkonɓee a, ei ulei Paul jinn’t a tɔ. 
ACT.23.34	Loo ke njèkonɓee tute magtub nè ɓá ɓaa, è deje Paul ede nè:
ACT.23.34	– Ké i nga i doo ke ɓeekon ke ra wa?
ACT.23.34	Paul ilé dè’t ede nè:
ACT.23.34	– Man doo ke beekon ke Cilicie.
ACT.23.35	Njèkonɓee Félix ede Paul ede nè:
ACT.23.35	– Ndɔ ke njé sêkige à reei ɓita m’a tel koo tà lei ɓai. E unn ndu’n le kade dé ngonm Paul kêm kei ndi Ngar Hérode ke bò.
ACT.24.1	Loo ke ra ndɔ mi ɓaa, Ananias maw njèkuje nyan-mese se ngatɔgege ke nange in-in reei kêm ɓee ke Césarée. Tertullus njègangtà karé ke tà’n nel ngain ree se de tɔ. Dé mbak d’aw dé sêke Paul ra njèkonɓee’t. 
ACT.24.2	Loo ke dé ɓar Paul d’ade ree ɓaa, Tertullus unn gir kɔr tà kile dènn’t ede nè:
ACT.24.2	– I Félix, njè maje dum, takuli i á jè ndii’n se kêmlom ke deri. Takul kunde tée ra lei á i gɔl’n ɓee ade tee kɔde malang ade kosdooge nè nga. 
ACT.24.3	I Félix, njè maje dum, jè rai oiyo se ndɔge malang tede nyan-majege malang ke i ra ade jè nga. 
ACT.24.4	M’ndige le ndɔji se tàge ngain lé. Nè né è bè géa, ile kêmi, ur mbii oo’n tà le’m ndêin ɓita. 
ACT.24.5	Dingem nè nga, j’an’n tò asenan se yo-kos ke tee kêm ɓee’t bè. E njè tule Juipge nan’t ade tà oso’n se kêm ɓee-ɓee. E á è ngol njé le Jésu ke Nazareth, doo nyan le doo nga. 
ACT.24.6	Ndɔ ke è sang rebe le kade doo ke è Juip lé aw se’n kêm kei le Nube ke tò se ninn’n á j’uwe’n dè’t. [Jè ndige le gangtà dènn’t se go gute-ndu le jé. 
ACT.24.7	Nè Lysias, njèkan dè njérɔge ke aru dɔg tee pan, uwe’n wont ɔr’n ji jé’t aw se’n. 
ACT.24.8	E unn ndu’n ade njé kile tà dènn’t le kade awi sêki nin rai’t.] I kuwe i deje tà doo nè ɓaa, a i ger titeke tàge malang ke jè sêke’n nga è kum kuwe.
ACT.24.9	Juipge osoi gir Tertullus’t edi nè tà le’n è kum kuwe.
ACT.24.10	Loo ke Félix, njèkonɓee ute dè’n ɗêi ade Paul kade tam tà ɓaa, Paul ede’n ede nè:
ACT.24.10	– M’ger mbak, ase loge bule i njègangtà le girkoje dooge le jéi nga se dè naje’n. Gir’n ke nè á man m’tam’n tà se kêmnda káng dè ram’t noin’t ɓila. 
ACT.24.11	M’ree Jérusalem le ɗɔi Nube, ɓila ra ndɔ dɔg-gidé-joo ɓai. Ke nè á m’lanm ɓaa, i deje de oo. 
ACT.24.12	M’nda m’naje tà se doo kêm kei le Nube m’ade d’inge’m dè’t nja karé ndan lé. M’nda m’sule doobulege kêm kei kebe nange’t éké kêm ɓee-bò’t m’ade d’inge’m de’t nja karé ndan lé a tɔ. 
ACT.24.13	Dooge nè nga asikum kɔri gir nyan ke get ke ilei tà dèm’t nga lé. 
ACT.24.14	Nè né è bè géa, nyan karé ke m’ger á tò nè: M’ra kule m’ade Nube le kà jéige. E tede kum ke ɓila m’um nan’t bɔk se Jésu nè á dé ngakonm Juipge d’ute’m mbeng. Tàge malang ke kêm magtub gute-ndu’t se tàge ke njéribe-dè-tàge ke tà Nube’t ndangi nga, m’um kêm’m dè’t kuwe. 
ACT.24.15	Nube à ade njé ra nyan se dè najennge se njé ra nyan majelége à undei loo teei dann njé ke koo’t gar-gar. M’um kêm’m dè tà’t nè nga bɔk-bɔk. Dé njé sêkemge nè nga, d’um kêm de dè tà’t nè tɔ. 
ACT.24.16	Gir’n ke nè á m’ute’n ra’m kalang m’njiye’n non Nube’t se non dooge se tàgir ke unju nyang-nyang se ndɔge malang.
ACT.24.17	Ase loge bule ɓita m’tel m’ree le kuwe noje se kosdooge le’m a, se le kunn nyan-noje kade Nube a tɔ. 
ACT.24.18	M’ndi m’ade d’a d’ɔr’m gonm kêm kei le Nube. Juipge ke nange in-in ɓeekon ke Asie reei ingei man dè’t. Doobulege gotoi se’m a, tà ɓar jiki ade dooge awi dè nan’t kutri lé a mbak. 
ACT.24.19	Ke nè á dé Juipge ke ɓeekon ke Asie nè, d’an nyan majelé ke m’ra ɓaa, è dé á né d’a ree sêke’m rai’t. 
ACT.24.20	Eké è tà le dooge ke ndii nè le kade tami majelé ke m’ra kété ke ndɔ ke m’nda’n non njégantàge’t nga. 
ACT.24.21	Kêm ndɔ’n nè nga, nyan karé luk-luk ke m’ra ɓaa, è tà ke m’in m’nda’n dɔ dann de’t m’tam se ndu’m ke bòi beng m’ede nè: «E tede tà ke ɔje dè kunde loo tee dann njé ke koo’t á ɓila m’nda’n loo gangtà’t non si’t.»
ACT.24.22	D’ede Félix tà ke ɔje dè Jésu-Krist ade ger maje. Gir’n ke nè á è unde’n gangtà le de dɔ ede nè:
ACT.24.22	– Loo ke Lysias, njèkan dè njérɔge ke aru dɔg à ree ɓita m’a tel nder gir tà le si rang koo ɓai.
ACT.24.23	Félix unn ndu’n ade njèkan dè njérɔge ke aru karé le kade ngonm Paul se maje’n dangai’t. Taɓai è unn ndu’n ade’n le kade on Paul njanm-njanm lé a, le kade ɔge njé ke le’n le ra se’n dè nyange ke nal’n lé a tɔ.
ACT.24.24	Mbɔr go’t gugu baa, Félix se neen’n Drusille reei Césarée. Drusille nga è Juip. E ule kule ɓar Paul ade ree inge’n. E deje’n le kade ede’n tà ke ɔje dè kundekêm dè Jésu-Krist’t. 
ACT.24.25	Paul unn gir tam tà ede nè:
ACT.24.25	– Nube ndige kade dooge rai nyan se dè naje’n a, kade undei kumkunju dè ra de’t a tɔ, ɔji dè tà ke Nube à gang dè de’t ndɔ ke rang.
ACT.24.25	Ɓel unde Félix ndàt gang’n ade tel ede Paul ede nè:
ACT.24.25	– Ɔte aw ɗarinè ɓanm. Ndɔ ke m’inge kurloo ndêin ɓaa, m’a m’tel ɓari gugu rang ɓai.
ACT.24.26	E unde kêm’n tchên ede nè bainléa Paul à ade’n nar ndêin. Gir’n ke nè á è ade dé ɓar’n d’ade ɔje se’n tà dɔ-dɔ. 
ACT.24.27	Lo joo go’t ɓaa, dé taa konɓee ji Félix’t d’ade Porcius Festus. Félix inye Paul dangai’t tede le taa’n kum Juipge.
ACT.25.1	Loo ke d’unde Festus dè kutu-ngar’t ra ndɔ mute ɓaa, è in Césarée aw Jérusalem. 
ACT.25.2	Maw njékuje nyan-mesege se dooge ke bò le Juipge reei sêki Paul ra Festus’t edi nè:
ACT.25.3	– Kɔkrɔ karè, ade dé ree se Paul Jérusalem tá à nel jè ɓai.
ACT.25.3	Dé ra gos titeke bè tede kum’n rebe le tɔl’n. 
ACT.25.4	Nè Festus ile de dè’t ede nè:
ACT.25.4	– Paul nga, dé ngonm’n dangai’t Césarée nú. Man géa, nain ngɔr ɓaa m’a m’tel kaw gugu nú. 
ACT.25.5	Maje kade dooge le si ke bò-bò awi se’m nan’t Césarée. Ke nè á doo nè nga ra majelé ɓaa à sêki nin.
ACT.25.6	Festus ra se de ndɔ sɔsɔ éké ndɔ dɔg ɓita è tel ree Césarée ɓai. Barè lookar’n, è ndi loo gangtà’t. E unn ndu’n ade dé ree se Paul. 
ACT.25.7	Loo ke Paul ree tee pan ɓaa, Juipge ke in-in Jérusalem an-in dè’n girm. Ei têti tàge gai-gai ke tooi ɓel undei tànn’t. Nè è tàge ke se dè naje’n lé kuwe malang. 
ACT.25.8	Paul tam tà dè rann’t ede nè:
ACT.25.8	– Man m’ra nyan karé ke majelé m’al’n tà tà gute-ndu’t le Juipge, éké m’al’n tà tà ngar César’t lé. M’ra nyan karé m’nede’n kei le Nube le jéi nga lé a tɔ.
ACT.25.9	Nè Festus ndige le taa kum Juipge. E deje Paul ede nè:
ACT.25.9	– Ké i ndige kaw Jérusalem le kade dé gangtà lei nè nga nonm’t nú wa?
ACT.25.10	Nè Paul ilé dè’t ede nè:
ACT.25.10	– Ḿ-m̀, dé ree se’m loo gangtà’t le ngar César. E è á à gangtà dèm’t. Man m’ra majelé karé bè se Juipge lé. I kuwe géa i ger maje. 
ACT.25.11	Ke nè á m’ra majelé ke asekum kade m’wei’n ɓaa, m’a m’naje’n kade yo lé. Nè ke nè á tàge malang ke d’ile dèm’t nga, è se dè naje’n lé ɓaa, doo karé bè géa asekum kuwe’m kule’m ji de’t lé. Man m’ndige le kade César tá gangtà le’m, ɓeekon ke Rome nú.
ACT.25.12	Loo ke Festus ɔje tà se njégangtàge ɓaa, è tel ede Paul ede nè:
ACT.25.12	– I ndige le kade César tá gangtà lei ɓaa, m’a m’ade aw non César’t nga kuwe tɔ.
ACT.25.13	Ase ndɔ bule go’t gugu, ngar Agrippa se Bérénice reei Césarée le rai lapya Festus. 
ACT.25.14	Agrippa se Bérénice rai ndɔge bule kêm ɓee-bò ke Césarée. Festus ɔr tà le Paul unde non ngar Agrippa’t ede nè:
ACT.25.14	– Félix inye dingem karé bè dangai’t laa. 
ACT.25.15	Loo ke ndɔ ke m’aw Jérusalem nga, maw njékuje nyan-mesege se ngatɔgege le Juipge reei sêki nin ram’t a, deji man le kade m’gangtà dènn’t a tɔ. 
ACT.25.16	M’tel m’ile de dè’t m’ede nè: Kile doo dangai’t nal kade tam tà dè rann’t tàkum njé sêkennge’t nga, è kule ra girkoje dooge ke Rome lé sár. 
ACT.25.17	Juipge reei se’m nan’t Césarée nè, ke loon’t nè kuwe, m’unn de m’unde de heb lé. Nè barè lookar’n kuwe, m’aw loo gangtà’t ɓaa m’unn ndu’m m’ade dé ree se doo nè nga. 
ACT.25.18	Juipge ke njé kile tà dè Paul’t reei. M’gir kêm’t m’ede nè ayé teei se tàge ke majelé-majelé ke sêki nin nga. Nè tà karé bè géa tee tà de’t lé. 
ACT.25.19	Dé naje se Paul tàge ke nange ke ɔje dè rebe manm Nube le de dé Juipge a, se tà ke ɔje dè doo karé bè ke ri’n nè Jésu. Doo nè nga dé Juipge d’ede nè wei se non’n, nè Paul uwe tà’n mong ede nè Jésu nga ndi kumgajer se non. 
ACT.25.20	M’ger nyan ke kum ra ɔje dè tà najege ke titeke bè nga lé. Gir’n ke nè á m’deje’n Paul m’ede nè: ké è ndige kaw Jérusalem tá kade dé gangtà le’n nú wa? 
ACT.25.21	Nè Paul deje le kade ngar ke bò Auguste Césarée tá gangtà le’n. E á man m’unn’n ndu’m le kade dé ngonm’n dangai’t sár kade m’ule’n se’n nú Rome ra César’t.
ACT.25.22	Ngar Agrippa ede Festus ede nè:
ACT.25.22	– Doo nè nga, man géa m’ndige koo tà le’n tɔ.
ACT.25.22	Festus ede ngar Agrippa ede nè:
ACT.25.22	– Barè nga kuwe a oo tà le’n karè.
ACT.25.23	Barè lookar’n ɓaa, Agrippa se Bérénice njiyei masas reei kei gangtà’t. Njèkan dè njérɔge se dooge ke bò-bò ke kêm ɓee’t reei se de nan’t loo gangtà’t nè tɔ. Festus unn ndu’n ade dé ree se Paul. 
ACT.25.24	Ke loon’t nè kuwe, Festus unn tà tam ede nè:
ACT.25.24	– Ngar Agrippa se sei malang ke i ndii se jé nan’t nè. Dingem ke an-in nin nè nga, kos Juipge malang reei sêki nin ram’t Jérusalem a, ɓéee nè a tɔ. Ei deji man se ndu de ke bòi edi nè: Doo nyan le doo nè nga ndête kade ndi kumgajer lé. 
ACT.25.25	Man ɓaa, m’an nyan karé bè ke ndête kade wei’n lé. Nè titeke è kuwe deje le kade ngar Auguste César tá gangtà le’n ɓaa, man m’ɔje le kule se’n kade’n kuwe tɔ. 
ACT.25.26	Kerɔte kuwe, m’an tà karé ke gete le ndang’n magtub kade kuwe jéi César Auguste ɔje dè doo nè nga lé. Gir’n ke nè á m’ɓar’n m’ade ree nda’n non-in i ngar Agrippa’t se non si sei’t malang. I deje’n tà oo tá bainléa m’a m’inge tà ndang. 
ACT.25.27	Tede kule se dangai kêm ɓee-bò ke Rom anje ndang tà kɔr’n gir nyan ke d’ile’n tà dènn’t nga, kuju’n goto.
ACT.26.1	Agrippa ede Paul ede nè:
ACT.26.1	– M’inye loo m’adi kade i tam tà dè rai’t.
ACT.26.1	Paul ɔr jikon’n ule dɔ tá tam’n tà dè rann’t ede nè:
ACT.26.2	– Ngar Agrippa, ra’m nel’m ngain le kade m’tam tà dè ram’t noin’t ɓila ɔje dè nyange malang ke Juipge ilei tà dèm’t. 
ACT.26.3	I ger nyan girkà se tà najege le Juipge nga maje dum doo ke rang. Gir’n ke nè á m’deji le kade ile kêmi pon oo’n tà le’m.
ACT.26.4	Nyan ra’m ke m’ra Jérusalem se basa’m dann girkoje’t le’m nga, Juipge malang geri. 
ACT.26.5	Man m’ee Pharisien ke njè ra ngang dum ɔje dè rebe manm Nube le jé jèi. Ke nè á Juipge ndigi ɓaa à edi nin titeke è kum kuwe, tede geri man mari bere. 
ACT.26.6	Ɗarinè, m’nda loo gangtà’t tede kunde ke m’unde kêm’m dè ndukunn ke Nube unn ade kà jéige kété nga. 
ACT.26.7	Girkà dooge le jéi ke dɔg-gidé-joo nga undei kêm de tchên titeke Nube à tɔl konn ndukunn le’n nè nga mbas. Gir’n ke nè á ei rai kule adi nin kada a, ndɔɔ a tɔ. Hei! ngar Agrippa, tede kundekêm tchên nè nga á Juipge à ɔdi nan sêke’m. 
ACT.26.8	Kunde ke Nube à ade dooge à undei loo teei dann njé ke koo’t nga, ké è tede ri á sei Juipge umi kêm si dè’t lé sár wa? 
ACT.26.9	Kerɔte kuwe, man nga kété m’gir kêm’t le tuju ri Jésu ke Nazareth nè nga gar-gar kɔke. 
ACT.26.10	E ke nè á è nyanra’m ke ndɔ ke m’ra Jérusalem. E maw njékuje nyan-mesege kuwe á unni ndu de adi man. Titeke bè á ndɔ ke man kuwe m’tuwe njétaakêm-Kristge ngain m’um de dangai’t se loo-loo. Loo ke ndɔ ke d’ade tɔl de géa, m’um se de nan’t bɔk a tɔ. 
ACT.26.11	Nja bule, m’aw se kêm kei kebe nange karé-karé malang, m’ra se de nyan ke tur. Taɓai m’unde tɔge dè de’t le kade d’inye go ri Jésu. Wong ra’m dè de’t ngain gée ade m’ɔr de kororoi sár m’tee se de heb se dè ɓee, dè ɓee.
ACT.26.12	Titeke bè á, ndɔ karé bè kàde nda dann ɓee. M’ndi m’a m’aw ke kêm ɓee-bò ke Damas. E maw njékuje nyan-mesege kuwe á unni ndu de adi m’aw m’ra’n kule. 
ACT.26.13	Ngar, loo ke m’nain rebe ɓai kuwe, m’an nyan in danrán ndogó gan dè jé se njémade-loo-kawge le’m wàk. Ndogó le nyan nè nga dum le kàde ɓai. 
ACT.26.14	Jè malang, jè gudu nang bɔlɔk. M’oo ndu doo karé ɓar’m se tà hébreu ede nè: «Saul, Saul, ké tede ri á ɔr’m kororoi bè wa? I ndɔje rai ile rɔ ɔr tite sinde ke dè ngang ke ra ndáng se kuwe’n bè lé.» 
ACT.26.15	M’tel m’deje’n m’ede nè: «Kuwe-ɓee, ké i nan wa?» Kuwe-ɓee tel ile’m dè’t ede nè: «Man m’ee Jésu ke i ɔr’n kororoi nga. 
ACT.26.16	Nè ɔse nang in dɔ, i nda dè njai’t. An! gir nyan ke m’tee’n dèi’t pan nga: man m’ɔri ke ngonn njèndi le’m a, ke njèkile mber ɔje dè nyange ke ɓila an se kumi. A i njèkile mber ɔje dè nyange ke ndɔ ke rang m’a m’tɔji ɓai a tɔ. 
ACT.26.17	Man m’ɔri dann kos Juipge se dann njé ke ei Juipge lé. Ma m’tel kulei ra de’t gugu ɗarinè. 
ACT.26.18	M’a m’ulei kade i teen kum de ade undei loo teei dann tilkus’t teli reei dann lookar’t. M’a m’ulei ra de’t le kade ɔr de ji tɔgmong’t le Sú le tel ree se de ra Nube’t. Ke nè á d’unde kêm de dèm’t ɓaa, d’a d’inge kêm tin mbit dè kaiyage’t le de a, d’a d’inge loo ndi de dann njé ke ei le Nube’t a tɔ.»
ACT.26.19	Unn gir kêm ndɔn’t nè nga, ngar Agrippa, m’altà tà nyanpinde ke in danrán nga lé. 
ACT.26.20	Nè m’ile mber m’ade dooge ke ndii Damas pa ɓita, go’t gugu m’ile mber m’ade njé ke Jérusalem se Juipge malang a, se njé ke ei Juipge lé a tɔ. M’ede de m’ede nè: I turi hal si, ɔsi wan i teli ke ra Nube’t. I rai nyange ke uwe made nan se tur hal si. 
ACT.26.21	Gir’n ke nè á, ndɔ ke Juipge uwei man kêm kei’t le Nube sangi le tɔli man ke loon’t nè. 
ACT.26.22	Nè Nube è der-gir’m sár tee ɓila á m’nda m’a m’ile’n mber m’ade ngann dooge a, se dooge ke tɔgi a tɔ. Nyan ke ndɔ ke njéribe-dè-tàge ke tà Nube’t se Moise tami edi nè à ree gar-gar á m’tam tà’n m m’tam tà ke gai lé. 
ACT.26.23	Njéribe-dè-tàge ke tà Nube’t se Moise nga, ndɔ ke tami edi nè: Krist nga, nyankêmkon à ra’n, è doo ke desêin sàk-sàk ke unde loo tee dann njé ke koo’t. Gar-gar à ile mber lookar kade kosdooge le jéi se njé ke rang.
ACT.26.24	Paul nda à ɔdenan tam tà dè rann’t. Festus ede’n se ndu’n ke bòi ede nè:
ACT.26.24	– Paul, nyanger lei ke ngain ile bile dèi’t.
ACT.26.25	Paul ede nè:
ACT.26.25	– Festus ke maje dum! Bile ra’m lé. Nè tà ke m’tam nga è ngarankum tà a, è tà ke se go rebe’n a tɔ. 
ACT.26.26	Ngar Agrippa nga, d’ede’n tà dè nyange’t nè d’ade oo mbak ɓá ta. Gir’n ke nè á, m’nda m’a m’tam’n tà nonn’t se kêmnda káng. Nyange nè malang nga, karé ke è nal ger goto, tede ei nyange ke teei adi dooge geri se loo malang. 
ACT.26.27	Ngar Agrippa, tàge ke njéribe-dè-tàge ke tà Nube’t tami nga, ké um kêmi dè’t kuwe wa? Oiyo, m’ger mbak titeke um kêmi dè’t kuwe.
ACT.26.28	Nè Agrippa ede Paul ede nè:
ACT.26.28	– Nain ngɔr ɓaa ayé tel’m ke njètaakêm-Krist ta.
ACT.26.29	Nè Paul ede nè:
ACT.26.29	– Nain ngɔr éké kò’n tò géa, m’kɔ Nube kade teli ke njètaakêm-Krist tite’m man bè, i se kari bere lé, nè sei malang ke ooi tà le’m ɓila, anje sulge ke dé tɔɔ’m nè kuwe se kar de bere.
ACT.26.30	Ngar Agrippa, njèkonɓee Festus se Bérénice a, se njé ndii se de a tɔ, ɔsi nang in-in dɔ wum. 
ACT.26.31	Loo ke ei ɔri ra de ndai gai ɓá ɓaa, ei edi nan edi nè:
ACT.26.31	– Doo nè nga, ra nyan karé ke ndête kade wei’n éké ndête kile’n dangai’t lé.
ACT.26.32	Nè Agrippa ede Festus ede nè:
ACT.26.32	– Ke nè á nè doo nè nga deje le kaw non César’t nú lé ɓaa, né j’à j’inyei nin dɔɔ.
ACT.27.1	D’ɔje njáng le kade d’aw se jé kêm ɓeekon ke Italie se bato. D’um Paul se dangaige ke nange ke rang ji njèkan dè njérɔge ke aru karé ke ri’n nè Julius. E njèkan dè njérɔge le César Auguste. 
ACT.27.2	J’al kêm bato’t ke in Adramytte à aw kum’n ke loo nda batoge kêm ɓeekon ke Asie. Bato ɔte se jé aw se jé. Aristarque, doo ke Thessalonique, ɓeekon ke Macédoine nga è se jé nan’t tɔ. 
ACT.27.3	Barè lookar’n, jè nda nang kêm ɓee-bò ke Sidon. Julius ra kêm-maje se Paul; è inye’n ade aw ra njétaakêm-Krist madennge’t kade rai se’n dè nyange ke aw ndoo de. 
ACT.27.4	J’in loon’t nè, j’ɔr kɔge j’aw se kàde ba-ba sár dè goré loo ke Chypre tede nelge in-in tilei kum jé. 
ACT.27.5	Go’t gugu, jè gang ba-bò kate ngɔr se kɔte ɓeekonge ke Cilicie se Pamphylie, j’aw jè rise nanga kêm ɓee ke Myra, ɓeekon ke Lycie. 
ACT.27.6	Julius, njèkan dè njérɔge ke aru karé inge bato ke in kêm ɓee-bò ke Alexandrie à aw kum’n ke ɓee-bò ke Rome ɓaa, è ade j’al kêmé ke loon’t nè j’aw. 
ACT.27.7	J’aw jêkê-jêkê dann ba’t ase ndɔge bule. Tur se jé ngain ɓita j’aw sár jè tee’n kêm ɓee ke Cnide ɓai. Nel ɔge jé kaw jáa; gir’n ke nè á j’ɔr’n kɔge j’aw’n ngɔr se dè goré loo ke Salmoné ɓita j’aw Crète ɓai. 
ACT.27.8	Tur se jé ngain ade jè tee kɔte dè goré loo ke Salmoné nè nga pêt, j’aw jè tee loo karé bè ke dé ɓar’n «Loo nda nang le batoge ke maje.» Loo nè nga tò ngɔr se ɓee ke Lasée. 
ACT.27.9	Kurloo heb ɗàk mari bere ta ade loo kan dè bato kile’n danné tur ngain. Tabai ndɔ kɔge kêm ɓo dere ɓá ta. Paul ede de njai kété ede nè:
ACT.27.10	– Madege, man m’an titeke kaw ke j’à j’awi dann mann’t se bato nè nga, j’à j’awi karè nal kade nyange tuji lé. E bato se nyange ke kêmé á à tuji se kar de lé, nè danra jéi jèi kuwe géa asekum kudu tɔ.
ACT.27.11	Nè Julius, njèkan dè njérɔge ke aru karé um kêm’n dè tà’t le njèkunn bato se kuwe bato tá ngain dum tà le Paul. 
ACT.27.12	Loo nda nang le batoge ke loon’t nè nga, maje kum ndi tutu tà kuli lé. Gir’n ke nè á dooge ngain ke kêm bato’t ndigi kin-in loo’t nè kɔke kade bainléa, n’teei Phénix loo nda nang le batoge ke dè goré loo ke Crète. Phénix nga tò se ke dè jikon se dè jigel lookur’t le kàde. E loo nè á dooge malang ke kêm bato’t ndigi ndii tutu tà kuli.
ACT.27.13	Nel in dè jikon ule pe^-pe^. Dooge ke kêm bato’t giri titeke n’a n’awi se maje’n le teei Phénix. Gir’n ke nè á ei in-in awi se kàde kong-kong dè goré loo ke Crète. 
ACT.27.14	Nè loo ke d’aw mbɔr ɓaa, nel-bò karé bè in se ke dè jigel aw kum’n ke loo tee’t le kàde. Nel-bò nè nga sebe dè jé’t gap dè goré loo ke Crète. 
ACT.27.15	Nel ɔse bato mbeng tur tà’n rang tede è ase tile kum nel lé. Titeke bè á j’inye’n j’ade aw se jé loo ke kêm’n ndige. 
ACT.27.16	Jè j’aw se kàde ngonn dè goré loo karé ke dé ɓar’n Clauda j’ade taa nel dè jé’t ndêin. Tur se jé ngain ɓita jè tutu’n ngonn bato ke dé tɔ kàde made’t. 
ACT.27.17	Loo ke j’unn’n j’unde’n dɔ ɓá ɓaa, jè tɔ bato ke bòi njanm-njanm se kule nar j’ɔje’n kêm jé. Jè ɓel j’ede nè bainléa j’à kaw dar nyeenger ke ule tà’n kum ba-bò’t ke sɔbe dè ɓeekon ke Libye. Dé tutu kage nyan ke bòi ke dé tɔ mbur bato’t d’inye dɔ d’ade ndɔr nang goon’t ade nel aw’n se’n titeke kêm’n ndige. 
ACT.27.18	Nel-bò tile bato banjang-banjang kum’n ke kété-kété. Titeke bè á, barè lookar’n dé koto nyange ke nange kêm bato’t dé tile piring-piring kɔke. 
ACT.27.19	Ndɔ ke njèkon’t mute ɓaa, njérakulege kêm bato’t kotoi nyan bato se ji de ei kuwe tilei piring-piring dann ba’t. 
ACT.27.20	Nel-bò nè nga aw se jé kabr-kabr ade tò ɓel ngain. J’an kum kàde éké kɔnyonge lé ase ndɔ mute deri ade jè tin kêm jé mbit kɔke de ndi kumgajer ta.
ACT.27.21	Jè ndi ase ndɔ bule anje kuse nyan. Paul in nda dɔ dann de’t ede de ede nè:
ACT.27.21	– Hai! mademge, ke nè á ndɔ ke ooi tà tàm’t ɓaa, né j’à j’in-in dè goré loo ke Crète tá kade bato se nyange ke kêmé tuju’n bè lé. 
ACT.27.22	Darinè, m’ndeje sei le kade oréi tà si njak. Doo karé bè géa dann si’t à tuju lé, nè bato kuwe se kar’n á à tuju. 
ACT.27.23	Nube ke m’ɗɔi’n nga ule doo le’n ke danrán ade ree ram’t ndɔɔ laa ede’m ede nè: 
ACT.27.24	«Paul, i ɓel lé. Gar-gar a i nda non njèkonɓee’t kêm ɓee-bò ke Rome. An! dooge malang ke ndii sei nan’t kêm bato’t nga, Nube à aje de takuli i.» 
ACT.27.25	Gir’n ke nè á, mademge oréi tà si njak. M’um kêm bɔk-bɔk dè Nube’t titeke à ra nyan ke ede’m tà’n nè nga kuwe. 
ACT.27.26	Nè gar-gar j’à j’awi le dubi nang dè goré loo karé’t bè.
ACT.27.27	E ndɔ ke njèkon’t dɔg-gidé-sɔ ke bato aw’n se jé kum’n ke kété-kété dann ba-bò ke Méditerranée. Dann ndɔɔ bɔp ɓaa, njérakulege kêm bato’t geri titeke nain ngɔr ɓaa, j’ayé tee dè nang ke tutu’t. 
ACT.27.28	D’ile kule dann ba’t le ger’n kur le mann. Kule nè nga aw sár ɔde nang. Loo ke d’uwe d’ɔr ɓaa, dé mbɔje è kum kil ji doo kɔr-sɔ. Go’t gugu, loo ke d’aw mbɔr kété ɓaa, dé tel d’ile kule kɔje-nyan nè dann ba’t d’uwe d’ɔr ɓaa, dé mbɔje è kum kil ji doo kɔr-mute. 
ACT.27.29	Loo ke d’an bè ɓaa, dé ɓel kêm de’t d’ede nè bainléa bato à kin dar dè’n tu mbalge’t. Gir’n ke nè á dé koto’n nar nyan kuwe bato nang sɔ dé tile dann ba’t mbur bato’t gugu, dé ndi tchên dé ngine’n lookar. 
ACT.27.30	Njérakule kêm bato’tge sangi loo le kan-in nan kinyei bato. Dé rise ngonn bato nga dann ba-bò’t dé ra’n gos titeke d’ayé kaw tile nar nyan kuwe bato nang nonn’t kété bè. 
ACT.27.31	Paul an bè ɓaa, è ede njèkan dè njérɔge ke aru karé se njérɔge ede nè:
ACT.27.31	– Ke nè á dooge nè nga ndii kêm bato’t lé ɓaa, sei a asikum kaji yo lé.
ACT.27.32	Njérɔge tujei kulege ke dé tɔ’n ngonn bato nga bɔ́r-bɔ́r gangi ade tel oso manné gugu.
ACT.27.33	Nain ngɔr kade loo ar ta. Paul ndeje de malang le kade d’use nyan. E unn tà ede de ede nè:
ACT.27.33	– Ɓila è ndɔ ke njèkon’t dɔg-gidé-sɔ ke i ndii i nginei tà yo si anje kuse nyan. 
ACT.27.34	M’gɔr sei le kade usei nyan tá à è soo si’t kade i ndii kumgajer. Bin dè doo karé bè géa dann si’t à oso kɔke lé.
ACT.27.35	Loo ke Paul tam tàge nè nga titeke bè ɓá ɓaa, è unn mapa uwe jinn’t. E ra Nube oiyo tàkum de’t malang ɓita è tête danné unn gir kuse. 
ACT.27.36	Gir’n ke nè á dé malang d’oré’n tà de njak d’use’n mapa se kêmnda káng a tɔ. 
ACT.27.37	Jè malang ke jè ndi kêm bato’t nga, jè dooge aru joo se kɔr-ji sejimute-gidé-mute-mute. 
ACT.27.38	Loo ke d’use nyan d’ade kêm de ndann ɓá ɓaa, dé tile gute sadege le de ke nange dann ba’t le kade bato ɔlé’n pêl ndêin.
ACT.27.39	Loo ke loo ar ɓá ɓaa, njérakule kêm bato’t geri dè nang ke jè tee tutu nè nga njai lé ɓai; nè ei an-in dè nyeenger dann ba’t non de’t dil. Ei ɔji njáng le kade n’awi se bato bainléa n’ɔsi nin n’inyei nin kade kong’t dè nyeenger’t. 
ACT.27.40	Gir’n ke nè á dé tutu’n kule nar nyan tɔ batoge nang d’inye dann ba’t. Kulege ke dé tɔ’n màn bato géa, dé tutu d’inye dɔ ke loon’t nè a tɔ. Dé tɔ tà kubu ke là non bato’t ɓaa, dé d’inye’n le kade nel aw se’n kàde kong’t dè nyeenger’t. 
ACT.27.41	Njérakule kêm bato’t ɔsi awi se’n ade dubu bàj-bàj dadann loo karé ke ba-bò kaiya nan danné tutu. Tà wum bato dubu dann nyeenger’t giring giring-giring, nè ɓong’n ute dɔ ade pegem mann unde’n se tɔg’n ndàt gang ade tête ɗêk-ɗêk. 
ACT.27.42	Njérɔge ɔji le tɔli dangaige kɔke, nè bainléa doo karé dann de’t à kin kalè mann kan-in kaw. 
ACT.27.43	Nè Julius, njèkan dè njérɔge ke aru karé ɔje kêm’n le kaje Paul. E ɔge de dè nyan ke d’ɔje le ra. E unn ndu’n ade njé ke geri kalèi mann le kade alèi mann teei nata kété. 
ACT.27.44	E unn ndu’n ade gute dooge ke nan-in le kade njé ke karége ndii dè kagege ke tɔl’t a, njé ke rang le kade ndii dè begre nyange ke kêm bato’t neli teei nata a tɔ. Titeke bè á dooge malang teei nata se maje’n nal kade doo karé bè géa tuju dann de’t.
ACT.28.1	Loo ke jè tee tà yo’t ɓá ɓaa, d’ede jè titeke dè goré loo nè ke bato dubu tutu nga ri’n nè Malte. 
ACT.28.2	Njéɓeege ke dè goré loo’t nè nga rai se jé kêm-maje ke dum kum. Dé ra por d’ade on ɗik-ɗik d’ade jè malang jè ndibe tede ndi ede ade kul on ngain. 
ACT.28.3	Paul saa ngengreng ke tutu um poro, kundu por unde li jênênn ade tee labe jinn’t tàk don’n. 
ACT.28.4	Loo ke njéɓeege ke dè goré loo ke Malte an-in jênênn labe ji Paul’t ɗingew nè ɓaa, ei edi nan edi nè:
ACT.28.4	– Kerɔte kuwe, doo nè nga è njè tɔl dooge. E tee tà yo’t dann ba-bò’t ngɔr nè ɓai, nè Naje le Nube ndige kade ndi kumgajer lé sár.
ACT.28.5	Nè Paul tusu li jênênn ile’n poro anje kade nyan karé géa ra’n. 
ACT.28.6	Dooge ndii nginei edi nè bainléa ra’n à tii éké à koso kwei ke loon’t nè. Nè loo ke dé ngine sár d’an nyan karé ke majelé ke ra’n lé ɓaa, dé tel se ndu de d’ede nè:
ACT.28.6	– Doo nè nga è ndil nyan le doo karè.
ACT.28.7	Doo karé ri’n nè Publius, è njèkonɓee ke dè goré loo’t nè nga. E aw se loo le’n kɔte loo’t nè nga ngɔr. Publius uwe jè ke rann’t ra jè mba maje ngain ase ndɔ mute. 
ACT.28.8	Bɔ Publius tò dè tire ratur’t. Ra’n taa por làm-làm a, ndêng mese ngain a tɔ. Paul aw an’n, è ile ji’n dènn’t ɔje’n tà se Nube tede’n. Bɔ Publius in aje katch-katch. 
ACT.28.9	Gir’n ke nè á gute njératurge ke dè goré loo’t nè nga géa reei ingei Paul adi raturge le de ɔr’n dè de’t. 
ACT.28.10	Dooge ilei riɓar dè jé’t ngain. Loo ke j’ayé kin kaw ɓaa, ei uwei se jé noje se nyange ke nal jè.
ACT.28.11	Jè ndi dè goré loo’t nè ase nan mute ɓita j’in j’al kêm bato’t ke in kêm ɓee ke Alexandrie ree nda loo nda batoge dè goré loo’t nè nga tà kuli. Bato nè nga nda loon’t nè takuli bere. Dé tɔ tà kubu ke ra pir-pir ke dé ra nyan-ndaje le mage ndungege Castor se Pollux tutu. 
ACT.28.12	J’in loon’t nè, j’aw jè rise nang kêm ɓee karé ke ri’n nè Syracuse. Jè ndi tutu ndɔ jé mute. 
ACT.28.13	J’in Syracuse j’aw se kàde kong-kong sár jè tee kêm ɓee ke Reggio. Barè lookar’n nel in se ke dè jikon dann go jé ade jè tee Pouzzoles ndɔ ke njèkon’t joo. 
ACT.28.14	J’inge ngakon jé ke njétaakêm-Kristge kêm ɓee ke Pouzzoles. Ei ɓari jè adi jè ndi se de ase ndɔ ji sejimute. E se go rebege ke titeke bè á j’aw’n sár jè tee’n kêm ɓeekon ke Rome ɓai. 
ACT.28.15	Loo ke ngakon jé ke njétaakêm-Kristge ke ɓee-bò ke Rome ooi ser jé ɓaa, ei reei tilei non jé sár ingei jè loo kase-ko’t ke Appius a, taɓai ei ingei jè loo ke d’unde ri’n nè «Kei kuse nyan le mbage ke mute» a tɔ. Loo ke Paul an de ɓaa, è ra Nube oiyo, taɓai korè tà njak taa ra’n pel-pel. 
ACT.28.16	Loo ke jè tee Rome ɓá ɓaa, d’unn ndu de d’ade Paul le kade uwe kei ke le’n gai ndii’n. D’ɔr njèrɔ karé d’ade è njè ngonm’n.
ACT.28.17	Ndɔ ke njèkon’t mute, Paul ule kule ɓar njékɔr non Juipge le kade reei ingei nin. Loo ke ei ɔsi nja nan reei ingei nin ɓá ɓaa, è ede de ede nè:
ACT.28.17	– Ngakonmge, m’ra nyan karé bè m’ute’n kosdooge éké nyangirkà le kà jéige mbeng lé. Nè né è bè géa, d’uwe’m d’ile’m dangai’t Jérusalem nú sár ɗarinè d’ule’m ji dooge ke Rome nè ta. 
ACT.28.18	Dé nè nga, loo ke dé deje’m tà ɓaa, dé ndige le kinye’m dɔ tede d’an tà karé ke ndête kade m’wei’n lé. 
ACT.28.19	Nè è tede kute ke Juipge utei man mbeng á m’deje le ree’n non César’t. M’ra bè tede le taa’n ra’m ji de’t m è tede kile’n tà dè girkoje’t le’m lé. 
ACT.28.20	Gir’n ke nè á m’ɓar’n sei le kan’n sei a, le kede’n sei tà’n a tɔ. E tede nyan ke kosdooge ke Israel undei kêm de tchên ke dè’t á ɓila m’nda’n se sulge jim’t yew-yew.
ACT.28.21	Juipge ilei Paul dè’t edi nè:
ACT.28.21	– Jè ɓaa, j’inge magtub karé ke in Judée ɔje dèi lé. Taɓai ngokon jé karé ke in nú ree ɔr ser nyanrai ke maje éké ke majelé ade j’oo lé a tɔ. 
ACT.28.22	Nè maje ngain le kade i kuwe ɔrgir tà nè nga se tài ade j’oo. Oiyo, tà ke ɔje dè Jésu, doo nyan le doo nè nga ɓaa, jè ger titeke dooge utei nin mbeng se loo malang.
ACT.28.23	Paul se Juipge ɔji ndɔ tede tel kinge’n nan. Loo ke ndɔ nè ase deĵ ɓaa, Juipge reei ngain dum ke kété ingei nin kêm kei ndinn’t kuwe. Paul ɔrgir tà se ndɔgé sár loo sɔlé a, ile mber Konɓee le Nube nga ndàt ade de a tɔ. E uwe ra’n mong le kade kum de gang dè Jésu’t se go tà ke kêm magtub gute-ndu’t le Moise sár tee’n dè magtubge’t le njéribe-dè tàge ke tà Nube’t. 
ACT.28.24	Njé ke karége umi kêm de dè tà’t le’n, nè njé ke nange mbati kundei kêm de dè tà’t le’n a tɔ. 
ACT.28.25	Dé naje nan tà ngain ade ndu de um nan’t lé. Loo ke d’ade gang nan ɓaa, Paul ede de tà karé bere ede nè:
ACT.28.25	– Tà ke ndɔ ke Ndil-Kêmnda ade Esaie, njèribe-dè-tà ke tà Nube’t ede kà sige nga aw loon’t deĵ. 
ACT.28.26	Esaie tam ede nè:
ACT.28.26	«Aw ra kosdooge’t nè ede de ede nè:
ACT.28.26	Sei a kooi se mbi si kuwe, nè sei a i geri gir lé.
ACT.28.26	Sei a kan-in se kum si kuwe, nè sei a kan-in njai lé.
ACT.28.27	Kerɔte kuwe, ɓengre kosdooge nè nga nder ɗàk-ɗàk.
ACT.28.27	Ade teli njé dum nange,
ACT.28.27	Ei uti kum de,
ACT.28.27	nè bainléa n’a kan-in loo se kum de;
ACT.28.27	d’utu mbi de nè bainléa n’a kooi tà se mbi de;
ACT.28.27	d’ade ɓengre nder nè bainléa n’a geri gir tà,
ACT.28.27	le kɔsi wan teli ke ra’m man Nube’t kade m’aje’n de.
ACT.28.28	Ooi maje, tà kaje le Nube nga ule’n ade njé ke ei Juipge lé: ei ɓaa, uri mbi de ooi.
ACT.28.28	[ 
ACT.28.29	Loo ke Paul tam tàge nè nga bè ɓaa, Juipge ɔri ra de awi naji nan tà dann de’t ngain.]
ACT.28.30	Paul ndi kêm kei ke uwe ɔje dè’n kuwe sár ɓal joo deri. Dooge malang ke reei rann’t nga, è uwe de ke rann’t. 
ACT.28.31	E ile mber Konɓee le Nube ade de a, è ndó de tà ke ɔji dè Kuwe-ɓee Jésu-Krist se kêmnda káng m doo karé bè géa ɔge’n dè’t lé.
ROM.1.1	Man Paul, ɓer kule le Jésu-Krist, Nube ɓar’m unde’m ke njèkawkule. Nube unde’m se ninn’n le kade m’ee njèkile mber Tà ke Maje le’n. 
ROM.1.2	Tà ke Maje nè nga Nube unn’n ndu’n kété mari ade njéribe-dè-tàge ke tànn’t titeke dé ndang’n tà’n kêm Magtubge ke tooi se ninn de. 
ROM.1.3	Tà ke Maje nè nga dé ndang d’ɔje dè Kuwe-ɓee le jéi Jésu-Krist, Ngonn Nube. Krist nga d’oje’n girkà’t le ngar David se go danra. 
ROM.1.4	Dé ger’n ke Ngonn le Nube se go Ndil-Kêmnda. Nube ade’n tɔgmong ade unde’n loo tee’n dann njé ke koo’t. 
ROM.1.5	Takul Krist á Nube uwe’n se jé noje ade j’ee’n njékawkulege le kade girkoje dooge malang undei kêm de dènn’t a, ilei riɓar dènn’t a tɔ. 
ROM.1.6	Sei dooge ke kêm ɓee-bò ke Rome nga géa, Nube ɓar sei le kade sei dooge le Jésu-Krist tɔ. 
ROM.1.7	Sei malang ke kêm ɓee-bò ke Rome nga Nube tár sei á ɓar sei kade sei dooge le’n ke i tooi se ninn si. Maje kade Bɔ jéi Nube se Kuwe-ɓee Jésu-Krist adi sei kêmnoje se kêmlom.
ROM.1.8	Nyan ke desêin ɓaa, m’ra Nube le’m oiyo takul Jésu-Krist tede tà le si malang, tede kɔbe kundekêm le si toso se loo mbit-mbit bere mbak dè nang nè. 
ROM.1.9	Tede Nube ke m’ndi m’ra kule m’ade’n se ngarankêm’m bere mbak loo kile mber Tà ke Maje’t le Ngonn’n nga, ger titeke m’tam ngarankum tà. Loo ke m’ɔje tà se Nube ɓaa, m’ɓar ri si se ndɔge malang nonn’t. 
ROM.1.10	M’deje Nube se ndɔge le kade m’aw m’an sei se go kêmndige le’n. 
ROM.1.11	Kerɔte kuwe, ngur kaw kan sei ra’m pênn-pênn tede kaw kaya tà nyan-noje le Ndil-Kêmnda kade sei kade i ndaii dè nja si’t njáng. 
ROM.1.12	Eké le kade j’ulei dingem kêm nan’t dè kundekêm’t le jéi malang. Kundekêm le si à ra se’m a, kundekêm le’m à ra se si a tɔ.
ROM.1.13	Ngakonmge, man m’ndige le kade i geri titeke m’ɔje le kaw ra si’t nja bule, nè sár ɗarinè m’inge loo kaw lé ɓai. M’ndige le kaw ra se si le kade kundekêm le si ɓeɓer titeke ndɔ ke m’ra’n se dooge ke rang ke ei Juipge lé nga tɔ. 
ROM.1.14	Gar-gar è tà le’m le kaw ra dooge’t malang: Njé nyangerge se njé ger nyan lége, njé gos kumkunjuge se njékumkunju lége a tɔ. 
ROM.1.15	Gir’n ke nè á, sei ke i ndii kêm ɓee-bò ke Rome nga géa, ngur kaw kile mber Tà ke Maje kade sei ra’m pênn-pênn tɔ.
ROM.1.16	Ma m’ra rasɔl dè tà kile mber Tà ke Maje’t nga lé, tede è tɔgmong le Nube le kaje’n nanan ke um kêm’n dè’t, Juipge kuwe kété ɓita njé ke ei Juipge lé ɓai. 
ROM.1.17	Tà ke Maje nga tɔje jéi titeke Nube ɔr tà dè doo’t takul kundekêm, unn gir ndɔ ke desêin sár ndɔ ke ngeinn’t titeke dé ndang’n kêm magtub’t d’ede nè: «Doo à ndi kumgajer takul kundekêm.»
ROM.1.18	Wong le Nube in danrán nú ree oso dè njé mbatennge a, se njé ra nyan se dè naje’n lége malang a tɔ, tede nyanra de ke majelé utu dè ngarankum tà. 
ROM.1.19	Nyan ke ase kade dooge geri Nube tò ndá’t ndái-ndái, tede Nube kuwe tee se gir ade de. 
ROM.1.20	Tɔgmong ke dum dè loo le Nube se danra Nube nga, ei nyange ke doo ase kan ndan lé. Nè unn gir kété mari loo kunde gir nyange ke dè nang nè nga, tɔgmong le’n se danra’n ke doo ase kan lé nga, tooi nata ndái-ndái ade dooge an-in nin se go nyankundege le’n. Bè ɓaa, loo kede gos le dooge goto ɗarinè ta. 
ROM.1.21	Tede ei geri Nube mbak kuwe, nè ilei riɓar dènn’t lé a, rai nin oiyo lé a tɔ. Nè né è bè géa, kile riɓar dè Nube’t a, ra’n oiyo a tɔ nga, ei nyange ke tuwe’n ɗêw kuwe. Kêm tɔ kuje tà lé urkei kêm ɓengre de’t ade tàgirge le de è ke raikarè. Gir’n ke nè á dé ndem’n d’ur’n dann tilkus’t. 
ROM.1.22	Dooge nè nga tami edi nè n’ei njékumkunjuge, nè ei mbege karè. 
ROM.1.23	Nube ke njèndi se non nga d’ile riɓar dènn’t lé, nè dé ɗɔi nyange ke dé ra de d’ade ei kum gute tà doo ke njè kwei tá. Taɓai dé ɗɔi nyange ke dé ra de d’ade ei kum gute tà helge, kum gute tà dange ke nja de è sɔ-sɔ a, kum gute tà nyange ke agi nang se tà kêm de a tɔ.
ROM.1.24	Gir’n ke nè á, Nube inye’n de dann ngur nyange ke mine ke uri kei dè ɓengre de’t ade d’ile’n rasɔl dè danra de dé’t kuwe. 
ROM.1.25	Dooge teli ngarankum tà le Nube ke tà lanm. Ei ɗɔyi nyankundege le Nube a, ei rai ɓer le de titeke ei Nube ke Njèkunde nyange malang nga bè. Nube ke njèkunde nyange malang nga, maje kade dè’n mong káng-káng sár-sár se non. Maje kade è titeke bè kuwe.
ROM.1.26	Gir’n ke nè á Nube inye’n de dann ngur nyan rasɔlge ke uri sire kêm de’t. Neen dege teli turi ra de dè nan’t tooi se nan. 
ROM.1.27	Dingemge géa è titeke bè tɔ. Ngur tò se nan ule por kêm de’t ade teli inyei go tò se dinye ɓaa, ei kuwe turi ra de dè nan’t tooi se nan. Nyan bann-bannge ke uri se de walé titeke bè nga, kure’n à ɔde kum de dé kuwe.
ROM.1.28	Ngarakum ger Nube nga, dé ndige kum kêm de dè’t lé. Gir’n ke nè á Nube inye’n de dann tàgir’t ke se go rebe’n lé ade dé ra’n nyange ke kum ra lé. 
ROM.1.29	Nyanrage ke se dè naje’n lé gai-gai se kêmyêr, se kêmkein, se kêm majelé rusu kêm de njin-njin. Ngur tɔl doo, se tɔl nan, se tà sú kum nan, se nyanra ke majelé rusu kêm de njin-njin. 
ROM.1.30	Dé njé tam tede nange, njé kɔr Nube njêtge, njé taje nduge, njé kan nan ke nyan lége, njé ti ra dege, njékunde gir nyange ke kige ke majilé-majilé, njékaltà tà njékoje dege’t a tɔ. 
ROM.1.31	Dé njé tàgirge ke non-non a, se njé kum tà minye’t joo a tɔ. Ndige nan se kan kum ndoo le nan goto ra de’t. 
ROM.1.32	Dé ger tà ke Nube à gang dè’t mbak: Dooge ke njé ra nyange ke titeke bè nga, d’ase ndi kumgajer lé. Nè né è bè géa, dé ra nyange nè nga kum de ke kété-kété a, dé ndige se dooge ke rang dè nyanrage ke majelé’t a tɔ.
ROM.2.1	I nanan ke i ndi a i gangtà dè dooge ke rang’t nga, i géa ile tà dè rai’t tɔ. Tede nyan ke rai á i gang’n tà dè de’t nè nga, i géa i njè ra nyan nè nga tɔ. 
ROM.2.2	Nube gangtà dè njé ra nyange ke majelé. Jè geri titeke gangtà le’n è se dè naje’n. 
ROM.2.3	I ndi i gangtà dè njé ra nyange ke majelé. Nyange ke rai á i ndi a i gang’n tà dè de’t nga, i géa i njè ra nyange nè nga tɔ. Ké i gir kêmi’t ede nè tà ke Nube à gang dè de’t nga, ké à nali wa? 
ROM.2.4	Ké bò kêm-maje se kêmkile se korè ke Nube orè tà’n njak ndi nginei nga, ké i an ke nyan lé wa? Bò kêm-maje le Nube ke ɔsi balang-balang le kade i tur hali nga, ké i ger lé wa? 
ROM.2.5	Nè se go kêmnder lei a, se dum nan lei nga a tɔ nga, i uwe’n bò wong le Nube i ɓuku’n dèi’t i ngine’n ndɔ gangtà. Ndɔ nè nga, Nube à gangtà dè dooge’t se dè naje’n, 
ROM.2.6	à uge nanan géa se go kule ra’n-ra’n. 
ROM.2.7	Njé ke sangi le rai nyan ke maje se ndɔ de-ndɔ de tede le kinge’n ndubra le Nube a, riɓar a, se ndikumgajer se non a tɔ nga, Nube à ade à ndii se’n sár se non. 
ROM.2.8	Nè wong se kêmkon le Nube à nder dè njé naje tàge’t se dè njé ra nyan ke se dè naje’n lé utei ngarankum tà mbeng. 
ROM.2.9	Njé ra nyange ke majelé nga, nyantosowur se ɓel à rai de kade kàde de à gete get-get. Juipge kuwe nyange nè à ra de kété pa ɓita à ra njé ke ei Juipge lé ɓai. 
ROM.2.10	Nè dooge malang ke rai nyange ke maje nga, Nube à ade de ndubra a, riɓar a, kêmlom a tɔ. Nube à ade nyange nè nga Juipge kété pa ɓita à ade njé ke ei Juipge lé ɓai. 
ROM.2.11	Kerɔte kuwe, Nube è njè ndête kum doo karé bè lé.
ROM.2.12	Dooge malang ke rai majelé anje ger gute-ndu le Moise nga à tuji anje gute-ndu le Moise nga tɔ. Nè dooge malang ke rai majelé gir gute-ndu’t nga, d’ade gangtà dè de’t se go gute-ndu Moise nga tɔ. 
ROM.2.13	Dooge ke Nube ɔr tà dè de’t nga, ei njé ke dé tute gute-ndu d’ade ooi se mbi de karè lé. Nè Nube ɔr tà dè dooge ke rai nyange ke gute-ndu ɔje. 
ROM.2.14	Dooge ke ei Juipge lé nga geri gute-ndu le Moise lé. Nè né è bè géa, ei kuwe in-in se kêm de rai nyange ke gute-ndu ɔje. Loo ke ei rai titeke bè nga ɓaa, ei tɔji jè titeke awi se gute-ndu ke ɔje dè de ei kuwe tɔ. 
ROM.2.15	Dooge nè nga tɔji jèi titeke nyan ke gute-ndu ɔje nga ei ndangi dè ɓengre de’t a, tàgir ke kêm de’t ɔrgir ke nata a tɔ. Tàgir le de ke ile tà éké ɔr tà dè de’t loo ke nange nga tɔji jèi titeke d’aw se gute-ndu ke ɔje dè de tɔ. 
ROM.2.16	Nyange malang à tooi nata ndái-ndái kêm ndɔ ke Nube à ade Jésu-Krist à gang’n tà dè nyange ke majelé ke dooge rai se go ngein. Tà ke Maje ke m’ile mber’n nga tam bè kuwe.
ROM.2.17	Nè i ke i ɓar rai Juip, i ke i ndune rai kàde gute-ndu’t unde’n kàdi se ri Nube; 
ROM.2.18	i ger nyan ke kêm Nube ndige a, i ger kɔr kum nyange ke maje tede dé ndói gute-ndu d’ade i ger ɓá. 
ROM.2.19	I an rai ke njèkɔr non njékumtɔge a, ke lookar le njé ke ndii dann tilkus’t a tɔ. 
ROM.2.20	I an rai ke njèndó nyan dooge ke ei njé nyangerge lé. I an rai ke njèndó nyan ngannge ke ndêin bè tede inge nyanger ke get se ngarankum tà ra gute-ndu’t. 
ROM.2.21	A ɓaa, ké i ke njèndó nyan dooge ke rang nga, i ndó rai i kuwe nyan lé wa? I ke i ra rai ke njèkile mber kade dooge ɓogi lé nga, ké bain taɓai á i ɓoge wa? 
ROM.2.22	I ke i tam ede nè: Doo à sang dinye ke rang lé nga, ké bain á i tel i sang dinye ke rang ɓai wa? I ke ɔr magege njêt nga, ké bain taɓai á i tel i ɓoge nyange ke kêm kei gugu magege’t nga ɓai wa? 
ROM.2.23	I ke njèkunde kàdi tede gute-ndu nga, ké bain á altà tà gute-ndu’t ile’n rasɔl dè Nube’t wa? 
ROM.2.24	Kerɔte kuwe, dé ndang tà’n kêm Magtub ke tò se ninn’n d’ede nè: «Tede nyanra sige ke titeke bè á dooge ke ei Juipge lé nedi ri Nube.»
ROM.2.25	Kerɔte kuwe, ke nè á an dè gute-ndu sêw-sêw ɓaa, kuje tà mɔte è nyan ke maje. Nè ke nè á altà tà gute-ndu’t ɓaa, kuje tà mɔte lei tel è nyan ke raikarè. 
ROM.2.26	Ke nè á doo ke uje tà mɔte’n lé an dè ndukunnge le gute-ndu nga sêw-sêw ɓaa, ké Nube à mbɔje’n ke njèkuje tà mɔte lé wa? 
ROM.2.27	I i Juip ke d’uje tà mɔti kuwe. I ndi se magtub gute-ndu ke dé ndang jii’t kuwe. Nè né è bè géa, ke nè á al tà tà gute-ndu’t ɓaa, doo ke d’uje tà mɔte’n lé ke an dè gute-ndu sêw-sêw nga à gangtà dèi’t gar-gar. 
ROM.2.28	Kuje tà mɔte ke danra’t nata nga à ade doo ee’n ngarankum Juip lé. Ngarakum kuje tà mɔte nga, è kuje tà mɔte ke danra’t nata lé. 
ROM.2.29	Nè ngarankum Juip nga è Juip ke kêm doo’t kei a, ngarankum kuje tà mɔte nga è kuje tà mɔte ke dè ɓengre doo’t. Kuje tà mɔte ke dè ɓengre’t nga in ra Ndil Nube m in ra gute-ndu ke dé ndang’t nga lé. Juip ke get nè nga inge pite ra dooge’t lé nè ra Nube’t.
ROM.3.1	Bainléa i deje rai tà ede nè: Ke nè á è titeke bè ɓaa, ké ri á Juip inge dum dooge ke rang ke ei Juipge lé nga wa? Ké maje le kuje tà mɔte nga è ri wa? 
ROM.3.2	Nonkar le doo ke è Juip è ngain ɔje dè nyange bule. E Juipge á Nube ule se tàge le’n ade de kété ke desêin. 
ROM.3.3	Ké j’à tam kede nè ri wa? Juipge ke nange unni mbi de dè tàge’t le Nube kuwe, nè ké kunn mbi dè tà’t le de à kɔge’n ra nyan ke unn’n ndu’n le ra nga wa? Ḿ-m̀, è bè lé. 
ROM.3.4	Ke nè á dooge malang ei njé lanmge géa, Nube è njè tam ngarankum tà. Magtub ke tò se ninn’n tam tà ɔje’n dè Nube ede nè:
ROM.3.4	«Maje kade d’an tà tamige ke tà ke se dè naje’n a,
ROM.3.4	loo ke d’ade gangtà dèi’t ɓaa, maje kade uwe de se tà a tɔ.»
ROM.3.5	Dooge ke nange tami edi nè: Nyanra ke se dè naje’n lé le jé nga ade nyanra ke se dè naje’n le Nube kile’n ra’n ke nata. A ɓaa, ké ra ke Nube ra wong se jé nga è loon’t wa? M’tam tà nè nga titeke bè se go tà tam dooge. 
ROM.3.6	Ḿ-m̀! Nube è njè ra nyan ke se dè naje’n lé ndan lé. Ke nè á Nube gangtà dè jéi jèi Juipge’t lé ɓaa, ké à gangtà dè dooge ke rang titeke bain wa? 
ROM.3.7	Bainléa doo karé tam ede nè: Tà lanm le’m ade ngarankum tà le Nube kile ra’n ke nata ade d’ile’n riɓar dènn’t. A ɓaa, ké tede ri á Nube gangtà dèm’t titeke m’ee njè ra majelé bè taɓai wa? 
ROM.3.8	Dooge ke nange ulei tà gir jé’t edi nè è jè á jè sule dooge j’ede nè: «Ade jè rai majelé tede kade ra maje tee’n tutu.» Dooge ke titeke bè nga, tà ke dé gang dè de’t è se dè naje’n kuwe.
ROM.3.9	Ké j’à tami kedi nè ri wa? Ké jèi Juipge jè maji jè dumi dooge ke rang wa? Ḿ-m̀, è bè lé! M’ɔrgir m’ade sei kété ɓá titeke Juipge se njé ke ei Juipge lé nga, majelé on ɓee dè de’t malang. 
ROM.3.10	Magtub le Nube tam ede nè:
ROM.3.10	«Doo ke njè ra nyan se dè naje’n goto, doo karé ke luk-luk bè géa goto.
ROM.3.11	Doo ke njèkumkunju karé bè géa goto,
ROM.3.11	doo karé ke njè sang Nube kade ra se’n goto.
ROM.3.12	Dooge malang ndemi awi dè nan’t ɗɔtɔtɔ.
ROM.3.12	Doo ke njè ra maje goto, doo karé ke luk-luk bè géa goto.
ROM.3.13	Kul-kunge de è be-ɓade ke tò wei,
ROM.3.13	ndon de è nyan sú dooge,
ROM.3.13	keng pir tò gir ndon de’t.
ROM.3.14	Kubu-yo se wurkate rusi kêm de njin-njin.
ROM.3.15	Nja de ɔlé pêl-pêl tede kaw kile mese doo nang.
ROM.3.16	Loo malang ke d’aw tutu nga, tuju se kumndoo tooi dè nja de’t.
ROM.3.17	Rebe ndi se kêmlom nga, dé ger lé.
ROM.3.18	Ɓel ndil Nube nga d’an ke nyan tàkum de’t lé.»
ROM.3.19	Tàge malang ke gute-ndu tam nga, jè ger titeke è tam ɔje’n dè njé ke ndii gir gute-ndu’t. Doo karé à teen tà’n le tam’n tà dè rann’t lé. Dooge malang ke dè nang nè nga, tà uwe dè de non Nube’t. 
ROM.3.20	Doo karé bè géa Nube à ɔr tà dènn’t tede ra ke è ra nyan ke gute-ndu ɔje nga lé. Gute-ndu tò tede tɔje doo kade ger titeke è njè ra majelé.
ROM.3.21	Nè ɗarinè Nube tɔje jèi rebe ke è ɔr’n tà dè dooge’t. E ɔr tà dè de’t nal kade dé ra nyan ke gute-ndu ɔje. Magtub gute-ndu le Moise se le njéribe-dè-tàge ke tà Nube’t tami tà nè nga bè tɔ: 
ROM.3.22	Nube ɔr tà dè dooge’t malang tede kêm de ke undei dè Jésu-Krist’t, m ɔr kum doo karé dann de’t lé. 
ROM.3.23	Dooge malang rai majelé. Gir’n ke nè á nali kingei riɓar ke Nube ɔje le kile dè de’t nga. 
ROM.3.24	Nube ɔr tà dè dooge’t karè takul kêmnoje le’n ke ule’n Jésu-Krist ade ree ɔr’n de dann majelége’t le de. 
ROM.3.25	Jésu-Krist nga, Nube ɔr’n unde’n ke nyan kɔr kaiya. Jésu-Krist wei ade mese’n an-in nang tede majelé le dooge. Njé ke undei kêm de dènn’t nga, Nube ade kêm’n tin mbit dè majelége’t le de. Nube tɔje titeke è njè ra nyan se dè naje’n. Kété mari Nube ile kêm’n pon dè majelége’t le dooge ade kure’n ɔde kum de lé. 
ROM.3.26	Nè ɗarinè è tɔje jèi rebe ke è ɔr’n tà dè dooge’t. Nube è njè ra nyan se dè naje’n. Dooge ke undei kêm de dè Jésu’t nga, è ɔr tà dè de’t kɔke.
ROM.3.27	A ɓaa, ké loo kade dè jéi in tchakm tò non ɓai wa? Ḿ-m̀, loo kade dè jéi in tchakm goto tà! Ké loo kade dè jéi in tchakm goto tede ri wa? Kundekêm á dè doo à kin’n tchakm m dè doo à in tchakm ɔje dè ra nyan ke gute-ndu ɔje nga lé ta. 
ROM.3.28	Jè ger kêm jé’t titeke Nube ɔr tà dè doo’t takul kundekêm le’n m takul ra ke è ra nyan malang ke gute-ndu ɔje nga lé. 
ROM.3.29	Ké Nube nga è Nube le Juipge kuwe se kar de wa? Ké è Nube le njé ke ei Juipge lé nga tɔ lé wa? Loo naje’n goto, Nube nga è Nube le dooge ke ei Juipge lé nga tɔ. 
ROM.3.30	Kerɔte kuwe, Nube nga è kuwe se kar’n bere luk-luk á è Nube. E ke karé nè kuwe á à ɔr tà dè Juipge’t a, à ɔr tà dè njé ke ei Juipge lé a tɔ, takul kundekêm. 
ROM.3.31	A ɓaa, ké kundekêm dè Krist’t le jéi nga à tuju maje le gute-ndu wa? Ḿ-m̀, è bè lé! Takul kundekêm á j’unn’n gute-ndu j’unde’n dɔ ɗang j’ade tò loon’t ke kété.
ROM.4.1	Se go danra nga ké tà ri á j’à tam ɔje dè kà jéi Abraham wa? Ké ri á è inge se go danra wa? 
ROM.4.2	Ke nè á ndɔ ke Nube ɔr tà dè Abraham’t se go nyan ke è ra ɓaa, nè dè’n à in tchakm kuwe. Nè dè’n asekum kin tchakm non Nube’t lé. 
ROM.4.3	Ké tà ri á Magtub ke tò se ninn’n tam wa? E tam ede nè: «Abraham unde kêm’n dè Nube’t á Nube ɔr’n tà dènn’t.» 
ROM.4.4	Nyan ke doo ra kule á inge’n nga, è nar kuge dè ji’n m è nyan kunde nja’n lé: nè è nar kuge dè ji’n è kuwe. 
ROM.4.5	Ke nè á è ra kule lé, nè è unde kêm’n dè Nube ke njè kɔr tà dè njè ra nyan majelé’t nga ɓaa, Nube ɔr tà dènn’t takul kundekêm le’n. 
ROM.4.6	Titeke bè á David géa tam tà ɔje’n dè ranel le doo ke Nube ɔr tà dènn’t nal mbɔje nyan rannge. David tam ede nè:
ROM.4.7	«Dooge ke Nube inye go nyanrage le de ke pás-pàs a,
ROM.4.7	ade kêm’n tin mbit dè majelége’t le de a tɔ nga, ra de à nel de kuwe.
ROM.4.8	Doo ke Kuwe-ɓee mbɔje go majelé le’n lé ɓaa, ra’n à nel’n kuwe.»
ROM.4.9	Ké ranel nè nga tò tede le Juipge ke njékuje tà mɔte dege kuwe se kar de bere wa? Njé ke ei Juipge lé nga, ké ranel nè tò tede le de tɔ lé wa? Kété jè tam j’ede nè: «Nube ɔr tà dè Abraham’t takul kêm’n ke unde dè Nube’t.» 
ROM.4.10	Ké ndɔ ke ra á Nube ɔr’n tà dè Abraham’t wa? Ké Nube ɔr tà dè Abraham’t kété ɓita d’uje tà mɔte’n éké d’uje tà mɔte’n pa ɓita Nube ɔr tà dènn’t wa? Ḿ-m̀, Nube ɔr tà dè Abraham’t kété ɓita uje tà mɔte’n ɓai. 
ROM.4.11	Abraham nga ndɔ ke d’uje tà mɔte’n le tɔje’n dooge titeke Nube ɔr tà dènn’t ɓá takul kêm’n ke unde dènn’t. Nube ɔr tà dè Abraham’t kété pa ɓita d’uje tà mɔte’n ɓai. Titeke bè á Abraham tel ee’n bɔ dooge malang ke undei kêm de dè Nube’t nal kuje tà mɔte de. Nube ɔr tà dè njé ke undei kêm de dènn’t nal kuje tà mɔte de. 
ROM.4.12	Abraham tel è bɔ njékuje tà mɔte dege nga tɔ. E bɔ njé ke d’uje tà mɔte de ɔje dè danra karè lé, nè njé ke unni dè nja kundekêm le’n. Bɔ jéi Abraham nga, ndɔ ke unde kêm’n dè Nube’t kété pa ɓita d’uje tà mɔte’n ɓai.
ROM.4.13	Ndɔ ke Nube unn ndu’n ade Abraham se ngannkànnge titeke à ingei dè nang nè bere mbak ke nyan-ndube le de. Abraham inge kunn-ndu nè nga bè tede kan ke è an dè gute-ndu sêw-sêw lé, nè tede kɔr ke Nube ɔr tà dènn’t takul kundekêm le’n. 
ROM.4.14	Ke nè á dooge ingei nyan-ndube se go kile koje dè gute-ndu’t ɓaa, kundekêm dè Nube’t tel è nyan ke raikarè a, kunn ke Nube unn ndu’n ade Abraham nga géa tel è nyan ke nuju a tɔ. 
ROM.4.15	Kerɔte kuwe, gute-ndu nga tɔje wong le Nube ke nata. Loo ke gute-ndu goto tutu nga, kaltà tà gute-ndu’t géa goto tutu a tɔ.
ROM.4.16	Titeke bè ɓaa, kunn-ndu nè nga tò ɔje dè kundekêm tede le kade è nyan-noje le Nube. Kunn-ndu nè nga tò njáng tede le ngannkà Abrahamge malang. Kunn-ndu nè nga è tede le njé ke ilei koje dè gute-ndu’t á se kar de lé, nè è tede le njé ke undei kêm de dè Nube’t tite bɔ jéi Abraham bè tɔ. 
ROM.4.17	Dé ndang kêm Magtub’t le Nube d’ede nè: «I Abraham nga, m’teli ke bɔ dooge ke bulei ɗik-ɗik.» Abraham è bɔ jéi malang non Nube’t ke è unde kêm’n dènn’t. E Nube ke njè kade dooge ke weii teli ndii kumgajer a, nyange ke gotoi ɓai géa è ɓar de ade undei loo teei a tɔ. 
ROM.4.18	Nyan kunde kêm tchên dè’t le Abraham goto dè ɓugenn’t ta. Nè né è bè géa, è unde kêm’n tchên ke dè Nube’t. Gir’n ke nè á tel ee’n «bɔ girkoje dooge ke bulei ɗik-ɗik» se go tà ke ndɔ ke Nube ede’n ede nè: «Ngannkàige à bulei titeke bè tɔ.» 
ROM.4.19	Abraham an ra’n ke doo ke wei ɓá m n’ase koje ngonn lé ta, tede nain ngɔr ɓaa ɓal koje’n à ase aru karé. Neen’n Sara géa ɓuge ngain ase koje ngonn lé ta. Nè né è bè géa, Abraham ade kundekêm le’n yɔk lé. 
ROM.4.20	E naje se ra’n dè kunn-ndu’t le Nube nga lé. Takul kundekêm á è inge’n tɔge’n ile’n riɓar dè Nube’t. 
ROM.4.21	Abraham ger kêmn’t mbak titeke nyan ke Nube unn ndu’n le ra nga, Nube asekum ra tɔl mbas kuwe. 
ROM.4.22	Gir’n ke nè á «Nube ɔr’n tà dè Abraham’t» takul kundekêm le’n. 
ROM.4.23	Dé ndang kêm Magtub’t d’ede nè: «Nube ɔr tà dè Abraham’t.» Dé ndang tà nè nga d’ɔje’n dè Abraham á se kar’n lé, 
ROM.4.24	nè dé ndang tà nè d’ɔje’n dè jéi jèi ke Nube ɔr tà dè jéi’t takul kêm jéi ke j’undei dè’n è ke njè kade Kuwe-ɓee le jéi Jésu unde loo tee dann njé ke koo’t nga. 
ROM.4.25	Kuwe-ɓee le jéi Jésu nga, d’ule’n ji dooge’t d’ade tɔli nin tede ra majelége le jéi. E unde loo tee dann njé koo’t tede kade Nube ɔr’n tà dè jéi’t.
ROM.5.1	Oiyo, Nube ɔr tà dè jéi’t se go kundekêm le jéi. Gir’n ke nè á jè ndii se’n se kêmlom ɗarinè takul Kuwe-ɓee le jéi Jésu-Krist. 
ROM.5.2	Takul kêm jéi ke j’undei dè Kuwe-ɓee Jésu’t á j’ingei rebe nonkar nè nga. Nonkar nè nga ade jè ndaii tutu njáng. J’undei kêm jéi tchên tede korè ke j’orèi nan se Nube dè riɓar’t le’n. E ke nè á è nyan ke ade dè jéi in’n tchakm. 
ROM.5.3	E ke nè á go karé lé, nè dè jé in tchakm dann nyantosowurge ke ra jèi, tede jè geri titeke nyantosowur oje korè tà njak. 
ROM.5.4	Korè tà njak oje kilekêm, kilekêm oje kundekêm tchên, 
ROM.5.5	kundekêm tchên nga á ile rasɔl dè jéi’t lé, tede Nube tár jéi ade Ndil-Kêmnda ree urkei kêm ɓengre jéi’t.
ROM.5.6	Oiyo, loo ke ndɔ ke tɔg jéi ase tee ji ɓer’t le kaiya lé ɓai nga, Krist wei tede njékute Nube mbeng-ge dann kurloo ke è Nube kuwe ɔje. 
ROM.5.7	Le kade doo karé wei tede le njè ra nyan se dè naje’n nga géa, è nyan ke loo ra’n tur ngain. Bainléa doo karé tò tutu asekum korè tà’n njak le kwei tede doo ke maje. 
ROM.5.8	Nè Nube tɔje jéi ngarankêm’n titeke n’tár jéi takul kwei le Krist: Loo ke ndɔ ke jè nain ke njé ra majelége ɓai nga, Krist wei tede tà le jéi. 
ROM.5.9	Ɗarinè tà ɔr dè jéi’t ɓá takul mese’n. Taɓai Krist á ɔr jèi tà wong’t le Nube. 
ROM.5.10	Kerɔte kuwe, kété jéi njébange le Nube. Nè ɗarinè, Nube um jéi nan’t se’n takul kwei le Ngonn’n. Ke nè á j’um nan’t se Nube ɓá ɓaa, Nube à aje jéi takul ndikumgajer le Ngonn’n nga tɔ. 
ROM.5.11	Taɓai è ke nè á go karé lé, nè dè jéi in tchakm non Nube’t takul Kuwe-ɓee le jéi Jésu-Krist. Takul’n è á ɗarinè j’umi nan’t se Nube.
ROM.5.12	Majelé ree dè nang se go rebe ke ra doo karé’t. Doo nè nga è Adam. Yo ree dè nang nè se go rebe ke ra majelé’t. Titeke bè á yo ree on’n ɓee dè dooge’t malang tede dooge malang ei njé ra majelége. 
ROM.5.13	Majelé ree dè nang nè kété ɓita kade Nube ade gute-ndu Moise ɓai. Nè loo ke ndɔ ke gute-ndu goto ɓai nga, Nube unn kum’n dè majelé’t le dooge. 
ROM.5.14	Yo unn gir konɓee dè dooge’t kêm ndɔn’t le Adam sár tee’n kêm ndɔn’t le Moise. Njé ke ali tà tà gute-ndu’t tite Adam lé géa, yo on ɓee dè dé’t a tɔ.
ROM.5.14	Adam è kum gute tà Krist ke à ree. 
ROM.5.15	Kêmnoje le Nube dum dè kaltà le Adam ɓai. Kerɔte kuwe, dooge ngain weii yo kaltà le Adam ke se kar’n. Nè né è bè géa, noje ke Nube uwe se dooge bule takul doo karé bere ke è Jésu-Krist nga, dum dè kaltà le Adam. 
ROM.5.16	Kann nyan-noje le Nube nga tò gai se kure majelé le Adam. Nube gangtà dè dooge’t malang tede majelé ke ndɔ ke doo karé luk-luk ke è Adam ra. Nè Jésu-Krist ke è nyan-noje le Nube nga ɔr tà dè dooge’t ɔje dè majelége ngain ke ei rai. 
ROM.5.17	Kerɔte kuwe, yo on ɓee dè dooge’t se go rebe ke ra Adam’t a, tede kaltà le Adam ke se kar’n bere a tɔ. Nè ɗarinè, dooge ingei noje le Nube adi taa ra de pel-pel takul doo karé bere luk-luk ke è Jésu-Krist. Takul Jésu-Krist á Nube ɔr’n tà dè dooge’t a, dooge à ndii kumgajer sár se non a tɔ. Takul Jésu-Krist á ndɔ ke rang dooge à on-in ɓee se Nube.
ROM.5.18	Tà uwe dè dooge malang tede kaltà le Adam ke se kar’n bere. Takul nyanra ke se dè naje’n le Jésu-Krist se kar’n bere á tà ɔr’n dè dooge’t a, taɓai ndii kumgajer a tɔ. 
ROM.5.19	Kaltà le doo karé bere á ndɔ ke kosdooge ei njé ra majelége. Takul kile koje le doo karé bere á tà à ɔr’n dè kosdooge’t tɔ.
ROM.5.20	Gute-ndu unde loo tee ade majelé in dè made’t ke kété-kété. Nè loo ke majelé in dè made’t ke kété-kété tutu nga, kêm-noje le Nube in dè made’t ke kété-kété tutu dum dè majelé. 
ROM.5.21	Kété yo on ɓee dè dooge’t tede majelé ke taa loo ɔge. Ɗarinè kêmnoje le Nube ɔr tà dè dooge’t ade ingei ndikumgajer se non le Nube takul Jésu-Krist, Kuwe-ɓee le jéi nga.
ROM.6.1	Ké tà ri á j’à tami le tɔl’n ngang tàge nè nga wa? Ké j’à tami titeke dooge ke nange tami edi nè: Ade jè rai majelé kum jéi ke kété-kété tede kade kêmnoje le Nube in’n dè made’t ke kété-kété. Ḿ-m̀, è bè lé! 
ROM.6.2	Jèi nga, jèi dooge ke j’ebi ra jéi dè ra majelé’t: à ɓaa, ké j’à teli kulei ra jéi dann majelé’t mbiriri titeke bain taɓai wa? 
ROM.6.3	Ké sei geri titeke jèi malang ke d’ule jèi manné njonm se ri Jésu nga, ké dé dubu jèi se’n nan’t lé wa? 
ROM.6.4	Kule ke d’ule jèi manné njonm nga, è titeke dé dubu jèi se’n nan’t tɔ. Titeke ndɔ ke Bɔ’n ade unde’n loo tee’n dann njé ke koo’t se go tɔgmong le’n ke dum dè loo nga, jèi géa j’à j’undei loo teei le teli ndii kumgajer bè tɔ.
ROM.6.5	Ke nè á j’umi se’n nan’t bɔk dè kwei’t le’n ɓaa, j’à j’undei loo teei titeke ndɔ ke unde’n loo tee’n dann njé koo’t nga bè tɔ. 
ROM.6.6	Jè ger titeke danra jéi ke mari nga, dé tɔl’n se Jésu nan’t kade kage-ke-dese’t le kade danra ke majelé ke ur sire tutu nga tel unde nang ndagja. Gir’n ke nè á jèi ɓerge le kaiya gugu lé ta. 
ROM.6.7	Tede doo ke wei nga tà kaiya ɔr dènn’t ɓá ta. 
ROM.6.8	Ke nè á j’weii se Krist nan’t ɓaa, j’undei kêm jéi titeke j’à ndii kumgajer se’n nan’t tɔ. 
ROM.6.9	Krist ke d’ade unde loo tee dann njé koo’t nga, jè geri mbak titeke à tel kwei ndan lé ta, tede yo ase konɓee dènn’t ndan lé a tɔ. 
ROM.6.10	Jésu-Krist wei nja karé ke gang’n tede le kaiya. Nè ɗarinè, è tel ndi kumgajer tede le Nube. 
ROM.6.11	Bè ɓaa, sei géa an-in ra si ke ninn dooge ɔje dè kaiya, nè an-in ra si ke dooge ke teli ndii kumgajer tede le Nube takul kum ke umi nan’t bɔk se Jésu-Krist. 
ROM.6.12	Danra ke ndɔn’t à wei nga adi kaiya tel on ɓee dènn’t ndan lé ta. I teli i turi ra si go ngur nyange’t ke ɔje dè danra si nga ndan lé a tɔ. 
ROM.6.13	Inyei balkum ra sige adi ei nyan ra kule le nyan ra ke majelé nga lé. Nè tà le kade sei ke i tooi asinan se dooge ke undei loo teei dann njé ke koo’t teli ndii kumgajer bè. Inyei ra si sei kuwe bere mbak adi Nube ke nyan ra kule ke maje. 
ROM.6.14	Kaiya à on ɓee dè si’t lé ta, tede sei i ndii gir gute-ndu’t lé ta, nè i ndii gir noje’t le Nube.
ROM.6.15	Ké ri á j’à rai wa? Ké j’à rai majelé ke kété-kété tede ndi ke jè ndi gir noje’t m gir gute-ndu’t lé nga wa? Ḿ-m̀, è bè lé! 
ROM.6.16	Sei geri mbak: titeke nè á sei kuwe i rai ra si ɓer le kile koje dè doo karé’t ɓaa, sei ɓerge le doo nè nga kuwe. Doo ke ilei koje dènn’t nga è kuwe si. Ke nè á i rai ra si ɓer le kaiya ɓaa, kaiya à um sei tà yo’t. Ke né á i rai ra si ɓer le Nube ɓaa, Nube à ɔr tà dè si’t tede koje ke ilei dènn’t. 
ROM.6.17	Ade jè rai Nube oiyo. Sei nga kété kaiya on ɓee dè si’t ade sei ɓerge le’n. Nè ɗarinè sei taai nyan ke dé ndó sei se ngarankêm si, ilei koje dè’t. 
ROM.6.18	Ɗarinè, d’ɔr sei ɓee ɓer’t le kaiya d’ade i ndii dè si pal le kade sei ɓerge le nyanra ke se dè naje’n ta. 
ROM.6.19	M’tam tà nè nga se go tà tam dooge tede loo ger gir tàge nè tur se si ngain. Kété sei rai ra si ke ɓerge le nyan ke mine se nyan ra ke pás-pàs le kal’n tà tà Nube’t. Nè ɗarinè, sei rai ra si ke ɓerge le nyanra ke se dè naje’n tede kade sei dooge ke i tooi se ninn si le Nube.
ROM.6.20	Loo ke ndɔ ke sei ɓerge le kaiya ɓai nga, usu sei dè nyanra ke se dè najenn’t nga mbêt lé. 
ROM.6.21	Kété i rai nyange ke majelé, nè ɗarinè ra si sɔl sei dè’t. Nyange nè nga aw se si ile sei tà yo’t. 
ROM.6.22	Nè ɗarinè d’ɔr sei ɓee ɓer’t le kaiya d’ade i ndii dè si pal le kade i teli ɓerge le Nube. Titeke bè á sei dooge le Nube ke i tooi se ninn si a, loo tɔl tà’n ɓaa a ingei ndikumgajer ke à tò sár se non a tɔ. 
ROM.6.23	Oiyo nyan kuge dè ji le kaiya è yo, nè nyan kuge noje le Nube ɓaa, è ndikumgajer sár se non takul kum ke j’umi nan’t bɔk se kuwe jéi Jésu-Krist.
ROM.7.1	Ngakonmge, sei malang i geri gute-ndu le Moise nga ɓá. Gute-ndu on ɓee dè doo’t loo ke doo ndii’n kumgajer ɓai. Sei i geri tà nè nga maje kerɔte kuwe. 
ROM.7.2	E titeke bè se dinye ke taa ngaw. Loo ke ngaw’n ndi kumgajer ɓai nga, gute-ndu tɔ de nan’t se ngaw’n. Nè loo ke ngaw’n wei ɓá ɓaa, è ndi dè’n pal m gute-ndu tɔ’n nan’t se ngaw’n lé ta. 
ROM.7.3	Loo ke ngaw’n ndi se dè’n dɔ ɓai nga, ke nè á taa ngaw ke rang ɓaa, d’a ɓar’n kaiya-dinye. Nè loo ke ngaw’n wei ɓá ɓaa, è ndi dè’n pal m gute-ndu on ɓee dènn’t lé ta. Ke nè á taa ngaw ke rang ɓai géa, d’a ɓar’n kaiya-dinye lé. 
ROM.7.4	Ngakonmge, sei géa le si è titeke bè tɔ. Loo ke sei umi nan’t bɔk se Krist ke wei tede jéi kade kage-ke-dese’t nga, sei ɔri ra si ji gute-ndu’t sei teli sei dooge le doo karé ke rang ta. Doo karé ke rang nè nga, è Krist ke ndɔ ke Bɔ’n Nube ke njètɔgmong ade unde loo tee dann njé ke koo’t. Gir’n ke nè á j’asikum rai nyange ke maje tede le Nube. 
ROM.7.5	Loo ke ndɔ ke jè nain-in gir danra’t ɓai nga, ngur ra nyange ke majelé ke gute-ndu le Moise ɔge jèi dè’t taa ra jéi pel-pel. Ngur nyanrage nè nga aw se jéi ile jèi tà yo’t. 
ROM.7.6	Kété gute-ndu uwe jèi ɓer. Nè ɗarinè, dé taa jèi ji gute-ndu’t d’ade jè ndii dè jéi pal. Bè ɓaa, ɗarinè j’asikum rai kule kade Nube se go rebe ke kige le Ndil-Kêmnda m se go rebe ke mari ke gute-ndu ke Moise ndang ɔje nga lé ta.
ROM.7.7	Ké j’à tami kedi nè ri wa? Bainléa a i geri titeke m’tam m’ede nè gute-ndu se kaiya ei nyan ke karé kuwe mbak. Ḿ-m̀ è bè lé! Kum’m gang dè majelé’t takul gute-ndu kuwe karé bere. Gute-ndu tam ede nè: «I a ra kêmkein dè nyan’t le doo lé.» Ke nè á ndɔ ke gute-ndu tam tà nè nga bè lé ɓaa, m’ayé ger titeke kêmkein è nyan ke majelé lé. 
ROM.7.8	Majelé ade kêmkeinge gai-gai oji nan ram’t se rebe ke ra ndukunn’t. Ke nè á gute-ndu goto ɓaa, kaiya è nyan ke ninn tede tɔgmong le’n goto. 
ROM.7.9	Kété mari ke gute-ndu goto ɓai nga, m’ndi kumgajer ɓai. Nè loo ke ndukunn unde loo tee ɓaa, kaiya tɔse ndel in ade man tá m’wei. 
ROM.7.10	Ndukunn ke tò tede kɔr non doo kaw se’n tu ndikumgajer’t nga tel è njèkɔr non’m kaw se’m kile’m tà yo’t. 
ROM.7.11	Se rebe ke ra ndukunn’t á kaiya inge’n loo sú’m ade m’inge’n yo.
ROM.7.12	Titeke bè ɓaa, gute-ndu è nyan ke tò se ninn’n, ndukunn géa è nyan ke tò se ninn’n a, è nyan ke se dè naje’n a, è nyan ke maje a tɔ. 
ROM.7.13	A ɓaa, ké nyan ke maje à tel k’ee gir yoo’m taɓai wa? Ḿ-m̀, è bè lé! Doo ke njètɔl’m ke get è kaiya. E kaiya á unn nyan ke maje ade tel è gir yoo’m. E ra titeke bè le tɔje’n majelé le’n ke bò ngain ke nata se rebe ke ra ndukunn’t.
ROM.7.14	Jè geri titeke gute-ndu è nyan le Ndil. Nè man ɓaa, m’ee nyan le danra. Danra ige’m ade majelé on ɓee dèm’t. 
ROM.7.15	Nyan ke m’ndi m’ra nga, m’ger kuju’n lé. Nyan ke m’ndige le ra nga m’ra lé, nè nyan ke m’ɔr’n njêt tá m’ra. 
ROM.7.16	Ke nè á m’ra nyan ke m’ndige ra lé nga ɓaa, man m’ndige se gute-ndu titeke gute-ndu nga è nyan ke maje kuwe. 
ROM.7.17	Bè ɓaa, è man á m’in se dè’m m’ra nyange nè nga lé, nè è majelé ke ndi kêm’t á ade m’ra nyange nè nga. 
ROM.7.18	M’ger titeke man se dè ra’m nga, nyan ke maje urkei kêm’t mbêt lé. M’uwe ra nyan ke maje se ji’m mêtch kuwe, nè tɔge ra’n kɔr son á goto. 
ROM.7.19	Nyan ke maje ke m’ndige le ra nga m’ra lé, nè nyan ke majelé ke m’ndige le ra lé tá m’ra.
ROM.7.20	Ke nè á m’ra nyan ke m’ndige ra lé nga ɓaa, è man á m’in se dè’m m’ra nyan nè nga lé. Nè è majelé ke ndi kêm’t á ade m’ra nyan nè nga. 
ROM.7.21	M’ndige le ra nyan ke maje, nè nyanra ke majelé tá ji’m ase tutu deĵ ade m’ra se ndɔge malang titeke bè. 
ROM.7.22	Kêm’m ke kei ra ranel dè gute-ndu Nube’t. 
ROM.7.23	Nè m’an titeke gute-ndu karé ke rang ndi ra kule ram’t. Gute-ndu nè nga ndi à rɔ se gute-ndu ke ɓengre’m ke kei um nan’t se’n. Gute-ndu karé ke rang ke ndi à rɔ se’m nga on ɓee dèm’t ade m’ee ɓer le majelé ke ndi kêm’t nga. 
ROM.7.24	Man nga m’ée doo ke dang’t! Ké nan à taa’m ji danra ke ndi aw se’m le kile’m tà yo’t nè nga wa? 
ROM.7.25	M’ra Nube oiyo tede taa ke taa’m ji danra’t takul kuwe jéi Jésu-Krist.
ROM.7.25	Tàgir ke kêm’t kei ndi ra ɓer le gute-ndu Nube, nè danra’m ndi ra ɓer le gute-ndu ke sɔbe dè majelé ke on ɓee dèm’t.
ROM.8.1	Njé ke umi nan’t bɔk se Jésu-Krist nga, ɗarinè tà karé bè géa uwe dè de lé ta. 
ROM.8.2	Ɗarinè jè ndii kumgajer gir gute-ndu’t le Ndil-Kêmnda takul kum ke j’umi nan’t bɔk se Jésu-Krist. Gute-ndu le Ndil-Kêmnda nga ɔr’m ɓee ɓer’t le majelé ke aw se’m ke tà yo’t. 
ROM.8.3	Gute-ndu le Moise ase ra nyan nè nga lé, tede yai le danra ra gute-ndu Moise ade tɔg’n goto. Nè Nube ra nyan ke gute-ndu ase ra lé nga. E ule Ngonn kêm’n è kuwe ade ree dè nang nè se danra’n ke tò tanan se le njé ra majelége tede kɔr’n de dann majelé’t. 
ROM.8.4	Nube ra nyan nè nga titeke bè le kade j’asi rai nyange ke gute-ndu ɔje nga. Ɗarinè jè njiyei se go tɔgmong le Ndil-Kêmnda m se go tɔgmong le danra lé ta. 
ROM.8.5	Njé ke njiyei se go tɔgmong le danra nga, tàgir le de tò ɔje dè nyange le danra kuwe karé. Nè njé ke ke njiyei se go tɔgmong le Ndil-Kêmnda ɓaa, tàgir le de ndolè go nyange ke Ndil ndige. 
ROM.8.6	Ke nè á danra á è njèkɔr non tàgir le doo ɓaa à aw se’n kile’n tà yo’t. Ke nè á Ndil-Kêmnda á è njèkɔr non tàgir le doo ɓaa à aw se doo loo ndi kumgajer’t se kêmlom. 
ROM.8.7	Tàgir le danra è njèban le Nube tede ase kile koje dè gute-ndu Nube’t lé. Kerɔte kuwe, dooge ke njiyei se go tàgir le danra nga asi kilei koje dè gute-ndu Nube’t lé. 
ROM.8.8	Njé ke tàgir le danra on ɓee de’t nga asikum taai kum Nube lé. 
ROM.8.9	Nè sei ɓaa, i njiyei se go tàgir le danra lé. Sei njiyei se tɔgmong le Ndil-Kêmnda tede Ndil Nube ndi kêm si’t. Ke nè á doo aw se Ndil ke Krist ade jèi nga lé ɓaa, doo nè nga è le Krist lé. 
ROM.8.10	Danra si á wei tede majelé ke on ɓee dènn’t kerɔte kuwe. Nè ke nè á Krist ndi kêm si’t ɓaa, Ndil à ade a i teli ndii kumgajer tede Krist ɔr tà dè si’t ɓá ta. 
ROM.8.11	Nube ade Jésu unde loo tee dann njé ke koo’t. Ke nè á Ndil Nube ndi kêm si’t ɓaa, Nube ke ndɔ ke ade Jésu unde loo tee dann njé ke koo’t nga à ade danra si ke njè kwei à tel ndi kumgajer. E Nube ke njè kade Jésu unde loo tee dann njé ke koo’t nga á à ade a i teli ndii kumgajer tɔ, takul Ndil’n ke ndi kêm si’t nga.
ROM.8.12	Ngakonmge, jèi nga jè ndii gir tɔgmong’t le danra lé. Bè ɓaa, j’à rai nyange ke danra tá tɔje jèi kade jè rai lé ta. 
ROM.8.13	Ke nè á sei rai nyange ke kêm danra ndige ɓaa, sei a i tooi kasinan se dooge ke weii tàkum Nube’t. Nè ke nè á Ndil ra se si ade ebi ra si rai nyange le danra ɓaa, sei a i ndii kumgajer kerɔte kuwe. 
ROM.8.14	Dooge malang ke inyei loo adi Ndil Nube ɔr non de nga, ei ngann Nube kerɔte kuwe. 
ROM.8.15	Ndil ke sei ingei nga à ra sei ɓer kade i teli osoi dann ɓel’t lé ta, nè à tel sei ke ngann Nube. Takul Ndil nè á jè ɓari Nube j’edi nè: «Abba!» tel se tà koje jé ɓaa è «Ɓɔ jé!» 
ROM.8.16	Ndil-Kêmnda kuwe tam titeke jèi ngann Nube kerɔte kuwe. 
ROM.8.17	Ke nè á jèi ngann Nube kerɔte ɓaa, j’ingei nyange ke ndɔ ke Nube unn’n ndu’n le kade dooge le’n se Krist nan’t. Bè ɓaa, ke nè á, j’orèi nan se Krist dè nyantosowurge’t le’n ɓaa, ndɔn’t j’à j’orèi nan se’n dè ndubra’t le’n nga tɔ.
ROM.8.18	M’gir kêm’t titeke nyantosowurge ke ndii à rai jèi ɗarinè nga à asinan se riɓar ke bò ke ndɔ ke rang j’à j’ingei nga lé. 
ROM.8.19	Nyankundege malang ndii kerm nginei ndubra le ngann Nube ke ndɔn’t Nube à ade à kile ra’n ke nata. 
ROM.8.20	Nyankundege malang nga, nyanra ke pás-pàs on ɓee dè de’t. Nyankundege malang ndii gir tɔgmong’t le nyanra ke pás-pàs se go kêmndige le de lé, nè se go kêmndige le Nube tede kaltà le doo. 
ROM.8.21	Nyange malang ke Nube unde de nga, d’a d’ɔr de kêm ɓee ɓer’t le nyanra ke bann-bann le kade orèi nan se ngann Nube dè ndii dè pal ke deri. 
ROM.8.22	Jè geri titeke sár ɗarinè nyankundege le Nube bere mbak ton-in ra de tede nyankêmkon ke ra de asenan se dinye ke ndo tur’n bè. 
ROM.8.23	E nyankundege le Nube á se kar de á ton-in ra de lé: jèi ke j’ingei Ndil-Kêmnda ke è tàpitem nyan-nojege le Nube nga géa, jè ton-in kêm jéi’t tɔ. Jè ndii jè nginei ndɔ ke Nube à taa’n jèi kinye’n jèi dɔ kade jè teli ngannenge. 
ROM.8.24	Kerɔte kuwe, j’ingei kaje nga ɓá; nè è se go kundekêm tchên karè ɓai. Ke nè á doo an nyan pa ɓita unde kêm’n tchên dè’t ɓaa, è kundekêm tchên ke get lé. Nyan ke doo an se kum’n ɓaa nga, ké à unde kêm’n tchên dè’t titeke bain taɓai wa? 
ROM.8.25	Kundekêm tchên dè nyan ke j’an-in se kum jéi lé ɓai nga, è korè tà njak ngine’n nyan nè se kêmkile. 
ROM.8.26	Jèi nga, jèi njéyaige, nè Ndil-Kêmnda ree din-in jèi dè yaige’t le jéi. Jè geri nyan ke get ke kum deje Nube lé. Kebe ke j’ilei puun anje kade tà tee tà jéi’t ɓai géa, Ndil ɔje tà se Nube tede è ke nè ɓá. 
ROM.8.27	Nube è ke njè ter ɓengre dooge nga ger nyan ke Ndil ndige kɔ. Ndil-Kêmnda ndi ra rebe tà le njétaakêm-Kristge se go kêmndige le Nube. 
ROM.8.28	Jè ger mbak titeke njé ke tári Nube nga, nyan malang ke ra de ɗarinè à tel maje dè de’t ndɔ ke rang ɓai. E Nube á ɓar de se go nyan ke è kuwe ɔje kété mari. 
ROM.8.29	Njé ke Nube ger de kété ɓita unde nang nè ɓai nga, è ɔje kêmn’t kété mari ke desêin le tel de ke ngann’n le kade tooi asinan se Ngonn kêm’n Jésu. Nube ra titeke bè le kade Ngonn’n ee’n doo ke desêin ke inge riɓar le Nube dann kosdooge’t le Nube. 
ROM.8.30	Njé ke Nube ɔje kade ei ngannenge kété mari ke desêin nga, è ɓar de tɔ. Njé ke è ɓar de nga, è tel de ke njé ra nyan se dè najennge a, è ile riɓar dè de’t a tɔ.
ROM.8.31	Ké tà ri j’à tami dè nyange’t nè nga ɓai wa? Ke nè á Nube è le jéi ɓaa, ké nan à ɔse se jéi tà wa? 
ROM.8.32	Ngonn kêm’n géa, Nube ngonm’n rann’t lé, nè è inye’n ade dé tɔl’n tede tà le jéi malang. Nube à ade jèi nyan malang takul Jésu kerɔte kuwe. 
ROM.8.33	Dooge ke Nube kuwe tɔr de nga, ké nan ase kile tà dè de’t wa? Doo karé bè ke ase kile tà dè de’t goto tede è è Nube kuwe á ɔr tà dè de’t ɓá. 
ROM.8.34	Dooge ke Nube kuwe tɔr de a, ɔr tà dè de’t a tɔ nga, ké nan ase gangtà dè de’t wa? Doo karé bè ke ase gangtà dè de’t goto, tede Jésu-Krist wei tede tà le de. Jésu-Krist ke wei tede tà le de nga, è unde loo tee dann njé ke koo’t. Taɓai è aw ndi dè jikon Núbe’t à ra rebe tà le jéi. 
ROM.8.35	Ké nan asekum gang dann jéi se Krist ke njè tár jèi nga wa? Nyantosowur éké ndoo, nyan kumndoo éké ɓo, kaw mbur sutur, nyan ke asekum ree se yo dè jéi’t éké yo ke njè tɔl danra jéi asi gangi dann jéi se Krist ke njè tár jèi nga ndan lé. 
ROM.8.36	Dé ndang tà nè kêm Magtub’t le Nube d’ede nè:
ROM.8.36	«E tede k’ee ke jè leige á dé tɔl’n jè se ndɔge sár d’ade kàde ur’n nang bàj.
ROM.8.36	D’an jè tite batege ke d’aw se de loo tɔl dange’t bè.»
ROM.8.37	Nè jè têti rɔ nyange nè nga malang takul tɔgmong le Nube ke njè tár jèi nga kum jéi ke kété. 
ROM.8.38	Kerɔte kuwe, m’ger kêm’t mbak: nyan karé bè ke ase gang dann jéi se Nube ke njè tár jèi takul kum ke j’umi nan’t bɔk se kuwe jéi Jésu-Krist nga goto. Yo éké ndikumgajer, dooge ke danrán éké njékon dè looge, nyange ke ɗarinè éké nyange ke à reei, 
ROM.8.39	njétɔgmong-ge ke dɔ éké njé ke dè nang nè éké nyankunde ke rang karé bè géa ase gang dann jèi se Nube ke njè tár jèi nga ndan lé.
ROM.9.1	Man m’ede sei ngarankum tà se ri Krist m m’lanm lé. Ndil-Kêmnda géa ade m’ger se kêm’m tite tà ke m’tam nga è ngarankum tà kuwe. 
ROM.9.2	Tà tur kêm’m ngain ade ɓengre’m ndir njàk-njàk se ndɔge malang. 
ROM.9.3	Ke nè á kɔr ra’m ra Krist’t è nyan ke ase kade ngakonm Juipge ingei kaje ɓaa, m’ndinge le kɔr ra’m kuwe m m’ayé mbate lé. 
ROM.9.4	Dé nè nga, dé dooge ke ndɔ ke Nube tel de ke ngann’n. D’an ndubra le’n se kum de a, è mann ra’n ade de a, è ade de gute-ndu’n a, inye loo ade dé ra kule d’ade’n a, è unn ndu’n ade de a tɔ. 
ROM.9.5	Juipge nga ei girkà le dooge le Nube ke ri de ɓar ngain. Krist ke è Nube ke on ɓee dè nyange’t malang nga géa d’oje’n girkà le de dé nè nga tɔ. Maje kade dè Krist mong káng-káng sár se non! Maje kade è titeke bè kuwe.
ROM.9.6	Tà ke tee tà Nube’t nga, Nube ade ra nyan m tò karè lé. Kerɔte kuwe, dooge malang ke in-in girkà’t le Israel nga, ei Israelge ke get mbak lé. 
ROM.9.7	Dooge malang ke d’oje de girkà’t le Abraham nga, ei ngann le Abraham ke get mbak lé. Ndɔ ke Nube ede Abraham ede nè: «Ngannkàige ke ndɔ ke m’unn’n ndu’m m’adi nga à inge de se rebe ke ra Isaac’t.» 
ROM.9.8	Kɔrgir tà nè nga è titeke bè: dé ke d’oje de se rebe ke dooge ndii oji nan nga, dé ngann le Nube lé. Nè njé ke d’oje de se go kunn-ndu le Nube kuwe karé á ei ngann le Abraham ke get. 
ROM.9.9	Oiyo, ndɔ ke Nube unn ndu’n ade Abraham ede nè: «Kál, kêm nan ke tite made nè bè ɓaa, m’a m’tel ree, an! neein Sara à inge ngonn ke dingem.»
ROM.9.10	E ke nè á karé lé. Rébecca géa ndɔ ke oje ndungege se kà jéi Isaac tɔ. 
ROM.9.11	Kété ke d’oje ndungege nè lé ɓai nga, Nube ede Rébecca ede nè: «Ngonn ke ngatɔg à ra ɓer le njè ke ndêin. Nube ɔje nyan nè nga kété ɓita kade ngannge nè rai maje éké rai majelé ɓai. 
ROM.9.12	Nyan ke Nube ɔje nga, è se go nyanra dooge lé, nè è se go kêm ndige le’n è Nube ke njè ɓar de kuwe karé bere. 
ROM.9.13	Se go tà ke dé ndang’n kêm Magtub’t le Nube d’ede nè:
ROM.9.13	«M’tár Jacob ngain nè Esau ɓaa, m’ɔr’n njêt.»
ROM.9.14	Ké tà ri á j’à tam dè tà’t nè nga wa? Ké Nube è njè ra nyan se dè naje’n lé wa? Ḿ-m̀, è bè lé. 
ROM.9.15	Nube ede Moise ede nè: «Doo ke m’ndige le ra se’n kêmkanm ɓaa, m’a m’ra se’n kêmkanm; doo ke m’ndige le kan kumtondoo le’n ɓaa, m’a m’an kumtondoo le’n.» 
ROM.9.16	Bè ɓaa, Nube ɔr doo ke è ndige le ra se’n kêmkanm. Kɔr ke è ɔr doo nga tò ɔje dè kêmndige le doo éké nyanra doo lé; nè ɔje dè Nube ke njè ra kêmkanm se doo nga kuwe karé bere. 
ROM.9.17	Jè tutei tà kêm Magtub ke tò se ninn’n titeke Nube ede pharaon, ngar ke ɓeekon ke Egypte ede nè: «Man m’ɔri m’undei ngar le tɔje’n tɔgmong le’m rai’t a, tede kade riɓar le’m oso’n se loo mbit-mbit dè nang nè bere mbak a tɔ.» 
ROM.9.18	Titeke bè, Nube ra kêmkanm se nanan ke è ndige le ra se’n kêmkanm a, è ade kêm doo nder titeke è Nube ndige a tɔ.
ROM.9.19	Bainléa doo karé dann si’t à deje’m kede nè: «Né è titeke bè ɓaa, ké bain á Nube in se jéi dè ra majelé’t nga taɓai wa? Ké nan asekum kɔge’n dè ra nyan ke kêm’n ndige’t nga wa?» 
ROM.9.20	Hai! doo, ké i nga i nan á i naje Nube tà’t wa? Jó hanje à deje njèkube’n kede nè: «Ké bain á ube’m bè wa?» lé. 
ROM.9.21	Ké kɔde jó è doo dè hanje le ra se’n nyan ke kêm’n ndige lé wa? Hanje ke karé nè kuwe è ase kube’n jó-rebe éké jó-gɔr. Le Nube géa è titeke bè tɔ.
ROM.9.22	Nube ndige tɔje wong le’n ke nata; è ndige le kade dooge geri tɔgmong le’n. Nè è ile kêm’n pon dè dooge ke wong ra’n dè de’t a, ke ndii tà tuju’t a tɔ. 
ROM.9.23	Nube ra titeke bè le kade dooge ke è ra se de kêmkanm nga an-in ndubra le’n ke bò se kum de. Dooge ke Nube ra se de kêmkanm nga, ei dooge ke è gɔl de unde de konn kété mari le kade ingei ndubra le’n nga tɔ. 
ROM.9.24	Dooge ke Nube ra se de kêmkanm nga, è jèi ke è ɓar jèi. E dann jéi jèi Juipge kuwe se kar jéi á Nube ɓar jèi lé, nè è ɓar njé ke ei Juipge lé nga tɔ. 
ROM.9.25	Nube tam tà nè nga kêm magtub’t le Osée, njèribe-dè-tà ke tà Nube’t ede nè:
ROM.9.25	«Kosdooge ke kété ei dooge le’m lé nga, m’a m’ɓar de Kosdooge le’m a,
ROM.9.25	dooge ke kété m’tár de lé nga, ɗarinè m’a m’ɓar de Kotárge le’m.
ROM.9.26	Loo ke ndɔ ke dé tam se kosdooge tutu d’ede nè: «sei sei kosdooge le’m lé»,
ROM.9.26	nè loo’n nè á d’a tel ɓar de ngann le Nube ke njèndi kumgajer ɓai.»
ROM.9.27	Esaie géa ndɔ ke tam tà se ndu’n ke bòi ɔje’n dè kosdooge ke Israel ede nè: «Ke nè á ngann Israelge bulei tite nyeenger ke tà bò’t bè géa, kalè de ke ndêin bè á Nube à aje’n. 
ROM.9.28	Kerɔte kuwe, nyan ke Kuwe-ɓee Nube ɔje le ra nga à ra kɔr son’n njêt kalang dè nang nè bere mbak.» 
ROM.9.29	Esaie njèribe-dè-tà ke tà Nube’t nè nga tam kété ɓá ede nè:
ROM.9.29	«Ke nè á ndɔ ke Kuwe-ɓee ke njèkunde nyange malang
ROM.9.29	ke danrán inye dooge ke nange kumgajer lé ɓaa,
ROM.9.29	né j’ayé tooi tite ɓee-bò ke Sodome,
ROM.9.29	j’ayé tooi kasinan se dooge ke kêm ɓee-bò ke Gomorrhe bè tɔ.»
ROM.9.30	Ké j’à tami kedi nè ri wa? Dooge ke ei Juipge lé ke sangi le kade tà ɔr dè de’t lé nga, Nube ɔr tà dè de’t takul kundekêm. 
ROM.9.31	Kosdooge ke Israel ɓaa sangi le kade tà ɔr dè de’t takul gute-ndu, nè tà ɔr dè de’t non Nube’t ndan lé. 
ROM.9.32	Ké tede ri á tà ɔr dè Juipge’t lé wa? Tede Juipge sangi le kadi Nube ɔr tà dè de’t se go kule ra dege. Ei sangi kadi Nube ɔr tà dè de’t takul kundekêm nga lé. Gir’n ke nè á tugei nja de tu kuberi her nè awi tebel-tebel. 
ROM.9.33	Titeke dé ndang’n kêm Magtub’t le Nube d’ede nè:
ROM.9.33	«An-in! m’a m’unde kuberi her kêm ɓee-bò ke Sion kade tuge de ade d’aw tebel-tebel a,
ROM.9.33	m’a m’unde kuberi mbal kade tuge de ade d’oso a tɔ.
ROM.9.33	Nè doo unde kêm’n dè kuberi mbal’t nè ɓaa à ndi dann rasɔl’t lé.»
ROM.10.1	Ngakonmge, nyan ke m’ndinge dè ɓengrem’t nga, è le kade Juipge malang aji. M’deje Nube kade aje de ade’m. 
ROM.10.2	M’asekum tam tà nè kɔje’n dè de kuwe: Ngur kunn dè nja Nube ra de pênn-pênn kerɔte kuwe, nè rebe’n ke njai á dé ger lé. 
ROM.10.3	Rebe ke Nube ɔr’n tà dè dooge’t nga dé ger lé. Nè dé sang le kade Nube ɔr tà dè de’t se go rebe le de ke kinge de. Gir’n ke nè á dé mbate’n rebe ke Nube ɔr’n tà dè dooge’t nga. 
ROM.10.4	Krist è njè tɔl tà gute-ndu le Moise tede kade nanan ke unde kêm’n dè Jésu-Krist ɓaa, Nube à ɔr tà dènn’t.
ROM.10.5	Moise ndang magtub ɔje’n dè rebe ke tà à ɔr’n dè dooge’t takul gute-ndu. E tam ede nè: «Doo ke ra nyange ke gute-ndu ɔje ade ɔr njêt ɓaa à ndi kumgajer takul gute-ndu.» 
ROM.10.6	Nè an-in! tà ke Moise tam ɔje’n dè rebe ke tà à ɔr’n dè dooge’t takul kundekêm ede nè: «An! tá nè a kin tam kêmi’t kede nè: Ké nan à aw danrán le ree se Krist dè nang nè wa?» 
ROM.10.7	An tá nè à kin tam kêmi’t kede nè: «Ké nan à rise kêm be ke son’n goto’t le kade Krist unde loo tee dann njé ke koo’t wa?» 
ROM.10.8	Taɓai Moise tam tà ɔje’n dè rebe ke Nube ɔr’n tà dè dooge’t takul kundekêm ede nè: «Kundekêm nga è rai’t ngɔr a, è tài’t a, è dè ɓengrei’t a tɔ.» 
ROM.10.9	Ke nè á tà tee tài’t ade i tam ndàt ede nè: Krist ke Nube ade unde loo tee dann njé ke koo’t nga è Kuwe-ɓee ɓaa, Nube à aji kerɔte kuwe. 
ROM.10.10	Kunde ke j’undei ngarankêm jéi dè Nube’t á è ɔr’n tà dè jéi’t. Jè tami tà kundekêm le jéi se tà jéi ndàt á Nube aje’n jèi tɔ. 
ROM.10.11	Kerɔte kuwe, Magtub le Nube tam ede nè: «Nanan ke unde kêm’n dè Nube’t ɓaa à ndi dann rasɔl’t ndan lé.» 
ROM.10.12	Bè ɓaa, ɗarinè tò gai le Juipge se njé ke ei Juipge lé goto ta. Nube karé bere á è Kuwe-ɓee le de malang. Dooge malang ke ɓari ri’n nga, è uwe se de noje se nyanbawge. 
ROM.10.13	Magtub ke tò se ninn’n tam ede nè: «Nanan ke ɓar ri Kuwe-ɓee ɓaa, Kuwe-ɓee à aje’n.»
ROM.10.14	Ke nè á doo unde kêm’n dè Kuwe-ɓee’t lé ɓaa, è à ɓar Kuwe-ɓee kade ra se’n titeke bain wa? Ke nè á doo oo tà le Kuwe-ɓee lé ɓaa, è à unde kêm’n dènn’t titeke bain wa? Ke nè á doo ile mber Tà ke Maje ade dooge lé ɓaa, ei à ooi tà le Kuwe-ɓee Nube titeke bain wa? 
ROM.10.15	Ke nè á d’ɔr dooge d’ule de lé ɓaa, ké à ilei mber Tà ke Maje nga titeke bain wa? Magtub ke tò se ninn’n tam ede nè: «Kan njékile mber Tà ke Maje loo njiye’t, è nyan ke maje dum: nja de mong nang tchai.» 
ROM.10.16	Nè dooge malang ke mbati taai Tà ke Maje nga, Esaie njèribe-dè-tà ke tà Nube’t ribe dè tà nè ɔje’n dè de ede nè: «Kuwe-ɓee, ké nan um kêm’n dè tà ke j’ede de nga wa?» 
ROM.10.17	Tà ke Maje ke Krist unn ndu’n ade d’ile mber’n d’ade doo á è gir kade doo unde’n kêm’n dè Krist’t.
ROM.10.18	A ɓaa, ké m’a m’tam kede nè: Ndɔ ke Juipge ooi tà nè nga ndan lé wa? Ḿ-m̀, ei ooi mbak kuwe! Magtub le Nube tam ede nè:
ROM.10.18	«D’oo ndu njékile mberge ke ɔje dè Tà ke Maje
ROM.10.18	se loo malang dè nang nè.
ROM.10.18	Mber kile le de aw sár ɔse ngei dè nang ndi dooge bere mbak.»
ROM.10.19	A ɓaa, ké m’a tam kede nè: Ndɔ ke Juipge geri gir tà nè nga lé wa? Ḿ-m̀, ei geri mbak kuwe! Ndɔ ke Nube ade Moise tam tà nè nga kété ede nè:
ROM.10.19	«M’a m’ade jang à ra sei dè dooge
ROM.10.19	ke ei girkoje dooge ke kenon-non tàkum si’t.
ROM.10.19	M’a m’ade wong à ra sei dè girkoje dooge
ROM.10.19	ke an-in de ke dooge ke raikarè a tɔ.
ROM.10.20	Esaie, njèribe-dè-tà ke tà Nube’t aw sár tam ede nè:
ROM.10.20	«Njé ke sangi man lé á m’ade ingei man.
ROM.10.20	Njé ke deji ká’m lé á m’tee ke kum de’t pan.»
ROM.10.21	Nè Nube tam tà ɔje’n dè kosdooge ke ɓeekon ke Israel ede nè:
ROM.10.21	«Se ndɔge malang, m’ule ji’m njung ke ra kosdooge
ROM.10.21	ke njé dum nange se njé kute tà mbeng-ge se ndɔgé sár loo sɔlé.»
ROM.11.1	A ɓaa, ké m’a tam kede nè: Ndɔ ke Nube mbate kosdooge le’n njing wa? Ḿ-m̀, è bè lé! Man Paul géa m’ee gir ɓee ke Israel a, m’ee ke girkà’t le Abraham a, m’ee girkoje’t le Benjamin a tɔ. 
ROM.11.2	Dooge ke Nube tɔr de kété mari ke desêin nga à mbate de ndan lé. Tà ke Magtub ke tò se ninn’n tam ɔje’n dè Elie nga, sei i geri mbak. Eli, njèribe-dè-tà ke tà Nube’t nga, ndɔ ke ile tà dè kosdooge ke Israel, non’n ra’n non Nube’t ede nè: 
ROM.11.3	«Kuwe-ɓee, Dé tɔl njéribe-dè-tàge lei a, dé tête ɗinger loo nyankuje-mese lei nang a tɔ. Man kuwe se kar’m á m’nain; dé sang le tɔl’m tɔ.» 
ROM.11.4	Nè ké tà ri á Nube ile’n de’t wa? Nube ile’n dè’t ede nè: «I se kari lé, nè m’ngonm kosdooge le’m aru ji sejimute loo dɔg. Dé nè nga d’ɔse keje de nang non mage le girkoje dooge ke rang ke ri’n nè Baal nga lé.» 
ROM.11.5	Ɗarinè géa, è titeke bè tɔ. Nube tɔr kalè dooge le’n se go kêmnoje le’n. 
ROM.11.6	E tɔr de se go kêmnoje le’n m se go kule ra de lé. Ke nè á né Nube tɔr de se go kule ra dege ɓaa, kêmnoje le’n nga è kêmnoje ke get lé.
ROM.11.7	Ké tà nè nga gir’n è ri wa? Kosdooge ke Israel sangi le kade tà ɔr dè de’t non Nube’t, nè loo’n dum de. Nè né è bè géa, kalè dege ke ndêin bè ke Nube tɔr de á tà ɔr dè de’t. Gute kosdooge ke rang malang ɓaa unni mbi de dè tà’t le Nube, 
ROM.11.8	titeke dé ndang’n kêm Magtub’t ke tò se ninn’n d’ede nè: «Sár tee ɓila, Nube ade tàgir le de wɔi darr a, ade dé njé kum libege a, njé mbi beige a tɔ.» 
ROM.11.9	Ngar David géa, ndɔ ke tam tà nè ede nè :
ROM.11.9	«Maje kade loo nyankuse le de tel è gum kuwe de a,
ROM.11.9	tel è mbanran kunde de kade dé tuju’n a,
ROM.11.9	tel è jig kade dé toso’n a, kade kure nyanra de ɔde’n kum de a tɔ.
ROM.11.10	Maje kade kum de ndul ndáng-ndáng ade d’an loo lé.
ROM.11.10	Ade dé ɗugu gide de nang se ndɔge malang a tɔ.»
ROM.11.11	A ɓaa, ké m’a tam kede nè: Juipge ke jig tuge de ade awi tebel-tebel nga, ké à osoi njing nal kin-in ta wa? Ḿ-m̀, à osoi njing nal kin-in lé. Nè takul kaltà le Juipge á njé ke ei Juipge lé ingei kaje. Gir’n ke nè á Juipge rai jang se njé ke ei Juipge lé ke ingei kaje nga. 
ROM.11.12	Kaltà le Juipge tel è nonkar le dooge ke dè nang nè a, tel è nyanbaw le njé ke rang ke ei Juipge lé a tɔ. Bè ɓaa, kɔse ke ndɔn’t Nube à ade d’a d’ɔse nang kin dè koso’t le de nga, maje’n à è ngain dum le njé ke ei Juipge lé nè ɓai lé wa?
ROM.11.13	E sei ke sei Juipge lé á ɗarinè m’a m’ade sei tà nè: Man m’ee njèkawkule le dooge ke ei Juipge lé. M’unn tà kule nè ngain tede è kule ke bò ke Nube ade’m. 
ROM.11.14	M’unn tà kule le’m titeke bè tá bainléa jang à ra’n ngakonmge ke ei Juipge kade maje’n njé ke nange dann de’t. 
ROM.11.15	Nube tur gide’n ade kos Juipge tede le kum’n nan’t bɔk se gute dooge ke rang ke dè nang nè. Juipge tooi asinan se dooge ke weii ɓá tàkum Nube’t. Kuwe ke ndɔn’t Nube à tel kuwe de ke rann’t nga, è titeke Nube ade d’unde loo dé tee dann njé ke koo’t bè. 
ROM.11.16	Ke nè á d’ugu dè mur ke desêin d’ade Nube ɓaa, gute mur bere mbak è ke tò se ninn’n. Ke nè á ngire kage è le Nube ɓaa, balkumnge ei le’n tɔ. 
ROM.11.17	Kos Juipge tooi asinan se kage olivier ke kêm ndɔr’t ke doo jeng balkum’n ke nange um kɔke. I ke i Juip lé nga, i tite kage olivier ke kêm kɔr’t ke doo tugei rɔti gute balkum olivier ke kêm ndɔr’t. I ite ɗarinè takul boté ngire kage ke kêm ndɔr’t. Kage ke kêm ndɔr’t nga, è Juipge. 
ROM.11.18	Bè ɓaa, i tuge kàdi dè balkum kage ke kêm ndɔr’t ke doo jeng um kɔke nga lé. Ke nè á i tuge kàdi ɓaa, ade kêmi olé titeke è i á ul ngire kage lé, nè è ngire kage á uli se boté’n.
ROM.11.19	Bainléa a tam kede nè: «Balkum kagege nè nga, dé njeng de le rɔte’m man gute de’t.» 
ROM.11.20	E kum kuwe. Dé jeng de kɔke tede kunn mbi dè tà’t le de. I taa gute de takul kundekêm lei. I ti rai lé, nè unde kumkunju dè rai’t. 
ROM.11.21	Ke nè á Nube ngonm balkum kagege ke kêm ndɔr’t lé ɓaa, i géa ke nè á kundekêm lei goto ɓaa, bainléa Nube à inyei kade i nda lé tɔ. 
ROM.11.22	An! Nube è njè ra kêm-maje a, è njè ra ngang a tɔ. E ra ngang ngain se njé ke osoi. Nè i ɓaa, è ra sei kêm-maje. I géa, ke nè á unde kêmi dè kêm-maje’t le Nube lé ɓaa, d’ade tugei gangi tite balkum kage ke kêm ndɔr’t nè nga bè tɔ. 
ROM.11.23	Ke nè á Juipge inyei go kunn mbi dè tà’t le de ɓaa, d’a tel rɔte de gute de’t gugu ɓai. Nube aw se tɔgmong le tel rɔte de gugu karè. 
ROM.11.24	I ke i Juip lé nga, i i balkum kage ke dann kɔr’t. Dé tugei, dé rɔti dè kage olivier ke kêm ndɔr’t. Juipge ei balkum kagege ke kêm ndɔr’t; Nube à tel rɔte de dè jig de’t gugu kalang karè m loo’n à tur se’n lé.
ROM.11.25	Ngakonmge, man m’ndige le kade i geri nyan ke tò loo ɓɔyɔn’t nè nga maje, nè bainléa a kin-in kan-in ra si ke njékumkunjuge. Kunn mbi dè tà’t le Juipge ke nange nga à tò bè sár kade dooge malang ke ei Juipge lé ingei kaje pa ɓita. 
ROM.11.26	Kêm ndɔn’t nè ɓita kosdooge malang ke Israel à ingei kaje titeke dé ndang’n kêm Magtub’t d’ede nè:
ROM.11.26	«Njè taa dè dooge à in kêm ɓee-bò ke Sion le ree.
ROM.11.26	A ade ngannkà Jacob à teli kilei koje dè Nube’t.
ROM.11.27	E á è ndu’m ke m’a m’unn kade de
ROM.11.27	loo ke ndɔn’t m’a m’ɔr’n kaiyage le de kɔke.»
ROM.11.28	Juipge mbati Tà ke Maje teli ei njébange le Nube. Mbate Tà ke Maje le de nga tel è nonkar le si sei ke sei Juipge lé nga. Nè né è bè géa, dé kotárge le Nube tede ndu’n ke ndɔ ke unn ade kà dege kété mari nga. 
ROM.11.29	Dooge ke Nube ɓar de nga, è tel girtà ke rang dè de’t ndan lé a, nyan ke è ade de nga à tel taa ji de’t gugu ndan lé a tɔ. 
ROM.11.30	Sei nga kété sei njékaltà tà Nube’t. Nè ɗarinè, è ra se si kêmkanm ade ingei kêm tin mbit tede kaltà le Juipge. 
ROM.11.31	Darinè, Juipge ali tà tà Nube’t le kade ingei kêm tin mbit le Nube. Dé géa d’a d’inge kêm tin mbit le Nube titeke sei ingei nga tɔ. 
ROM.11.32	Kerɔte kuwe, Nube an dooge malang ke njékaltàge tede le kade dooge malang ingei kêm tin mbit le’n.
ROM.11.33	Hai! nyanbaw le Nube nga bò ngain! Kumkunju se nyanger le’n nga ngei de goto! Tà gang le Nube nga dum kɔrgir a, nyange ke è ɔje nga doo ase ger gir lé a tɔ. 
ROM.11.34	Magtub ke tò se ninn’n tam ede nè:
ROM.11.34	«Ké nan á ger tàgir le Kuwe-ɓee wa?
ROM.11.34	Ké nan á è njèkede’n gostà wa?
ROM.11.35	Ké nan á unn nyan ade Nube kété ɓita
ROM.11.35	Nube ade’n made taa’n gute wa?»
ROM.11.36	Oiyo, Kuwe-ɓee Nube kuwe á nyan malang in rann’t a, tò takul’n a, tò tede le’n a tɔ. Maje kade riɓar è le’n sár se non! Maje kade è titeke bè kuwe.
ROM.12.1	Ngakonmge, Nube ra se jéi kêmkanm ke bò. Gir’n ke nè á m’ndeje’n sei le kade unni ra si bere adi Nube ke nyankuje-mese ke tò kumgajer ke ɔje dè Nube a, ke taa kum’n a tɔ. E ke nè á è nyan kunn ke gete ke uwe made nan se tà le Nube. 
ROM.12.2	Umi nan’t lêtêt se dooge ke ndii dè nang nè ɗarinè nga lé. Nè inyei Nube adi tel sei ke dooge ke kige a, ade ade sei tàgir ke kige a tɔ. Titeke bè á a i teri nyan ke maje ke kêm Nube ndige a, nyan ke maje ɔr njêt ke à taa kum’n ɗekm a tɔ.
ROM.12.3	Nube uwe se’m noje ke bò. Gir’n ke nè á m’ede’n sei karé-karé malang le kade undei kumkunju dè ra si’t ɔje dè tàgir le si. Maje kade nanan géa aw se tàgir ke ase dè tɔge kundekêm ke Nube ɔje ɗike’n ade’n nga. 
ROM.12.4	J’awi se balkum ra jéige bule kêm danra jéi ke karé’t nè kuwe. Nè kule ra de tò gai-gai. 
ROM.12.5	Titeke bè, jèi géa jè bulei tɔ; jè teli jèi danra ke karé bere takul kum ke j’umi nan’t bɔk se Krist nga. Bè ɓaa, jèi malang jèi balkum ra nan. 
ROM.12.6	Nè nanan géa dann jéi’t aw se nyan-noje ke ɔje dè’n-dè’n se go noje ke Nube uwe se’n. Ke nè á doo karé inge nyan-noje ke ɔje dè ribe dè tà ke tà Nube’t ɓaa, maje kade ule’n dingem kêm ngakonnge’t ade ase dè tɔg kundekêm ke Nube ɔje ɗike’n ade’n nga. 
ROM.12.7	Ke nè á doo karé inge nyan-noje ke ɔje dè nobo nyan njéndooge ɓaa, maje kade tɔse kum’n dè’t. Ke nè á doo karé inge nyan-noje ke ɔje dè ndó nyan dooge ɓaa, maje kade tɔse kum’n dè nyan-ndó’t. 
ROM.12.8	Ke nè á doo karé inge nyan-noje ke ɔje dè ndeje madennge ɓaa, maje kade tɔse kum’n dè ndeje madennge’t. Nanan ke inge nyan-noje ke ɔje dè kade nyan dooge ɓaa, maje kade ade se kêm’n ke karé. Nanan ke inge nyan-noje ke ɔje dè kɔr non dooge ɓaa, maje kade ra se rakɔlé. Nanan ke inge nyan-noje ke ɔje dè ra kêmkanm ɓaa, maje kade ra se ranel.
ROM.12.9	Maje kade tár nan le si è ngarankum tár nan. Ɔri nyan ke majelé njêt. Nè i ligri dè nyanra ke maje’t lagr-lagr. 
ROM.12.10	I tári nan tite ngakon nange bè se kêmnda káng. Ilei riɓar dè njé ke rang’t adi dum dè riɓar le si sei. 
ROM.12.11	Adi ra si wɔi sei lé. Nè i rai kule se rakɔlé adi Kuwe-ɓee. 
ROM.12.12	I rai ranel dè nyan ke sei undei kêm si tchên dè’t nga. Oréi tà si njak dann nyantosowur’t ɔji tà se Nube se ndɔge malang m ebi’t lé. 
ROM.12.13	I rai se njétaakêm-Kristge dè nyange ke nal de. I pabri mbage par-par. 
ROM.12.14	I tɔri ndu si dè njé ra kum si ndooge. I tɔri ndu si dè de’t m ɔri se de lé. 
ROM.12.15	I rai ranel se njé ke ndii à rai ranel; i non-in se njé ke ndii à non-in. 
ROM.12.16	Adi tàgir le si è karé. Adi ngur k’ee doo ke bò dann made sige’t ra sei pênn-pênn lé. Nè adi ngur ra kule ke pêli-pêli se ngonn koje tá ra sei. An-in ra si ke njékumkunjuge lé.
ROM.12.17	Ke nè á doo ra sei majelé ɓaa, i tel i ra se’n majelé gute made’t lé. I sangi rebe le ra nyan ke maje tàkum dooge’t malang. 
ROM.12.18	I ndii se kêmlom se dooge malang; ke nè á asikum ra ɓaa, i rai. 
ROM.12.19	Ngakonmge ke m’tár sei, i dali ban le si sei kuwe se dè ra si lé. Nè inyei loo adi Nube kuwe gangtà dè njé ra sei majelége, tede Kuwe-ɓee Nube kuwe tam kêm Magtub ke tò se ninn’n ede nè: «Dalban nga ɔje dè’m, è man kuwe á m’a kade kure nyanra nanan géa à ɔde kum’n.» 
ROM.12.20	Ke nè á ɓo ra njèban lei ɓaa, ade’n nyan use. Ke nè á kunde mann ra njèban lei ɓaa, ade’n mann an-in. Ke nè á i ra titeke bè ɓaa tò asenan se yal por ke uge um dènn’t. 
ROM.12.21	Ade majelé unn banga dèi’t lé. Nè unn banga dènn’t se go nyanra ke maje.
ROM.13.1	Maje kade nanan géa ile koje dè ndukunnge’t le njékonɓeege ke d’unde de, tede gir konɓee ke nal kin ra Nube’t goto. Njékonɓeege ke d’unde de nga, è Nube kuwe á unde de. 
ROM.13.2	Gir’n ke nè á nanan ke ute ndukunnge le njèkonɓee mbeng ɓaa, è ndukunn le Nube kuwe á è ute mbeng. Dooge ke mbati kilei koje dè ndukunnge’t le njékonɓeege nga, Nube à gangtà dè de’t. 
ROM.13.3	Njé ke rai nyan maje nga à ɓeli njékonɓeege lé, nè njé ke rai majelé kuwe karé á à ɓeli njékonɓeege. Ke nè á i ndige ɓel njèkonɓee lé ɓaa, i ra nyan maje ɓaa njèkonɓee à unn tài. 
ROM.13.4	Njèkonɓee è ngonn njèkule le Nube tede ndeji kade i ra’n nyan maje. Ke nè á i ra majelé ɓaa, i ɓel njèkonɓee. Njèkonɓee aw se tɔgmong le gangtà dè dooge’t. E ngonn njèkule le Nube le gangtà dè njé ra nyan se dè naje’n lége. 
ROM.13.5	Gir’n ke nè á, maje kade ulei dè si adi njékonɓeege tede tà ke Nube à gang dè si’t kuwe go karé lé, nè tede tàgir le si ke kêm si’t ɔje dè nyan ke se dè naje’n nga kuwe.
ROM.13.6	Gir’n ke nè tɔ á sei ugei tirge. Njétaa tirge nga, è Nube kuwe um kule nè nga ji de’t kade rai se ngang’n lêr-lêr. 
ROM.13.7	Nanan géa adii nyan ke ɔje dè’n-dè’n: Adi tir njètaa tir; adi njè dè nang, nyan dè nang; ilei koje dè doo ke asekum kade ilei koje dènn’t; ilei riɓar dè doo ke asekum kade ilei riɓar dènn’t a tɔ.
ROM.13.8	Adi kure le doo karé bè tò dè si’t lé. Nè adi kure tár nan tá tò dè si’t. Doo ke tár doo made’n ɓaa, è ra nyan ke gute-ndu ɔje nga tɔl mbas ɓá. 
ROM.13.9	Ndukunnge ke sei i geri ɓá nga tami edi nè: «I a sang dinye éké dingem ke rang lé, i a tɔl doo lé, i a ɓoge lé, i a ra kêmkein dè nyan’t le doo lé.» Ndukunnge nè se gutege ke nain-in nga, d’oré de nan’t loo karé d’ede nè: «I a tár doo madi titeke i tár’n danrai i kuwe bè tɔ.» 
ROM.13.10	Doo ke tár doo made’n nga à tel ra se’n majelé lé. Tár nan nga, è ra nyan ke gute-ndu ɔje kade ɔr njêt.
ROM.13.11	I rai titeke bè tede sei geri kêm ndɔ ke jè ndii tutu ɗarinè nga mbak. Kàde kade i ndeli dè ɓi’t ase ɓá. Kété ke ndɔ ke j’undei kêm jéi dè Krist’t nga, kaje è se jéi heb ɓai, nè ɗarinè kaje è se jéi ngɔr ta. 
ROM.13.12	Nain ngɔr ɓaa, loo à ar kade kàde à tee. Bè ɓaa, ade j’inyei go kule rage ke majelé ke jè rai dann ndɔɔ ɓaa, jè tulei nyankatege le lookar ra jéi’t. 
ROM.13.13	Ade jè njiyei danné sêw tite doo ke njiye dann kada bè. Ebi ra si dè k’ee doo nyankuse se doo nyankain. Ebi ra si dè tò se nan ke kaiya’t se dè nyanrage ke pás-pàs a, dè kɔl nan’t se dè ra jang’t a tɔ. 
ROM.13.14	Nè i teli i ndaji kum Kuwe-ɓee Jésu-Krist. Inyei ra si adi ngur nyange le danra ndɔr sei aw se si loo nyanra ke majelé’t lé ta.
ROM.14.1	Doo ke tɔg kundekêm le’n goto nga, uwei nin ke ra si’t m i giri tà dènn’t yo ke nè lé. 
ROM.14.2	Doo karé gir titeke n’ase kuse nyan malang, nè doo karé ke rang ke tɔg kundekêm le’n ase lé nga use mbi targe karè. 
ROM.14.3	Doo ke asekum kuse nyan malang nga, maje kade gangtà dè doo ke njèkuse mbi targe karè nga lé. Doo ke use mbi targe karè nga, maje kade gangtà dè è ke use nyan malang’t nga lé tɔ, tede Nube uwe’n ke rann’t tɔ. 
ROM.14.4	Ké i nga i nan á in se dèi i gangtà dè ngonn njèndi’t le madi ke rang wa? Ke nè á è nda dɔ éké oso géa è tà le kuwe’n. Nè è à nda dɔ tede Kuwe-ɓee aw se tɔgmong le kade in nda’n dɔ njáng.
ROM.14.5	Doo karé an titeke ndɔ karé è ndɔ ke bò ngain dum ndɔge ke rang malang. Nè doo karé ke rang an ndɔge ade asinan. Maje kade nanan géa ra nyan se go tàgir ke kêmn’t. 
ROM.14.6	Doo ke ɔr ndɔ karé ke ndɔ ke bò dum madege nga, è ra tede ɗɔi’n Kuwe-ɓee. Doo ke use nyan malang nga géa ra tede le ɗɔi’n Kuwe-ɓee a tɔ, tede è kuwe géa ra Nube oiyo dè nyankusenn’t tɔ. 
ROM.14.7	Doo karé dann jéi’t ndi kumgajer éké wei tede le’n è kuwe se kar’n lé. 
ROM.14.8	Ke nè á jè ndii kumgajer ɓaa, jè ndii kumgajer tede le Kuwe-ɓee. Ke nè á j’weii ɓaa, j’weii tede le Kuwe-ɓee tɔ. Ke nè á jè ndii kumgajer éké j’weii géa, jèi le Kuwe-ɓee. 
ROM.14.9	Gir’n ke nè á Krist wei’n a, unde’n loo tee’n a, tede le konɓee dè njé ke koo’t se njé ke ndii kumgajer a tɔ. 
ROM.14.10	Nè i, ké bain á i gangtà dè ngokoin’t wa? Ké bain á i an ngokoin ke nyan lé wa? Kerɔte kuwe, jèi karé-karé malang j’à ndai non kutu-ngar gangtà’t le Nube. 
ROM.14.11	Dé ndang kêm Magtub ke tò se ninn’n d’ede nè:
ROM.14.11	«Man Kuwe-ɓee ke njèndi kumgajer m’tam ndàt:
ROM.14.11	Girkoje dooge karé-karé malang à ɔsi keje de nang nonm’t a,
ROM.14.11	tà dooge karé-karé malang à ile riɓar dè Nube’t a tɔ.»
ROM.14.12	Titeke bè, nanan géa dann jéi’t à ɔrgir nyanra’n è kuwe le kade Nube.
ROM.14.13	Gir’n ke nè á adi j’ebi ra jéi gangtà dè nan’t. Nè maje kade jè giri le tel kile kage non ngakon jéige’t le kade jè gendere de kade awi tebel-tebel éké osoi dann majelé’t lé. 
ROM.14.14	Kuwe-ɓee Jésu ndó’m ade m’ger kêm’t maje titeke nyan karé bè géa mine se dè ra’n lé. Ke nè á doo karé gir kêmn’t titeke nyan karé mine ɓaa, mine tede le’n è kuwe. 
ROM.14.15	Ke nè á ade ngokoin ke njètaakêm-Krist kêmkon ɔje dè nyan kuse ke kêmi’t ɓaa, i tár’n titeke ndukunn tam’n nga lé. Ngokoin ke Krist wei tede’n nga ade tuju ɔje dè nyankuse ke kêmi’t karè lé. 
ROM.14.16	Adi dooge teli nedi nyanra si ke maje nga lé. 
ROM.14.17	Kerɔte kuwe, konɓee le Nube nga tò tede nyankuse éké nyankain lé. Konɓee le Nube nga tò ɔje dè nyanra ke se dè naje’n a, se kêmlom a, se ranel ke Ndil-Kêmnda ade jèi. 
ROM.14.18	Doo ke ra kule ade Krist titeke bè nga taa kum Nube a, dooge malang d’a taa kêm’n a tɔ. 
ROM.14.19	Titeke bè, adi jè sangi go nyange ke à reei se kêmlom dann jéi’t. Adi jè sangi go nyange ke à ade kundekêm le jéi à ra’n tɔge ke kété-kété a tɔ. 
ROM.14.20	I dookunde le Nube nga, an! tá nè à tuju ɔje dè nyankuse ke kêmi’t karè. Kerɔte kuwe, nyankusege malang maje kum kuse, nè ke nè á nyankuse ke kêmi’t à ade ngokoin à ra majelé ɓaa, maje lé. 
ROM.14.21	Maje kum kuse dan éké kain yibe lé. Nyan ke rara ke ile ngokoin kage nga, maje kade ɔge rai dè’t. 
ROM.14.22	Tàgir lei ke ɔje dè nyange nè nga, i ngonm ɔje dèi i se Nube. Doo ke ra nyan se kêmnda geng lé nga, ra’n à nel’n. 
ROM.14.23	Nè doo ke kêm’n nda geng dè nyankuse’t ɓaa, Nube gangtà dènn’t ɓá ta, tede è ra nyan se kundekêm lé. Nyan ke doo ra se kundekêm lé nga è kaiya.
ROM.15.1	Jèi ke kundekêm le jéi ɓeɓer ɓá nga, è tà le kade jè geti njé ke kundekêm le de ɓisir lé nga gar-gar. Ade jè sangi nyan ke ɔje dè ranel le jéi se kar jéi lé gar-gar. 
ROM.15.2	Gar-gar maje kade nanan géa dann jéi’t sang nyan ke à taa kum doo made’n, le kade kundekêm le doo made’n ra’n tɔge in-in’n dè made’t ke kété-kété. 
ROM.15.3	Kerɔte kuwe, Krist nga ndɔ ke sang nyan ke ɔje dè ranel le’n se kar’n lé. Nè dé ndang kêm Magtub ke tò se ninn’n d’ede nè: «Rasɔl ke d’ile dèi’t nga tel oso dè’m man’t tɔ.» 
ROM.15.4	Nyange malang ke dé ndang tà’n kêm magtub’t kété mari nga, dé ndang de le ndó’n jèi nyan. Magtub ke tò se ninn’n ndó jèi korè tà njak se sɔlkêm ke j’ingei tà’n kêm Magtub’t le Nube tede kade j’undei kêm jéi tchên ke dènn’t. 
ROM.15.5	Korè tà njak se sɔlkêm nga in-in ra Nube’t. M’deje Nube le kade ra se si ade umi nan’t titeke Jésu-Krist ndige’n nga. 
ROM.15.6	Titeke bè á sei a kasi kundei ndu si nan’t le kɔse’n pa kile’n riɓar dè Nube, Bɔ Kuwe-ɓee le jéi Jésu-Krist. 
ROM.15.7	Gir’n ke nè á uwei nan ke ra si’t titeke Krist uwe’n sei ke rann’t tede riɓar le Nube.
ROM.15.8	Man m’ede sei ndàt, Krist tel ra’n ke ngonn njèkule le Juipge tede kade kunn ke ndɔ ke Nube unn ndu’n ade kà dege kété nga, aw’n loon’t deĵ. 
ROM.15.9	Krist ra titeke bè le kade njé ke ei Juipge lé ilei riɓar dè Nube’t tede kêmkanm ke è ra se de. Dé ndang kêm Magtub’t le Nube d’ede nè:
ROM.15.9	«Gir’n ke nè á m’a m’ɗɔii dann dooge ke ei Juipge lé a,
ROM.15.9	m’a kɔse pa kile’n riɓar dè ri’t a tɔ.»
ROM.15.10	Taɓai dé tam kêm Magtub’t le Nube d’ede nè:
ROM.15.10	«Sei ke sei girkoje Juipge lé nga, ali ra si se kosdooge le Kuwe-ɓee!»
ROM.15.11	Dé tam loo karé’t ɓai kêm Magtub’t d’ede nè:
ROM.15.11	«Sei malang ke sei girkoje Juipge lé nga, ilei riɓar dè Kuwe-ɓee’t!
ROM.15.11	Sei kosdooge malang géa, ilei riɓar dè Kuwe-ɓee’t tɔ.»
ROM.15.12	Esaie njèribe-dè-tà ke tà Nube’t géa tam bè tɔ, ede nè:
ROM.15.12	«Ngar karé ke kige à in girkà’t le Jessé le ree.
ROM.15.12	A ree le kon dooge ke ei Juipge lé.
ROM.15.12	Dooge ke ei Juipge lé à undei kêm de dènn’t.»
ROM.15.13	Maje kade Nube ke j’undei kêm jéi tchên dènn’t ade sei ranel se kêmlom ke deri takul kêm si ke undei dènn’t nga. Titeke bè á kundekêm tchên le si à ra’n tɔge ke kété-kété se go tɔgmong le Ndil-Kêmnda.
ROM.15.14	Ngakonmge, man m’ger kêm’t mbak titeke sei awi se tàgir ke maje. M’ger kêm’t maje titeke sei awi se gos nyanger ke deri, ade ɗarinè sei kuwe asi ndángi nan dann si sei’t. 
ROM.15.15	Nè né è bè géa, man m’ede sei tà kum ngonn ke dingem loo bule kêm magtub’t le’m nè. M’ra bè le kolé’n kêm si dè noje ke Nube uwe sem’t nga. 
ROM.15.16	Nube tel’m ke ngonn njèkule le Jésu-Krist tede le dooge ke ei Juipge lé. Nube ɔr’m unde’m se ninn’n tede kade m’ile mber Tà ke Maje le’n m’ade dooge ke ei Juipge lé. Titeke bè á Ndil-Kêmnda à ɔr’n njé ke ei Juipge lé kunde’n de se ninn de kade taai kum Nube. 
ROM.15.17	Takul Jésu-Krist á m’unde’n kàde’m dè kule ke m’ndi m’ra m’ade Nube. 
ROM.15.18	M’ndige tam tà ke rang karé lé. Nè ke nè á ɗarinè m’tam tà ɓaa, è tà le nyan ke Krist ade m’ra á m’ree’n se dooge ke ei Juipge lé m’ade ilei koje dè Nube’t. Njé ke ei Juipge lé ilei koje dè Nube’t tede nyanra’m se tà tam’mge, 
ROM.15.19	se go tɔgmong le nyankɔbege se nyange ke dum kum a, se go tɔgmong le Ndil-Kêmnda a tɔ. Titeke bè á m’unn’n gir kile mber Tà ke Maje le Krist kêm ɓee-bò ke Jérusalem se ɓeege malang ke an-in dè’n gêrêr sár m’tee’n kêm ɓeekon ke Illyrie. M’ile mber Tà ke Maje le Krist nga m’ɔr son’n njêt kêm ɓeege’t nè nga. 
ROM.15.20	Nè ɓeege ke d’ile mber Tà ke Maje le Krist kêmé d’ade dooge lé ɓai á m’ndige kile mber tutu kade è riɓar le’m. M’ra titeke bè tede m’ndige kunde gir kei le’m dè le doo ke rang’t lé. 
ROM.15.21	M’ra bè titeke Magtub ke tò se ninn’n tam’n ede nè:
ROM.15.21	«Njé ke d’ile mber tà le’n d’ade ooi lé à an-in nin se kum de,
ROM.15.21	njé ke ooi tà le’n lé ɓai à geri nin.»
ROM.15.22	E ke nè á è nyan ke ɔge’m kaw kan sei nja bule. 
ROM.15.23	Nè ɗarinè, m’tɔl ngang kule le’m kêm ɓeege’t nè nga ɓá. Ɓal bule, ngur kaw kan sei ra’m pênn-pênn. 
ROM.15.24	Loo ke ndɔn’t m’a maw ke kêm ɓeekon ke Espagne ɓaa, m’ɔje kêm’m tchên le gang dè si’t kan sei. Loo ke m’an sei ase’m ɓá ɓaa, m’ɔje kêm’m dè si’t le kade undei man rebe adi m’aw. 
ROM.15.25	Nè ɗarinè ɓaa, m’ndi m’a m’aw ke kêm ɓee-bò ke Jérusalem se nyan le ra’n se njé ke le Nube ke ndii nú. 
ROM.15.26	Njétaakêm-Kristge ke kêm ɓeekonge ke Macédoine se Achaie in-in se kêm de rai nyan-noje le ra’n se njétaakêm-Kristge ke Jérusalem ke ndoo oso dè de’t. 
ROM.15.27	Njé ke Macédoine se Achaie in-in se kêm de ei kuwe rai titeke bè le kɔr’n kure le Juipge dè de’t kɔke. Kerɔte kuwe, ke nè á girkoje dooge malang d’oré nan se Juipge dè nyan ke ɔje dè Ndil nga ɓaa, gar-gar è tà le de le ra se Juipge dè nyan ke ɔje dè danra de’t tɔ. 
ROM.15.28	Loo ke m’a m’tɔl tà kule nè nga, m’a kum nyan-nojege nè nga ji de’t se loo tò’n bere mbak ɓá ɓaa, m’a gang dè si’t le kaw kêm ɓeekon ke Espagne. 
ROM.15.29	Kaw ke m’a m’aw ra si’t nga, m’ger mbak; è dann ndutor’t ke maje le Krist á m’a m’aw’n.
ROM.15.30	Ngakonmge, m’ndeje sei se ri Kuwe-ɓee le jéi Jésu-Krist a, se ri kunde nan dann kum nan’t ke in ra Ndil-Kêmnda’t le kade i rai ndoo ra Nube’t tede’m. E rɔ ke sei rɔi se’m nan’t. 
ROM.15.31	I deji Nube le kade ɔr’m ji njétaakêm-Kristge lé ke ndii kêm ɓeekon ke Judée a, le kade nyan-noje ke m’a m’aw’n le ra’n se njétaakêm-Kristge ke ndii Jérusalem nga, taa kum de a tɔ. 
ROM.15.32	Ke nè á Nube ndige ɓaa, m’a m’aw tee ra si’t se ranel le taa kebe ra si’t nú ndêin ɓita. 
ROM.15.33	Maje kade Nube ke njè kade dooge kêmlom nain se si malang. Maje kade è titeke bè kuwe.
ROM.16.1	Man m’tɔje sei kon nann jéi Phoebé. E ndi ra kule dann njékebe nange’t le Nube ke ndii kêm ɓee-bò ke Cenchrées. 
ROM.16.2	Uweii ke ra si’t se kêmnda káng se ri Kuwe-ɓee titeke njétaakêm-Kristge rai se nan bè. I rai se’n dè nyan malang ke è aw ndoo’n kade i rai se’n dè’t nga. E taa dè dooge ke rang bule ngain. Man ke mbain kuwe géa è taa dè’m a tɔ. 
ROM.16.3	I rai lapya Priscille se Aquilas, njémade kulege le’m loo kile mber’t le Jésu-Krist adi man. 
ROM.16.4	Dé nè nga, tep̂léa d’inge yo tede tà le’m. M’ra de oiyo ngain a, njétaakêm-Kristge malang ke ei Juipge lé géa rai de oiyo ngain a tɔ. 
ROM.16.5	I rai lapya njétaakêm-Kristge ke kebi nan kêm kei le de adi man tɔ. I rai lapya kotár le’m Epainète adi man. E kuwe è doo ke desêin kêm ɓeekon ke Asie ke unde kêm’n dè Krist’t nga. 
ROM.16.6	I rai lapya Marie ke ule ra’n ndibe tede tà le si adi man tɔ. 
ROM.16.7	I rai Andronikus se Junias njénojege le’m lapya adi man. Dé nga, ndɔ ke dé made dangaige le’m. Adronikus se Junias nga ei njékawkulege ke ri de ɓar ngain dann made dege’t. Dé dooge ke d’unde kêm de dè Krist’t kété ɓita man ɓai. 
ROM.16.8	I rai Ampliatus kotár le’m lapya adi man. E nga è doo ke um nan’t bɔk se Krist. 
ROM.16.9	I rai Urbain se Stachys kotár le’m lapya ngain adi man tɔ. Urbain nga è made kule kile mber Tà ke Maje le Krist made jéi ke kété. 
ROM.16.10	Apellès è njètaakêm-Krist ke get, i rai nin lapya adi man. Njékêmkei le Aristobule géa, i rai de lapya adi man. 
ROM.16.11	I rai njènoje le’m Hérodion lapya adi man. I rai lapya njétaakêm-Kristge ke kei le Narcisse adi man tɔ. 
ROM.16.12	Kon nann jéige Tryphène se Tryphose ke rai kule ɔri yàl-yàl tede le Kuwe-ɓee nga, i rai de lapya adi man. Kon nann’m Perside nga m’tár’n ngain. I rai nin lapya adi man. E géa, è doo ke ra kule ɔr yàl-yàl tede le Kuwe-ɓee tɔ. 
ROM.16.13	Rufus, doo ke Krist ɔr’n unde’n se ninn’n gai nga, i rai nin lapya adi man. Kon’n ke tò asenan se kon’m bè nga, i rai nin lapya ngain adi man tɔ. 
ROM.16.14	I rai Asyncrite se Phlégon se Hermès se Patrobas se Hermas se ngakon dege ke kebi se de nan lapya adi man. 
ROM.16.15	I rai Philologue se Julie, Nérée a, se kon nann’n Olympas a, se njé ke tooi se ninn de malang lapya adi man.
ROM.16.16	Uwei nan kàde nan’t sêm i rai nan lapya tite ngakon nange ke njétaakêm-Kristge bè se kêmnda káng. Njékebe nange le Krist malang rai sei lapya tɔ.
ROM.16.17	Ngakonmge, dooge ke utei nyan-ndó ke sei ndói mbeng kɔke nga, m’ra ndoo ra si’t le kade an-in de maje. Utei ra si mbeng ra de’t kɔke tede dé nga dé njé tɔse dè dooge nan’t a, dé njé kade dooge tosoi dann kaiya’t a tɔ. 
ROM.16.18	Dooge ke titeke bè nga, ei ɓer kulege le Kuwe-ɓee le jéi Krist ke get lé, nè ei njé ra kulege ke ɔje dè tà kêm de ei kuwe. Tàge ke nel ke tà de’t á dé libe’n kum njétaakêm-Kristge ke kundekêm le de ɓisir lé ɓai, d’ite’n dè de’t. 
ROM.16.19	Oiyo, kile koje le si nga kɔbe’n oso se loo mbit-mbit ade dooge malang geri ɓá. Gir’n ke nè á, m’ra’n ranel dè si’t. Nè m’ndige kade kum si unju dè nyanra ke maje’t a, kade i ndii kum dè ra si’t le kute nyanra ke majelé mbeng a tɔ. 
ROM.16.20	Nube ke kêmlom in rann’t à ade sei tɔgmong le kade i dumi dè njèban le si ngɔr ta.
ROM.16.20	Maje kade kêmnoje le Kuwe-ɓee le jéi Jésu nain se si!
ROM.16.21	Timothée, njèmade kule le’m ra sei lapya. Lucius se Jason se Sosipater ke ei njénojege le’m, rai sei lapya tɔ.
ROM.16.22	Man Tertius ke njèndang magtub nè kade Paul nga géa, m’ra sei lapya tɔ se ri Kuwe-ɓee ke njè ɓe jèi nan’t.
ROM.16.23	Gaius ke njè kei mba le’m ke njétaakêm-Kristge malang kebi nan kêm kei le’n, ra sei lapya. Eraste njè ngonm nar le njékonɓeege se ngokon jéi Quartus, rai sei lapya ngain.
ROM.16.23	[ 
ROM.16.24	Maje kade kêmnoje le Kuwe-ɓee le jéi Jésu nain se si malang. Maje kade è titeke bè kuwe.]
ROM.16.25	Ade j’ilei riɓar dè Nube’t. E aw se tɔgmong le kule’n dingem kêm si’t se go Tà ke Maje le Jésu Krist ke m’ile mber’n nga. Tà ke Maje nè nga kété mari è nyan ke tò loo ɓɔyɔn’t. 
ROM.16.26	Nè ɗarinè, Tà ke Maje nè nga kile ra’n ke nata. Titeke bè á dooge malang ke ei Juipge lé asikum ger Tà ke Maje le Krist takul magtubge ke njéribe-dè-tàge ke tà Nube’t ndangi. Nube ke Njèndi se non unn ndukunn nè nga titeke bè le kade dooge malang undei kêm de dènn’t a, ilei koje dènn’t a tɔ.
ROM.16.27	Nube ke Njèkumkunju karé bere nga, maje kade riɓar è le’n sár se non takul Jésu-Krist! Maje kade è titeke bè kuwe.
1CO.1.1	Man Paul, Nube ɓar’m le kade m’ee njèkawkule le Jésu-Krist se go kêmndige le’n è Nube. Man jè se ngokon jéi Sosthène, 
1CO.1.2	jè ndang magtub nè j’ade njékebe nange le Nube ke ndii kêm ɓee-bò ke Corinthe. Jè ndang magtub nè nga j’ade sei ke i tooi se ninn si takul kum ke umi nan’t bɔk se Jésu-Krist. Sei nga Nube ɓar sei kade sei dooge le’n ke i tooi se ninn si. Magtub nè nga, jè ndang j’ade dooge malang se kêm ɓee-ɓee ke ɓari ri Kuwe-ɓee le jéi Jésu-Krist. Jésu-Krist nga è Kuwe-ɓee le de a, le jéi jèi a tɔ. 
1CO.1.3	Maje kade Bɔ jéi Nube a, Kuwe-ɓee le jéi Jésu-Krist adi sei kêmnoje se kêmlom.
1CO.1.4	M’ra Nube le’m oiyo se ndɔge malang tede noje ke è uwe se si takul kum ke umi nan’t bɔk se Jésu-Krist. 
1CO.1.5	Takul kum ke sei umi nan’t bɔk se Jésu-Krist á Nube ade’n sei nyan-nojege malang ke ɔje dè kɔrgir tà le’n a, ke ɔje dè nyanger a tɔ. 
1CO.1.6	Tà le Krist ke ndɔ ke j’ede sei nga tule ngire’n kêm si’t janm-janm. 
1CO.1.7	Bè ɓaa, ɗarinè nyan-noje karé bè géa nal sei ke i ndii a i nginei ndɔ tel ree le Kuwe-ɓee le jéi Jésu-Krist nga lé. 
1CO.1.8	E Kuwe-ɓee le jéi Jésu-Krist nga kuwe á ade a i ndai njáng dè kunde-kêm’t le si sár ndɔ ke ngeinn’t. Titeke bè á tà karé bè géa à uwe dè si kêm ndɔn’t le Kuwe-ɓee le jéi Jésu-Krist nga lé. 
1CO.1.9	Nube ke ɓar sei kade umi nan’t bɔk se Ngonn’n Jésu-Krist Kuwe-ɓee le jéi nga, è njè kube go ndukunn le’n kinye lé.
1CO.1.10	Ngakonmge, m’ndeje sei se ri Kuwe-ɓee le jéi Jésu-Krist le kade umi tà go nan’t karé. Adi kɔr kum nan goto dann si’t. Umi tà le si nan’t a, adi tàgir le si è karé a tɔ. 
1CO.1.11	Ngakonmge, njé ke kêm kei le kon nann’m Chloé edi man edi nè: Tà tin nan tò dann si’t. 
1CO.1.12	An-in! tà ke m’oo á tò nè: Nanan géa dann si’t tam ede nè: «Man m’ee le Paul», «Man m’ee le Apollos»,«Man m’ee le Céphas», éké «Man baa, m’ee le Krist.» 
1CO.1.13	Ké sei giri titeke Krist nga kaya ra’n danné wa? Ké ndɔ ke dé ɓer Paul kàde kage-ke-dese’t tede tà le si wa? Ké ndɔ ke d’ule sei manné njonm se ri Paul nga wa? 
1CO.1.14	M’ra Nube oiyo tede m’ule doo karé ke rang bè dann si’t manné njonm lé, nè Crispus se Gaius kuwe á m’ule de manné njonm. 
1CO.1.15	Titeke bè á doo karé asekum tam kede nè d’ule sei manné njonm se ri’m lé. 
1CO.1.16	Kêm’m ayé kwei nal! Njékêmkei le Stéphanas tɔ á m’ule de manné njonm. Dé nè kuwe m m’ger doo ke rang ke m’ule’n manné njonm lé ta. 
1CO.1.17	Man nga, Krist ule’m tede kule dooge manné njonm lé, nè è ule’m tede kile mber Tà ke Maje. Tà ke Maje ke m’ile mber’n nga, m’ile se go ger gos tam tà karè lé; nè bainléa kwei le Krist kàde kage-ke-dese’t à tel k’ee nyan ke raikarè.
1CO.1.18	Kerɔte kuwe, kile mber tà ke ɔje dè kwei le Krist kàde kage-ke-dese’t nga, njé ke ndii à tuji ooi ke tà mbe karè. Nè jèi ke Nube ndi à aji jèi nga ɓaa, j’an-in ke tɔgmong le’n kuwe. 
1CO.1.19	Oiyo, dé ndang kêm magtub ke tò se ninn’n d’ede nè:
1CO.1.19	«M’a m’tuju kumkunju le njékumkunjuge a,
1CO.1.19	m’a m’ade gos nyanger le njéger nyange à tel nyan ke raikarè a tɔ.
1CO.1.20	Ké tà ri á njèkumkunju ase tam ɓai wa? Ké tà ri á njèkɔrgir gute-ndu ase tam ɓai wa? Gos nyanger ke dè nang nè nga, Nube tel’n ke nyan mbe. 
1CO.1.21	Loo ke Nube tɔje ra’n dè gos nyanger’t le’n tutu nga, dooge asi geri nin se go nyanger le de ke dè nang nè lé. Gir’n ke nè á Nube ɔje njáng le kaje dooge ke undei kêm de dè Tà ke Maje’t ke j’ile mber’n. Tà ke Maje ke j’ile mber’n nga, njégos nyangerge ke ndii à tuji ooi ke tà mbe. 
1CO.1.22	Juipge à ɔdi nan deji nyankɔbege, nè njé ke ei Juipge lé à ɔdi nan sangi gos nyanger. 
1CO.1.23	Nè jè ɓaa, j’ile mber tà le Krist ke dé ɓer’n kade kage-ke-dese’t. Krist ke dé ɓer’n kàde kage-ke-dese’t nga è jig ke tuge nja Juipge ile de a, è nyan mbe tàkum njé ke ei Juipge lé a tɔ. 
1CO.1.24	Nè Juipge se njè ke ei Juipge lé ke Nube ɓar de nga, Krist è tɔgmong se kumkunju le Nube. 
1CO.1.25	Oiyo, nyan le Nube ke dooge an-in ke nyan mbe nga, è kumkunju ke dum dè kumkunju le dooge malang. Nyan le Nube ke dooge an-in ke nyan ke yai nga, è tɔgmong ke dum dè tɔgmong le dooge malang.
1CO.1.26	Ngakonmge, an-in! dann si sei ke Nube ɓar sei’t nga, njégos nyangerge ke ɔje dè dooge ke dè nang nè ei ngain lé, njétɔgmong-ge ei ngain lé, njé riɓarge ei ngain lé a tɔ. 
1CO.1.27	Nè Nube tɔr nyange ke dooge an-in ke nyan mbe tede kile’n rasɔl dè njékumkunjuge’t a, è tɔr nyange ke tɔge de goto tede kile’n rasɔl dè njétɔgege’t a tɔ. 
1CO.1.28	Nube tɔr nyange ke raikarè ke d’an de ke nyan lé a, dooge ke riɓar le de goto tede tuju’n njé riɓarge a tɔ. 
1CO.1.29	Nube ra titeke bè le kade doo karé bè tii’n ra’n ede nè: nè kuwe n’ger Nube se dè ra’n lé. 
1CO.1.30	Nè Nube um sei nan’t bɔk se Jésu-Krist. Jésu Krist nga Nube tel’n ke kumkunju le jéi ke deri. Takul Krist á Nube ɔr’n tà dè jéi’t a, unde’n jèi se ninn’n ke dooge le’n a tɔ. Nube ɔr jèi wont ji tɔgmong’t le majelé takul Krist. 
1CO.1.31	Dé ndang kêm Magtub ke tò se ninn’n d’ede nè: «Ke nè á doo karé ndige ti ra’n ɓaa, maje kade ti ra’n ɔje dè nyan ke Kuwe-ɓee ra tɔl mbas ta.»
1CO.2.1	Ngakonmge, kaw ke ndɔ ke m’aw ra si’t m’ede sei tà ke ɔje dè nyan le Nube ke tò loo ɓɔyɔn’t nga, è se tà nel éké gos tam tà le dooge karè lé. 
1CO.2.2	Kété ke m’ee dann si’t nga, m’aw ndoo ger nyan karé ke rang ra si’t lé, nè Jésu-Krist ke dé ɓer’n kàde kage-ke-dese’t kuwe karé bere. 
1CO.2.3	Gir’n ke nè á ndɔ ke m’nda’n non si’t se ɓel a, se ngonn koje a tɔ, tite njèyai bè. 
1CO.2.4	Nyan-ndó le’m se mber kile le’m nga, ndunei ra de ra tà nel éké dè ger go ger gos tam tà le dooge karè lé. Nè mber ke ndɔ ke m’ile m’ade sei nga, è se go tɔgmong le Ndil-Kêmnda. 
1CO.2.5	Tɔgmong le Ndil-Kêmnda kile ra’n ke nata titeke bè le kade kundekêm le si ndune’n ra’n dè ger gos tam tà le dooge karè lé, nè le kade ndune’n ra’n ra tɔgmong’t le Nube.
1CO.2.6	Nè né è bè géa, Krist kuwe è kumkunju ke j’ile mber’n j’ade njé ke tɔgi dè kundekêm’t le de. Kumkunju nè nga in ra dooge’t éké in ra njékonɓeege’t ke dè nang ɗarinè nè nga lé. Kumkunju ke in ra dooge’t éké ra njékonɓeege’t nga, ndɔ ke rang à undei nang ɓai. 
1CO.2.7	Kumkunju le Nube ke kété tò loo ɓɔyɔn’t á m’ile mber’n m’ade sei. Kumkunju nè nga Nube uwe dè nja unde konn tede riɓar le jéi kété mari ɓita unde nang nè ɓai. 
1CO.2.8	Kumkunju le Nube nga, doo karé bè dann njékonɓeege ke ndii dè nang nè ke ger’n goto. Ke nè á ndɔ ke njékonɓeege ke ndii dè nang nè geri nin ɓaa, né à adi d’ade ɓer Kuwe-ɓee ke njè ndubra kàde kage-ke-dese’t lé. 
1CO.2.9	Dé ndang kêm Magtub’t le Nube d’ede nè:
1CO.2.9	«Kumkunju ke Nube uwe dè nja unde konn tede le njé ke tári nga,
1CO.2.9	è nyan ke kum doo an lé a, mbi doo oo lé a,
1CO.2.9	è nyan ke doo gir dè ɓengrenn’t lé a tɔ.»
1CO.2.10	Nè Nube ribe dè nyan nè nga ade jèi takul Ndil-Kêmnda. Kerɔte kuwe, Ndil-Kêmnda ter nyan malang a, tàgirge le Nube ke ngarankêmn’t géa, Ndil-Kêmnda ger mbak a tɔ. 
1CO.2.11	Ké nan asekum ger nyange ke tò dè ɓengre doo’t wa? E tàgir le doo ke dè ɓengrenn’t kuwe karé á ger nyange malang ke tò dè ɓengre doo’t. Titeke bè Ndil-Kêmnda le Nube karé á asekum ger nyange malang ke dè ɓengre Nube’t. 
1CO.2.12	Jèi ɓaa, ndil ke j’ingei nga è ndil ke in ra dooge ke dè nang nè lé, nè è Ndil ke in ra Nube’t tede le kade jè geri nyan-nojege ke Nube ade jèi nga. 
1CO.2.13	Jè tam tà le nyan-nojege nè nga se go nyan-ndó ke ɔje dè ger gos tam tà le dooge ke nang nè karè lé. Nè jè tam tàge nè nga se go nyan ke ndó ke Ndil-Kêmnda á ndó jè. Gir’n ke nè á j’ɔr’n gir nyange le Ndil j’ade njé ke Ndil ndi kêm de’t. 
1CO.2.14	Doo ke karé ke Ndil Nube ndi kêmn’t lé ɓaa asekum taa nyan le Ndil Nube lé. Nyan le Ndil Nube tò asenan se nyan mbe tàkumn’t m è asekum ger gir lé. Oiyo, Ndil le Nube è njè kade doo ter nyange ger gir. 
1CO.2.15	Nè doo ke Ndil Nube ndi kêmn’t ɓaa asekum ter nyan malang ger gir’n. Né è ɓaa, doo karé bè géa asekum kile tà dènn’t lé. 
1CO.2.16	Magtub ke tò se ninn’n tam ede nè:
1CO.2.16	«Ké nan ger tàgir le Kuwe-ɓee wa?
1CO.2.16	Ké nan ase ndó’n nyan wa?
1CO.2.16	Nè jè ɓaa, j’aw se tàgir le Krist kuwe.
1CO.3.1	Ngakonmge, m’asekum kede sei tà titeke m’ede’n dooge ke tɔgi dè kundekêm’t lé. Man m’ede sei tà asenan se dooge ke Ndil-Kêmnda goto kêm de’t a, dooge ke majelé on ɓee dè de’t a tɔ. Sei i tooi asinan se ngannge ke ndêin bè dè kundekêm dè Krist’t. 
1CO.3.2	Mbà á m’ade ili m m’ade sei mur ke mong lé, tede sei asikum kon-in mur lé ɓai. Sár ɗarinè géa, tɔg si ase kon mur ke mong nga lé ɓai, 
1CO.3.3	tede sei dooge ke karè m nyan le Ndil goto kêm si’t. Ke nè á ra jang se kɔl nan tooi dann si’t ɓaa, ké sei dooge ke kundekêm le si goto ade majelé on ɓee dè si’t lé ɓai wa? Ké nyanra si se tà tam si è nyanra dooge ke nang nè karè lé ɓai wa? 
1CO.3.4	Loo ke doo karé dann si’t tam ede nè: «Man m’ee le Paul», è karé ke rang ede nè: «Man m’ee doo le Apollos» nga, ké nyanra si è nyanra dooge ke dè nang nè karè lé ɓai wa?
1CO.3.5	A ɓaa, ké Apollos nga è nan wa? Ké Paul nga è nan wa? Jè joo mbak jè ngann njékulege le Nube le ra se si le kade undei kêm si dènn’t. Nanan géa dann jé’t ra kule ke ɔje dè’n ke Kuwe-ɓee um jinn’t. 
1CO.3.6	Man Paul ndɔ ke m’ee njè dubu nyan, Apollos nga ndɔ ke è njè kum mann dè’t. Nè Nube á è njè kade nyan ra tɔge ke kété-kété. 
1CO.3.7	Titeke bè á njè dubu nyan éké njè kum mann dè’t ei nyange lé. Nè Nube ke njè kade nyan ra tɔge ke kété-kété kuwe karé á è nyan. 
1CO.3.8	Njè dubu nyan se njè kum mann dè nyan’t nga asinan mbak. Nè Nube à uge dè ji nanan géa dann de’t se go kule ke è ule ra’n ndibe tutu. 
1CO.3.9	Jè jè njémade kulege le Nube, nè sei sei ndɔr le Nube a, kei le Nube a tɔ.
1CO.3.10	Man m’tò m’asenan se kɔde kunde gir kei ke unde gir kei kété ɓita doo ke rang unde kei dè’t ɓai. Gir kei ke m’unde nga, è se go noje ke Nube uwe se’m. Nè maje kade nanan géa unde kumkunju dè rann’t ɔje dè gos kunde kei dè gir kei’t nè nga. 
1CO.3.11	Jésu-Krist nga è gir kei ke d’unde nang kété ɓá. Doo karé bè asekum kunde gir kei ke rang lé ta. 
1CO.3.12	Ke nè á doo unde kei dè gir kei’t nè nga se nar-ɔr éké nar-nda éké se kuberi herge ke gate de è ngain éké undei se kage, undei se káde nyan éké se mu géa, 
1CO.3.13	ndɔ tel ree le Kuwe-ɓee à kuje gir kule ra nanan géa ke nata ndái-ndái ɓai. Ndɔ tel ree le Kuwe-ɓee Jésu nga tò asenan se por ke à nan kule ra nanan géa le kan. 
1CO.3.14	Ke nè á doo unde kei dè gir kei’t nè á kei le’n nda njáng nal kade por ró’n ɓaa, doo nè nga à inge nyan kuge dè ji’n kuwe. 
1CO.3.15	Nè, ke nè á por ró kule ra doo nè nga rák-rák ɓaa, è à nal nyan kuge dè ji le’n. E ɓaa d’a d’aje’n, nè né è bè géa è tite doo ke unde loo pitring tee dann por’t an-in bè.
1CO.3.16	Kerɔte kuwe, sei sei gile kei ke tò se ninn’n le Nube a, Ndil Nube ndi kêm si’t a tɔ. Ké sei geri titeke bè lé wa?
1CO.3.17	Ooi maje, ke nè á doo tuju gile kei ke tò se ninn’n le Nube nga ɓaa, Nube à tuju’n kɔke tɔ. Gile kei ke tò se ninn’n nga, è sei. 
1CO.3.18	Maje kade doo karé bè ade kum’n sú’n dè tàge’t nè nga lé. Ke nè á doo karé dann si’t an ra’n ke njèkumkunju ke dè nang nè ɓaa, maje kade tel mbe tá à è njèkumkunju ke get ɓai. 
1CO.3.19	Oiyo, kumkunju éké gos nyangerge ke dè nang nè nga ei nyan mbege tàkum Nube’t. Gir’n ke nè á Magtub ke tò se ninn’n tam’n ede nè: «Nube uwe njékumkunjuge dè ra gos’t le de.» 
1CO.3.20	Magtub ke tò se ninn’n tam ɓai ede nè: «Kuwe-ɓee ger tàgirge le njékumkunjuge mbak. E ger titeke tàgirge le de nga ei tàgirge ke raikarè.» 
1CO.3.21	Bè ɓaa, maje kade doo karé bè géa unde kàde’n se ri doo-ndul made’n lé. Kerɔte kuwe, dé malang dé le sige. 
1CO.3.22	Paul se Apollos éké Céphas ei ngann njékulege le si. Ndikumgajer éké kwei, nyange ke ɗarinè éké nyange ke à reei ɓai, nyan malang ke dè nang nè è le si. 
1CO.3.23	Nè sei ɓaa, sei le Krist a, Krist è le Nube a tɔ.
1CO.4.1	Maje kade an-in jè ke ngann njékulege le Krist a, ke njé kan dè nyange le Nube ke tooi loo ɓɔyɔn’t a tɔ. 
1CO.4.2	Nyan karé ke dé sang ra njèkan dè nyange’t nga, è le kade ra kule ke Nube um jinn’t nga se ngang’n lêr-lêr. 
1CO.4.3	Man ɓaa, tà ke sei gangi dèm’t éké ke dooge ke dè nang nè karè gangi dèm’t nga, usu’m nyan karé lé. Man ɓaa, m’gangtà dè ram’t lé. 
1CO.4.4	M’ger kêm’t mbak titeke tà karé bè géa uwe dè’m lé, nè è ke nè á tà à ɔr’n dèm’t non Nube’t lé. Njègangtà dèm’t ɓaa è Kuwe-ɓee kuwe karé bere. 
1CO.4.5	Gir’n ke nè á maje kade i gangi tà dè doo’t se ndáng karè kété anje ndɔ tel ree’t le Kuwe-ɓee lé. I nginei sár adi Kuwe-ɓee kuwe tel ree pa ɓita. E è á à ade loo ar dè nyange ke tooi loo ɓoyɔn’t ɗarinè dann tilkus’t nga. Nyange ke dooge ɔji dè ɓengre de’t le rai se go ngein ɓai nga, Kuwe-ɓee à ribe dè ke nata tàkum kosge’t malang. Ndɔ’n nè nga, nanan géa Nube à pite’n ɔje dè nyan ra’n-ra’n.
1CO.4.6	Ngakonmge, m’unn Apollos a, man kuwe a tɔ, ke nyan-tɔje le kade i geri gir gostà ke dooge tami edi nè: « Adi tàgir le si tuge dè tà ke dé ndang kêm magtub’t nè nga gang lé.» Titeke bè á doo karé dann si’t à kunde’n kàde’n se ri njèndó nyan ke karé kute’n è ke karé ke rang mbeng lé. 
1CO.4.7	Ké nan adi i tò gai dann madige’t wa? Ké ri á i kuwe inge se dè rai nal kade Nube kuwe á adi wa? Ke nè á nyan malang ke inge nga è Nube kuwe á adi ɓaa, ké tede ri á unde’n kàdi titeke è i kuwe á inge se dè rai bè wa?
1CO.4.8	Sei an-in titeke ingei nyan malang ke awi ndoo’n nga ɓá ta! Sei an-in titeke sei baw-nyankingege ade i ndii deŝ ɓá ta! Sei teli ngarge ɓá ta! Ke nè á sei ngarge kerɔte ɓaa, jè géa j’ayé k’ee ngarge se si tɔ. 
1CO.4.9	Jè njékawkulege nga, m’gir titeke Nube ade jè ngamutu go dooge a, è ade d’an jè ke dooge ke dé gangtà dè de’t le tɔl de nata tàkum dooge’t malang. Nube tel jè ke kurkogo le dè nang nè a, le dooge ke danrán se njé ke dè nang nè a tɔ. 
1CO.4.10	Jè tel mbe tede le Krist, nè sei ɓaa i teli njékumkunjuge tede kum ke umi nan’t bɔk se Krist. Jè tel jè njéyaige, nè sei ɓaa i teli njétɔgege. D’ile riɓar dè si’t, nè jè ɓaa dooge nedi jè. 
1CO.4.11	Sár ɓila, ɓo ndi ra kum jé ndoo, kunde mann ndi tɔl jè a tɔ. Sár ɗarinè, j’aw mbur jé sutur, dé tunde jè d’ade oso ra jé’t ade j’ile dɔ gam-gam. 
1CO.4.12	Jè kuwe jè ra kule se ji jé j’ɔr yàl-yàl ɓita j’inge’n nyankuse jé ɓai. Dé taje jè nè ɓaa jè tɔr ndu jé dè de’t. Dooge ɔri jè kororoi, nè j’orè tà jé njak. 
1CO.4.13	Dooge têti tà undei tà jé’t, nè jè sɔl kêm de sár ɗarinè, d’an jè asenan se ɓirɓite le dooge ke dè nang nè a, d’an jè tite nyeen-nyan ke dé ɓuku kɔke bè a tɔ. 
1CO.4.14	M’ndang tàge nè nga bè m’ade sei tede kile’n rasɔl dè si’t lé. Nè m’ede sei tàgir nè bè tede sei ngann kotárge le’m. 
1CO.4.15	Ke nè á awi se njékɔr non sige aru dɔg ke ndói sei rebe kum nan’t se Krist géa a ingei bɔsige ngain lé. E man kuwe karé á m’ee bɔ si ke m’oje sei tede tà ke Maje le Jésu-Krist ke ndɔ ke m’ile mber’n m’ade sei nga. 
1CO.4.16	M’ra ndoo ra si’t kade i ndaji kum’m man titeke man géa m’ndaje kum Krist bè tɔ. 
1CO.4.17	Gir’n ke nè á m’ule’n ngonn kotár le’m Timothée kade ra se si dè’t. E doo ke njètaakêm-Krist ke get-get á m’ule’n ra si’t. Timothée nga à olé kêm si dè pa njiye’m ke ɔje dè Krist a, se nyange ke m’ndó njékebe nange le Nube se loo malang a tɔ.
1CO.4.18	Njé ke nange dann si’t tii ra de mugug-mugug titeke m’ayé tel kaw ra si’t lé bè. 
1CO.4.19	Ke nè á Kuwe-ɓee ndige ɓaa, m’a m’tel ɓéee le si ngɔr. M’a m’aw tede le koo tà le njé ti ra dege nè nga á se kar de lé, nè m’a m’aw le kan nyange ke d’ase ra se tɔgmong le Nube. 
1CO.4.20	Kerɔte kuwe, Konɓee le Nube nga tò ɔje dè ti ra se tà ke tà’t karè lé, nè tò ɔje dè tɔgmong le Ndil-Kêmnda. 
1CO.4.21	Ké i ndigi ri wa? Ké sei i ndigi kade m’aw ra si’t se ndêin éké se tár nan a, se ndu noje a wa?
1CO.5.1	Nyankɔbe karé tò dann si’t. E kaiya ke bò ke sei oréi dè nang, nè tà’n oso se loo mbit-mbit. Gàr kaiya nè nga dann dooge ke geri Nube lé géa, doo à inge ndan lé. Dé tam d’ede nè: Doo karé dann si’t taa neen bɔ’n ndii’n. 
1CO.5.2	Nè sei ɓaa, dè si in tchakm ade i ndii a i tii ra si mugug-mugug. E soo’t kade né i ndii tite doo ke yo tɔl’n bè a, njè ra nyan ke titeke bè nga né a ɔri nin dann si’t kɔke a tɔ. 
1CO.5.3	Danra’m ndi heb se si nè se go tàgir le’m ɓaa, m’ee se si nan’t. Man ɓaa, m’gangtà dè doo ke njè ra nyan tanan bè nga ɓá titeke man se si nan’t bè. 
1CO.5.4	I kebi nan se ri Kuwe-ɓee le jéi Jésu-Krist ɔri nan tà. Man géa tàgir le’m um se si nan’t bɔk loo kebe nan’t nè nga tɔ. Se go tɔgmong le Kuwe-ɓee, 
1CO.5.5	ɔri doo nè nga dann si’t kɔke ilei nin ji Sú’t. Tede kade Kuwe-ɓee Jésu tuju danra’n. Nè ngarankum ra’n à inge kaje ndɔ tel ree’t le Kuwe-ɓee.
1CO.5.6	Ti ra le si nga majelé karè. Ké sei geri titeke pululu ke ndêin bè kuwe ade nduju ke loin bere mbak in ngiring-ngiring lé wa? 
1CO.5.7	Ɔri se-pululu ke mari ra si’t kɔke tede kade i teli sei nduju ke kige ke anje pululu. Sei sei nduju ke anje pululu nga ɓá ta. Kerɔte kuwe, sei sei nduju ke anje pululu tede Krist ke è ngonn bate ra nan Paque le jéi nga dé tɔl’n ɓá. 
1CO.5.8	Titeke bè, ade jè rai nan Paque le jéi nga se kêmyêr éké se kêm ke mine ke tooi asinan se pululu ke mari nga lé ta. Nè ade jè rai nan Paque le jéi nga se kêm jéi ke unju nyang-nyang a, se ngarankum tà a tɔ. Kêm ke unju nyang-nyang a, ngarankum tà a tɔ nga, tooi asinan se nduju ke kige ke anje pululu.
1CO.5.9	Kêm magtub ke m’ndang made sei kété nga, m’ede sei kade utei ra si mbeng ra njé tò se nan ke kaiya’t. 
1CO.5.10	Man m’ede sei tà nè nga m’ɔje’n dè njé tò se nan ke kaiya’t malang ke dè nang nè ke geri Nube lé nga lé. E njékêmkeinge se njéɓog-ge éké njé polé magege malang ke ndii dann de’t dè nang nè á m’tam tà nè m’ɔje’n dè de lé a tɔ. Dé nè nga, asi kɔri ra si ra de’t ndii gai dè nang nè ndan lé. 
1CO.5.11	Ḿ-m̀, magtub ke m’ndang m’ade sei ɗarinè nga ɔje dè doo ke ɓar ra’n ke njètaakêm-Krist, nè tel è njè tò se nan ke kaiya’t éké njèkêmkein se njè gugu mage éké njè taje ndu éké njè kade yibe ule mbe dènn’t, éké njèɓog. Doo ke titeke bè nga, utei nin mbeng. Nyankuse géa a usei se’n nan’t lé. 
1CO.5.12	Ké è tà le’m le gangtà dè njé ke nata’t wa? Ḿ-m̀, è tà le’m le gangtà dè de’t lé. Dé ɓaa, è Nube á à gangtà dè’t. 
1CO.5.13	Nè njé ke kei ɓaa, gar-gar è tà le si le gangtà dè de’t. Ɔri njè ra kɔbe nga dann si’t kɔke titeke magtub le Nube tam’n.
1CO.6.1	Loo ke doo karé dann si’t aw se tà se njètaakêm-Krist ke karé ke rang ɓaa, ké bain á è ndige kaw sêke’n non njégangtàge ke geri Nube lé tá wa? Ké i rai bè tede ri wa? Ké bain awi se nan non njékêmndage’t lé wa? 
1CO.6.2	Sei dooge le Nube ke njékêmndage á a i gangi tà dè dooge ke dè nang nè. Ké sei geri bè lé wa? Ke nè á è sei á a i gangi tà dé njé ke dè nang nè ɓaa, ké bain á asi gɔli ngann tàge ke wali bè nga lé taɓai wa? 
1CO.6.3	E jèi á ndɔn’t j’ayé gangi tà dè dooge ke danrán ke ali tà tà Nube’t. Ké sei geri bè lé wa? Ke nè á è jèi á ndɔn’t j’à gangi tà dè dooge ke danrán’t ɓaa, ké bain á j’asi gɔli tàge ke ɔje dè ngann nyange ke dè nang nè nga lé taɓai wa? 
1CO.6.4	Ke nè á tàge ke ɔje dè ngann nyange ke dè nang nè tooi dann si’t ɓaa, ɔri njé ke geri Nube lé á undei de ke njégangtàge le si. Dé nè nga, nyan ke ɔje dè njétaakêm-Kristge ndête de ke ndêin bè géa lé. 
1CO.6.5	M’tam tà nè nga bè m’ile’n rasɔl dè si’t. Ké doo karé ke njèkumkunju ke asekum gangtà le njétaakêm-Kristge goto dann si’t kuwe sár wa? 
1CO.6.6	Njètaakêm-Krist karé aw sêke njètaakêm-Krist ke rang tà njègangtà ke è njétaakêm-Krist lé nga, ké è kum wa? 
1CO.6.7	Sêke nan ke tò dann si’t nga, è yai le si ke deri ɓá ta. Nyan ke dè naje’n lé ke dooge rai se si nga, ké bain á sei oréi tà si njak dè’t lé wa? Ké bain á inyei dooge adi ɔyi nyange le si awi lé wa? 
1CO.6.8	Nè sei kuwe i teli sei njé ra nyange ke se dè naje’n lé se njé banm dooge táa nyange le de se ndɔ karé-karé. Tá dooge ke sei rai nyange ke tite nan bè se de nga, ei ngakon sige ke njétaakêm-Kristge gé ɓai! 
1CO.6.9	Njé ra nyange ke se dè naje’n lé nga à ingei loo kêm Konɓee’t le Nube lé. Ké sei geri bè lé wa? Adi kum si sú sei lé: Njé tò se nan ke kaiya’t, njé gugu magege, njé sang dinyege éké dingemge ke rang, njé tel ra de ke dinyege, dingemge ke sangi dingemge made dege tooi se de ke dinyege, 
1CO.6.10	njéɓog-ge, njékêmkeinge, njé ke yibe ule mbe dè de’t, njé tête tàge éké njé banm dooge táa nyange le de nga, à ilei nja de kêm Konɓee’t le Nube ndan lé. 
1CO.6.11	Njé ke nange dann si’t kété ei njé ra nyange nè nga tɔ. Nè ɗarinè Nube le jéi togo se-kaiya le si ɔr ndát-ndát. E unde sei se ninn’n ade sei dooge le’n a, è ɔr tà dè si’t se ri Kuwe-ɓee Jésu-Krist a, se ri Ndil-Kêmnda a tɔ.
1CO.6.12	Njé ke nange dann si’t tami edi nè: «D’inye loo d’ade’m le kade m’ra nyan malang.» E bè kuwe, nè né è bè géa nyan malang nga, ra’n tuwei ɗêw lé. «D’inye loo d’ade’m kade m’ra nyan malang kuwe», nè né è bè géa, m’a kade nyan karé bè géa uwe’m ɓer lé. 
1CO.6.13	Sei i tami edi nè: «Nyankuse tò tede kêm doo a, kêm doo tò tede nyankuse a tɔ.» E kum kuwe, nè né è bè géa ndɔ karé kuwe Nube à tuju de joo mbak. Nè danra doo nga Nube ra’n ɔje dè tò se nan ke kaiya’t lé. Danra doo nga tò tede Kuwe-ɓee a, Kuwe-ɓee géa ndi tede le danra doo a tɔ. 
1CO.6.14	Ndɔ ke Nube ade Kuwe-ɓee unde loo tee dann njé ke koo’t. Jèi géa, Nube à ade j’à j’undei loo teei dann njé ke koo’t se go tɔgmong le’n tɔ.
1CO.6.15	Danra si è balkum ra Krist. Ké sei geri bè lé wa? Jèi jèi balkum ra Krist. A ɓaa, m’a kunn balkum ra Krist tel’n ke balkum ra kaiya-dinye ndan lé! 
1CO.6.16	Doo ke um nan’t bɔk se kaiya-dinye ɓaa tel è danra ke karé bere se’n. Ké sei geri bè lé wa? Dé ndang kêm magtub’t le Nube d’ede nè: «Dé joo mbak d’a tel k’ee danra ke karé bere luk-luk.» 
1CO.6.17	Kerɔte kuwe, doo ke um nan’t bɔk se Kuwe-ɓee ɓaa, è tel è danra ke karé bere luk-luk se go Ndil-Kêmnda.
1CO.6.18	Utei ra si mbeng dè tò se nan ke kaiya’t. Majelé ke rang ke rara ke doo ra nga, è gide rann’t nata. Nè doo ke inye ra’n nyein dè tò se nan ke kaiya’t ɓaa, è kuwe ra majelé se danra’n. 
1CO.6.19	Nube ade sei Ndil-Kêmnda ade ndi kêm si’t ɗarinè. Danra si è gile kei ndi ke tò se ninn’n le Ndil-Kêmnda. Ké sei geri titeke bè lé wa? Bè ɓaa, sei sei kuwe ra si lé, 
1CO.6.20	tede Nube ndogo sei se nar ke ngain ji ɓer’t le kaiya ade i ndii dè si pal ta. Gir’n ke nè á umi ra si ke nyan kile riɓar dè Nube’t.
1CO.7.1	Tàge ke ndɔ ke sei i ndangi magtub i deji man nga, ɗarinè m’a tel kile sei dè’t ta. Sei tami edi nè: Kade dingem ɔde ra dinye lé è soo’t ngain. 
1CO.7.2	Nè le kade tò se nan ke kaiya’t ebe’n ra’n ndêin ɓaa, maje kade dingem ke rara géa taa dinye ke ɔje dè’n a, dinye ke rara géa taa dingem ke ɔje dè’n a tɔ. 
1CO.7.3	Gar-gar, maje kade ngaw dinye ade neen’n nyan ke ɔje dè’n a, dinye géa gar-gar à ra titebè se ngaw’n a tɔ. 
1CO.7.4	Dinye ase kunn ra’n ra’n nyan ke kêm’n ndige lé, danra’n è le ngaw’n. Ngaw dinye géa asekum kunn ra’n ra’n nyan ke kêm’n è á ndige lé, danra’n è le neen’n. 
1CO.7.5	Ɔgi ra si nan lé. Ke nè á ɔgi ra si nan ɓaa, maje kade è se go ndu kase nan le si tede kade ɔji tà se Nube. Nè kɔge nan ra le si nga adi kur’n ngal ngain lé. Mbɔr ɓaa, i teli ingei nan nè bainléa Sú à nan’n sei tede ngur tò se nan ke ndikum ra si’t ɓai. 
1CO.7.6	Tà ke m’tam m’ede sei nè nga, è tà kɔje á m’ɔje sei m è ndukunn’n á m’unn m’ade sei lé. 
1CO.7.7	Man ɓaa, m’ndige kade dooge malang kuwe ndii suwe tite man bè. Nè nanan géa Nube ade’n nyan-noje ke ɔje dè’n-dè’n. Gir’n ke nè á, doo karé inge’n nyan-noje ke ɔje dè ndi suwe a, doo karé ke rang inge nyan-noje ke ɔje dè taa dinye a tɔ. 
1CO.7.8	Nè sei suwege se njékei-kingege ɓaa, m’ede sei ndàt: Ke nè á a i ndii tite’m ɓaa, è nyan ke maje. 
1CO.7.9	Nè ke nè á asi kɔgi ra si dè ngur tò se nan’t lé ɓaa, i taai nan. Taa nan è soo’t ngain dum kade ngur tò se nan ule por kêm si’t. 
1CO.7.10	Njé ke taai nan ɓá ɓaa, è ndukunn le Kuwe-ɓee á m’ade de m è ndukunn le’m man lé. Kuwe-ɓee tam ede nè: Dingem à tin se neen’n éké à mbate neen’n lé gar-gar. Dinye à tin se ngaw’n éké à mbate ngaw’n lé gar-gar tɔ. 
1CO.7.11	Ke nè á dinye tin se ngaw’n éké mbate ngaw’n ɓaa, maje kade tel taa ngaw ke rang lé nè à tel kum nan’t se ngaw’n.
1CO.7.12	Sei ke nange ke rang ɓaa, è man á m’ede sei m è Kuwe-ɓee lé ta: Ke nè á ngokon si karé ke njètaakêm-Krist ndi se dinye ke njètaakêm-Krist lé á dinye nè ndige ndi se’n ɓai ɓaa, gar-gar è à rɔ’n lé. 
1CO.7.13	Ke nè á dinye karé ndi se ngaw’n ke è njètaakêm-Krist lé á ngaw’n ndige ndi se’n ɓai ɓaa, maje kade neen’n nè nga mbate’n lé tɔ. 
1CO.7.14	Dingem ke njètaakêm-Krist lé nga, è doo ke ndi heb ngain se Nube lé ta tede tà le neen’n ke njètaakêm-Krist. Dinye ke njètaakêm-Krist lé nga, è doo ke ndi heb ngain se Nube lé ta tede tà le ngaw’n ke njètaakêm-Krist a tɔ. Ke nè á è bè lé ɓaa à ei dooge ke mine. Nè ɗarinè ɓaa, ngann sige géa ei dooge ke tooi se ninn de. 
1CO.7.15	Nè né è bè géa, ke nè á dingem ke njètaakêm-Krist ndige kɔr ra’n ra dinye ke njètaakêm-Krist lé ɓaa, maje kade ɔr ra’n. Ke nè á dinye ke njètaakêm-Krist ndige kɔr ra’n ra dingem ke njètaakêm-Krist lé ɓaa, maje kade ɔr ra’n tɔ. Titeke bè á njètaakêm-Krist ke dingem éké ke dinye ndi dè’n pal m nyan karé ke tɔ’n nan’t se è ke njè kɔr ra’n goto. Nube ɓar jèi le kade jè ndii lom. 
1CO.7.16	I dinye ke njètaakêm-Krist, ké i ger maje titeke a aje ngawi wa? I dingem ke njètaakêm-Krist ke i ger maje titeke a aje neein wa?
1CO.7.17	Maje kade nanan géa ndi loo ndiin’t ke ndi tutu kété ɓita Kuwe-ɓee ɓar’n. E ke nè á è ndukunn ke m’unn m’ade njékebe nange le Nube se loo malang. 
1CO.7.18	Ke nè á uje tà mɔti pa ɓita Nube ɓari ɓaa, i sang rebe le ɓɔyɔ dè lé ta. Ke nè á uje tà mɔti lé ɓai á Nube ɓari ɓaa, i sang rebe le kuje tà mɔti ɗarinè lé ta. 
1CO.7.19	Kuje tà mɔte è nyan lé, kuje tà mɔte lé géa è nyan lé a tɔ. Nè kile koje dè ndukunnge’t le Nube á è nyan. 
1CO.7.20	Maje kade nanan géa ndi loo ndiin’t ke ndi tutu kété ɓita Nube ɓar’n ɓai nga. 
1CO.7.21	Ke nè á i ɓer ɓai á Nube ɓari ɓaa, ade usi nyan dè ɓer’t lé ta. Ke nè á asekum tel ndi dèi pal ɓaa, i sang rebe’n. 
1CO.7.22	Doo ke è ɓer kété pa ɓita Kuwe-ɓee ɓar’n nga, tel è doo le Kuwe-ɓee ke ndi dè’n pal. Doo ke ndi dè’n pal kété pa ɓita Kuwe-ɓee ɓar’n nga tel è ɓer le Krist tɔ. 
1CO.7.23	Sei nga, Nube ndogo sei se nar ke ngain ji ɓer’t le kaiya ade i ndii dè si pal ɗarinè. I teli ra si ɓer le dooge lé ta. 
1CO.7.24	Ngakonmge, maje kade nanan géa ndi loo ndiin’t ke ndi tutu kété ɓita Nube ɓar’n ɓai nga.
1CO.7.25	Oiyo, suwege ke dingem éké ke dinyege ke nali geri dinye éké dingem ɓai nga, m’inge ndukunn ke in ra Kuwe-ɓee’t ɔje dè de lé. Nè è tàgir le’m á m’unde non si’t kade umi kêm si dè’t, tede man doo ke Nube ra se’m kêmkanm.
1CO.7.26	Man m’gir m’ede nè è soo’t kade dingem ndi bè nal taa dinye tede nyankêmkonge ke ɗarinè. 
1CO.7.27	Ke nè á i taa dinye ɓá ɓaa, i sang rebe tin se’n tede ndi dèi pal lé ta. Ke nè á i taa dinye lé ɓai ɓaa, i sang rebe taa dinye lé ta. 
1CO.7.28	Nè né è bè géa, ke nè á i taa dinye ɓaa, è majelé á i ra lé. I ngomande ke nal ger dingem ɓai nga, ke nè á i taa ngaw ɓaa, è majelé á i ra lé tɔ. Nè njé ke taai nan nga à ingei nyantosowur se ndɔge malang. Gir’n ke nè á m’ndige le kute’n nyantosowurge nè nga dè si’t kɔke. 
1CO.7.29	Ngakonmge, m’ede sei ndàt: Kurloo ke nain nga, ngal ngain lé ta. Unn gir ɗarinè, maje kade njé ke taai dinye teli ndii titeke ndɔ ke taai dinye lé bè. 
1CO.7.30	Maje kade njé ke noin ɗarinè teli ndii asinan se dooge ke kété noin lé bè. Maje kade njé ke ndii à rai ranel teli ndii asinan se dooge ke kété rai ranel lé bè. Maje kade dooge ke ndii à ndogoi nyange ɗarinè teli ndii titeke dooge ke ndɔ ke kété ingei nyan lé bè. 
1CO.7.31	Maje kade njé ke ndii ubei maje nyange ke dè nang nè ɗarinè, teli ndii asinan se dooge ke kété ubei maje lé bè. Dè nang nè titeke sei kuwe an-in nga à aw mbɔr ngain lé ta. 
1CO.7.32	Man m’ndige le kade kêm si olé bɔt-bɔt dè nyange ke dè nang nè lé. Doo ke taa dinye lé ɓai nga, kêm’n olé bɔt-bɔt dè nyange’t le Kuwe-ɓee a, è sang le taa kum Kuwe-ɓee a tɔ. 
1CO.7.33	Nè doo ke taa dinye ɓá nga, kêm’n olé bɔt-bɔt ɔje dè nyange ke dè nang nè a, è sang le taa kum neen’n a tɔ. 
1CO.7.34	E doo ke kêm’n è joo. Dinye ke taa ngaw lé éké ngomande ke nal ger dingem ɓai nga, kêm’n olé bɔt-bɔt dè nyange’t le Kuwe-ɓee. E sang kade danra’n se tàgir le’n bere mbak è le Kuwe-ɓee kuwe deri. Nè dinye ke taa ngaw ɓaa, kêm’n olé bɔt-bɔt ɔje dè nyange ke dè nang nè a, è sang le taa kum ngaw’n a tɔ. 
1CO.7.35	M’tam tà nè nga ɔje dè maje le si sei kuwe m è tede ndɔje’n sei lé. M’tam tà nè nga titeke bè le kade i rai nyange ke ndête sei a, le kade i nain ra Kuwe-ɓee’t kuwe karé bere anje kaw yó-yó, nè-nè. 
1CO.7.36	Ke nè á doo karé gir kêmn’t titeke ndi suwe tuwe ngonn’n ke mande ke nal ger dingem ɓai nga lé ɓaa, maje kade ra se go kêm kɔje le’n è kuwe. E majelé á doo nè ra lé. Ke nè á doo karé gir kêmn’t titeke ndi suwe tuwe ngonn’n ke basa ke nal ger dinye ɓai nga lé ɓaa, maje kade ra se go kêm kɔje le’n è kuwe. E majelé á doo nè ra lé tɔ. Kade ngonn ke basa taa dinye éké kade ngomande taa ngaw nga è majelé á doo nè ra lé. 
1CO.7.37	Ke nè á doo karé ɔje kêm’n è’t kuwe njáng le ngonm ra’n sêw-sêw anje ger dinye éké anje ger dingem ɓaa, è ra maje. 
1CO.7.38	Titeke bè, doo ke ade ngonn’n ke basa ke nal ger dinye ɓai taa dinye éké ade ngonn’n ke mande ke nal ger dingem taa ngaw ɓaa, è ra maje. Nè è ke ade ngonn’n ke basa taa dinye éké ade ngonn’n ke mande taa ngaw lé ɓaa, è ra nyan ke soo’t ngain. 
1CO.7.39	Loo ke dinye ndi se dè’n dɔ ɓai ɓaa, gute-ndu tɔ’n nan’t neĵ se ngaw’n. Ke nè á ngaw’n wei ɓá ɓaa, è ndi dè’n pal le tel taa ngaw ke rang ke kêm’n ndige, nè maje kade taa dingem ke njètaakêm-Krist tá. 
1CO.7.40	Nè né è bè géa, ke nè á è tel ndi karé anje taa ngaw ɓaa, ra’n à nel’n ngain dum tel taa ngaw. E ke nè á è tàgir le’m man. M’gir titeke m’ede sei tàge nè se go tɔgmong le Nube tede man géa Ndil’n ndi kêm’t tɔ.
1CO.8.1	Ɗarinè m’ndang magtub ɔje dè dan ke dé pole’n magege. Kerɔte kuwe, jèi malang jèi «njé nyangerge» titeke i tami. Nè nyanger ade doo ti ra’n mugug-mugug, nè tár nan á ade doo ra’n tɔge dè kundekêm’t le’n. 
1CO.8.2	Ke nè á doo karé an ra’n ke njè nyanger ɓaa, è ger ade ase loon’t deĵ lé ɓai. 
1CO.8.3	Nè ke nè á doo karé tár Nube ɓaa, doo nè nga è kotár le Nube.
1CO.8.4	Ndɔ ke kété sei deji man edi nè: Ké j’ase kuse dan ke dé gugu’n magege nga wa? Jè ger maje titeke mage karé bè goto dè nang nè a, jè ger njai titeke Nube kuwe se kar’n bere luk-luk m Nube ke rang goto a tɔ. 
1CO.8.5	Dooge ke nange tami edi nè nubege tooi dɔ danrán non éké ndii dè nang nè. E kum, nubege se kuwe-ɓeege bulei ngain dè nang nè kuwe. 
1CO.8.6	Nè jèi ɓaa, jè geri titeke Nube Bɔ jéi kuwe karé bere luk-luk á è Nube. E á unde nyange malang a, jè ndii kumgajer takul’n a tɔ. Jésu-Krist kuwe karé bere luk-luk á è Kuwe-ɓee. E se takul’n á nyange malang tooi tutu a, è se takul’n á jè ndii kumgajer a tɔ. 
1CO.8.7	Nè kosdooge bule geri gir nyan nè nga njai lé ɓai. Gir’n ke nè á sár ɓila, njé ke nange à ɔdi nan ɗɔyi magege nga ɓai. Ɗarinè géa loo ke dé ndi d’a d’use dange ke dé ra’n nyankuje-mese ɓaa asenan se kum ke d’um nan’t se magege ke dooge gugi nga kuwe ɓai-ɓai. Se go tàgir le de ke ase lé nga, d’an ra de ke nyan ke mine tàkum Nube’t tede dan ke d’use nè nga. 
1CO.8.8	E nyankuse á ade j’à taai kum Nube lé. Né j’usei nyan lé géa, j’à j’ingei nyan ke rang tutu lé a, né j’usei nyan géa, nyan ke à è soo’t ngain dum ke non goto tutu a tɔ.
1CO.8.9	Sei ndii dè si pal le ra nyan ke kêm si ndige kuwe. Nè né è bè géa, undei kumkunju dè ra si’t le kade ndi dè pal le si tuge njé ke kundekêm le de ɓisir lé ɓai ile de dann majelé’t lé. 
1CO.8.10	I njè «nyanger», ke nè á doo karé ke kundekêm le’n ɓisir lé an-in i ndi a use nyan kêm kei gugu mage’t. A ɓaa, ké nyanrai nè à sule’n kade è géa use dan ke dé gugu’n mage nè nga tɔ lé wa? 
1CO.8.11	Njètaakêm-Krist ke kundekêm le’n ɓisir lé ke Krist wei tede’n nga, i tuju’n se «nyanger» lei. 
1CO.8.12	Loo ke sei rai majelé se ngakon sige ke njétaakêm-Kristge titeke bè adi rai nyan ke an-in ke nyan ke go rebe’n lé nè nga ɓaa, è Krist kuwe á sei i rai se’n majelé non. 
1CO.8.13	Gir’n ke nè á, ke nè á m’an titeke nyankuse à ade ngokon’m à oso dann majelé’t ɓaa, mbate kuse dan nè nga njing è soo’t dum kade ngokon’m oso dann majelé’t tede tà le’m.
1CO.9.1	Ké m’di dè’m pal le ra nyan ke kêm’m ndige lé wa? Ké man nga m’ee njèkawkule lé wa? Jésu Kuwe-ɓee le jéi nga, ké ndɔ ke m’an’n se kum’m lé wa? Ké sei sei kann kule ke m’ra m’ade Krist nga lé ɓai wa? 
1CO.9.2	Ke nè á né njé ke rang-ge an-in man ke njèkawkule lé géa, sei ɓaa, man njèkawkule tede le si kerɔte kuwe. Sei ɓaa, sei korji kule ke m’ra m’ade Kuwe-ɓee.
1CO.9.3	E ke nè á è tà ke m’tam dè ram’t non njé kile tà dèm’tge. 
1CO.9.4	Ké m’aw se tɔgmong le kinge nyankuse éké nyankain tede kulege ke m’ra nga lé wa? 
1CO.9.5	Ké m’aw se tɔgmong le kaw se kon nann’m karé ke neen’m loo kile mber’t titeke njékawkulege ke rang éké ngakon Kuwe-ɓeege éké Céphas rai nga tɔ lé wa? 
1CO.9.6	Ké jè se Barnabas kuwe se kar jé á è tà le jé kade jè ra kule ɓita j’inge’n nyankuse jé wa? 
1CO.9.7	Ké njèrɔ ke ra á uge dè ji’n se nar le’n ke kinge’n è kuwe wa? Ké nan man kage nduu nal kuse kann’n wa? Ké nan á ul dange ɓaa, nal kan-in mba de wa?
1CO.9.8	Sei tami edi nè: Man m’tam tàge nè nga se go nyanra dooge ke dè nang nè karè. Nè ké gute-ndu Nube ke Moise ndang nga tam tà nè titeke bè tɔ lé wa? 
1CO.9.9	Magtub gute-ndu Nube ke Moise ndang tam ede nè: «Dig mang ke nda à njiye dè ko’t le tal njar’n nga, i a kule ɗêng tànn’t kɔge’n kuse ko lé.» Tam ke Nube tam tà nè bè nga, ké tur’n tede mangege tá se kar de wa? 
1CO.9.10	Ké Nube tam tà nè nga ɔje’n dè jéi jèi kuwe mbain lé wa? Loo naje’n goto, dé ndang tà nè nga d’ɔje’n dè jéi d’ede nè: Njèndɔr nga, unde kêm’n tchên le kinge ko kuwe gar-gar. Njè suwe ko nga, unde kêm’n tchên le kinge ko ke le’n a tɔ. 
1CO.9.11	Jè dubu ko nyan le Ndil dann si’t. A ɓaa, ke nè á jè taa nyange ke ɔje dè danra ji si’t ɓaa, ké è nyan ke jè ra j’ade al nan ngain wa? 
1CO.9.12	Ke nè á njé ke rang awi se tɔgmong le rai se si bè ɓaa, è á né j’ayé ra se si kade dum dè le dege nè ɓai lé wa?
1CO.9.12	Nè né è bè géa, j’ɔge ra jé dè tɔgmong’t nè nga. Nè j’orè tà jé njak dè nyan malang tede kile’n kage Tà ke Maje le Krist nga lé. 
1CO.9.13	Njé ke rai kule ɔje dè nyange ke tooi se ninn de kêm kei’t le Nube nga, ei ingei nyankuse de kêm kei’t le Nube kuwe. Njé ke rai kule dè ɗinger loo nyankuje-mese’t nga, ei ingei nyankuse de tutu tɔ. Ké sei geri bè lé wa? 
1CO.9.14	Njé ke ilei mber Tà ke Maje nga, Kuwe-ɓee unn ndu’n ade de le kade d’inge nyankuse de tu Tà ke Maje’t kuwe tɔ.
1CO.9.15	Nè man ɓaa, m’ube go nyange nè malang m’inye. M’ndang magtub nè tede le deje’n nyange nè nga ji si’t lé. Tà ke m’tam m’unde’n kàde’m nga, m’nda dè’t njáng. Kweii’m è soo’t, dum kade ndɔ ke rang doo ree deje tà’m dè ranel kule’t nè nga. 
1CO.9.16	Tà ke Maje ke m’ile mber’n nga, è nyan ti ra lé. E nyan ke d’unde dèm’t kade m’ra gar-gar. Ke nè á m’ile mber Tà ke Maje nga lé ɓaa, m’a m’an ɓai. 
1CO.9.17	Ke nè á ndɔ ke è man kuwe m’in se kêmndige le’m m’ra kule nè nga ɓaa, m’ayé kinge nar kuge dè ji’m. Nè ke nè á m’ile mber Tà ke Maje nga se go kêmndige le’m lé ɓaa, è nyan ke d’unde dèm’t kade m’ra á m’ra karè. 
1CO.9.18	A ɓaa, ké ri á è nar kuge dè jii’m wa? Kile mber Tà ke Maje anje taa nyan á è nar kuge dè jii’m. Man m’ee njèkile mber Tà ke Maje kerɔte kuwe. Nè né è bè géa, m’ɔge ra’m dè taa nyange ji dooge’t ɔje dè Tà ke Maje ke m’ile mber’n m’ade de nga.
1CO.9.19	Man nga m’ndi dè’m pal m m’ee ɓer le doo karé bè lé. Nè né è bè géa, m’tel ra’m ke ɓer le dooge malang tede kinge’n kosdooge bule ngain ase dè tɔgem’t kade Krist. 
1CO.9.20	Loo ke man m’ee se Juipge ɓaa, m’ra ra’m ke Juip bè tɔ tede le kinge’n Juipge kade Krist. M’ndi gir gute-ndu’t lé. Nè loo ke m’ndi dann njé ke ilei koje dè gute-ndu Moise’t ɓaa, m’ra ra’m m’ase nan se doo ke ndi gir gute-ndu’t le Nube ke Moise ndang. M’ra titeke bè tede le kinge’n njé ke ndii gir gute-ndu’t kade Krist. 
1CO.9.21	Loo ke m’ndi se njé ke geri gute-ndu le Nube ke Moise ndang nga lé ɓaa, m’ra ra’m ke doo ger gute-ndu Nube lé bè. Man m’ee doo ke m’ger gute-ndu le Nube mbak kuwe, nè m’ra titeke bè tede le kinge’n njé ke ndii anje gute-ndu nga tɔ. 
1CO.9.22	Ke nè á m’ee se njè ke kundekêm le de ɓeɓer lé ɓaa, m’tel ra’m ke doo ke kundekêm le’n ɓeɓer lé. M’ra titeke bè tede le kinge’n njé ke kundekêm le de ɓeɓer lé kade Krist. M’tel ra’m ke gàr dooge malang dè nyange’t malang tede le kaje’n njé ke nange kade Krist. 
1CO.9.23	M’ra nyange nè nga malang tede le Tà ke Maje, le kade m’ube’n maje’n a tɔ.
1CO.9.24	Njé ke naji nan ngɔde ndá-loo kan-in ngɔde’t nga, an-in ngɔde malang kuwe. Nè doo karé ke an-in ngɔde dum madennge á inge nyankunde nja’n. Ké sei geri bè lé wa? Bè ɓaa, an-in ngɔde se gos’n tede kade ingei nyan-kunde nja le si ta. 
1CO.9.25	Njè kan-in ngɔde ke rara géa ɔge ra’n dè nyange gai-gai. Njé naje nan ngɔde nga rai titeke bè le kingei jɔkɔ kunn banga ke à ndis ɓai. Nè jè ɓaa, j’ɔge ra jé dè nyange gai-gai tede kinge’n jɔkɔ kunn banga ke à ndis lé. 
1CO.9.26	Gir’n ke nè á m’an-in’n ngɔde. Nè m’an-in ngɔde rim-rim karè lé. Gir’n ke nè á m’tò m’asenan se doo ke unn ji’n ɓaa, unde’n nyan m unde ndá-loo karè lé. 
1CO.9.27	Man m’ee njèkile mber kade dooge ke rang. Nè m’gudu ra’m ngire a, m’ade ra’m kage nè bainléa ndɔ ke rang d’a d’ute’m mbeng kɔke.
1CO.10.1	Ngakonmge, m’ndige le kade kêm si olé dè nyange ke teei dè kà jéige’t kété nga. Ei malang ndɔ ke njiyei gir bum’t kuwe. Ei malang ndɔ ke undei ba-bò kate gangi kuwe. 
1CO.10.2	Kà jéige nga, ndɔ ke d’ule de manné njonm malang gir Moise’t dann bum’t a, dann ba-bò kate’t a tɔ. 
1CO.10.3	Dé malang d’on mur ke karé ke in danrán nga kuwe. 
1CO.10.4	Dé malang d’an-in nyankain ke karé ke in danrán nga kuwe tede dé malang d’an-in mann ke ube kàde mbal’t kutch-kutch a tɔ. Mbal nè nga ndolè go de. Mbal nè nga è Krist. 
1CO.10.5	Nè né è bè géa, kosdoo-bulege ngain dann de’t taai kum Nube lé. Gir’n ke nè á weii kabak-kabak kêm dile’t.
1CO.10.6	Nyange ke teei dè de’t nè nga ei nyan-tɔjege tede kade j’ebi ra jéi dè ngur nyange ke majelé ke ndɔ ke rai kà jéige kété nga. 
1CO.10.7	I teli ra si ke njé polé magege titeke njé ke nange dann de’t ndɔ ke rai nga lé. Dé ndang kêm Magtub’t le Nube titeke bè d’ede nè: «Kosdooge nè nga teli ndii nang tede kuse a, kain nyan a ɓita ɔsi nang in-in kogoi nan ɓai.» 
1CO.10.8	Ade j’inyei ra jéi nyein dè tò se nan ke kaiya’t titeke njé ke nange dann de’t ndɔ ke rai nga lé. Dooge aru dɔg loo kɔr-joo-gidé-mute weii kabak kêm ndɔ karé bere tede nyange ke titeke bè nga. 
1CO.10.9	Ade jè nan-in kilekêm le Kuwe-ɓee titeke ndɔ ke njé ke nange dann de’t nan-in nin nga lé. Njé ke ndɔ ke nan-in kilekêm le Kuwe-ɓee nga, lige ton-in de tɔli de kɔke. 
1CO.10.10	I ɓari tà nyon-nyon titeke ndɔ ke njé ke nange dann de’t ɓari Nube nga lé. Njé ke ndɔ ke ɓari Nube nga, njè tɔ ko dooge in danran ree tuju de ndát-ndát kɔke.
1CO.10.11	Nyange nè ke ndɔ ke teei dè kà jéige’t nga, ei nyan-tɔjege. Dé ndang tà’n kêm Magtub’t le Nube kade j’undei kumkunju dè ra jéi’t, tede jè ndii dè kurloo ke ɔje dè ngei nyange malang. 
1CO.10.12	Gir’n ke nè á doo ke gir kêmn’t ede nè n’nda dɔ ɓaa, maje kade unde kumkunju dè rann’t nè bainléa à kin koso dann majelé’t. 
1CO.10.13	Nyan ke nan sei nga, è gàr nyan ke nan doo-ndul madesige kuwe tɔ. Nube è njèkinye go kunn-nduge le’n lé. Ke nè á nyan nan sei ɓaa, Nube à inye sei kade nyan nan al dè tɔge si lé. Nube à ade sei gos korè tà njak kade undei loo i teei dann nyan nan’t nè nga.
1CO.10.14	Gir’n ke nè á, kotárge le’m, i gangi kɔte nyange ke dé polé’n magege’t nga lé. 
1CO.10.15	M’an sei tite dooge ke gangi tchat á m’ede’n sei tàge nè. Sei kuwe i gon-in kêm tàge ke m’ede sei nga an-in. 
1CO.10.16	Jè ra Nube oiyo tede nyankain ke jè deje ndutɔr le Kuwe-ɓee dè’t nga. Ké è nè nga è nyan ke um jéi nan’t bɔk se mese Krist nga lé ɓai wa? Mapa ke jè tête nga, ké è nyan ke um jéi nan’t bɔk se danra Krist nga lé ɓai wa? 
1CO.10.17	Mapa nga è karé bere. Jè bulei ngain, nè jè teli jèi danra ke karé bere tede mapa ke karé bere luk-luk ke j’orèi nan de’t.
1CO.10.18	An-in! kosdooge ke ei girkoje le Israel nga, njé ke usei nyange ke d’uje’n mese nga, ké umi nan’t bɔk se ɗinger loo nyan kuje mese nga lé wa? 
1CO.10.19	Ké m’a tam kede nè ri wa? Danra mage se dan ke dé tɔl dé polé’n mage nga, ké ei nyange ke raikarè lé wa? Mage ei se Nube asi nan lé. 
1CO.10.20	Dange ke dooge ke geri Nube lé tɔli poléi mage nga, ei nyange ke gugi ndilge ke majelé m adi Nube lé. Man m’ndige kade umi nan’t bɔk se ndilge ke majelé nga lé. 
1CO.10.21	Sei asikum kain nyankain le Kuwe-ɓee se ndilge ke majelé nan’t mbak lé. Sei asikum ndi tà nyankuse’t le Kuwe-ɓee se ndilge ke majelé nga nan’t mbak lé. 
1CO.10.22	Ké j’à gunde Kuwe-ɓee nan’t bè tá kade jang ra’n wa? Ké tɔg jéi ase kile kate kum Kuwe-ɓee Nube’t wa?
1CO.10.23	Njé ke nange dann si’t tami edi nè: «D’inye loo d’ade’m le kade m’ra nyan malang.» Oiyo è bè kuwe, nè né è bè géa, nyan malang nga ra’n tuwe sei ɗêw lé. «D’inye loo d’ade’m kade m’ra nyan malang», nè nyan malang à ade njétaakêm-Kristge à tɔgi dè kundekêm’t le de lé. 
1CO.10.24	Maje kade doo karé sang nyan ke ɔje dè’n se kar’n lé, nè maje kade sang nyan ke ɔje dè doo made’n ke rang tɔ.
1CO.10.25	Nyan malang ke d’ige’n kaskoo nga, usei anje deje gir se go tàgir ke kêm si’t. 
1CO.10.26	Oiyo, nang nè se nyan malang ke tò tutu nga, è le Kuwe-ɓee.
1CO.10.27	Bainléa doo karé ke è njètaakêm-Krist lé ɓar sei kadi usei se’n nyan. Ke nè á i ndigi ɓar le’n ɓá ɓaa, usei nyan malang ke d’ade sei se kêmnda káng anje deji gir se go tàgir ke kêm si’t. 
1CO.10.28	Nè, ke nè á doo karé ede sei ede nè: «Nyan nè nga dé tɔl dé polé’n mage» ɓaa, usei lé tede kede ke doo nè ede sei kété a, tede tàgir ke kêmn’t ke tò se goo lé. 
1CO.10.29	M’tam tà nè ɔje dè tàgir le’n ke kêmn’t m tàgir le si sei lé.
1CO.10.29	Sei a deji ra si tà kedi nè: «Ké tede ri á doo ke rang à kile tà dè ndi dè pal’t le’m se go tàgir le’n ke kêmn’t tá wa? 
1CO.10.30	Ke nè á, m’ra Nube oiyo dè nyankuse’t ɓaa, ké tede ri á d’a tam tede’m ɔje dè nyan ke m’ra oiyo dè’t nga ɓai wa?»
1CO.10.31	Ke nè á usei nyan éké an-in nyan, éké i rai nyange ke rang gai-gai géa, i rai nyan malang kade Nube inge’n riɓar. 
1CO.10.32	Maje kade i teli sei jig le tuge nja Juipge, se njé ke ei Juipge lé éké njékebe nange le Nube nga lé. 
1CO.10.33	I rai titeke m’ra’n: m’sang le taa kum dooge malang dè nyange’t malang a tɔ. Man nga m’sang nyan ke ɔje dè’m se kar’m lé, nè m’sang nyan ke ɔje dè kosdooge tede kade aji.
1CO.11.1	I ndaji kum’m man titeke man géa m’ndaje’n kum Krist bè tɔ.
1CO.11.2	M’an nyan kum si’t tede kêm si olé dèm’t se loo malang. M’an nyan kum si’t tede nyange ke m’ndó sei nga géa, an-in dè sêw-sêw a tɔ. 
1CO.11.3	Man m’ndige kade i geri titeke dingem ke rara géa, Krist á è doo dè’n. Dingem è doo dè dinye a, Nube è doo dè Krist a tɔ. 
1CO.11.4	Dingem ke rara ke ɓir dè’n tá ɔje’n tà se Nube éké ede dooge tà ke tà Nube’t nga, ile rasɔl dè Krist ke è doo dènn’t. 
1CO.11.5	Dinye ke rara ke inye dè’n wei ɔje’n tà se Nube éké ribe’n dè tà ke tà Nube’t nga, ile rasɔl dè ngaw’n ke è doo dè’n. Dinye nè tò asenan karé bere se dinye ke ndise dè’n bè. 
1CO.11.6	Ke nè á dinye dɔ dè’n lé ɓaa, è tà le kade ndise dè’n. Nè ke nè á dinye an titeke ndise dè’n éké kuje dè’n tò rasɔl ɓaa, è tà le kade dɔ dè’n. 
1CO.11.7	Dingem à ɓir dè’n éké à kule nyan dènn’t tá kɔje’n tà se Nube lé gar-gar, tede è kum gute tà Nube a, è riɓar le Nube a tɔ. Nè dinye ɓaa, è riɓar le dingem. 
1CO.11.8	Kerɔte kuwe, d’ɔr dingem ra dinye’t lé, nè dinye á d’ɔr’n ra dingem’t. 
1CO.11.9	Nube unde dingem tede le dinye lé, nè unde dinye tede le dingem. 
1CO.11.10	Gir’n ke nè á dinye à dɔ dè’n se nyan gar-gar le kade dooge ke danrán geri nin ke njèkule dè’n kade ngaw’n ke è doo dè’n nga. 
1CO.11.11	Nè né è bè géa, non Kuwe-ɓee’t ɓaa, dinye à ndi se dè’n anje dingem lé a, dingem géa à ndi se dè’n anje dinye lé a tɔ. 
1CO.11.12	Oiyo, Nube ɔr kêl ra dingem á ra’n dinye. Dingem géa, è dinye á oje’n tɔ. Nè nyan malang in ra Nube’t. 
1CO.11.13	Sei kuwe i giri an-in! kade dinye ɔje tà se Nube dè’n wei nga, ké è nyan ke tuwe’n ɗêw wa? 
1CO.11.14	Ke nè á nyinge dè dingem ngal ngain ɓaa, tò rasɔl tede le’n. Sei geri è ke nè mbak se go nyange ke dè nang nè. 
1CO.11.15	Ke nè á nyinge dè dinye ngal ngain ɓaa, è riɓar le’n. Nyinge dè ke ngal nga, d’ade dinye kade utu’n dè’n. 
1CO.11.16	Ke nè á doo karé gir le naje tà nè nga ɓaa, maje kade ger titeke naje tà è kule ra jé jè éké kule ra njékebe nange le Nube se ndɔge malang lé.
1CO.11.17	M’ndi m’a t’ɔje sei nyange ke kum ra loo kebe nange’t le si. Ɗarinè m’a m’tɔje sei nyan karé ke rang ke majelé ke dann si’t. M’pite sei dè nyan’t nè nga lé tede loo ke sei kebi nan ɓaa, i teli i majilé ngain dum ke kété ɓai. 
1CO.11.18	Man m’oo titeke sei ɔri kum nan loo kebe nan’t le si ade i tin-in nan. Tà ke m’oo nè nga, ke nange è kum kuwe. 
1CO.11.19	Tà tin nan ke tò dann si’t nga, è nyan ke maje tede kade jè geri ngarankum ngann le Nube ke ndai njáng dè Tà ke Maje’t nga. 
1CO.11.20	Loo ke sei kebi nan nga, è tede kuse mapa le Kuwe-ɓee lé. 
1CO.11.21	Loo ke sei i ndii nang gak tà nyankuse’t ɓai kuwe ɓaa, nanan géa uwe ra’n mong use nyan le’n ade ɓo ra dooge ke nange a, njé ke nange ke rang yibe enn de ɓá a tɔ. 
1CO.11.22	Ké kei le si ke kade usei se an-in nyan tutu goto wa? Ké njékebe nange le Nube nga an-in de ke nyan lé kuwe sár wa? Ké i rai titeke bè tede kile’n rasɔl dè njé ke nyan le de goto nga wa? Ké i nginei kade m’ede sei m’ede nè ri wa? Ké è tà le kade m’pite sei dè nyan ra si’t nè nga gar-gar wa? Ḿ-m̀, m’a pite sei dè è ke nè’t ndan lé. 
1CO.11.23	Nyan ke m’ndó sei nga, m’inge ra Kuwe-ɓee’t. Dann ndɔ ke d’a d’ule Kuwe-ɓee Jésu ji dooge’t kade tɔli nin nga, è unn mapa karé uwe jinn’t. 
1CO.11.24	E ra Nube oiyo pa ɓita uwe tête danné ede nè: «E ke nè è danra’m ke m’a m’inye kade dé tɔl tede tà le si. Usei adi kêm si olé’n dèm’t.» 
1CO.11.25	Loo ke d’use mapa ɓá ɓaa, è unn nyankain mann yibe nduu ra titeke bè tɔ ede nè: «Yibe nduu nè nga, è mann-ra ke kige le Nube. Mann-ra nè nga à tɔ sár takul mese’m ke an-in nang. Dɔ-dɔ, loo ke a an-in yibe nduu nè nga ɓaa, i rai è nè nga adi kêm si olé’n dèm’t.» 
1CO.11.26	Dɔ-dɔ, loo ke a usei mapa nè a, a an-in yibe nduu nè nga a tɔ ɓaa, ilei mber kwei le Kuwe-ɓee sár adi tel ree’n.
1CO.11.27	Gir’n ke nè á doo ke use mapa éké an-in yibe nduu le Kuwe-ɓee nè nga se go rebe’n lé ɓaa, tà kaiya à uwe dè’n ɔje dè danra Kuwe-ɓee se mese’n a tɔ. 
1CO.11.28	Maje kade nanan géa ter kêm’n è kuwe kété pa ɓita use mapa éké an-in yibe nduu nè nga ɓai. 
1CO.11.29	Kerɔte kuwe, doo ke use mapa éké an-in yibe nduu nal ger titeke è danra Kuwe-ɓee Jésu ɓaa, è use se an-in ile’n tà dè danra’n è’t kuwe. 
1CO.11.30	Gir’n ke nè á dooge ngain dann si’t ei gum-gum dooge se njé raturge a, dooge bule weii a tɔ. 
1CO.11.31	Ke nè á jè kuwe jè ter kêm jé j’an kété ɓaa, Nube ayé gangtà dè jéi’t lé. 
1CO.11.32	Nè Kuwe-ɓee gangtà dè jéi’t le tɔje’n jéi kumkunju tede kade tà uwe’n dè jéi se dooge ke dè nang nè lé.
1CO.11.33	Bè ɓaa ngakonmge, loo ke i kebi nan tede kuse mapa le Kuwe-ɓee nga ɓaa, i nginei nan. 
1CO.11.34	Ke nè á ɓo ra doo karé ɓaa, maje kade use nyan kêm kei le’n tede kade Nube gang’n tà dè si’t loo ke a i kebi nan nga lé. Gute tàge ke nain ɓaa, ndɔ ke m’a m’aw ra si’t ɓita m’a m’gɔl ɓai.
1CO.12.1	Ngakonmge, tà ke ɔje dè nyan-nojege ke se ri de-ri de le Ndil-Kêmnda nga, man m’ndige kade i geri gir’n njai ɗarinè. 
1CO.12.2	Sei geri mbak, kété ke i geri Nube lé ɓai nga, sei inyei ra si adi dé mbule sei d’aw se si non magege ke tà mundu. 
1CO.12.3	Gir’n ke nè á man m’ede sei ndàt: ke nè á doo tam ede nè Jésu è doo ke majelé ɓaa, è Ndil-Kêmnda á ule tà nè tànn’t ade tam lé. Ke nè á doo tam ede nè Jésu è Kuwe-ɓee ɓaa, è Ndil-Kêmnda á ule tà nè tànn’t ade tam bè. 
1CO.12.4	Nyan-nojege ke se ri de-ri de le Ndil-Kêmnda nga, è Ndil-Kêmnda ke karé nè kuwe á d’in rann’t. 
1CO.12.5	Kulege ei gai-gai, nè Kuwe-ɓee ke karé nè kuwe á jè rai kule j’adi nin. 
1CO.12.6	Kule ra njétaakêm-Kristge ei gai-gai, nè Nube ke karé nè kuwe á ade dooge malang tɔge de á rai nyange malang. 
1CO.12.7	Nanan géa dann jéi’t Nube ade’n nyan-noje ke ɔje dè’n le tɔje’n tɔgmong le Ndil-Kêmnda ke nata tede kade njétaakêm-Kristge malang ubei maje’n. 
1CO.12.8	Ndil ade doo ke karé tɔgmong kade tam’n tà se kumkunju a, ade doo karé ke rang gos nyanger kade ndó’n madennge ngarankum tàge le Nube. E Ndil ke karé nè kuwe á nobo nyan-nojege nè nga titeke bè. 
1CO.12.9	Ndil ke karé nè kuwe ade doo karé ke nè aw se kundekêm ke ɓar kage a, ade doo karé ke rang nyan-nojege kade aje’n njératurge a tɔ. 
1CO.12.10	Ndil á ade doo karé ke nè tɔgmong kade ra’n nyankɔbege, ade doo karé ke rang Ndil ade è njèribe-dè-tàge ke tà Nube’t. Ndil ke karé nè kuwe ade doo karé gos ter nyan ke in ra Ndil-Kêmnda’t se nyan ke in rann’t lé. Ndil-Kêmnda ade doo karé ke rang gos tam tà koje dooge ke rang gai-gai a, ade doo karé ke rang ɓai gos tel gir tàge gai-gai a tɔ. 
1CO.12.11	E Ndil-Kêmnda ke karé bere nè kuwe á ra nyange nè nga malang. E kai nyan-nojege nè nga ade nanan géa se go kêmndige le’n è kuwe.
1CO.12.12	Krist tò asenan se danran ke karé bere ke aw se balkumnge bule. Kagera doo è karé nè balkum rannge á bulei. 
1CO.12.13	Oiyo, né Juipge se njé ke ei Juipge lé, né ee’n ɓerge éké njé ndi dè palge géa, ndɔ ke d’ule jéi manné njonm d’ade j’umi nan’t bɔk se Ndil-Kêmnda ke karé nè kuwe. Jèi malang jè teli jèi danra ke karé bere ke j’an-in mann ke an-in kutch-kutch ke in ra Ndil-Kêmnda’t.
1CO.12.14	Kagera doo nga aw se balkum ra’n karé bere lé, nè aw’n bule. 
1CO.12.15	Ke nè á nja doo tam ede nè: «Man m’ee ji doo lé; bè ɓaa, man m’ee le kagera doo lé.» Ké tam’n le’n nè nga à kɔge’n k’ee balkum danra doo wa? Ḿ-m̀. 
1CO.12.16	Bainléa mbi doo a kin tam k’ede nè: «Man m’ee kum doo lé; bè ɓaa, man m’ee le balkum danra doo lé.» Ké tam’n le’n nè á à kɔge’n k’ee balkum danra doo wa? 
1CO.12.17	Ke nè á kagera doo bere mbak è kum’n ɓaa, ké à koo tà titeke bain wa? Ke nè á kagera doo bere mbak è mbi’n ɓaa, ké à taa ɓus nyan titeke bain wa? 
1CO.12.18	Kerɔte kuwe, Nube unde balkum rage karé-karé tu kagera doo’t titeke kêm’n ndige. 
1CO.12.19	Ke nè á ra doo bere mbak è balkum ra’n ɓaa, ké kagera’n è ra ta wa? 
1CO.12.20	Titeke j’an-in, balkum ra doo bulei, nè kage ra doo è karé bere luk-luk. 
1CO.12.21	Kum doo asekum kede ji doo kede nè: «M’aw ndooi lé» lé éké dè doo asekum kede nja doo kede nè: «M’aw ndoo si lé» lé. 
1CO.12.22	Ḿ-m̀, balkum ra doo ke tɔg de goto ke j’an de ke nyan lé nga, gar-gar j’awi ndoo de kuwe. 
1CO.12.23	Balkum ra doo ke j’an-in de ke nyan ke tin lé nga, è ei nè á jè tɔsi kum jéi dè’t maje a, j’ilei riɓar dè de’t ngain a tɔ. Balkum rage ke j’asi tɔji de nata tàkum dooge’t malang lé nga, jè tɔsi kum jéi dè de’t ngain dum njé ke rang malang. 
1CO.12.24	Nè balkum ra jéige ke tooi ndá’t ndái-ndái nga, j’awi ndoo tɔsi kum jéi dè de’t lé. Nube rɔte balkum rage tà nan’t neĵ-neĵ. E riɓe dè njé ke ingei riɓar ngain dum njé ke ingei lé. 
1CO.12.25	E ra titeke bè tede kade tin nan goto kêm kagera doo’t, nè le kade balkum rage tɔsi kum de dè nan’t. 
1CO.12.26	Ke nè á balkum ra karé ndi dann kumndoo’t ɓaa, gute balkum rage malang ndii se’n dann kumndoo’t. Ke nè á d’ile riɓar dè balkum ra karé’t ɓaa, gute balkum rage malang rai ranel se’n nan’t mbak.
1CO.12.27	Sei sei kagera Krist. Titeke bè nanan géa dann si’t è balkum ra Krist. 
1CO.12.28	Dooge ke desêin ke Nube unde de dè njékebe nange’t le’n nga ei njékawkulege, njé ke ɔsi go de ei njéribe-dè-tà ke tà Nube’t. Dooge ke njèkon’t mute ei njéndó dooge nyan. Go’t ɓaa, ei njé ra nyankɔbege se njékɔr ratur ra dooge’t se njé ra se dooge ke rang se njékɔr non dooge a, se njé tam tà tam dooge ke rang gai-gai a tɔ. 
1CO.12.29	Dé njékawkulege éké njéribe-dè-tàge ke tà Nube’t malang lé. Dé njé ndó dooge nyan éké njé ra nyankɔbege malang lé. 
1CO.12.30	Dé njékɔr ratur ra dooge’t éké njé tam tà tam dooge gai-gai malang lé a, dé malang dé njé tel gir tàge lé a tɔ. 
1CO.12.31	Adi ngur nyan-nojege ke maje dum madege malang ra sei pênn-pênn.
1CO.12.31	M’a m’tɔje sei rebe ke maje dum nga kade an-in.
1CO.13.1	Ke nè á m’tam tà tam dooge ke dè nang nè éké ke danrán malang nè tár nan goto kêm’t ɓaa, m’tò titeke ninge-kase ke ɓar kêng-kêng éké ganga ke ɓar ase loo nák-nák karè. 
1CO.13.2	Ke nè á m’aw se nyan-noje ke ɔje dè ribe dè tà ke tà Nube’t, m’ase ger nyange malang ke tooi loo ɓɔyɔ de’t éké m’aw se nyanger ke deri éké m’ase le kaw se kundekêm ke deri tede kɔr’n mbal se girson’n bere géa, ke nè á tár nan goto kêm’t ɓaa, m’ee nyan ke karè. 
1CO.13.3	Ke nè á m’kai nyankingemge malang m’ade dooge gaje’n karé-karé éké m’inye ra’m m’ade dé ró se por tede kunde’n kàde’m karè nal kade tár nan tò kêm’t ɓaa, nyan karé ke è soom’t tutu goto. 
1CO.13.4	Doo ke tár nan tò kêmn’t à è njèkile kêm’n pon-pon a, à è njè ra maje a, à è njè ra kêmkein lé a, à è njè tɔje ra’n lé a, à è njè tin ra’n lé a tɔ. 
1CO.13.5	Doo ke tár nan tò kêmn’t à kin ra nyan rasɔl lé a, à sang nyan ke ɔje dè’n è se kar’n lé a, à k’ee njè ra wong lé a, à k’ee njè tute go majelé ke doo ra se’n lé a tɔ. 
1CO.13.6	Doo ke tár nan tò kêmn’t à ra nyan se dè naje’n a, à ra ranel dè ngarankum tà’t a tɔ. 
1CO.13.7	Doo ke tár nan tò kêmn’t à ile kêm’n dè nyange’t malang a, à unde kêm’n dè nyange’t malang a, à orè tà’n njak dè nyange’t malang a tɔ.
1CO.13.8	Tár nan à kudu ndan lé. Tàge ke njéribe-dè-tàge ke tà Nube’t tami nga à udi ɓai. Nyan-noje ke le tam’n tà tam dooge gai-gai à ɔsi ngei ɓai a, d’a d’ade gos nyanger à goto ɓai a tɔ. 
1CO.13.9	Nyanger le jéi ke ɗarinè nga è tàpitem nyanger ke ndêin bè karè a, tà ke tà Nube’t ke jè ribei dè nga, jè ribei dè ndàt malang lé a tɔ. 
1CO.13.10	Nè loo ke ndɔn’t nyan ke maje ɔr njêt à ree ɓaa, nyan ke maje ɔr njêt lé à goto.
1CO.13.11	Loo ke ndɔ ke m’nain ngonn ɓai nga, m’tam tà tam ngonn a, m’gir tà gir ngonn a, m’ɔje rebe nyan asenan se ngonn bè a tɔ. Nè loo ke m’tel m’ee dingem ɓá ɓaa, m’inye go nyanra ngonn kɔke ta. 
1CO.13.12	Nyange ke j’an-in ɗarinè nga è til nyange titeke doo an’n nyan kêm kuturam’t bè, nè ndɔn’t j’à j’an-in nyange nè nga se kum jéi ngangang ɓai. Nyanger le’m ke ɗarinè nga, è tàpitem gos nyanger karè, nè ndɔn’t m’a m’ger Nube njai-njai titeke è ger’m bè.
1CO.13.13	Ɗarinè, nyange ke mute nè á nain-in: kundekêm a, kundekêm tchên a, se tár nan a tɔ. Nè tár nan á dum dè nyange ke mute nè nga mbak.
1CO.14.1	Ɔri nja kunde nan dann kum nan’t têr-têr. Adi ngur nyan-noje ke ɔje dè Ndil-Kêmnda á ra sei pênn-pênn, nè adi ngur ribe dè tàge ke tà Nube’t á ra sei dum nyan-nojege le Ndil ke rang. 
1CO.14.2	Tede doo ke tam tà tam dooge ke rang gai-gai ke njé ke rang geri lé nga, tam tà se dooge lé nè tam tà se Nube. Doo karé bè géa oo dè tà le’n lé, nè è tam tà ke tò loo ɓɔyɔn’t takul Ndil. 
1CO.14.3	Nè doo ke ribe dè tà ke tà Nube’t nga ede dooge tà ade tɔge de in’n dè made’t a, gɔl’n kêm de a, se ule’n dingem kêm de’t a tɔ. 
1CO.14.4	Doo ke tam tà tam dooge ke rang gai-gai nga, tam ade tɔge’n è kuwe in’n dè made’t; nè è ke ribe dè tà ke tà Nube’t nga ade tɔge njékebe nange le Nube in’n dè made’t ke kété-kété.
1CO.14.5	Kerɔte kuwe, m’ndige kade sei malang i tami tà tam dooge ke rang gai-gai kuwe, nè nyan ke m’aw ndoo’n ngain ɓaa, è le kade i ribei dè tà ke tà Nube’t. Doo ke njèribe-dè-tà ke tà Nube’t nga dum dè doo ke njè tam tà tam dooge ke rang gai-gai. Doo ke tam tà tam dooge ke rang gai-gai nga, ke nè á doo tel gir ade njékebe nange le Nube tede kade rai tɔge dè kundekêm’t le de tá bainléa à asenan se njèribe-dè-tà ke tà Nube’t ɓai. 
1CO.14.6	Ngakonmge, ke nè á m’aw ra si’t á m’tam tà tam dooge ke rang gai-gai ke sei geri lé; ke nè á tà ke m’tam nga tee se dè tà ke tò loo ɓɔyɔn’t éké tee se dè nyanger éké ribe dè tà ke tà Nube’t éké ndó sei nyan lé ɓaa, ké ri á è nyan ke tò soo’t ke m’ra m’ade sei wa?
1CO.14.7	Tò asenan karé se nyange ke taai kebe lé: tite têbe éké kundu-jêng. Ke nè á ɓari gos lé ɓaa, ké d’a ger titeke è ke nè á è têbe a, è ke nè è kundu-jêng a, titeke bain wa? 
1CO.14.8	Ke nè á burunju ɓar se gos’n lé ɓaa, ké nan à uwe dè nja ra’n le kaw loo rɔ’t wa? 
1CO.14.9	Sei géa, le si è titeke bè tɔ. Ke nè á i tami tà tam dooge ke rang pɔti-pɔti karè ɓaa, ké d’ade gir tà le si ke i tami nga titeke bain wa? Tà ke a i tami nga ɓar mbi de’t tite nel bè karè. 
1CO.14.10	Tà tam dooge ke dè nang nè bulei kerɔte, nè tà karé bè ke nal ger gir’n goto. 
1CO.14.11	Ke nè á m’asekum ger gir tà tam doo karé lé ɓaa, man m’ee tite doo ke dɔ tàkum doo ke njè tam tà nè nga. Doo ke njè tam tà nè nga, man géa m’an’n ke doo ke dɔ a tɔ. 
1CO.14.12	Sei géa, le si è titeke bè tɔ. Sei awi ndoo nyan-nojege le Ndil-Kêmnda. Bè ɓaa, i sangi ège ke à ade njékebe nange le Nube à rai tɔge kum de ke kété-kété.
1CO.14.13	Gir’n ke nè á doo ke tam tà tam dooge ke rang nga, gar-gar maje kade deje Nube kade ade’n tɔg kade tel’n gir tà nè nga ade njé ke rang tá. 
1CO.14.14	Ke nè á m’ɔje tà se Nube se tà tam dooge ke rang ɓaa, è ndil’m á ɔje se’n tà; nè tàgir le’m ndi nding karè. 
1CO.14.15	A ɓaa, ké ri á m’a ra ta wa? M’a kɔje tà se Nube se ndil’m, nè m’a kɔje tà se Nube se tàgir le’m tɔ. M’a kɔse pa se ndil’m, nè m’a kɔse pa se tàgir le’m tɔ. 
1CO.14.16	Ke nè á i deje ndutɔr se ndili ɓaa, doo ke karé ke ger tà ke i tam nga lé ndi tutu ɓaa, ké à ndige kede nè: «Maje kade è titeke bè» dè ndutɔr ke i deje nga titeke bain wa? Tede è ger tà ke i tam nga lé. 
1CO.14.17	Oiyo ke i ra nga maje ngain kuwe, nè ade doo ke rang ra tɔge dè kundekêm’t le’n lé.
1CO.14.18	M’ra Nube oiyo tede ade m’tam tà tam dooge ke rang ngain dum sei malang. 
1CO.14.19	Nè dann njékebe nange’t le Nube ɓaa, m’ndige tam tà se tàgir le’m ase mi le ndó’n dooge nyan è soo’t dum tam tà ke dooge ooi lé ase aru dɔg loo dɔg.
1CO.14.20	Ngakonmge, i teli ngannge ɔje dè gangtà nga lé. I teli ngannge ɔje dè majelé nè maje kade sei dooge ke tɔge káng-káng ɔje dè gangtà. 
1CO.14.21	Dé ndang kêm Magtub Gute-ndu’t d’ede nè:
1CO.14.21	«M’a m’ule tà le’m tà dooge ke tà tam de è gai-gai
1CO.14.21	ke ei dooge ke dɔ kade edi tà kosdooge nè nga.
1CO.14.21	Nè né è bè géa, d’a d’ur mbi de koo’n tà le’m lé.
1CO.14.21	Kuwe-ɓee á tam bè.»
1CO.14.22	Tà tam dooge ke rang gai-gai nga, è nyan-tɔje tede le dooge ke undei kêm de dè Krist’t lé m è tede le njétaakêm-Kristge tá bè lé tɔ. Tà ke tà Nube’t ke d’ede dooge nga, è nyan-tɔje tede le njétaakêm-Kristge m è tede le dooge ke undei kêm de dè Krist’t lé bè lé tɔ.
1CO.14.23	Ke nè á njékebe nange le Nube bere mbak kebi nan loo karé a, ei malang kuwe tami tà tam dooge ke rang gai-gai a tɔ. Njétaakêm-Kristge se njétaakêm-Kristge lé ke geri tàge ke dé tam nga lé reei loo kebe nan’t nè nga tɔ. Ké à tami kedi nè sei mbege lé wa? 
1CO.14.24	Nè ke nè á dé malang dé ribe dè tàge ke tà Nube’t ɓaa, njètaakêm-Krist lé éké njètaakêm-Krist ke ger tà ke dé tam nga ree loo kebe nan’t. Doo nè à girtà dè tàge malang ke è oo tede tàge ke oo nga, ilei tà dènn’t. 
1CO.14.25	Tàgirge le’n ke dè ɓengrenn’t tooi nata ndái-ndái tàkumn’t. Titeke bè á doo nè nga à ɗêl’n dè’n le ɗɔi’n Nube kede nè: «Nube è dann si’t kerɔte kuwe.»
1CO.14.26	A ɓaa, ngakonmge, ké tà ri á m’a tam ɓai wa? Loo ke sei i kebi nan ɓaa, maje kade doo karé dann si’t ɔse pa, doo karé à ndó nyan dooge éké doo karé ke rang à ribe dè tà ke tò loo ɓɔyɔn’t a, doo ke rang à tam tà tam dooge ke rang gai-gai éké doo karé ke rang à tel gir tà ke dé tam nè nga tɔ. Nè maje kade nyange nè malang awi se gonan-gonan tede kade kundekêm le dooge ra’n tɔge ke kété-kété tá. 
1CO.14.27	Ke nè á njékebe nange ndigi tami tàge ke rang gai-gai ke dooge geri lé ɓaa, maje kade ei joo éké ngain ɓaa ei mute. Maje kade tami tà se gonan-gonan. Nè gar-gar, maje kade doo karé tel gir tà le de ade njé ke rang ooi. 
1CO.14.28	Ke nè á doo ke njè tel gir tà goto ɓaa, maje kade nanan géa dann njékebe nange’t le Nube ndi tà’n mundu. Maje kade nanan géa ede ra’n è kuwe tà a, ede Nube tà le’n a tɔ. 
1CO.14.29	Njéribe-dè-tàge ke tà Nube’t ɓaa, maje kade dooge joo éké mute kuwe tami tà. Gute njé ke rang malang ɓaa, maje kade ndii teri tàge nè an-in. 
1CO.14.30	Ke nè á doo ke karé ke ndi nang aw se tà ke tò loo ɓɔyɔn’t tede le ribe dè ɓaa, maje kade ngine ade made’n ke nda à tam tà nè ebe ra’n pa ɓita. 
1CO.14.31	Sei malang asikum ribei dè tàge ke tà Nube’t kuwe. Nè maje kade ɔsi gonan-gonan. Titeke bè á nyan ke sei i ndói dooge nga à ule’n dingem kêm de’t malang. 
1CO.14.32	Njé ke Nube ade ribei dè tà ke tànn’t nga awi se tɔgmong le kan-in dè nyan-noje nè ke è uwe’n se de noje. 
1CO.14.33	Kerɔte kuwe, Nube nga è njè kade nyange awi se gonan-gonan. Nube è njè kade dooge kêmlom m è njè tule nyange nan’t lé.
1CO.14.33	Titeke dé ra’n se loo kebe nan le njétaakêm-Kristge malang nga, 
1CO.14.34	gar-gar maje kade dinyege ndii tà de mundu loo kebe nange’t: d’inye loo d’ade de kade in-in tami tà lé. Gar-gar à ulei dè de titeke gute-ndu tam’n nga. 
1CO.14.35	Ke nè á dé ndige le ger gir nyan ndó karé ɓaa, maje kade dé deje ngaw dege kuwe kei le de. Kade dinye in tam tà dann njékebe nange’t le Nube nga, è nyan ke tò loon’t lé.
1CO.14.36	Ké tà le Nube nga in ra si sei’t á aw rang wa? Ké tà le Nube nga in rang ree ra si sei’t kuwe se kar si bere wa? 
1CO.14.37	Ke nè á doo karé gir ede nè n’ee njèribe-dè-tà ke tà Nube’t a, Ndil-Kêmnda á ule tà tann’t a tɔ ɓaa, maje kade ger maje titeke tàge ke m’ndang nè nga è ndukunn le Kuwe-ɓee kuwe. 
1CO.14.38	Ke nè á doo karé unn kum’n dè ndukunn’t nè nga ɓaa, Nube géa à unn kum’n dènn’t tɔ.
1CO.14.39	Titeke bè, ngakonmge, i sangi rebe ribe dè tà ke tà Nube’t kété ɓita. Nè ɔgi dooge dè tam tà tam dooge ke rang gai-gai nga lé. 
1CO.14.40	Nè maje kade nyange malang ke a i rai nga awi se gonan-gonan maje tá.
1CO.15.1	Ngakonmge, man m’olé kêm si dè Tà ke Maje ke ndɔ ke m’ile m’ber’n m’ade sei nga, sei taai se kêm si ɓá. Ɗarinè sei i bai nja si nang tutu maje. 
1CO.15.2	Ke nè á i taai Tà ke Maje ke m’ile mber’n made sei nga se loo too’n mêngêng ɓaa, a aji. Ke nè á è bè lé ɓaa, kundekêm le si ayé k’ee nyan ke raikarè.
1CO.15.3	Krist wei ɓá tede majelége le jéi titeke Magtubge ke tooi se ninn de tami nga. E ke nè á è nyan-ndó ke desêin ke m’inge á m’tel’n m’ade sei. 
1CO.15.4	Krist nga dé dubu’n. Ndɔ ke njèkon’t mute, Nube ade unde loo tee dann njé ke koo’t titeke ndɔ ke Magtubge ke tooi se ninn de tami kété nga. 
1CO.15.5	Krist tee pan ke ra Céphas’t ɓita tee hɔi ke ra njékawkulege ke dɔg-gidé-joo nga ɓai. 
1CO.15.6	Taɓai, go’t gugu njétaakêm-Kristge aru mi an-in nin kade nan’t mbak. Njé ke nange bule dann de’t ndii kumgajer laa ɓai, nè njé ke nange á weii ɓá tɔ. 
1CO.15.7	Go’t gugu, è unde loo tee pan ke kum Jacques’t. Ndɔ ke rang, è unde loo tee pan ade njékawkulege malang an-in nin a tɔ.
1CO.15.8	Man ke m’ee tite ngonn ke d’ɔr’n bè dann de’t nga géa, m’an’n m’utu’n go de malang. 
1CO.15.9	Man nga m’ee tà-mba le njékawkulege. M’tuwe kade dé ɓar’m njèkawkule lé tede m’ra kum njékebe nange le Nube ndoo ngain gée. 
1CO.15.10	Nè takul kêmnoje le Nube á m’tel m’ee’n njèkawkule le’n. Noje ke Nube uwe se’m nga è se ndáng karè lé. M’ra kule m’ɔr yàl-yàl dum njékawkulege ke rang malang. Kerɔte kuwe, è tɔg le’m man á m’ra’n kule nè nga lé, nè è noje ke Nube á uwe se’m. 
1CO.15.11	Né è man éké dé géa, mber ke j’ile j’ade sei nga i taai umi kêm si dè’t ɓá ta.
1CO.15.12	J’ile mber j’ede nè: Krist unde loo tee dann njé ke koo’t ɓá. A ɓaa, ké bain á njé ke nange dann si’t tami edi nè: «Dooge à undei loo teei dann njé ke koo’t ndan lé» wa? 
1CO.15.13	Ke nè á dooge undei loo teei dann njé ke koo’t lé ɓaa, Krist géa unde loo tee dann njé ke koo’t ndan lé tɔ. 
1CO.15.14	Ke nè á Krist unde loo tee dann njé ke koo’t lé ɓaa, j’ile mber se ndáng karè a, kundekêm le si nga géa è nyan ke raikarè a tɔ. 
1CO.15.15	Ke nè á dooge à undei loo teei dann njé ke koo’t lé ɓaa, jè njé tête tàge kunde tà Nube’t tede jè tam j’ede nè: «Nube ade Krist unde loo tee dann njé ke koo’t.» 
1CO.15.16	Ke nè á dooge undei loo teei dann njé ke koo’t lé ɓaa, Krist nga géa unde loo tee dann njé ke koo’t lé tɔ. 
1CO.15.17	Ke nè á Krist unde loo tee dann njé ke koo’t lé ɓaa, sei undei kêm si dènn’t se ndáng karè a, majelé on ɓee dè si’t ɓai a tɔ. 
1CO.15.18	Ke né á è bè ɓaa, njé ke umi nan’t bɔk se Krist ɓita weii nga, ei dooge ke tuji kɔke ɓá ta. 
1CO.15.19	Ke nè á j’undei kêm jéi dè Krist’t ɔje dè ndikumgajer ke ɗarinè nga ɓaa, jèi kuwe jèi dooge ke kum jéi tòndoo dum dooge ke rang malang dè nang nè.
1CO.15.20	Kerɔte kuwe, ɗarinè Krist unde loo tee dann njé ke koo’t. Krist è doo ke desêin ke unde loo tee dann njé ke koo’t tede kade dooge ke weii undei loo teei dann njé ke koo’t tɔ. 
1CO.15.21	Se go loo kunn gir nyange, yo ree dè nang nè se rebe ke ra Adam’t se kar’n bere. Gir’n ke nè á dooge à undei loo teei dann njé ke koo’t takul Krist kuwe se kar’n bere tɔ. 
1CO.15.22	Dooge malang weii tede k’ee ke ei ngannkà Adam. Dooge malang ke umi nan’t bɔk se Krist nga à teli ndii kumgajer titeke bè tɔ. 
1CO.15.23	Dooge malang à undei loo teei se gonan-gonan. Krist unde loo tee dann njé ke koo’t ɓá ta. Ndɔ ke à tel le ree ɓaa, njé ke ei lennge à undei loo teei dann njé koo’t kuti go’n ɓai. 
1CO.15.24	Krist à tuju njékonɓeege se ndukunnge se tɔgmong-ge le de ei njékɔse tà se Nube kɔke pa ɓita à tel se ɓeekon kule ji Bɔ’n Nube’t ɓai. Ndɔ’n nè nga ɓita à è ngei ndɔ ɓai. 
1CO.15.25	Gar-gar Krist à on ɓee kêm ndɔn’t nè sár kade Nube ule’n njébange le’n malang gir njann’t. 
1CO.15.26	Njèban ke ngeinn’t ke d’a tuju’n kɔke nga, è yo. 
1CO.15.27	Dé ndang kêm Magtub ke tò se ninn’n d’ede nè: «Nube ule nyange malang gir nja Krist’t.»Nyange malang ei gir nja Krist’t, nè Nube kuwe se kar’n á goto tutu. Tede è se takul Nube á nyange malang ei gir tɔgmong’t le Krist. 
1CO.15.28	Nube à ule nyange malang gir tɔgmong’t le Ngonn’n. Go’t gugu, Ngonn à ule dè’n kade’n è Nube ke njèkule nyange malang gir tɔgmong’t le’n nga. Titeke bè á Nube à ee’n Njèkonɓee dè dooge se nyange malang a tɔ.
1CO.15.29	Ke nè á dooge à undei loo teei dann njé ke koo’t lé ɓaa, ké njé ke adi d’ule de manné njonm gute tà njé ke koo’t nga à rai bain ta wa? Ke nè á dooge undei loo teei dann njé ke koo’t lé ɓaa, ké bain á dooge ke nange ade d’ule de manné njonm gute tà njé ke koo’t taɓai wa? 
1CO.15.30	Jè géa, ke nè á dooge à undei loo teei dann njé ke koo’t lé ɓaa, ké tede ri á jè j’ile ra jé salang tà yo’t se kàdege malang wa? 
1CO.15.31	Ngakonmge, m’ndi tà yo’t se ndɔ karé-karé. Man m’ede sei ndàt, tede sei nyan pite ra le’m takul kum ke j’umi nan’t bɔk se Kuwe-ɓee le jéi Jésu-Krist nga. 
1CO.15.32	Rɔ ke ndɔ ke m’rɔ se dooge kêm ɓee-bò ke Ephèse ke tooi asinan se dan-tonge bè nga, ke nè á ndɔ ke è se go riɓar le dooge ke dè nang nè karè ɓaa, ké ri á m’a m’inge tutu kade è soom’t wa? Ke nè á dooge à undei loo teei dann njé ke koo’t lé ɓaa, né «j’ayé kusei a, kain a, tede barè j’à j’wei» titeke dooge tami nga.
1CO.15.33	Kêm si dè ra si’t. «Uwei made nan se dooge ke nyanra de majelé lé, nè ei njé tuju hal ke maje kɔke.» 
1CO.15.34	Adi tàgir le si gang tchat. E ke nè á è nyan ke sêw ke kum ra. Ebi ra si ra majelé se ndɔge malang. Kerɔte kuwe, njé ke nange dann si’t geri Nube lé. M’tam bè m’ile’n rasɔl dè si’t.
1CO.15.35	Nè bainléa doo karé à deje kede nè: «Ké njé ke koo à undei loo teei titeke bain wa? Ké à undei loo teei se ra de ke bain wa?» 
1CO.15.36	I njè kêm tɔ kuju tà lé. I gir ndêin an! Ko nyan ke i dubu nga, ke nè á wei lé ɓaa à ube tee mbi lé. 
1CO.15.37	Kum nyan ke i dubu nga è danra nyan ke à ube ndɔ ke rang nga lé, nè è njar ko ke karé luk-luk tite ko têin éké ko nyan ke rang. 
1CO.15.38	Nube ade ko nyan ke rara géa kur ra’n ke ɔje dè’n-dè’n titeke kêm’n ndige.
1CO.15.39	Danra nyankundege malang ei tite nan lé. Titeke bè á danra dooge tò gai a, danra dange tò gai a, danra helge tò gai a, danra kanjege géa tò gai a tɔ.
1CO.15.40	Danra nyange ke danrán tò tutu a, danra nyange ke dè nang nè tò tutu. Ra-ndoin le nyange ke danrán tò gai se ra-ndoin le nyange ke dè nang nè a tɔ. 
1CO.15.41	Ra-ndoin le kàde tò gai a, ra-ndoin le nan tò gai a, ra-ndoin le kɔnyonge tò gai a tɔ. Ra-ndoin le kɔnyon karé tò gai se made’n karé ke rang a tɔ.
1CO.15.42	Kunde loo tee dann njé ke koo’t nga géa à è titeke bè tɔ. Danra doo ke dé dubu nga è nyan ke ndum, nè à unde loo tee dann njé ke koo’t se danra ke à ndum ndan lé. 
1CO.15.43	Danra doo ke dé dubu nga d’an’n ke nyan lé, nè unde loo tee se riɓar. Danra doo ke dé dubu nga è nyan ke yai, nè à unde loo tee se tɔgmong. 
1CO.15.44	Danra doo ke dé dubu nga è danra ke yo on ɓee dè’t, nè Ndil à ade à unde loo tee le tel ndi kumgajer se non. Ke nè á danra ke yo on ɓee dènn’t tò tutu ɓaa, danra ke Ndil à ade’n ndikumgajer se non tò tutu tɔ. 
1CO.15.45	Titeke dé ndang’n kêm Magtub’t d’ede nè: «Adam, doo ke desêin nga, d’ade’n ndikumgajer.» Nè Adam, doo ke ngeinn’t, è Ndil ke njè kade dooge ndii kumgajer. 
1CO.15.46	Danra doo ke njè kade dooge ndikumgajer à ree kété ke desêin lé. Nè danra doo ke yo on ɓee dènn’t á ree kété ke desêin ɓita danra doo ke njè kade dooge ndii kumgajer utu goo’n ɓai. 
1CO.15.47	Adam doo ke desêin nga, è nduju nang á Nube ube. Nè Adam ke njèkon’t joo nga in danrán. 
1CO.15.48	Dooge ke ei le dè nang nè nga, ei tite doo ke ndɔ ke Nube ube’n se nduju nang nga tɔ. Dooge ke ndii danrán nga, ei tite doo ke in danrán nga tɔ. 
1CO.15.49	Ɗarinè, jè taai nan se doo ke ndɔ ke Nube ube’n se nduju nang. Ndɔ ke rang j’à taai nan se doo ke in danrán ɓai.
1CO.15.50	Ngakonmge, man m’ede sei tà nè ndàt titeke danra se mese asikum kingei i konɓee le Nube lé. Nyan ke à ndum se nyan ke à ndum lé asi koréi nan loo karé lé tɔ.
1CO.15.51	An-in! m’a m’ede sei nyan karé ke tò loo ɓɔyɔn’t: jèi malang j’à j’weii lé, nè jèi malang d’a d’ade ra jéi à tel waks. 
1CO.15.52	Ndɔ ke burunju à ɓar ɓaa, jéi malang ra jéi à tel waks ke loon’t nè kuwe, titeke bêl kum doo ke tuge jip bè. Loo ke ndɔn’t burunju à ɓar ɓaa, njé ke weii à undei loo teei dann njé ke koo’t le teli ndii kumgajer se non. Jéi malang géa, d’a d’ade ra jéi à tel waks tɔ. 
1CO.15.53	Kerɔte kuwe, danra ke à jɔri à ule è ke à jɔri ndan lé nga rann’t. Taɓai danra ke à wei à ule è ke à ndi kumgajer se non rann’t a tɔ. 
1CO.15.54	Loo ke danra ke à jɔri à unn è ke à jɔri lé kule rann’t a, danra jéi ke à wei à unn è ke à ndi kumgajer se non kule rann’t à tɔ ɓaa, tà ke dé ndang kêm Magtub ke tò se ninn’n d’ede nè:
1CO.15.54	«Ndubra pujur dè yo ɓá ta.
1CO.15.55	Yo, ké ndubra lei nga è ra wa?
1CO.15.55	Yo, ké nyankate lei nga è ra wa?»
1CO.15.56	Nyankate le yo nga è kaiya a, tɔgmong le kaiya nga è gute-ndu a tɔ. 
1CO.15.57	Nè Nube ke njè kade j’unni banga takul Kuwe-ɓee Jésu-Krist le jéi nga, jè ra’n oiyo ngain. 
1CO.15.58	Titeke bè á, ngakonmge ke m’tár sei ngain, i ndai dè nja si’t njáng m i lengi lé. Awi kum si ke kété-kété dè kule’t le Kuwe-ɓee. Sei geri mbak titeke kule le Kuwe-ɓee ke sei ulei ra si ndibe i rai adi Krist nga à tel k’ee nyan ke raikarè lé.
1CO.16.1	Tà ke ɔje dè nyan ke sei tanni tede njétaakêm-Kristge ke Jérusalem nga, m’unn ndum m’ade njékebe nange ke kêm ɓeekon ke Galatie ɓá ta. Sei géa i rai titeke m’unn’n ndu’m m’ade njé ke Galatie nga bè tɔ. 
1CO.16.2	Ndɔ ke desêin kêm ndɔ ji sejimute nga, maje kade nanan géa dann si’t unn nyankinge’n ke è ngonm unde se ninn’n m i nginei ndɔ ree’m ɓita le tann’n nar nè nga lé. 
1CO.16.3	Ndɔ ke m’a m’tee ra si’t nú dɔ ɓaa, m’a m’ndang magtub kunde dè nar ke sei tanni, le kade dooge ke sei i taai kêm de á ɔri de. A awi se nyan-noje nè nga kêm ɓee-bò ke Jérusalem. 
1CO.16.4	Ke nè á tuwe kade man m’aw Jérusalem ɓaa, ei géa à awi se’m nan’t tɔ.
1CO.16.5	M’a m’aw ɓéee le si se rebe ke ɓeekon ke Macédoine. Nè m’a m’unde kêm ɓeekon ke Macédoine se nja’m dɔ gang. 
1CO.16.6	Bainléa, m’a m’ndi se si ndêin éké m’a m’ndi se si sár kade ɓal ndɔɔ’n. Ke nè á è bè ɓaa, è sei á ndɔn’t a i danni man kawi se’m loo ke m’a m’aw tutu nga. 
1CO.16.7	Ke nè ɓaa, m’ndinge ra’m le kan sei m le kunde gang se nja’m dɔ titeke kété lé. Ke nè á Kuwe-ɓee inye loo ade’m ɓaa, m’ndige le ndi se si ndêin ɓita kin kaw kété ɓai.
1CO.16.8	Nè né è bè géa, m’a m’nain kêm ɓee-bò ke Ephèse nè kuwe sár tee’n ndɔ ra nan ree le Ndil-Kêmnda ke dé ɓar’n Pentecote. 
1CO.16.9	Tà rebe teen ra’n inye wei bendeng ade’m kade m’ra kule kêm ɓee-bò ke Ephèse nè nga. Nè njébange le’m á bulei ngain tutu.
1CO.16.10	Ke nè á Timothée aw tee ra si’t ɓaa, an-in! tá nè a kadi ndi se kêm ɓel. E nè nga géa ndi ra kule le Kuwe-ɓee titeke m’ndi m’ra’n bè tɔ. 
1CO.16.11	Maje kade doo karé dann si’t nede’n lé. I danni nin adi tel ree ra’m’t se kêmlom. Man a, se ngakonnge ke nè a tɔ, jè ndi jè ngine’n. 
1CO.16.12	Nè ngokon jéi Apollos ɓaa, m’ra ndoo rann’t ngain kade tel aw se ngakon jéige ke njétaakêm-Kristge ke rang an sei. Nè è ndige le kaw ɗarinè lé ɓai. Ndɔ ke inge kurloo ke kanm ɓita à aw ra si’t ɓai.
1CO.16.13	I ndii kum, i ndai njáng dè kundekêm’t le si kum si ke kété-kété. I ndai dingem, uwei ra si mong a tɔ. 
1CO.16.14	I rai nyan malang dann si’t se go tár nan.
1CO.16.15	Ngakonmge, sei geri tite Stéphanas se njékêmkei le’n, ei kuwe ei njétaakêm-Kristge ke desêin kêm ɓeekon ke Achaie bere mbak. Taɓai, sei geri mbak titeke ulei ra de bàj dann kule ke ɔje dè ra se njétaakêm-Kristge. 
1CO.16.16	Ngakonmge, ulei dè si adi dooge ke titeke bè se njé ke uwei se de tà kule nga a tɔ. 
1CO.16.17	Ree le Stéphanas se Fortunatus a, se Akaicus a tɔ nga, ade’m ranel ngain. E dé á dé njé ra se’m kum gute tà si dè nyange ke nal’m. 
1CO.16.18	Dé nga d’ade kêm man a, se kêm si sei a tɔ, oso nang pon. Dooge ke titeke bè nga, an-in de ke ngarankum njékɔr non sige.
1CO.16.19	Njékebe nange le Nube ke kêm ɓeekon ke Asie rai sei lapya. Aquilas se Prisca rai sei lapya ngain se ri Kuwe-ɓee. Njékebe nange le Nube ke kebi nan kêm kei le de géa rai sei lapya ngain tɔ. 
1CO.16.20	Njétaakêm-Kristge malang ke Asie rai sei lapya.
1CO.16.20	I rai nan lapya, uwei nan kàde si’t sêm se kêmnda káng.
1CO.16.21	E man Paul kuwe á m’ndang magtub nè se ji’m m’ra’n sei lapya.
1CO.16.22	Ke nè á doo karé ndige Kuwe-ɓee Jésu lé ɓaa, maje kade Nube ɔr’n kɔke dann kosdooge’t le’n.
1CO.16.22	Marana tha, Kuwe-ɓee le jé ree!
1CO.16.23	Maje kade kêmnoje le Kuwe-ɓee Jésu nain se si.
1CO.16.24	Sei malang ke umi nan’t bɔk se Jésu-Krist nga, m’tár sei ngain.
2CO.1.1	Man Paul, njèkawkule le Jésu-Krist se go kêmndige le Nube. Jè se ngokon si Timothée, jè ndang magtub nè j’ade njékebe nange le Nube ke ndii kêm ɓee-bò ke Corinthe. Magtub nè nga jè ndang j’ade njé ke tooi se ninn de malang ke ndii kêm ɓeekon ke Achaie bere mbak a tɔ. 
2CO.1.2	Maje kade kêm-maje se kêmlom ke in ra Bɔ jéi Nube’t se ra Kuwe-ɓee Jésu Krist nain se si.
2CO.1.3	Nube, Bɔ Kuwe-ɓee le jéi Jésu-Krist nga, maje kade dè’n mong maj-maj. Bɔ jéi Nube nga, è Nube ke njè kêmkanm se njè sɔl kêm dooge a tɔ. 
2CO.1.4	E sɔl kêm jé dè nyantosowurge le jé malang tede kade sɔlkêm ke j’inge rann’t nga, jè kuwe géa j’asekum sɔl’n kêm njé ke rang malang ke ndii dann nyantosowurge’t nga tɔ. 
2CO.1.5	Nyankêmkonge le Krist oji nan ra jé’t nyanmi-nyanmi. Krist ade sɔlkêm ke dum oje nan ra jé’t nyanmi-nyanmi titeke bè tɔ. 
2CO.1.6	Ke nè á jè ndi dann nyantosowurge’t ɓaa, è tede kade ingei kêmsɔl lom se kaje a tɔ. Ke nè á d’ade j’inge kêmsɔl ɓaa, è tede kade ingei sɔlkêm ke asekum ra se si kade oréi tà si njak dè nyankêmkonge ke rai sei titeke kété ra’n jè nga tɔ. 
2CO.1.7	Kêm jé ke j’unde tchên ke dè si’t nga tò njáng. Jè ger mbak, nyankêmkonge ke sei ulei ra si tutu se jé nga, sei ɓei nan se jé dè sɔlkêm’t titeke bè tɔ.
2CO.1.8	Ngakon jége, jè ndige le kade i ndii dè mbe’t ɔje dè nyantosowur ke ndɔ ke ra jè nga lé. Nyantosowur ke ndɔ ke tee dè jé’t kêm ɓeekon ke Asie nga ade wur jé ndir njàk-njàk al dè tɔg jé. Nyantosowur ke ndɔ ke ra jè ade wur jé ndir jè njàk-njàk nè nga al dè tɔg jé ade tep̂léa danra bere mbak kuwe ayé kudu. 
2CO.1.9	Jè ɓaa, ndɔ ke jè ger kêm jé’t mbak titeke jè nyange le yo kuwe deri. Nyan ke ndɔ ke tee dè jé’t nga, tee titeke bè le kade j’unde’n kêm jé dè ra jé jè’t kuwe lé, nè dè Nube kuwe karé bere ke njè kade dooge undei loo teei dann njé ke koo’t. 
2CO.1.10	E Nube ke ndɔ ke uwe jè wont ɔr jè tà yo ke tò ɓel’t nè nga, à uwe jè wont kɔr jè tà’t ɓai. Kerɔte kuwe, jè j’unde kêm jé tchên dènn’t le kade ndɔ ke rang uwe jè wont ɔr jè tà yo’t titeke bè ɓai. 
2CO.1.11	Sei geti jè loo kɔje tà’t le si se Nube. Titeke bè á nyan-noje ke j’inge takul dooge bule nè nga à tel k’ee nyan ra Nube oiyo ndɔ ke rang tede le jé ɓai.
2CO.1.12	Nyan ke ade dè jé in’n tchakm nga, è tàgir ke kêm jé’t. Jè ger kêm jé’t titeke nyanra jé taa kum dooge ke dè nang nè. Sei kuwe mbain géa, i geri titeke nyanra jé è nyanra ke se dè naje’n. E kêmnoje le Nube á ɔr non jé ade jè ra’n nyan se dè naje’n m è kumkunju le doo lé. 
2CO.1.13	Magtubge le jé ke jè ndang j’ade i tutei a, i geri ɓá a nga, j’ile tà ke rang dè’t lé ta. Nyan karé ke i geri njai lé tò tutu, nè m’unde kêm’m tchên titeke a i geri njai ndɔ ke rang ɓai. 
2CO.1.14	Sei asikum kade dè si in tchakm tede le jé, titeke ndɔ ke jè géa j’ase’n kum kade dè jé in’n tchakm tede tà le si ndɔ ke Kuwe-ɓee Jésu-Krist à tel ree’n.
2CO.1.15	Se go kêm’m ke m’um dè si’t ɓɔk-ɓɔk á ndɔ ke m’ndige le kaw’n ra si’t sei’t kuwe kété le kade ingeii nyan-noje ke njèkon’t joo dè made’t ɓai. 
2CO.1.16	M’a tee se rebe ke ra si’t kaw kêm ɓeekon ke Macédoine. Taɓai m’a m’in Macédoine le tel ree ra si’t tá a i danni man kawi se’m ɓeekon ke Judée’t ɓai. 
2CO.1.17	Kɔje ke m’ɔje ra titeke bè nga, ké m’ra anje gir tà dè’t wa? Eké nyange ke m’ɔje le ra de nga, è se go danra karè ade tà tam’m ndu kɔbe’m joo m’ede nè «oiyo» a, «ḿ-m̀» a tɔ wa? 
2CO.1.18	Nube ger mbak titeke man m’ee njè kum tà minye’t joo lé. 
2CO.1.19	Tede Jésu-Krist Ngonn Nube, ke man a, Silas a, Timothée a tɔ, j’ile mber tà le’n dann si’t nga, è njè kum tà minye’t joo lé. Ke nè á tam ede nè: «ḿ-m̀» ɓaa, è «ḿ m̀». Ke nè á tam ede nè : «oiyo» ɓaa, è «oiyo». Jésu-Krist è njè tam ngarankum tà se ndɔge malang. 
2CO.1.20	Krist è «oiyo» ke ribe dè ndukunnge le Nube malang ke ɔje kêm’n le ra. E se takul’n á j’ede’n nè «Maje kade è titeke bè» tede kule’n ndubra dè Nube’t. 
2CO.1.21	Njè kade jè nda njáng se si nan’t tede le Jésu-Krist nga, è Nube. E è Nube kuwe á tɔr jè ade jè dooge le’n. 
2CO.1.22	Jè nga Nube unde nyankorji le’n ra jé’t a, ade Ndil-Kêmnda ndi dè ɓengre’t jé’t a tɔ. Ndil-Kêmnda nga, è tàpitem nyange ke ndɔn’t j’à j’ingei.
2CO.1.23	Ke nè á m’tam è tà lanm karè ɓaa, maje kade Nube ade m’wei kɔke. M’ebe ra’m kaw kêm ɓee-bò ke Corinthe tede kute’n tà nyange ke nange dè si’t kɔke ndêin. 
2CO.1.24	Jè ndige kon sei njanm-njanm dè kundekêm’t le si nga lé. Nè jè ɓaa, jè njé ra se si kule dè ranel’t le si tede sei ndai njáng dè kundekêm’t le si nga ɓá.
2CO.2.1	Nyan ke man kuwe m’ɔje kêm’t á tò nè: Man m’ɔje kêm’t njáng le tel kaw ra si’t kade ingei kêmkon gugu lé ta. 
2CO.2.2	Tede ke nè á man kuwe m’tel m’ade sei kêmkon ɓaa, ké nan à ade’m ranel wa? Ké è ke m’ade’n kêmkon nga kuwe á à ade’m ranel nga lé wa? 
2CO.2.3	M’ndang magtub nè made sei kété tede kade ndɔ ke m’tee ɓéee le si ɓaa, m’inge kêmkon ra njé ke d’ayé kade m’inge ranel nga lé. M’unde kêm’m dè si’t malang ɔje dè ta nè. Ranel le’m è ranel le si sei malang a tɔ. 
2CO.2.4	M’ndi dann nyantosowur’t se dann ɓel’t. Magtub ke m’ndang nè nga m’ade sei se mann non kum’t tede kade’n sei kêmkon gugu lé ta. Nè m’ndang magtub nè m’ade sei kade i geri njai titeke m’tár sei ngain m’ade al dè loo’n.
2CO.2.5	Ke nè á doo karé ade’m kêmkon ɓaa, è man á ade’m kêmkon se kar’m lé, nè è sei malang. Ke nè á è sei malang á ade sei kêmkon lé géa, è ade njé ke nange dann si’t kêmkon. 
2CO.2.6	Tà ke ndɔ ke in-in se kos si malang i gangi dè doo’t nè nga, adi ase bè ta. 
2CO.2.7	Ɗarinè ɓaa, adi kêm si tin mbit dènn’t a, i sɔli kêm’n a tɔ. I rai titeke bè tede kade kêmkon tel al dè doo nè nga lé. 
2CO.2.8	Gir’n ke nè á, man m’deje’n sei kade i teli uwei doo nè nga ra si’t i tárii. 
2CO.2.9	M’ndang magtub nè m’ade sei le nan’n sei kan ké a ilei koje dè nyange’t malang kuwe wa? 
2CO.2.10	Doo ke adi kêm si tin mbit dènn’t ɓaa, man géa m’ade kêm’m tin mbit dènn’t tɔ. Ke nè á m’tin kêm’m mbit dè nyan karé’t ɓaa, m’ra tede le si tàkum Krist’t. 
2CO.2.11	M’ra titeke bè tede kade njèban le jéi Sú inge’n loo libe’n kum jéi lé. Kerɔte kuwe, Sú nga jè geri tàgirge le’n mbak.
2CO.2.12	Loo ke Kuwe-ɓee ɔr tà rebe ade m’ree kêm ɓee-bò ke Troas ɓaa, è gɔl loo ke kanm ade m’ile mber Tà ke Maje le Krist tutu. 
2CO.2.13	Nè né è bè géa kêm’m tò lom lé, tede m’inge ngokon’m Tite kêm ɓee-bò’t nè nga lé. Gir’n ke nè á m’sure’n njétaakêm-Kristge ke kêm ɓee ke Troas m’inye de, m’ɔte m’aw’n kêm ɓeekon ke Macédoine.
2CO.2.14	Nube ke njè kade j’unn banga se ndɔge malang takul kum ke j’um nan’t bɔk se Krist nga, m’ra’n oiyo ngain. Nube ade j’aw j’ile mber Tà ke Maje se loo malang j’ade dooge geri gel Krist. Gel’n ke dé ger nga tò asenan se wubu ke ɓusu’n ete maje taa loo pel-pel. 
2CO.2.15	Kerɔte kuwe, jè tite wubu ke ɓusu’n ete nel ke Krist ade Nube. Jèi wubu ke ɓus’n ete maje tede le njé ke à aji a, tede le njé ke ndii à weii a tɔ. 
2CO.2.16	Jè ɓus nyan le yo tede le njé ke ndii awi ke loo tuju’t a, jè ɓus nyan le kaje tede le njé ke ndii awi ke loo kaje’t a tɔ. Ké nan asekum ra kule ke titeke bè nga wa? 
2CO.2.17	Jè jè njé tel Tà le Nube ke nyan gate tite njé ke nange bule rai nga lé. Jè nga, jè dooge ke j’um nan’t bɔk se Krist. Gir’n ke nè á, Nube ade j’ile’n mber j’ade sei se kêmnda káng nonn’t.
2CO.3.1	Ké j’à kunn gir kɔrgir ra jé jè kuwe ɓai wa? Njé ke nange awi ndoo tɔji sei magtub kɔrgir ra de éké awi ndoo taa magtub kɔrgir ra ji si’t le kaw’n loo ke rang’t. Ké jè géa j’aw ndoo magtub nè nga tɔ wa? 
2CO.3.2	Sei nga, sei magtub le jé ke dé ndang dè ɓengre jéi’t. Sei nga, sei magtub le jé ke dooge malang geri a, dooge malang tutei a tɔ. 
2CO.3.3	Sei ɓaa, sei magtub le Krist ke è ndang ade tò nata ndái-ndái. E jè á jè njé ree se magtub nè nga kade sei. Magtub nè nga è ade jè ndang se mann nyan ndang magtub lé, nè se Ndil le Nube ke njèndi kumgajer. Magtub nè nga jè ndang dè begre her’t lé, nè dè ɓengre dooge’t.
2CO.3.4	Jè nda kêm jé káng non Nube’t takul Krist. 
2CO.3.5	Jè se dè ra jé j’asekum ra nyan karé bè géa lé. Nè Nube á è njè tel jè ke dooge ke asi rai nyan kade’n. 
2CO.3.6	E kuwe tel jè ke ngann njékulege ke ɔje dè mann-ra ke kige nè nga. Mann-ra ke kige nga ndune ra’n ra gute-ndu ke dé ndang kêm magtub’t nga lé, nè ndune ra’n ra Ndil-Kêmnda’t. Gute-ndu ke dé ndang kêm magtub’t nga ade doo wei, nè Ndil-Kêmnda ade doo tel ndi kumgajer. 
2CO.3.7	Tàge ke tooi kêm magtub gute-ndu ke dé ndang dè begre herge’t nga aw se doo ile’n tà yo’t. Nè né è bè géa, d’unde gir’n dann ndubra’t ade ngann Israelge asikum kan-in tàkum Moise lé. Ndubra ke Moise aw’n kêm ndɔn’t nga è ndubra ke tò ɓel, nè kò’n tò mbɔr lé karè. 
2CO.3.8	Nè kule le Ndil-Kêmnda nga, ndubra le’n dum ndubra le gute-ndu ke dé ndang kêm begre herge’t nga nja bule. 
2CO.3.9	Kule ke ɔje dè gangtà dè dooge’t nga, ndɔ ke kété d’ule ndubra dènn’t ngain. Kerɔte kuwe, kule ke ɔje dè kɔr ke Nube ɔr tà dè dooge’t nga, d’a d’ule ndubra dènn’t kade al dè kule ke ɔje dè gangtà dè dooge’t nga ɓai tɔ. 
2CO.3.10	Ndubra ke kété mari nga tel è nyan ke karè se ndubra ke bò ke ɗarinè ta. 
2CO.3.11	Ndubra ke d’a d’ule dè nyan ke à tò sár se non nga à dum dè ndubra le nyan ke à dere’t nga ɓai. 
2CO.3.12	Kunde ke j’unde kêm jé tchên dè nyan ke à tò sár se non nè á j’ede’n sei tà nè ndàt-ndàt titeke bè. 
2CO.3.13	Jè ra titeke bè asenan se labe ke ndɔ ke Moise labe tà kubu utu’n kum’n nga lé. Ndɔ ke è ra titeke bè le kɔge’n ngann Israelge loo kan ndubra ke à dere nga sêw-sêw kɔr son’n njêt. 
2CO.3.14	Nè ngann Israelge nga, tàgirge le de teli tugei ndul bigm kuwe ɓai. Sár tee ɓila, loo ke d’ade tute magtub mann-ra ke mari nga ɓaa, tà kubu nè nga ɔr kum de’t lé kuwe ɓai-ɓai. Doo ke um nan’t bɔk se Krist ɓita tà kubu nè ɔr kumn’t oso nang ɓai. 
2CO.3.15	Sár tee ɓila, dɔ-dɔ loo ke d’ade tute magtub gute-ndu ke Moise ndang nga ɓaa, tà kubu nè nga utu dè tàgirge ke dè ɓengre de’t ɓai. 
2CO.3.16	Nè loo ke doo ɔse wan dè njann’t tel ke ra Kuwe-ɓee’t ɓaa, Kuwe-ɓee à uwe tà kubu ke utu kum’n nè nga kɔr kɔke. 
2CO.3.17	Kuwe-ɓee nga è Ndil-Kêmnda, loo ke Ndil Kuwe-ɓee ra ɓee tutu nga è loo ndi dè pal. 
2CO.3.18	Jèi malang ke d’ɔr tà kubu nè kum jéi’t kɔke nga, j’adi ndubra le Kuwe-ɓee kile ra’n ke nata asenan se kuturam bè. Jèi nga dé tel jèi ke kum gute tà Kuwe-ɓee. E nga ndubra le’n ke in dè made’t ke kété-kété nga tel è ndubra le jéi. E ke nè á è kule ra Ndil Kuwe-ɓee ke ra tede le jéi.
2CO.4.1	Nube ade jè ra kule nè nga se go kêmkanm le’n. Gir’n ke nè á j’ade kêm jé tête’n mann lé. 
2CO.4.2	Jè mbate nyan rasɔlge ke ra se go ngein. Jè ra nyan karé le libe’n kum doo lé a, j’ur mann dann tà’t le Nube lé a tɔ. Nè jè tee se ngarankum tà j’ade tò nata ndái-ndái a, j’ɔrgir ra jé njai j’ade dooge malang geri se kêm de non Nube’t a tɔ. 
2CO.4.3	Ke nè á Tà ke Maje le jé tò putru ɓila ɓai, tò putru tede le njé ke d’ayé kaw ke loo tuju’t. 
2CO.4.4	Ke nè á Tà ke Maje le jé tò putru ɓila ɓai ɓaa, tò putru tede le njé kunn mbi dè tàge’t. Dé nè nga, Sú ke njèkonɓee dè nang nè tɔ kum de ɔge de kunde kêm de dè Krist’t. Gir’n ke nè á d’ase kan’n lookar le Tà ke Maje nga lé. E lookar le ndubra le Krist ke è kum gute tà Nube nga. 
2CO.4.5	Mber ke j’ile nga, j’ile j’ɔje’n dè ra jé jè kuwe lé. Nè j’ile mber j’ɔje’n dè Kuwe-ɓee Jésu-Krist. Jè ɓaa, jè ɓer kulege le si tede tà le Jésu. 
2CO.4.6	Kété mari, Nube tam ede nè : «Maje kade lookar ndogó dann tilkusge’t!» E Nube nè nga kuwe á ade lookar ndogó dè ɓengre jé’t tede kade jè ribe’n dè ger-gel ndubra le Nube tàkum Kuwe-ɓee Jésu-Krist’t.
2CO.4.7	Tà ke Maje nga, è nyanbaw ke gate’n è ngain. Nyanbaw nè nga j’oto kêm jó ke ɓann’t tede kade dooge geri tite tɔgmong ke dum dè loo nè nga in ra Nube’t m in ra jé jè’t lé. 
2CO.4.8	Nyantosowurge gai-gai rai jè se loo malang kuwe, nè leri jè nang làr lé ɓai. Nyange gai-gai an-in dè jé king-king, nè kêm jé tête mann lé ɓai. 
2CO.4.9	Dooge ɔri jè kororoi kuwe, nè Nube inye jè lé ɓai. Dé tunde jè dé tile jè barak-barak, nè jè tuju lé ɓai. 
2CO.4.10	J’oto nyankêmkonge le Jésu dè jé’t se ndɔge malang tede kade d’an’n ndikumgajer le’n ke tò nata ndái-ndái ra jé’t tɔ. 
2CO.4.11	Jè ndi kumgajer kuwe, nè se ndɔge malang jè ndi tà yo’t ɔje dè tà le Krist. Jè ndi tà yo’t se ndɔ jé-ndɔ jé tede kade ndikumgajer le’n too’n nata ndái-ndái ra jé ke à jɔri’t nga. 
2CO.4.12	Titeke bè á yo ndi ra kule ra jé’t, nè sei ɓaa, ndikumgajer ndi ra kule ra si’t.
2CO.4.13	Dé ndang kêm magtub ke tò se ninn’n d’ede nè: «M’unde kêm’m dè Nube’t, gir’n ke nè á m’ede sei tàge le’n.» Jè kuwe géa, se go kêm jé ke j’unde dènn’t á jè tam’n tà nè nga bè tɔ. 
2CO.4.14	Oiyo, jè ger titeke Nube ade Kuwe-ɓee Jésu unde loo tee dann njé ke koo’t. Jè géa, ndɔ ke rang à ade j’à j’unde loo le tee dann njé ke koo’t se Jésu nan’t. E kuwe à ade jè se si j’à j’ali garang ndai nonn’t. 
2CO.4.15	Nyange malang ke ra jè nga, è tede le si. Titeke bè á nyan-noje le Nube à in’n dè made’t ke kété-kété tede kade dooge bule teli rai Nube oiyo a, ulei ndubra dènn’t a tɔ.
2CO.4.16	Gir’n ke nè á j’ade kêm jé tête’n mann lé. Ke nè á danra jé ke nata ayé jɔri géa, ngarankum ra jé tel in mande se ndɔge malang. 
2CO.4.17	Nyantosowur ke pêlêng ke ra jè ɗarinè nga à ɔje ndubra ke dum dè loo ndɔ ke rang ɓai. 
2CO.4.18	Nyan ke doo an se kum’n á j’an-in ngɔde j’ɔje’n dè lé. Nè j’orè kum jé dè nyange ke doo asekum kan se kum’n lé. Tede nyange ke doo an se kum’n nga, ei nyange ke kò de à tò mbɔr lé. Nè nyange ke doo asekum kan se kum’n lé nga, ei nyange ke à tooi sár se non.
2CO.5.1	Kerɔte kuwe, danra jéi ke jè ndii dè nang nè nga, tò asenan se kei kam ke ndɔ ke rang à jɔri. Nè jè geri mbak titeke kei le jéi ke tò se non tò danran nú non. E kei le Nube kuwe á ra m è ji doo-ndulge á ra lé. 
2CO.5.2	Kei ndi jéi ke dè nang nè nga, jè ton-in kêmé ɓir-ɓir ade ngur kin kur lêbêt kaw kêm kei ke danrán ra jèi pênn-pênn. 
2CO.5.3	Ke nè á jè ndi kêm kei ke danrán’t nè nga ɓaa, Nube à inge jèi ra jéi karè lé. 
2CO.5.4	Loo ke jè ndii kêm kei kam’t nè ɓai nga, nyan wɔi jèi ade jè ton-in ɓir-ɓir. Ḿ-m̀, jè ndige kinye kei kam nè nga kɔke lé, nè jè ndige kin kur lêbêt kaw kêm kei ke tò se non’t nga. Titeke bè á danra ke à jɔri à ule è ke à ndikumgajer rann’t yul. 
2CO.5.5	E Nube kuwe á uwe dè nja nyange nè unde konn tede le jéi. E ade jè Ndil-Kêmnda ke tàpitem nyange ke ndɔ’n ke j’à j’ingei jinn’t.
2CO.5.6	Jè nda kêm jé káng j’orè tà jé njak se ndɔge malang. Kerɔte kuwe, jè ger mbak titeke loo ke jè nain se danra jéi dè nang nè ɓai nga, jè ndi heb se Kuwe-ɓee. 
2CO.5.7	Jè njiye se go kundekêm m se go kum kan loo lé. 
2CO.5.8	Jè nda kêm jé káng ade j’an titeke kinye danra kaw ndi ra Kuwe-ɓee’t nga è soo’t ngain. 
2CO.5.9	Gir’n ke nè á, loo ke jè ndii dè nang nè ɓai éké loo ke j’à ndɔti ɓee dè nang nè nga, nyan karé ke è ranel le jéi è taa kum Kuwe-ɓee. 
2CO.5.10	Kerɔte kuwe, ndɔn’t jèi karé-karé malang j’à ndai loo gangtà’t le Krist tede kade nanan géa à inge kann nyan ra maje éké majelé ke è ra loo ke kété ndi’n se dè’n dɔ ɓai nga.
2CO.5.11	Jè ɓel Ndil Kuwe-ɓee Nube. Gir’n ke nè á jè sang’n le kade dooge undei kêm de dènn’t. Jè nga Nube ger jè ndát-ndát mbak. Sei géa, m’gir titeke i geri jè kêm si’t maje titeke Nube ger’n jè bè tɔ. 
2CO.5.12	Jè ndige le tel kunde ra jé jè kuwe kum si’t lé ta, nè j’inye loo j’ade sei kade sei kuwe unni tà jé. Titeke bè á sei a kingei tà ke kum tel kede njé ke ndii unni tà ra de ɔje dè nyange ke tooi nata tàkum de’t tá anje ti ra de dè nyange ke in-in nganrankêm de’t. 
2CO.5.13	Doo ke nange tami edi nè: «Jè mbege.» Nè jè mbege tede le Nube. Ke nè á kêm jé tel tɔ kuju tà ɓaa, tɔ kuju tà tede tà le si sei. 
2CO.5.14	Tár ke Krist tár jè nga ɔse jè balang-balang. Ke nè á doo karé inye ra’n ade yo tede dooge malang ɓaa, dooge malang kuwe weii se’n tɔ. 
2CO.5.15	Krist wei tede le de malang, tede kade njé ke ndii kumgajer ndii tede le de ei kuwe lé ta. Nè à ndii kumgajer tede le Krist ke wei a, unde loo tee dann njé ke koo’t tede tà le de a tɔ.
2CO.5.16	Unn gir ɗarinè nga, jè ger doo se go danra lé ta. Ke nè á kété jè ger Krist se go danra ɓaa, ɗarinè jè ger’n se go danra titeke bè lé ta. 
2CO.5.17	Ke nè á doo karé um nan’t bɔk se Krist ɓaa, è tel è doo-kunde ke kige. Ɓuge nyange ke mari tugei gangi ɓá, an! nyange malang teli ei ke kige. 
2CO.5.18	Nyan malang in ra Nube ke j’umi nan’t bɔk se’n tàkul Krist. E kuwe á ade jè kule kum dooge nan’t bɔk se’n a tɔ. 
2CO.5.19	Oiyo, è Nube kuwe á um se dooge ke dè nang nè nan’t bɔk tàkul Krist. E mbate tute go majelége le de. Kule kum dooge ke dè nang nè nan’t bɔk se’n á è Nube um ji jé’t.
2CO.5.20	Jè jè ngann njékulege tede le Krist. Nube ɓar dooge ke rann’t takul jé jè. Bè ɓaa, jè ndête sei se ri Krist kade umi nan’t bɔk se Nube. 
2CO.5.21	Krist nga ra majelé karé bè lé, nè Nube tel’n ke danra majelé ke deri tede le jéi. Nube ɔr tà dè jéi’t takul Krist. Takul kum ke j’um nan’t bɔk se Krist á Nube ɔr’n tà dè jéi’t.
2CO.6.1	Jè jè njémade kulege le Nube. Gir’n ke nè á jè ndeje’n sei le kade nyan-noje le Nube ke ingei nga, i telii ke nyan ke raikarè lé. 
2CO.6.2	Kerɔte kuwe, Nube tam ede nè:
2CO.6.2	«Ndɔ karé ke kanm m’tel m’ilei dè ndu non’t lei a,
2CO.6.2	m’din-in dè ndɔ kaje’t lei a tɔ.»
2CO.6.2	An! ɓila è ndɔ ke kanm, an! ɗarinè è ndɔ kaje. 
2CO.6.3	Jè ndige kade dooge an-in kule ra jé ke ngarankum nyan. Gir’n ke nè á jè ra’n nyan tede kile’n doo karé géa kage lé. 
2CO.6.4	Nè se loo malang jè tɔje ra jé j’ade dooge an-in jè ke ngann njékulege le Nube. Gir’n ke nè á j’oré’n tà jé nják-nják dè nyantosowurge se dè nyan ke nal jè a, se dè nyan ke ra jè ɓel a tɔ. 
2CO.6.5	Dé tunde jè a, d’ile jè dangai’t a tɔ. Dé sule dooge dè jé’t a, j’ule ra jé ndibe loo kule’t a tɔ. J’ɔge kum jé ɓi a, j’ɔge ra jé dè nyankuse’t se dè kain mann’t a tɔ. 
2CO.6.6	Jè tɔje ra jé j’ade dooge an-in jè ke njémade kulege le Nube se go kêmnda a, se go nyanger a, se go korè tà njak a, se kêm-maje a, se go Ndil-Kêmnda a, se go tár nan se kêmnda káng le jé a tɔ. 
2CO.6.7	Jè tɔje ra jé ke ngann njékulege le Nube se go ngarankum tà a, se tɔgmong le Nube a tɔ. Nyanra ke se dè naje’n á è nyan rɔ le jé ke jè taa’n dè jé. 
2CO.6.8	Doo ke nange ilei riɓar dè jé’t a, njé ke nange ilei rasɔl dè jé’t a tɔ. Doo ke nange têti tà undei tà jé’t a, njé ke tami tà le jé ke maje a tɔ. Doo ke nange an-in jè ke njé libe kum dooge nè jè tam ngarankum tà. 
2CO.6.9	Dooge geri jè maje, nè rai jè tite dooge ke geri de lé bè. D’an jè ke dooge ke à weii, nè an! jè ndi kumgajer ɓai. Dé ra jè ndoo ngain kuwe, nè dé tɔl jè lé ɓai. 
2CO.6.10	D’an jè ke dooge ke kum de ra ndoo, nè ra jé nel jè se ndɔge malang. D’an jè ke njéndooge, nè j’ade dooge ngain teli baw kundekêmge. Kerɔte kuwe, jè ke nyange taai ra jé pel-pel nga, d’an jè titeke dooge ke ndooi gɔg-gɔg.
2CO.6.11	Sei ngakon jége ke kêm ɓee-bò ke Corinthe nga, j’ede sei tàge ke dè ɓengre jé’t ndàt m jè ɓɔyɔ sei kêm jé lé. 
2CO.6.12	Jè ɓaa, jè ɓɔyɔ sei kêm jé lé, nè è sei á i ɓɔyɔi jè kêm si. 
2CO.6.13	Jè ɓɔyɔ sei kêm jé lé: maje kade sei géa i ɓɔyɔi jè kêm si lé tɔ. M’an sei tite ngannemge bè á m’ede’n sei tàge nè.
2CO.6.14	Uwei made nan se dooge ke ei njétaakêm-Krist lé nga lé. Dé nga, dé njémade-loo-kawge ke tuwe sei ɗêw lé. Njè ra nyan se dè naje’n se njè ra nyan ke se dè naje’n lé nga, ké à ɓei nan’t titeke bain wa? Eké lookar se tilkus à ɓei nan’t titeke bain wa? 
2CO.6.15	Ké Krist se sú à umi nan’t titeke bain wa? Ké njètaakêm-Krist se njètaakêm-Krist lé à ɓei nan’t titeke bain wa? 
2CO.6.16	Ké gile kei ke tò se ninn’n le Nube se kei mage polége à umi nan’t titeke bain wa? Jèi jèi gile kei ke tò se ninn’n le Nube ke Njèndi kumgajer. Nube kuwe tam ede nè:
2CO.6.16	«M’a m’ndi dann de’t a, m’a m’ringe dann de’t a tɔ.
2CO.6.16	M’a m’ee Nube le de, dé géa d’a dé kosdooge le’m a tɔ.»
2CO.6.17	Gir’n ke nè á Kuwe-ɓee tam’n ede nè:
2CO.6.17	«Undei loo i teei dann de’t kɔke i ndii gai,
2CO.6.17	ɔdi ra nyan ke mine lé ɓaa,
2CO.6.17	m’a m’uwe sei ke ram’t.
2CO.6.18	M’a m’ee Bɔ si a,
2CO.6.18	sei à k’eei ngann’m ke dingem se njé ke dinye,
2CO.6.18	Kuwe-ɓee njètɔgmong kuwe á tam bè.»
2CO.7.1	Ngakonmge, Nube kuwe unn ndu’n ade jèi titeke bè. Bè ɓaa, ade j’utei ra jéi mbeng dè nyange malang ke mine le danra a, le tàgir a tɔ. Adi jè tooi se ninn jéi tede jèi dooge ke jè ɓeli Nube.
2CO.7.2	Adi jè kêm si. Jè nga jè ra majelé se doo karé bè lé a, jè tuju nyan le doo karé bè éké j’ube maje dè doo karé’t lé a tɔ. 
2CO.7.3	M’tam tà nè nga bè tede kile’n tà dè si’t lé. M’ede sei kété ɓá m’ede nè: Ɓengre’m à ɔr dè si’t lé sár kade m’weii’n. 
2CO.7.4	M’nda kêm’m káng dè si’t a, dè’m in tchakm tede tà le si a tɔ. M’ndi se kêmsɔl lom a, ra’m nel’m ngain dann nyantosowurge’t malang ke ra jè.
2CO.7.5	Loo ke ndɔ ke jè tee kêm ɓeekon ke Macédoine nga, j’inge loo taa kebe ke ndêin bè ndɔ karé ndan lé. Nè nyantosowur an-in dè jé king-king se loo malang. Dooge an-in dè jé king-king ade ɓel rusu kêm jé njin-njin. 
2CO.7.6	Nè Nube ke njè sɔl kêm dooge ke ulei dè de sɔl kêm jé takul ree le Tite. 
2CO.7.7	Ree le Tite kuwe go karé bere á kêm jé sɔl’n lom lé. Nè nyan ke ule dingem kêm jé’t ngain ɓaa, è kêm sɔl lom ke è inge ra si’t. E ree ede jè titeke ngur tel kan kum’m ra sei pênn-pênn ade i non-in tede’m ngain. E ede jè titeke ra si ɔlé pêl-pêl tede’m a tɔ. Gir’n ke nè á m’ra’n ranel ngain dum ke kété.
2CO.7.8	Ke nè á magtub ke ndɔ ke m’ndang m’ade sei kété nga, ade ingei kumndoo ɓá géa, m’asekum tel ndinge ra’m dè’t lé ta. Ndɔ ke m’ndinge ra’m kuwe tede m’an titeke magtub nè nga kété ade sei kumndoo mbɔr bè kuwe. 
2CO.7.9	Ɗarinè, m’ra ranel ɔje dè kumndoo ke ndɔ ke ingei nga lé. Nè m’ra ranel tede kumndoo ke ndɔ ke ingei nga ade i teli turi hal si. Kumndoo ke ndɔ ke ingei nga, è se goo kêmndige le Nube. Bè ɓaa, jè ra se si majelé karé bè géa lé. 
2CO.7.10	Kumndoo ke se go kêmndige le Nube nga à ade doo à tur’n hal’n kinge’n kaje m à tel ndinge ra’n gugu lé. Nè kumndoo ke in ra dooge ke dè nang nè nga oje yo. 
2CO.7.11	Kumndoo ke se go kêmndige le Nube nga oje nyange nè malang dann si’t ade an-in ɓá. Kumndoo nè nga á ade in-in kalang ɔri tà i taai dè’m. E ade kum si gang dè majelé’t ade i turi hal si a, i ɓeli Ndil Nube a tɔ. Kumndoo nè nga ade ngur kan’m ra sei pênn-pênn. Kumndoo nè nga ade ilei kêm si dè njé ra majelége’t. E tel sei ke njé ra nyan ke se dè najennge. Nyanra si malang tɔje jè titeke tà karé géa uwe dè si lé. 
2CO.7.12	Ke nè á m’ndang magtub nè made sei ɓaa, è tede tà le doo ke ra majelé se made’n éké tede doo ke made’n ra se’n majelé nga lé a tɔ. Nè m’ndang magtub nè m’ade sei tede kin ke sei in-in kalang i rai nyan tede tà le jé. Nyan ke sei i rai tede tà le jé nga tò nata ndai-ndai tàkum Nube’t. 
2CO.7.13	Gir’n ke nè á kêm jé sɔl’n lom.
2CO.7.13	J’inge ranel ngain dè kêm sɔl lom’t se ranel ke sei adi Tite inge. Sei malang adi tàgir le’n tò lom dann si’t. 
2CO.7.14	Sei adi dè’m in tchakm ade m’pite sei tàkum Tite’t ndêin m ra’m sɔl’m dè si’t lé. Tà malang ke jè tam j’ɔje’n dè si nga è kum kuwe. Kerɔte kuwe, dè jé ke sei adi in tchakm non Tite nga, è géa an se kum’n. 
2CO.7.15	Kêm Tite olé dè koje ke sei malang ilei dènn’t a, se kuwe ke sei uwei nin ke ra si’t se kêmnda káng i ɓeli ndil’n i ndebi nginn-nginn. Gir’n ke nè á kêm’n too’n dè si’t ngain dum ke kété. 
2CO.7.16	M’ra ranel ngain tede m’unde kêm’m dè si’t ɔje dè nyange malang.
2CO.8.1	Ngakon jége, jè ndige le kade an-in noje ke Nube uwe se njékebe nange le Nube ke ɓeekon ke Macédoine. 
2CO.8.2	Njékebe nange le Nube ke Macédoine nga, nyantosowurge gai-gai ra de a, ndoo al dè tɔge de a tɔ. Nè né è bè géa oréi dè nang gan uwei noje se go dege se non dege se kêmnda káng. 
2CO.8.3	Ei kuwe in-in se go kêmndige le de adi nyan-noje se go tɔg de adi al dè tɔg de gée ɓai. M’an nyan nè se kum’m. 
2CO.8.4	Dé deje jè kaber-kaber le kade j’inye loo j’ade dé ra nyan-noje tede njétaakêm-Kristge ke Jérusalem. 
2CO.8.5	Dé ra nyan-noje nè nga d’ade al dè è ke j’ɔje kêm jé’t kété. D’unn ra de dé kuwe d’ade Nube kété pa ɓita d’ade jè ɓai se go kêmndige le Nube. 
2CO.8.6	Jè ndeje Tite le kade ra se si ade i tɔli tà kule tann nyan-noje ke ndɔ ke è unn gir ra dann si’t kété nga mbas. 
2CO.8.7	Sei ingei nyan malang adi ase sei nák-nák: Sei baw-kundekêmge a, sei baw gos nyanger a tɔ. Ra si olé pêl-pêl dè nyange’t malang a, dè tár ke sei tári jè a tɔ. Jè ndige kade awi kum si ke kété-kété dè noje kuwe’t nè nga. 
2CO.8.8	E ndukunn á m’unn m’ade sei lé. Nè è ser rakɔlé le dooge ke rang á m’unn ke nyan-tɔje le kade i teri tár nan le si an-in ké è ngarankum tár nan ke get kuwe wa? 
2CO.8.9	Sei geri kêmnoje le Kuwe-ɓee le jéi Jésu-Krist nga mbak. Jésu-Krist nga è baw, nè è tel ra’n ke njèndoo tede tà le si. E ra titeke bè tede kade ndoo le’n tel è nyanbaw le si. 
2CO.8.10	E tàgir le’m á m’unde non si’t ɔje dè tà nè kade è soo si’t. Sei kuwe sei dooge ke desêin ke kál laa undei gir tann nyan-noje nè nga se go kêmndige le si. Kule nè ke unni gir ra’n kál laa nga, maje kade i rai ɔri son’n njêt. 
2CO.8.11	Ɗarinè, maje kade i rai nyan nè nga i tɔli mbas se go nyan ke tò ji si’t. I rai se rakɔlé se go kêmndige le si titeke kál laa i rai nga bè tɔ. 
2CO.8.12	Loo ke doo unn nyan ke tò jinn’t ade se go kêmndige le’n ɓaa, Nube taa nyan nè jinn’t se ranel m ɔr se’n nja nyan ke tò jinn’t lé.
2CO.8.13	M’tam bè le kade i kebi nyankinge si mbak adi njé ke rang i sɔli kêm de ɓaa, sei tá i teli i ndii dann kumndoo’t lé. Nè m’ndige kade i kayai nyankinge le si adi njé ke rang adi asenan deĵ-deĵ. 
2CO.8.14	Ɓila ingei nyange ram-ram. Maje kade unni tà nyankinge le si ke al dè ji si adi njé ke rang ke nyan nal de. Ndɔn’t ei géa à unni tà nyankinge le de ke al dè ji de le rai se si dè nyange ke awi ndoo de. Titeke bè á a i teli kasinan deĵ-deĵ, 
2CO.8.15	se go tà ke kêm Magtub’t le Nube ke tam ede nè:
2CO.8.15	«Doo ke ndɔ ke ɔi nyankuse ngain nga, nyan al dè ji’n lé a,
2CO.8.15	doo ke ɔi nyankuse ndêin bè nga géa, nyankuse nal’n lé a tɔ.»
2CO.8.16	Ra Tite olé pêl-pêl dè ra se si’t titeke m’ra’n se si bè tɔ. Nube ke njè kade ra’n ɔlé pêl-pêl nga, m’ra’n oiyo ngain. 
2CO.8.17	Jè deje Tite le kade aw ɓéee le si an sei. Ke loon’t kuwe, è in se ra’n se go kêmndige le’n aw se rakɔlé. 
2CO.8.18	J’ule ngokon jé karé j’ade aw se Tite nan’t. Ngakon jé nè nga, njékebe nange le Nube malang piti nin ɔje dè mber Tà ke Maje ke ile ade de. 
2CO.8.19	Taɓai, njékebe nange le Nube ɔri ngokon jé nè nga ke njèmade kaw mba le jé. Mba ke j’à j’aw nga ɔje dè kaya nyan-noje ke dé tann tede le njétaakêm-Kristge ke ndii nú. Jè ra kule nè nga tede tà le si titeke bè tede kade dooge ilei riɓar dè Kuwe-ɓee’t a tɔ.
2CO.8.20	Dé tann nar ngain d’um ji jé’t. J’unde kumkunju dè ra jé’t le kade doo karé bè géa ule tà gir jé’t ɔje dè nar nè nga lé. 
2CO.8.21	Jè gir kêm jé’t le ra nyan ke maje tàkum Nube’t á se kar’n lé, nè jè gir kêm jé’t le ra nyan ke maje tàkum dooge’t tɔ. 
2CO.8.22	J’ɔr ngokon jé karé ke rang ɓai j’ade aw se de nan’t tɔ. Ngokon jè nè nga ra’n ɔlé pêl-pêl ade j’an se kum jé nja bule. Nè ɗarinè, ra’n ɔlé dum ke kété ɓai tede nda ke è nda kêm’n káng dè si’t.
2CO.8.23	Tite ɓaa, è made-loo-kaw le’m. E made-kule le’m ke ra se’m kule nan’t-nan’t tede le si. Ngakon jéige ke dannii nga, è njékebe nange le Nube á ulei de. Dé ndi d’ade ra kule tede riɓar le Kuwe-ɓee. 
2CO.8.24	I tɔji de adi d’an titeke i tári de kerɔte kuwe tàkum njékebe nange’t le Nube malang. Titeke bè á dè jé à in’n tchakm. Taɓai, ngakon jéige nè à geri titeke jè pite sei tàkum de’t se ndáng karè lé
2CO.9.1	Tà ke ɔje dè nyan-noje ke le ra’n se njétaakêm-Kristge nga, m’ebe ra’m ndang magtub kade sei ke dè nan’t, nan’t. 
2CO.9.2	Oiyo, m’ger rakɔlé le si kuwe. Gir’n ke nè á dè’m in’n tchakm non dooge ke kêm ɓeekon ke Macédoine ade m’ede’n de m’ede nè: «Njé ke kêm ɓeekon ke Achaie uwei dè nja nyan-nojege le de mari kál laa bere.» Njé ke nange bule dann de’t ndaji kum si dè rakɔlé’t le si nè nga tɔ. 
2CO.9.3	M’tam m’ede nè i ndi dè nja si’t tchên mari bere. Gir’n ke nè á m’ule’n ngakon jéige ra si’t tede kade pite ke jè pite sei tàkum de’t nga tel è nyan ke non-non karè lé. 
2CO.9.4	Ke nè á dooge ke kêm ɓeekon ke Macédoine awi se’m nan’t á an-in titeke uwei dè nja ra si titeke m’tam’n nga lé ɓaa, à è rasɔl tede le jé. Sei géa à è rasɔl ngain tede le si dum jè ɓai. 
2CO.9.5	M’an è soo’t kade ngakon jéige nè awi kété nonm’t ingei sei tede kade i gɔli dè nyan-nojege ke sei unni ndu si dè’t kété nga. Uwei dè nja nyan-nojege nè nga kété. Titeke bè á d’a d’an’n titeke sei rai nyan-nojege nè nga se kêmnda káng m se kêmkein lé. 
2CO.9.6	Doo ke dubu nyan ndêin bè ɓaa à uje ndêin bè tɔ. Doo ke dubu nyan ngain ɓaa à uje ngain tɔ. 
2CO.9.7	Maje kade nanan géa unn nyan ade titeke kêm’n ɔje anje kêmkon a, nal kade d’unde dènn’t tá ra’n a tɔ. Tede Nube tár doo ke unn nyan ade se ranel. 
2CO.9.8	Nube aw se tɔgmong le kade sei nyange malang kade taa ra si pel-pel se ndɔge-ndɔge. Titeke bè á sei a kunni tà nyange malang ke tò ra si’t ram-ram kuwei noje se njé ke rang. 
2CO.9.9	Dé ndang kêm magtub’t d’ede nè:
2CO.9.9	«E kai nyan-majege le’n. E uwe noje se njé ndooge se kêmnda káng.
2CO.9.9	Nyanra ke se dè naje’n le’n tò sár-sár se non a tɔ.»
2CO.9.10	E Nube ke njè kade ko nyan njèdubu nyan a, ade’n nyankuse’n a tɔ nga, à ade sei ko nyan kade in dè made’t ke kété-kété a tɔ. E kuwe à ade nyanra si ke se dè naje’n à aw kum’n ke kété-kété. 
2CO.9.11	Nube à ade sei nyange kade tò ra si’t ndàj-ndàj tede kade uwei noje se kêmnda káng. Titeke bè á dooge bule à teli rai Nube oiyo tede nyan-noje le si ke j’à j’aw’n le kade de nga. 
2CO.9.12	Nyan-noje ke sei rai tede le njétaakêm-Kristge ke Jérusalem nga à ra se de ɔje dè nyange ke nal de á go karé lé. Nè nyan-noje nè nga à ade dooge bule dann de’t à teli rai Nube oiyo kum de ke kété-kété kuwe ɓai. 
2CO.9.13	Kule ke sei rai nè nga ade dooge geri sei ke njétaakêm-Kristge ke get. Sei tɔji de titeke ilei koje dè Tà ke Maje’t le Krist kuwe. Sei uwei noje se njétaakêm-Kristge ke Jérusalem a, se dooge ke rang malang a tɔ, se kêmnda káng. Gir’n ke nè á à rai Nube oiyo ngain tede tà le si ɔje dè nyange nè malang ke sei rai ɓá. 
2CO.9.14	Njétaakêm-Kristge ɔji tà se Nube tede le si. Kêm de tò dè si’t tchên tede noje ke bò ke Nube uwe se si. 
2CO.9.15	Ade jè rai Nube oiyo tede kêmnoje le’n nga dum kɔrgir!
2CO.10.1	Man Paul kuwe, m’ndeje sei se go ndu noje a, se go kêm-maje le Krist a tɔ. Man nga, dooge ke nange tami se’m edi nè: loo ke m’nda tàkum si’t ɓaa, m’ee doo ke sɔl lom-lom; nè loo ke m’goto dann si’t ɓaa, m’ee njè tà tur. 
2CO.10.2	Nyan ke m’ndige le ra nga, m’aw ndoo kade i sulei man tá m’ra’n lé. Dooge ke nange ke giri edi nè: è jè kuwe j’in se dè jé jè ra kule le Krist nga, ndɔ ke m’a m’tee ra si’t nú ɓaa, m’a m’ra se de ngang ngain ɓai. 
2CO.10.3	Kerɔte, jè nain se danra jé ɓai kuwe, nè rɔ ke jè ndi j’à rɔ nga, è se go danra lé. 
2CO.10.4	Nyankatege ke jè ra’n rɔ nga ei le danra lé. Nè ei nyankatege ke gangi ke in-in ra Nube’t. Jè j’ɔrè ndogo bɔrge nang bɔrɔr-bɔrɔr se nyankatege nè nga. 
2CO.10.5	Tàgir le njé ti rage malang ke ɔge dooge ger gel Nube nga, jè ɓêngel de nang kɔke. Jè ndige le tel tàgir le dooge malang le kade ilei koje dè Krist’t. 
2CO.10.6	Loo ke sei a kilei koje dè nyange’t malang ɓá ɓaa, jè ndi dè nja jé’t tchên le kade kure nyanra njékaltàge ɔde kum de.
2CO.10.7	Ɔri kum si dɔ, i teri nyange maje an-in. Ke nè á doo karé gir kêmn’t ede nè n’ee kuwe se kar’n á n’ee le Krist ɓaa, maje kade ger kêmn’t maje titeke jè géa jè le Krist jè dum’n è ɓai. 
2CO.10.8	Sei giri edi nè m’pite ra’m ngain dè tɔgmong ke Kuwe-ɓee ade jè nga. Tɔgmong ke Kuwe-ɓee ade jè nga è tede kade i tɔgi dè kundekêm’t le si. Kuwe-ɓee ade jè tɔgmong nè nga le kade jè ra’n sei ɓer j’ade i tujii lé. 
2CO.10.9	Magtub ke m’ndang m’ade sei nga, è tede le kule’n ɓel kêm si’t kade i ndebi nginn- nginn lé. 
2CO.10.10	Dooge tami tchoo edi nè: «N’tam tàge ke tur-tur se tàge ke ngang ngain kêm magtub leyé ke n’ndang. Nè loo n’nda dann jéi’t se rayé ɓaa, n’ee njè tɔg goto a, doo asekum kan tà tamé ke nyan lé a tɔ.» 
2CO.10.11	Dooge ke njé tam tà titeke bè nga, maje kade geri maje: tàge ke jè tam kêm magtubge’t loo ke jè ndii’n heb se si nga, loo ke ndɔn’t j’à tee ra si’t ɓaa, è tàge nè kuwe j’à tam m à ei tàge ke gai lé.
2CO.10.12	Kerɔte kuwe, dooge ke nange an-in ra de ke dooge ke bò. Jè j’aw ndoo le tò tite de lé a, j’aw ndoo kuwe ra jé kɔje’n le de lé a tɔ. Dooge nè nga ei njé kêm tɔ kuju tà lége tede an-in ra de ei kuwe ke nyan kɔje-nyan a, rai ra de tite le nan a tɔ. 
2CO.10.13	Nè jè ɓaa, jè ndige pite ra jé kade al dè loo’n lé. Nè j’à ra kule le jé se go dè ninn loo ke Nube ɔje ade jè. Gir’n ke nè á j’aw’n sár jè tee’n ra si’t nú. 
2CO.10.14	Jè j’al dè ninn loo le jé nga lé. Jè kuwe jè dooge ke desêin ke j’aw se Tà ke Maje le Krist ɓéee le si. Ke nè á ndɔ ke jè ra bè lé ɓaa, jè njé kal dè ninn loo ke Nube ɔje ade jè nga. 
2CO.10.15	J’al dè ninn loo ke Nube ɔje ade jè tede pite’n ra jé dè kule ke njé ke rang ulei ra de ndibe tutu nga lé. Nyan karé ke j’unde kêm jé tchên dè’t á tò nè: Ke nè á kundekêm le si ɓisir ke kété-kété ɓaa, kule ke jè ra dann si’t à ile bujam kerɔte kuwe. Nè à ile bujam se go dè ninn loo ke Nube ɔje ade jè nga. 
2CO.10.16	J’ɔje kêm jé’t le kaw kile mber Tà ke Maje kal’n gide ɓee le si nga ɓai. Nè jè ndige le kur kêm dè ninn loo’t le njé ke rang’t lé a, jè ndige kunde kàde jé dè kule ra de’t lé a tɔ.
2CO.10.17	Ke nè á doo karé ndige kunde kàde’n ɓaa, maje kade unde kàde’n takul kum ke um nan’t bɔk se Kuwe-ɓee. 
2CO.10.18	Doo ke an ra’n è kuwe ke nyan nga, è ngarankum doo lé ɓai. Doo ke Kuwe-ɓee kuwe pite’n tá è ngarankum doo ɓai.
2CO.11.1	M’ndinge kade ilei kêm si pon dèm’t. Tà ke m’a m’ede sei nga, ke nè á è tà mbe géa, ilei kêm si pon dèm’t. 
2CO.11.2	M’tár sei ngain. Tár ke m’tár sei nga, ngire’n in ra Nube’t kuwe. Gir’n ke nè á m’ra’n jang dè si’t. Sei i tooi asinan se ngomande ke nal ger dingem ɓai bè. Krist kuwe karé bere luk-luk á è ngaw ke m’uwe dè’n m’ɔje’n dè si. M’tɔje’n go si kade an sei ke neennge. 
2CO.11.3	Titeke ndɔ ke li ra’n gos sú’n kum Eve nga, m’ɓel kade tàgir le si tel tur gide’n ade noje kêmnda ke Krist uwe se si. 
2CO.11.4	Sei ilei kêm si pon dè doo ke ree ile mber ɔje dè Jésu karé ke rang se è ke ndɔ ke j’ile mber tà le’n j’ade sei lé nga. Sei taai ndil karé ke rang se è ke ndɔ ke ingei kété se ranel. Sei ilei kêm si pon dè doo ke ree ile mber Tà ke Maje ke tò gai se è ke ndɔ ke i taai ɓá nga. 
2CO.11.5	Njé ke rai ra de ke njékawkulege ke bòi ngain nè nga, m’an nyan karé bè ke dé dum’m lé karè. 
2CO.11.6	Kerɔte kuwe, man nga m’ee doo ke njè tà nel lé; nè né è bè géa, m’ee doo ke m’ger gel Nube maje. Se ndɔge malang éké se loo malang, jè tɔje sei titeke jè ger gel Nube éké Krist nga maje.
2CO.11.7	Kɔge ke ndɔ ke man kuwe m’ɔge ra’m dè nyange ke nal’m m’ile’n mber Tà ke Maje le Nube made sei karè nga, ké è majelé ke m’ra wa? Ké ra ke m’ra ra’m ke ngonn m’ile’n mber Tà ke Maje le Nube m’ade i telii dooge ke bòi nga, ké è majelé á m’ra wa? 
2CO.11.8	Loo ke ndɔ ke m’ra kule dann si’t nga, è njékebe nange le Nube ke kêm ɓeege ke rang’t á kebi nyange le de ugei dè ji’m. 
2CO.11.9	Loo ke ndɔ ke m’ra kule dann si’t nga ndoo nyan ra’m kuwe, nè m’ɔi dè doo karé bè dann si’t lé. E ngakon jéige ke njétaakêm-Kristge ke Macédoine á ndɔ ke rai se’m dè nyan ke nal’m. M’unde kumkunju dè ram’t tede kade m’tel m’ee nyankoto ke wɔi dè si’t lé. M’a m’ra bè-bè kum’m ke kété ɓai. 
2CO.11.10	M’tel m’ede sei ndàt titeke doo karé bè ke kêm ɓeekon ke Achaie ase kɔge’m dè pite ram’t nga ndan lé. Krist ger mbak titeke m’tam ngarankum tà m m’lanm lé. 
2CO.11.11	Ké ri á ade m’tam’n tà nè bè wa? Ké è tede tár ke m’tár sei lé wa? Ḿ-m̀, Nube ger mbak titeke m’tár sei kuwe. 
2CO.11.12	Nyan ke m’ra nè nga, m’a m’ra bè-bè kum ke kété-kété tede le kɔge’n loo njé ke ndigi kundei kàde de tite jé jè. Dé dooge nè nga, j’à j’al gir nan ɓai. 
2CO.11.13	Dooge nè nga ei njékawkulege ke lanm; ei rai ra de ke njékawkulege, nè kule ra de è kule libe kum dooge. Ei kuwe in-in se dè de teli ra de ke njékawkulege le Krist. 
2CO.11.14	E nè nga è nyan ke à ade ndil doo à tee kan-in soin-soin lé, tede Sú kuwe géa tel ra’n ke ngonn le lookar tɔ. 
2CO.11.15	Tel ke dooge nè teli ra de ke ngann njékulege le nyanra ke se dè naje’n nga, è nyan ke à ra doo ɓel lé. Ndɔ ke ngeinn’t ɓaa, kure nyanra de à ɔde kum de se go kule ra de ɓai.
2CO.11.16	M’tel tam nja karé ɓai, maje kade doo karé bè géa gir titeke m’ee doo ke dann’m nain lé. Ke nè á an-in man ke mbe doo géa, uwei man ke ra si’t tede kade man géa m’unde’n kàde’m ndêin tɔ. 
2CO.11.17	Tà ke m’tam nè nga, Kuwe-ɓee á ule tam’t. Nè m’nda kêm’m káng m’tam’n tà nè tite njèbile m’unde’n kàde’m. 
2CO.11.18	Dooge ngain undei kàde de se go nyange le danra, man géa m’a m’unde kàde’m tɔ. 
2CO.11.19	Sei oréi tà si njak dè mbe dooge’t tede sei njékumkunjuge. 
2CO.11.20	Dooge rai sei ɓer éké tuji nyange le si. Dooge rai sei ade oso ra si’t ɗàk éké nedi sei a, éké tundei mbɔr si njanm-njanm a tɔ. Nè né è bè géa, sei oréi tà si njak dè nyange ke dooge rai se si nga. 
2CO.11.21	Tò’m rasɔl kade m’tam tà nè nga tede nyange ke kété j’ayé ra se si nga, j’ile dunn j’ade sɔl.
2CO.11.21	Nè ke nè á doo karé bè unde kàde’n dè nyan karé’t ɓaa, man géa m’a m’unde kàde’m tɔ. M’tam tà nè asenan se mbe doo éké njèbile.
2CO.11.22	Dooge nè nga, ke nè á ei Hébreuge ɓaa, man géa m’ee Hébreu tite de bè tɔ. Ke nè á dooge nè ei Israel ɓaa, man géa m’ee Israel tɔ. Ke nè á ei ngannkà Abraham ɓaa, man géa m’ee ngonnkà Abraham tite de bè tɔ. 
2CO.11.23	Ke nè á dooge nè nga ei ngann njékulege le Krist ɓaa, man géa m’ee ngonn njèkule le’n m’dum de ɓai. M’tam tà nè asenan se mbe doo bè. M’ule ra’m ndibe loo kule’t m’dum de malang. M’ra dangai ngain m’dum de malang. D’unde’m dé gang ra’m dàp-dàp dum de a, dɔ-dɔ m’ndi tà yo’t nja bule m’dum de a tɔ. 
2CO.11.24	Juipge undei man tà ndêin kɔr-mute-gidé-jisɔ-jimi nja mi. 
2CO.11.25	Dooge ke Rome tundei man se kage mbàs-mbàs nja mute, dé tile’m se kuberi her le tɔl’m nja karé. Bato ndui se’m ase nja mute a, d’ile’m kêm bolè’t d’ade’m m’tò tutu ngɔr se ndɔ joo. 
2CO.11.26	Dɔ-dɔ m’aw mba se nja’m, ba ayé kuwe’m a, njéɓog-ge umi man rebe le tɔli man, girkojege le’m sangi tɔli man, Juipge se njé ke ei Juipge lé sangi le tɔli man a tɔ. Dooge ke ndii kêm ɓee-bòge’t se njé ke ndii kêm dile’t géa sangi tɔli man a, ba-bò kate ayé kuwe’m a tɔ. Dooge ke rai ra de ke ngakonmge ke njétaakêm-Kristge sangi tɔli man a tɔ. 
2CO.11.27	M’ule ra’m ndibe loo kule’t, m’ɔr yàl-yàl a, dɔ-dɔ ɓi ɔde kum’m lé a tɔ. Nja bule ɓo se kunde mann tɔli man a, m’ɔge ra’m dè nyankuse’t se dè kain mann’t a tɔ. Nja bule m’ndi dann kul’t a, kubu kule ram’t goto a tɔ. 
2CO.11.28	Gute nyange ke ra’m nain bule ɓai: M’tɔse kum’m se ndɔ karé-karé malang dè njékebe nange’t le Nube a, kêm’m tò kekek dè de’t a tɔ. 
2CO.11.29	Ke nè á doo karé yai dè kundekêm’t ɓaa, man géa kundekêm le’m yai tɔ. Ke nè á doo karé ra majelé ɓaa tur’m tite por bè.
2CO.11.30	Oiyo, ke nè á è kum kunde kàde ɓaa, gar-gar m’a m’unde kàde’m dè yai’t le’m. 
2CO.11.31	Nube, Bɔ Kuwe-ɓee le jéi Jésu-Krist ger mbak titeke m’lanm lé. Maje kade dè’n mong káng-káng sár se non. 
2CO.11.32	Ndɔ ke Arétas, ngar ke bò unde dingem karé ke ngar-ɓee. Loo ke ndɔ ke m’nain kêm ɓee-bò ke Damas ɓai nga, dingem nè ade dooge umi loo le kuwei man tà rebe geng’t le ɓee-bò nè nga. 
2CO.11.33	Nè mademge unni man ilei man kêm janga’t ulei man se kum bolè ndogo bɔr ke d’ile gide ɓee-bò’t. Titeke bè á m’rise’n gide geng’t nata, m’an-in m’taa’n ra’m ji ngar-ɓee’t nè nga.
2CO.12.1	Kunde kàde’m éké kunde kàde’m lé géa, nyan karé ke è soom’t goto. Nè né è bè géa, m’a m’unde kàde’m ndêin kuwe pa ɓita. M’a m’unde kàde’m ɔje dè nyange ke tooi loo ɓɔyɔn’t ke Kuwe-ɓee tee’n ade m’an a, m’ger gir a tɔ. 
2CO.12.2	M’ger dingem karé ke njètaakêm-Krist. Dingem nè nga Nube uwe’n wont ɔr’n aw se’n kêm danran ke ngeinn’t, ɗarinè ase ɓal dɔg-gidé-sɔ ta. Dingem nè nga Nube uwe’n wont ɔr’n se danra’n éké anje danra’n géa man m’ger lé ta, nè Nube ɓaa ger mbak. 
2CO.12.3	Dingem nè nga d’uwe’n wont d’ɔr’n se danra’n éké se danra’n lé géa man m’ger lé, nè Nube ɓaa ger mbak. 
2CO.12.4	Dingem nè nga, Nube uwe’n ɔr’n wont aw se’n Paradis, loo ke maje’t. E loo’n nè á doo nè oo’n tàge ke dé tam nga. Nè è tàge d’inye loo d’ade doo-ndul le kade ɔrgir ndan lé. 
2CO.12.5	Oiyo, m’a m’unde kàde’m ɔje dè doo nè nga kuwe, nè ke ɔje dè ra’m man ɓaa, m’a m’unde kàde’m ɔje dè yai le’m tá. 
2CO.12.6	Ke nè á ndɔ ke m’ndige kunde kàde’m ɓaa, m’ayé k’ee mbe doo lé ɓai, tede m’ayé tam ngarankum tà. Nè m’ɔge ra’m dè pite ram’t tede kade doo karé gir’n kêmn’t ede nè man doo ke bò ɔje dè nyanra’m éké tà tam’m nga lé. 
2CO.12.7	Nyange ke Nube ribe dè ade’m nga, ei nyange ke dum kum. Gir’n ke nè á ngonn njèkule le Sú ɓer’n konn ram’t tede kɔge’m loo kunde’m kàde’m dè nyange ke tooi loo ɓɔyɔn’t gai ke Nube tɔje’m ade m’an nè nga. 
2CO.12.8	M’ra ndoo ra Kuwe-ɓee’t ase nja mute le kade ɔr konn nè nga ram’t kɔke. 
2CO.12.9	Nè è tel ile’m dè’t ede nè: «Kêm-maje le’m asi nák tede tɔgmong le’m kile ra’n ke nata gir yai’t lei.» M’unde kàde’m ngain dè yai’t le’m tede kade tɔgmong le Krist taa’n ra’m pel-pel. 
2CO.12.10	Gir’n ke nè á m’ra’n ranel dè yai’t le’m, dè tajege ke dooge taji man éké dè nyange ke nal’m. Man m’ra ranel dè ra ke dé ra kum’m ndoo, dè ra ke dé ra’m d’ade kàde’m gete get-get tede tà le Krist. Tede loo ke m’an ra’m ke njè tɔg goto ɓaa, lotbè á tɔg’m in dè made’t ɓai.
2CO.12.11	M’ra ra’m mbe’t. E sei á i ndɔji man adi m’tel’n mbe. E sei á né a i tami tà ke maje kunni tà’m. Sei an-in man ke nyan lé, nè njé ke an-in de ke njékawkulege ke bòii ngain nè nga dumi man se nyan karé bè lé. 
2CO.12.12	Sei an-in korè tà njak le’m ke deri, sei an-in nyan-tɔjege se nyange ke dum kum a, se nyankɔbege gai-gai ke ndɔ ke m’ra dann si’t. Nyange nè malang nga tɔji sei titeke man m’ee njèkawkule le Jésu ke get. 
2CO.12.13	Ké ri á njékebe nange le Nube ke rang ingei jim’t dumi sei wa? Kwɔi ke ndɔ ke m’wɔi dè si’t lé nga, ke nè á an-in titeke è majelé á m’ra se si géa adi kêm si tin mbit dèm’t ɗarinè.
2CO.12.14	An-in! m’uwe dè nja ra’m tede kaw ɓee le si. Ke nè ɓaa, è njèkon’t ke mute ta. Nè m’a m’aw tede ndi kwɔi dè si lé kuwe ɓai-ɓai. M’sang le kinge nyan karé géa ji si’t lé. Nè danra si sei kuwe á m’aw ndoo’n. Gar-gar è tà le ngannge le kebe nyange tede tà le njékoje dege lé. Nè gar-gar è tà le njékoje ngannge le kebe nyange tede tà le ngann dege. 
2CO.12.15	Man ɓaa, m’a m’tuju nyankingemge se goomge se nonmge se ranel tede tà le si. Danra’m ke bere mbak géa man m’ile kɔke tede tà le si ɓai. Man m’tár sei ngain nè sei á i tári man ndêin bè karè lé wa? 
2CO.12.16	Kerɔte kuwe, man m’wɔi dè si lé; nè njé ke nange tami edi nè m’ra gos á m’taa’n sei. 
2CO.12.17	An-in! dooge malang ke ndɔ ke m’ule de ra si’t nga, ké è ke ra dann de’t á taa nyan le si ade m’ube’n maje wa? 
2CO.12.18	Ndɔ ke m’ule Tite ɓéee le si. Ngokon jéi karé ke ndɔ ke m’ede sei tà le’n nga géa, m’ule’n made aw se’n nan’t tɔ. Ké ndɔ ke Tite ube maje dè si’t wa? Ké tàgir le jé se nyanra jé ei karé se le Tite lé wa?
2CO.12.19	Sei giri kêm si’t mari edi nè tàge ke j’ɔr nga, j’ɔr le taa’n dè jé tàkum si’t karè. Ḿ-m̀, jè j’ede sei tàge nè nga non Nube’t se go kêmndige le Krist. E tede kade kundekêm le si ɓeŠber’n kuwe karé á jè tam’n tàge nè malang. 
2CO.12.20	M’ɓel kêm’t tede bainléa loo ke m’a m’aw ra si’t nga, m’a m’inge sei dè nyanra ke kêm’m ndige lé’t. Sei géa, bainléa a ingei man dè nyange ke kêm si ndige’t lé nga a tɔ. Man ɓel kêm’t m’ede nè bainléa m’a kaw kinge sei dè kɔl nan’t, dè ra jang’t, dè ra wong’t, dè kaw se nan se tà, dè tam tede nan, dè ti ra’t, dè tà kede yer éké dè sule nan dè tà’t a tɔ. 
2CO.12.21	M’ɓel kêm’t tede bainléa ndɔ ke m’a m’tel kaw ɓee le si nga, Nube à ade m’a m’ndi dann rasɔl’t ɔje dè si. M’ndɔ ngain m’ede nè bainléa tel’m dann si’t ke gugu rang ɓaa, m’ayé ndi dann kumndoo’t tede tà le njé ke kété ke ndii se ra de ke mine titeke kété kuwe ɓai. M’ndɔ ngain m’ede nè bainléa ndɔn’t m’ayé ndi dann kumndoo’t tede tà le njé ke nange ke ndii à tooi se nan ke kaiya’t a, à ɔdi nan rai nyange ke pás-pàs se ndɔge malang a tɔ.
2CO.13.1	Kaw ke m’a m’aw ɓéee le si nè nga, è njèkon’t mute ta. Titeke Magtub le Nube tam’n ede nè: «Doo ke tà oso dènn’t ɓaa, tà ke à tee tà njékɔrgo tàge joo éké mute kuwe ase gɔl tà nè malang kade oso nan’t.» 
2CO.13.2	Kaw ke ndɔ ke m’aw ɓéee le si njèkon’t joo nga, ndɔ ke m’in se njé ra majelége dè majelé’t le de ɓá. Nè ɓila ke m’goto dann si’t nga géa, m’tel m’ede de ei se njé ke rang malang kété: Loo ke ndɔn’t m’a m’tel kaw ɓee le si ɓaa, m’a m’ra se de ngang ngain. 
2CO.13.3	Tede tà ke Krist ule tam’t ade m’tam nga, sei sangi nyan ke à tɔje sei loo’n kade i geri njai. Ɗarinè a an-in nyan’n kuwe: Krist nga ribe dè tɔgmong le’n ke nata dann si’t m è doo ke njèyai lé. 
2CO.13.4	Kerɔte kuwe, Krist nga dé ɓer’n kàde kage-ke-dese’t tede tɔg goto le’n. Nè né è bè géa, è tel ndikumgajer takul tɔgmong le Nube. Jè géa, jè njéyaige tite’n tede kum ke j’um se’n nan’t bɔk. J’à tel ndikumgajer se Krist takul tɔgmong le Nube titeke sei kuwe an-in ɗarinè.
2CO.13.5	I nain ra si sei an-in ké i ndii dann kundekêm’t ɓai wa? I teri kêm si sei kuwe an-in ké i geri njai titeke Jésu Krist ra ɓee kêm si’t kuwe wa? Ke nè á sei kuwe i nan-in kundekêm le si an-in lé ɓaa, ndɔn’t a i ndi dann rasɔl’t. 
2CO.13.6	Man m’an titeke sei geri mbak titeke jè nga, jè dooge ke j’ase tàkum Nube’t. 
2CO.13.7	Nè jè deje Nube kade inye sei ade i rai majelé karé bè géa lé. Jè ra titeke bè tede tɔje’n sei titeke jè dooge ke j’ase tàkum Nube’t lé. Né jè dooge ke j’ase lé géa, nyan karé ke jè ndinge ɓaa, è le kade nyanra si è ke maje tàkum Nube’t. 
2CO.13.8	Kerɔte kuwe, jè nga j’aw se tɔgmong ke rang le kute’n ngarankum tà mbeng ndan lé. Nè tɔgmong ke j’aw’n nga, tò tede gete’n ngarankum tà. 
2CO.13.9	Ke nè á jè njéyaige ɓaa, jè ra ranel tede si sei njétɔgege. Nyan ke jè deje Nube tede tà le si ɓai ɓaa, è le kade awi kum si ke kété-kété dè nyanra ke maje’t. 
2CO.13.10	M’ndi heb se si, nè né è bè géa m’ndang magtub m’ade sei ɔje dè nyange nè nga. M’ra titeke bè tede kade ndɔ ke m’a m’tee ra si’t pan ɓaa, m’inge loo ra se si ngang ngain lé. Tɔgmong ke Kuwe-ɓee ade’m nga, è tede kade m’ade kundekêm le si ɓeɓer’n m è tede kade m’tuju’n sei lé.
2CO.13.11	Ngakonmge, gute tàge ke nain kade m’ede sei á tò nè: I rai ranel se ndɔge-ndɔge, awi kum si ke kété-kété dè maje kɔr njêt’t, i sɔli kêm nan, adi tàgir le si è karé, i ndii se kêmlom. Titeke bè á Nube ke njè tár sei ke kêmlom in rann’t à nain’n se si.
2CO.13.12	Uwei nan kàde si’t sêm, i rai nan lapya se kêmnda káng.
2CO.13.12	Njétaakêm-Kristge malang rai sei lapya tɔ. 
2CO.13.13	Maje kade kêmnoje le Kuwe-ɓee Jésu-Krist se tár le Nube a, se le Ndil-Kêmnda ke njè kum jèi nan’t bɔk nain se si malang.
GAL.1.1	Kule ke man Paul m’ndi m’ra nga, gir’n in ra dooge’t éké doo karé á ade’m lé. Nè man m’ee njèkawkule se go kem̂ndige le Jésu-Krist se Bɔ’n Nube ke njè kade unde loo tee dann njé ke koo’t nga. 
GAL.1.2	Man se ngakonmge malang, jè ndang magtub nè j’ule’n j’ade sei njékebe nange le Nube ke i ndii kem̂ ɓeekon ke Galatie. 
GAL.1.3	Maje kade kem̂noje se kem̂lom ke in ra Bɔ jéi Nube’t se ra Kuwe-ɓee’t le jéi Jésu-Krist nain se si. 
GAL.1.4	Jésu Krist inye ra’n è kuwe ade yo tede kaiyage le jéi. E inye ra’n ade yo tede le kɔr’n jéi wont ji tɔgmong ke majelé le dè nang nè nga se go kem̂ndige le Bɔ jéi Nube. 
GAL.1.5	Bɔ jéi Nube nga, maje kade ndubra è le’n sár se non. Maje kade è titeke bè kuwe.
GAL.1.6	Tà ige’m sêl tede kin ke sei in-in kalang i turi gide si adi è ke njè ɓar sei se go kem̂noje le Krist. Sei nga in-in kalang i turi gide si ade è ke njè ɓar sei tede le tur ra si go nyan ke rang’t m go Tà ke Maje’t nga lé ta. 
GAL.1.7	Ḿ-m̀, Tà ke Maje ke rang karé bè goto. Nè dooge ke nange dé bungul sei karè a, dé ndige tur Tà ke Maje le Krist nga kile gel a tɔ. 
GAL.1.8	Sei i taai Tà ke Maje ke ndɔ ke j’ile mber’n j’ade sei nga ɓá. Ke nè á jè éké doo ke danrán karé ree ede sei tà ke rang karé ke tò gai se Tà ke Maje ke ndɔ ke j’ile mber’n j’ade sei nga ɓaa, maje kade Nube ɔr’n kɔke dann kosdooge’t le’n! 
GAL.1.9	Titeke ndɔ ke j’ede’n sei kété ɓá nga, ɗarinè m’tel m’ede sei nja karé ɓai: Ke nè á doo ede sei tà ke rang karé ke tò gai se Tà ke Maje ke sei taai kété baa, maje kade Nube ɔr’n kɔke dann kosdooge’t le’n.
GAL.1.10	Ɗarinè, ké m’aw ndoo taa kum dooge éké m’aw ndoo taa kum Nube wa? Ke nè á m’sang le taa kum dooge karè ɓaa, bainléa ɓila man m’ee le Krist lé ta.
GAL.1.11	Ngakonmge, man m’ndige le kade i geri titeke Tà ke Maje ke m’ile mber’n nga in ra doo’t lé. 
GAL.1.12	Tà ke Maje nè nga, m’inge ra doo karé’t lé a, doo karé á ndó’m lé a tɔ. Nè Jésu-Krist á ribe dè ade’m.
GAL.1.13	Sei ooi ser nyanra’m se pa njiye’m kété ke m’nain’n dann girkàge’t le Juipge ɓai nga mbak. Njékebe nange le Nube nga ndɔ ke m’ɔr de kororoi m’ade al dè loo’n a, m’sanrin de sakte-sakte a tɔ. 
GAL.1.14	M’aw kum’m ke kété-kété dè nyangirkàge’t le Juipge m’dum njé dèkasenange le’m bule ke girkoje’t. Ra’m ɔlé pêl-pêl dè nyangirkàge’t le kàmge dum njé dèkasenange le’m malang.
GAL.1.15	Nè né è bè géa, Nube ɓar’m unde’m se ninn’n se go kem̂noje le’n loo ke ndɔ ke m’nain’n kem̂ konm’t ɓai. 
GAL.1.16	Nube ade kum’m gang dè Ngonnenn’t tede kade m’ile mber tà le’n made dooge ke ei Juipge lé. Ke loon’t nè kuwe m’aw ra doo karé’t bè m’deje’n tà lé. 
GAL.1.17	M’in ke loon’t nè m’aw ra njé ke ei njékawkulege nonm’t kété nga lé, nè m’in m’aw kem̂ ɓeekon ke Arabie ɓita m’tel m’ree kem̂ ɓee-bò ke Damas gugu ɓai. 
GAL.1.18	M’ra ɓal mute ɓita m’tel m’aw kem̂ ɓee-bò ke Jérusalem le sang ger gel Céphas. M’ra ndɔ dɔg-gidé-mi rann’t. 
GAL.1.19	M’an doo ke rang dann njékawkulege’t lé, nè Jacques ngokon Kuwe-ɓee kuwe se kar’n á m’an’n. 
GAL.1.20	An-in! nyange ke m’ndang tà’n m’ade sei nè nga, m’ede sei se ri Nube m è tà lanm lé.
GAL.1.21	Go’t gugu, m’in m’aw kem̂ ɓeege’t le ɓeekon ke Syrie se ɓeekon ke Cilicie. 
GAL.1.22	Njékebe nange le Krist ke ndii kem̂ konɓee ke Judée nga, geri kum’m lé ɓai. 
GAL.1.23	Nè ei ooi tà le’m ke dooge tami edi nè: «Njè kɔr jèi kororoi kété nga, ɗarinè ndi ile mber Tà ke Maje le kundekem̂ dè Nube’t ke ndɔ ke ndige tuju’n nga.» 
GAL.1.24	Njétaakem̂-Kritsge ke Judée ɗɔyi Nube tede tà le’m man.
GAL.2.1	Ɓal dɔg-gidé-sɔ go’t gugu ɓaa, m’ɔr Barnabas se Tite m’um de goom’t m’tel m’aw’n kem̂ ɓee-bò ke Jérusalem kuwe ɓai. 
GAL.2.2	M’tel m’aw Jérusalem se go nyan ke Nube tɔje’m. Loo ke m’tee nú ɓaa, m’kebe njétaakem̂-Kristge m’ɔr gir Tà ke Maje ke m’ile m’ber’n m’ade dooge ke ei Juipge lé nga se ngang’n-ngang’n m’ade ooi. Dooge ke ei njékɔr non dege géa m’kebe de gai m’ɔr gir Tà ke Maje ke m’ile mber’n nè nga m’ade de. M’ra titeke bè tede kade Tà ke Maje ke kété éké ke ɗarinè ke m’ndi m’an-in ngɔde’n nga, tel è nyan ke raikarè lé. 
GAL.2.3	Tite è se’m. E nga è Juip lé nè doo unde tɔge dènn’t ade uje tà mɔte’n lé. 
GAL.2.4	Ke nè á ndɔ ke Tite ade d’uje tà mɔte’n ɓaa, è tede tà le dooge ke nange ke rai ra de ke njétaakem̂-Kristge ke turi dann jéi’t se go ngein. Ei turi dann jéi’t se go ngein le teri ké ndi dè pal le jéi ke j’ingei ra Jésu-Krist’t tò titeke bain wa? Ei rai bè le teli jèi ke ɓerge gugu taɓai. Nè j’ule dè jé j’ade dooge nè nga lé a, 
GAL.2.5	j’inye kurloo ke ndêin bè géa j’ade de lé a tɔ. Jè ra titeke bè le kade ngarankum tà le Tà ke Maje nga too’n njáng dann si’t.
GAL.2.6	Njé ke d’an de ke dooge ke bòi nonm’t kété nga usu’m nyan karé dè de’t lé. Nube nga è njè ndête kum doo karé bè lé. Njé ke d’an de ke dooge ke bòi nga, dé ndoo’m nyan ke kige karé bè lé. 
GAL.2.7	Nè dé nè nga d’an titeke Nube um kule kile mber Tà ke Maje le dooge ke ei Juipge lé nga jim’t titeke um’n le Juipge ji Pierre’t bè tɔ. 
GAL.2.8	Nube ke njè tel Pierre ke njèkawkule le Juipge nga kuwe á tel’m ke njèkawkule le dooge ke ei Juipge lé tɔ. 
GAL.2.9	Jacques se Céphas se Jean ke ndɔ ke d’an de ke kage ngadann kei nga, loo ke an-in noje ke Nube uwe se’m ɓaa, ulei jikon de adi jè se Barnabas umi se jé nan’t bɔk. Gir’n ke nè á man se Barnabas jee’n njékaw kile mber Tà ke Maje kade njé ke ei Juipge lé, nè ei ɓaa ei njékaw kile mber Tà ke Maje kade Juipge tɔ. 
GAL.2.10	Nyan karé ke ei ndigi le kade jè ra ɓaa, è le kade j’ade kem̂ jé olé dè njéndooge’t. E ke nè nga è nyan ke m’tɔse kum’m dè’t m’ra se ngarankem̂’m kuwe tɔ.
GAL.2.11	Nè loo ke Pierre ree kem̂ ɓee-bò ke Antioche ɓeekon ke Syrie ɓaa, m’in se’n dè nyanra’n ke se go rebe’n lé tàkum dooge’t. 
GAL.2.12	Kété ɓita kade Jacques ule Juipge ke nange ade reei Antioche ɓai nga, Pierre use nyan nan’t se dooge ke ei Juipge lé kem̂’n karé a tɔ. Nè loo ke dooge nè nga reei teei pan ɓaa, è ebe ra’n kuse nyan se njé ke ei Juipge lé ɔr ra’n ndi mbeng tede ɓel kum Juipge. 
GAL.2.13	Njétaakem̂-Kristge ke nange ke ei Juipge nga ndonmi nan go kede gos’t le Pierre ade Barnabas kuwe géa tel ee’n njèkede gos se de nan’t mbak. 
GAL.2.14	Nè loo ke m’an pa njiye de uwe made nan se ngarankum tà le Tà ke Maje ke nga lé ɓaa, m’in se Pierre tàkum dooge’t malang m’ede nè: «I i Juip nè i ra nyanra Juipge lé. I ra nyan asenan se dooge ke ei Juipge lé. A ɓaa, ké bain á i unde tɔge dè njé ke ei Juipge lé le kade teli rai nyanra Juipge nga taɓai wa?»
GAL.2.15	Jè nga, jè Juipge m jè jè njé ra majelége tite dooge ke ei Juipge lé nga bè lé. 
GAL.2.16	Nè né è bè géa, jè ger maje titeke Nube ɔr tà dè doo’t se go kule rannge ke ɔje dè gute-ndu nga lé. Nè è ɔr tà dè doo’t se go kundekem̂ dè Jésu-Krist’t. Gir’n ke nè á jè Juipge géa, j’unde’n kem̂ jé dè Jésu-Krist’t le kade Nube ɔr’n tà dè jé’t takul kem̂ jé ke j’unde dè Jésu-Krist’t nga. Nube ɔr tà dè jé’t se go kule ra jége ke ɔje dè gute-ndu nga lé. Ḿ-m̀, Nube à ɔr tà dè doo karé’t se go kule rage ke ɔje dè gute-ndu nga lé. 
GAL.2.17	Jè Juipge ke j’um nan’t bɔk se Krist nga, tà ɔr dè jé’t ɓá. Ke nè á d’an jè jè kuwe ke njé ra majelége tɔ ɓaa, ké Krist è ngonn njèkule le nyanra ke majelé taɓai wa? Ḿ-m̀, è bè lé. 
GAL.2.18	Ke nè á m’unn gir le ra nyange ke kété m’inye go de nga ɓai ɓaa, man kuwe m’tel m’ee njè ra majelé. 
GAL.2.19	Gute-ndu ile’m tà yo’t ade ɗarinè m’ee yo-doo gir gute-ndu’t tede le tel ndi kumgajer tede le Nube ta. Man nga dé tɔl’m kade kage-ke-dese’t se Krist nan’t se non’m. 
GAL.2.20	Man nga, dé tɔl’m kade kage-ke-dese’t se Krist’t nan’t. Ke nè á m’ndi kumgajer ɓai ɓaa, è man lé ta, nè è Krist á ndi kumgajer kem̂’t. Ke nè á danra’m ndi kumgajer ɗarinè ɓaa, è tede kem̂’m ke m’unde dè Ngonn le Nube ke tár’m. Ngonn le Nube inye ra’n ade yo tede’m. 
GAL.2.21	Noje le Nube nga, man m’ute mbeng lé. Ke nè á tà ɔr dè doo’t takul gute-ndu ɓaa, Krist wei se ndáng karè.
GAL.3.1	Hai! sei njé kem̂ tɔ kuju tàge lé ke i ndii kem̂ ɓeekon ke Galatie. Ké nan yêl sei bè wa? Sei nga d’ɔrgir tà le Jésu-Krist ke dé ɓer’n kade kage-ke-dese’t d’ade tò nata ndái-ndái tàkum si’t. 
GAL.3.2	Tà karé bere ke m’ndige le koo tà si’t á nè: Ké sei ingei Ndil-Kem̂nda nga takul kule rage ke ɔje dè gute-ndu éké takul Tà ke Maje ke ooi á undei kem̂ si dè’t nga wa? 
GAL.3.3	Ké bain á kem̂ si tɔ kuju tà lé sár bè wa? Kété sei umi kem̂ si dè tɔgmong’t le Ndil-Kem̂nda, nè ɗarinè i ndigi kumi kem̂ si dè tɔgmong’t le danra si sei’t kuwe ta wa? 
GAL.3.4	Ké nyankɔbege se nyan-majege ke Ndil ade dé ra d’ade an-in kété nga, è se ndáng karè wa? M’gir kade è se ndáng karè lé. 
GAL.3.5	Nube ade sei Ndil-Kem̂nda, taɓai è ra nyankɔbege dann si’t utu’n go. Ké Nube ra nyankɔbege takul kule rage ke ɔje dè gute-ndu wa? Ḿ-m̀, è ra nyankɔbege dann si’t takul Tà ke Maje ke ooi a, Tà ke Maje ke undei kem̂ si dè’t nga a tɔ.
GAL.3.6	Abraham géa, ndɔ ke le’n è titeke bè tɔ. E unde kem̂’n dè Nube’t a, Nube an’n ke doo ke tà ɔr dènn’t a tɔ. 
GAL.3.7	Ooi tà nè maje i geri: Njétaakem̂-Kristge à ei ngann le Abraham ke gete. 
GAL.3.8	Magtub ke tò se ninn’n ɔje loo’n kété ede nè: Nube ayé kɔr tà dè dooge ke ei Juipge lé takul kundekem̂ le de. Magtub ke tò se ninn’n nga ede Abraham Tà ke Maje nè nga kété ede nè: «Dooge malang ke ei Juipge lé nga, Nube à tɔr ndu’n dè de’t takuli i.» 
GAL.3.9	Abraham um kem̂’n dè’t. Gir’n ke nè á Nube tɔr ndu’n dènn’t. Dooge malang ke undei kem̂ de dè Tà ke Maje’t nè nga ingei ndutɔr titeke Abraham inge’n ndutɔr bè tɔ.
GAL.3.10	Njé ra nyange ke gute-ndu ɔje malang nga, ndu-mann uwe de tede dé ndang kem̂ Magtub’t d’ede nè: «Nanan ke ra nyange ke magtub gute-ndu ɔje nga ade ɔr njêt se ndɔge malang lé ɓaa, ndu-mann uwe dè’n ɓá ta.» 
GAL.3.11	Doo karé géa tà ɔr dènn’t non Nube’t takul gute-ndu nga lé. E nyan ke tò nata ndái-ndái tede doo ke tà ɔr dènn’t à ndi kumgajer takul kundekem̂ dè Nube’t. 
GAL.3.12	Nè gute-ndu è nyan ke tò gai se kundekem̂ dè Nube’t. Nyange ke gute-ndu ɔje nga, doo ke ra tɔl mbas se ndɔge malang ɓaa à ndi kumgajer.
GAL.3.13	Krist uge dè jé ɔr jè ji ndu-mann’t le gute-ndu. E tel ra’n ke doo ke ndu-mann uwe dè’n bè tede tà le jéi. Titeke ke bè á dé ndang’n kem̂ Magtub ke tò se ninn’n d’ede nè: «Nanan ke dé ɓer’n kàde kage’t ɓaa, ndu-mann uwe dè’n ɓá ta.» 
GAL.3.14	Krist ra titeke bè le kade dooge ke ei Juipge lé ingei ndutɔr ke ndɔ ke Nube unn’n ndu’n ade Abraham. Ndutɔr nè nga dooge ke ei Juipge lé ingei takul Jésu-Krist. Ndil-Kem̂nda ke ndɔ ke unn ndu’n le kade jéi nga, j’ingei takul kundekem̂.
GAL.3.15	Ngakonmge, m’a m’unn nyan karé ke dooge rai a, ke an-in se ndɔ si-ndɔ si a tɔ, le kede’n sei tà nè: Loo ke doo karé ndang magtub ade tò njai unn’n ndu’n ɓaa, doo karé ke rang asekum kute magtub nè nga mbeng éké kile tà ke rang dè ège ke doo nè ndang kem̂ magtub’t nè nga lé. 
GAL.3.16	Ndɔ ke Nube unn ndu’n ade Abraham se ngonnkà’n. Nube tam ede nè: «Ngannkàige» lé, nè «ngonnkài». E ule ji’n dè ngonnkà’n ke karé bere luk-luk ke è Krist. Ke nè á Nube tam ede nè ngannkàige ɓaa, tà nè ɔje dè dooge bule. 
GAL.3.17	An-in! tà ke m’ndige tam á tò nè: Ndɔ ke Nube unn ndu’n njang ade Abraham. Ndukunn le Nube nga tò njáng sár ɓal aru sɔ se kɔr-mute ɓita magtub gute-ndu tee ɓai. Gute-ndu asekum tuju ndukunn ke Nube unn ade Abraham kété nga ndan lé. 
GAL.3.18	Ke nè á Nube tɔr ndu’n dè doo’t takul gute-ndu ɓaa, ndukunn le Nube nga è nyan ke raikarè. Nè Nube tɔr ndu’n dè Abraham’t takul ndu’n ke è unn ade’n kété mari nga.
GAL.3.19	A ɓaa, ké kule le gute-ndu nga è ri wa? Gute-ndu nga ree oré dè ndukunn le tɔje dooge nyanra de ke uwe made nan se le Nube lé. Gute-ndu nga tò sár ade ngonnkà Abraham ke Nube unn ndu’n ɔje’n dè’n nga ree’n. Gute-ndu nga è dooge ke danrán á ndɔ ke undei ɓita umi ji njè ndà dann de’t se dooge ɓai. 
GAL.3.20	Loo ke doo è se kar’n luk-luk ɓaa à aw ndoo njè nda dann de’t lé, tede Nube è se kar’n bere luk-luk.
GAL.3.21	Ké gute-ndu ute ndukunnge le Nube nga mbeng wa? Ḿ-m̀, è bè lé. Ke nè á gute-ndu ke d’ade kété nga asekum kade doo ndikumgajer ɓaa, né tà à ɔr dè doo’t takul gute-ndu nga kuwe. 
GAL.3.22	Nè Magtub ke tò se ninn’n tam ndàt ede nè: Dooge malang ndii gir tɔgmong’t le kaiya. Nyan ke Nube unn’n ndu’n le kade dooge nga, njétaakem̂-Kristge ingei takul kundekem̂ le de.
GAL.3.23	Kété ɓita kade Krist ke j’undei kem̂ jéi dènn’t ree ɓai nga, gute-ndu uwe jè dangai utu tà jé kei sár ade Krist ke j’undei kem̂ jéi dènn’t ree’n. 
GAL.3.24	Gute-ndu nga tò asenan se ɓer ke njèkan dè jé a, njèkɔr non jé kaw se jé ra Krist’t ade Nube ɔr’n tà’n dè jé’t takul kundekem̂. 
GAL.3.25	Nè ɗarinè, loo ke Krist ke j’undei kem̂ jé dènn’t ree ɓá ɓaa, jè ndii gir tɔgmong’t le ɓer ke njèkan dè jé se njèkɔr non jé kété nga lé ta.
GAL.3.26	Ɗarinè sei Juipge se njé ke ei Juipge lé ke undei kem̂ si dè Jésu-Krist’t nga, sei malang sei ngann le Nube. 
GAL.3.27	Sei malang d’ulei sei manné njonm se ri Krist nga, sei teli taai nan se Krist. 
GAL.3.28	Doo ke è Juip éké è Juip lé goto ɗarinè ta. Ɓer éké doo ke ndi dè’n pal goto ta, dingem éké dinye goto ta; tede sei malang sei dooge ke karé takul kum ke umi nan’t bɔk se Jésu-Krist. 
GAL.3.29	Ke nè á sei le Krist ɓaa, sei girkà le Abraham, sei njé kinge nyan-ndubege titeke ndɔ ke Nube unn’n ndu’n ade’n.
GAL.4.1	M’tam m’ede nè loo ke ngonn ke njè kɔi nyan-ndube nain ngonn ɓai nga, tò asenan se ɓer bè. Nè né è bè géa, è nga kuwe è kuwe nyange malang. 
GAL.4.2	Loo ke è nain ngonn ɓai nga, è ndi gir tɔgmong’t le dooge ke njékan dè’n se nyange le’n sár ade ndɔ ke bɔ’n ɔje nga ase’n deĵ ɓita. 
GAL.4.3	Jèi nga géa, le jéi è titeke bè tɔ. Loo ke ndɔ ke jè nain ngannge ɓai nga, jèi ɓerge le tɔgmong-ge ke dè nang nè. 
GAL.4.4	Nè loo ke dè kurloo ke Nube ɔje ase deĵ ɓá ɓaa, Nube ule Ngonn’n. Ngonn’n nga dinye á oje’n a, ndi gir gute-ndu’t a tɔ. 
GAL.4.5	Ngonn le Nube nga ree tede le gang dè dooge ke kété ndii gir gute-ndu’t kade teli ndii dè de pal. E ree le tel jèi ke ngann kem̂ Nube.
GAL.4.6	Sei sei ngann kem̂ Nube kerɔte kuwe. Gir’n ke nè á Nube ule’n Ndil Ngonn’n ade ndii’n dè ɓengre jèi’t. Takul Ndil nè nga á jè tami tà se ndu jéi ke bòi j’edi nè: «Abba, Bɔ jé.» 
GAL.4.7	Titeke bè á ɗarinè i ɓer lé ta. Titeke i ngonn le Nube nga, i i njè kɔi nyan-ndube se go ndukunn le Nube.
GAL.4.8	Kété mari ke sei geri Nube lé ɓai nga, sei rai ɓer le mage polége ke d’ase k’ee Nube ke get lé. 
GAL.4.9	Nè ɗarinè sei geri Nube ɓá tede tár ke è tár sei nga. A ɓaa, ké bain á sei ɔsi wan i teli dè nyan-ndóge ke asi rai se si lé nga taɓai wa? Ké bain á sei ndigi teli rai ɓer le nyan-ndóge nè nga gugu ɓai wa? 
GAL.4.10	Sei an-in dè ndɔge éké nange, dè kurlooge éké dè ɓalge sêw-sêw a tɔ. 
GAL.4.11	M’ɓel kem̂’t m’ede nè: Bainléa m’ule ra’m ndibe tede le si se ndáng karè.
GAL.4.12	Ngakonmge, m’deje sei le kade i teli i tooi tite’m titeke man géa m’tel m’ee’n tite si sei bè tɔ. Sei rai se’m majelé karé bè lé. 
GAL.4.13	Kété ke desêin ke ndɔ ke m’aw m’ile mber Tà ke Maje m’ade sei nga, sei geri mbak titeke kem̂ ndɔn’t nè nga, ratur ra danra’m ngain. 
GAL.4.14	Ratur ke ra’m nga è nyan ke nan sei. Sei an-in man ke nyan ke tò yêr tàkum si’t ade i tibi man yor lé a tɔ. Nè sei uwei man ke ra si’t tite doo ke Nube ule’n bè. Sei uwei man ke ra si’t titeke uwei Jésu-Krist kuwe ke ra si’t bè tɔ. 
GAL.4.15	Ké ranel le si ke ndɔ ke kété nga è ra wa? Tà ke m’a m’tam nè nga è ngarankum tà m m’lanm lé: Kem̂ ndɔn’t nè nga, ke nè á ndɔ ke asi tɔri njar kum si kadi man ɓaa, ayé tɔri kuwe. 
GAL.4.16	Ké ngarankum tà ke m’ede sei nga á m’tel m’ee’n njèban le si ta wa?
GAL.4.17	Paber ke dooge ke nange paberi sei par-par nga, è se kem̂nda káng lé. Nè ei ndigi le kutei sei mbeng ram’t tede le kade ei tá i paberai de par-par. 
GAL.4.18	Nyan karé ke maje ɓaa, i paberi nyanra ke maje se ndɔge-ndɔge. I nginei kade m’ee se si ɓita i rai lé. 
GAL.4.19	Ngannemge, koje ke m’oje sei nga, ndo le si ule’m ndibe asenan se dinye ke à oje ngonn bè. Ndo le si nè nga à ule’m ndibe titeke bè sár kade i teli i taai nan se Krist tcha-tcha. 
GAL.4.20	Ɗarinè, m’ndinge ra’m le k’ee ra si’t tá bainléa m’a m’tur ndu’m rang ɓai. Ke nè ɓaa, m’ger tà ke get kum tam lé.
GAL.4.21	Sei ke i ndigi ndii gir gute-ndu’t nga edi man, ké sei ooi tà ke gute-ndu tam nga lé wa? 
GAL.4.22	Dé ndang kem̂ magtub gute-ndu’t d’ede nè: Abraham oje ngannge ke dingem joo. Ngonn’n ke karé kon’n è ɓer a, ngonn’n karé ke rang kon’n è dinye ke ndi dè’n pal. 
GAL.4.23	Nè ngonn’n karé ke kon’n, Agar, è ɓer nga oje’n se go rebe ke dooge oji nan. Ngonn’n karé ke rang ke kon’n, Sara, oje’n nga è se go kunn ke Nube unn’n ndu’n ade Abraham kété. Sertà nè nga ndó jèi nyan karé ke rang ɓai. 
GAL.4.24	Dinyege ke joo nè nga ei nyan-tɔjege ke ɔje dè mann-ra ke joo ke tò dann Nube se kosdooge le’n. Mann-ra ke karé è gute-ndu ke ndɔ ke Nube ade Moise dè mbal ke ri’n ne Sinai. Kosdooge le Nube ndii gir mann-ra’t nè tite ɓerge bè. Agar kon ngonn ke karé nga tò ɔje dè mann-ra ke dè mbal ke Sinai nga. 
GAL.4.25	Agar nga è tite mbal ke ri’n nè Sinai ke tò kem̂ ɓeekon ke Arabie. Agar tò ɓila asenan se ɓee-bò ke Jérusalem se Juipge ke ndii gir ɓer’t. 
GAL.4.26	Nè ɓee-bò ke Jérusalem ke dɔ nga ndi dè’n pal, è è á è kon jéi a tɔ. 
GAL.4.27	Tede dé ndang kem̂ Magtub ke tò se ninn’n d’ede nè:
GAL.4.27	«I ke i kuju ke oje ngonn lé nga, i ra ranel.
GAL.4.27	Al rai se ndui ke bòi beng i ke ndɔ karé ndo rai lé nga.
GAL.4.27	Ngann le dinye ke dé sure’n d’inye’n nga bulei ngain
GAL.4.27	dumi ngann le dinye ke njè ngaw ke ndi kei ngaw’t.»
GAL.4.28	Ngakonmge, sei ngannge le Nube se go kunn-ndu le’n tite Isaac bè. 
GAL.4.29	Kété ndɔ ke ngonn le Abraham ke dingem ke oje’n titeke d’oje’n ngannge se go danra ɔr kororoi è ke d’oje’n se go kunn-ndu gir Ndil Nube’t. Ɓila géa è titeke bè tɔ. 
GAL.4.30	Nè né è bè géa, ké tà ri á magtub ke tò se ninn’n tam wa? E tam ede nè: «I rɔ dinye ke è ɓer se ngonn’n ke dingem nè nga kɔke. Tede ngonn le ɓer à inge nyan-ndube se ngonn le dinye ke ndi dè’n pal nga nan’t ndan lé.» 
GAL.4.31	Titeke bè á ngakonmge, jè jèi ngann le dinye ke è ɓer nga lé, nè jèi ngann le dinye ke ndi dè’n pal.
GAL.5.1	Krist taa jèi ji ɓer’t inye jèi dɔ ɗarinè tede le kade jè ndii dè jéi pal kerɔte. I ndai dè nja si’t njáng m adi dé tel d’ile kule ɓer kɔbe si’t gugu lé ta.
GAL.5.2	Ooi maje, man Paul m’ede sei ndàt, ke nè á adi d’uje tà mɔte si ɓaa, sei an-in Krist ke nyan lé. 
GAL.5.3	M’tel m’ede sei tà nè nga ndàt kuwe ɓai. Doo ke rara ke ade d’uje tà mɔte’n ɓaa, gar-gar à ra nyange ke gute-ndu ɔje nga bere mbak se ndɔ’n-ndɔ’n. 
GAL.5.4	Ke nè á i sangi le kade tà ɔr dè si’t non Nube’t se go gute-ndu nga ɓaa, sei tin-in se Krist ɓá ta. Taɓai noje ke Nube uwe se si nga utei piring ilei kɔke a tɔ. 
GAL.5.5	Jèi njétaakem̂-Kristge ɓaa, j’undei kem̂ jéi tchên se go Ndil titeke Nube à ɔr tà dè jéi’t takul kundekem̂. 
GAL.5.6	Kuje tà mɔte éké kuje tà mɔte lé, è nyan ke liriri tede le doo ke um nan’t bɔk se Jésu-Krist. Nè nyan ke è ngarankum nyan nga, è kundekem̂ ke ra kule dè tár nan’t.
GAL.5.7	Kété sei an-in ngɔde maje. Ké nan ɗarinè ɔge sei kile koje dè ngarankum tà’t nga wa? 
GAL.5.8	Tà ke majelé ke dé mbusu’n sei d’ɔge’n sei kile koje dè ngarankum tà’t nga, in ra Nube’t ke njè ɓar sei nga lé. 
GAL.5.9	Undei kumkunju dè ra si’t tede pululu è nyan ke ndêin bè, nè ade nduju ke loin bere mbak in ti ngiring-ngiring. 
GAL.5.10	Kuwe-ɓee ade m’ndà kem̂’m káng dè si’t titeke tàgir le si à tò gai se le’m lé. Nè doo ke njè bungul sei nga, né ee’n doo ke bain-bain géa, Nube à ade kure nyanra’n à ɔde kum’n ɓai.
GAL.5.11	Ngakonmge, man m’ile mber kuje tà mɔte lé. Ke nè á m’ile mber kuje tà mɔte ɓaa, ké Juipge à ɔri man kororoi tede ri taɓai wa? Ke nè á m’ile mber kuje tà mɔte ɓaa, kwei le Krist kàde kage-ke-dese’t à tel k’ee jig le tuge nja doo kile’n dann kaiya’t lé ta. 
GAL.5.12	Dooge ke njé bungul sei titeke bè nga, maje kade d’ade dé tɔr gum de d’oré’n dè kuje tà mɔte de ɓaa, à è soo de’t.
GAL.5.13	Ngakonmge, sei nga dé ɓar sei le kade i ndii dè si pal. Nè maje kade edi gos dè ndi dè pal’t nè nga le ra’n nyange le danra karè lé. I rai ɓer le nan tede tár ke sei tári nan nga. 
GAL.5.14	Ke nè á sei rai titeke bè ɓaa, a i rai gute-ndu nga kade maje ɔr njêt. Tede gute-ndu bere mbak nga d’oré nan’t d’ade è ndukunn ke karé bere d’ede nè: «I a tár doo madi titeke i tár’n rai i kuwe bè tɔ.» 
GAL.5.15	Ke nè á ndi dè pal le si aw se si sár ade i ton-in nan a, ujei ngire nan se tà nyanm-nyanm a tɔ ɓaa, undei kumkunju dè ra si’t lé ɓaa a i tuji nan.
GAL.5.16	Tà ke man m’ede sei á nè: Inyei Ndil-Kem̂nda adi ɔr non si ɓaa, ngur nyange ke majelé le danra à ra sei lé. 
GAL.5.17	Tede ngur nyange ke majelé le danra ute ngur nyange le Ndil-Kem̂nda mbeng a, ngur nyange le Ndil-Kem̂nda ute ngur nyange ke majelé le danra mbeng a tɔ. Gir’n ke nè á sei asikum rai nyange ke kem̂ si ndige nga se ndɔ’n-ndɔ’n lé. 
GAL.5.18	Ke nè á Ndil-Kem̂nda ɔr non si ɓaa, sei i ndii gir gute-ndu’t nga lé ta.
GAL.5.19	Ngur nyange ke majelé le danra nga tooi nata ndái-ndái. Ei á tooi nè: Tò se nan ke kaiya’t, ra mine, nyanra ke pás-pàs. 
GAL.5.20	Polé mage, ra nan se kuge, kɔr nan njêt, ra jang se nan, kɔl nan, ra kem̂kein, ra wong, ra nan tà, tà tin nan, kai nan, kɔr kum nan. 
GAL.5.21	Ra ngur nyan pênn-pênn, ra ɓer le yibe, kunn gon nyankuse se nyange ke nange ke taai nan se de bè. Man m’ede sei ndàt kété titeke ndɔ ke m’ede’n sei nga: Dooge ke inyei ra de nyein dann nyange ke nè nga, loo le de goto kem̂ Konɓee’t le Nube sár se non.
GAL.5.22	Kann nyan le Ndil á tò nè: Tár nan, ranel, kem̂lom, kem̂kile, kem̂-maje, kem̂-kunde, 
GAL.5.23	kaw lom-lom se kunde kumkunju dè ra’t a tɔ. Gute-ndu ute nyange nè nga mbeng lé. 
GAL.5.24	Dooge ke umi nan’t bɔk se Jésu-Krist nga, uwei danra se ngur nyange le’n ke majelé ɓerii kade kage-ke-dese’t. 
GAL.5.25	Jè ndi kumgajer takul Ndil-Kem̂nda; bè ɓaa, jè njiyei se goo Ndil-Kem̂nda. 
GAL.5.26	Ade jè rai ngur riɓar ke raikarè lé a, ade jè tɔsi nan tà lé a, ade jè rai kem̂kein dè nan’t lé a tɔ.
GAL.6.1	Ngakonmge, ke nè á uwei doo karé dè ra nyan ke se go rebenn’t lé ɓaa, sei ke i njiyei se go Ndil-Kem̂nda ɓai nga, i gɔli nin ilei nin rebe ke danné se ndu noje. Sei géa, kem̂ si dè ra si’t nè bainléa a teli rai majelé se’n tɔ. 
GAL.6.2	I taai nyankoto ke wɔi dè nan’t. Titeke bè á a i rai gute-ndu le Krist nga tɔli mbas. 
GAL.6.3	Ke nè á doo karé ke è doo ke raikarè gir kem̂n’t ede nè: N’ee doo ke n’ase ɓaa, è kuwe sú kum ra’n. 
GAL.6.4	Maje kade nanan géa ter kule ra’n ke le’n-le’n an. Ke nè á kule ra’n maje kade dè’n in-in’n tchakm ɓaa, maje kade dè’n in tchakm ɔje dè’n è kuwe se kar’n m à kuwe dè kin tchakm le’n kɔje’n le doo ke rang lé. 
GAL.6.5	Sei geri mbak, nanan géa à unn nyankoto ke wɔi ke ɔje dè’n-dè’n.
GAL.6.6	Doo ke ndi ndó Tà ke Maje nga, maje kade ade njèndó’n Tà ke Maje oré se’n nan dè nyan-majege’t le’n gar-gar.
GAL.6.7	Adi kum si sú sei dè tà’t nè nga lé: Doo à ule mbe dè Nube’t lé, tede nyan ke doo dubu nga à uje kann’n kuwe. 
GAL.6.8	Doo ke dubu nyan ke ɔje dè danra ɓaa, è à uje kann nyan ke oje dè danra ke è tuju nga tɔ. Doo ke dubu nyan ke ɔje dè Ndil ɓaa à inge ndikumgajer sár se non. Ndikumgajer sár se non nga, è kann nyan le Ndil. 
GAL.6.9	Adi kem̂ jéi tête mann dè ra nyan ke maje’t nga lé. Ke nè á j’adi ji jéi sɔl giré lé ɓaa, ndɔn’t j’à j’ujei kann’n ɓai. 
GAL.6.10	Titeke bè á, loo ke j’ingei kurloo ɓaa, adi jè rai maje se dooge malang. Nè maje kade jè rai maje se ngakon jéige ke undei kem̂ de dè Nube’t j’adi dum dè le dooge ke rang malang.
GAL.6.11	An-in! magtub ke man kuwe m’ndang se ji’m guri-guri m’ade sei. 
GAL.6.12	Dooge ke nange ndigi kundei tɔge dè si’t le kade ujei tà mɔte si. Ei rai titeke bè le taa’n kum Juipge karè nè bainléa à kɔri de kororoi tede tà le Krist ke dé tɔl’n kade kage-ke-dese’t. Kɔr ke d’a d’ɔr de kororoi á è nyan karé ke dé ɓel d’unde’n tɔge dè si’t le kade d’uje’n tà mɔte si. 
GAL.6.13	Njé kuje tà mɔte dege kuwe géa an-in dè gute-ndu nga sêw-sêw lé. Nè né è bè géa, dé ndige le kade adi d’uje tà mɔte si tede le kunn’n tà ra de’t tede mɔte si ke adi d’uje. 
GAL.6.14	Man ɓaa, nyan karé bere ke m’unn’n tà ra’m dè de’t nga, è kwei le Krist Kuwe-ɓee le jéi Jésu Krist kade kage-ke-dese’t. M’an nyange le nang nè ke nyange ke tuji tede kwei le Kuwe-ɓee le jéi Jésu-Krist. Man géa dooge ke dè nang nè an-in man ke doo ke wei bè tɔ. 
GAL.6.15	Kuje tà mɔte éké kuje tà mɔte lé nga, è nyan lé. Nyan ke get-get ɓaa, è le tel k’ee doo ke kige le Nube. 
GAL.6.16	Dooge ke njiyei se go tà ke m’ndó sei nè nga têr-têr ɓaa, maje kade kem̂lom se kem̂kanm nain se de. Maje kade kem̂lom se kem̂kanm nain se kosdooge le Nube malang.
GAL.6.17	Unn gir’n ɗarinè, maje kade doo karé bè ndɔje’m lé ta, tede sire dò le Krist tò ram’t laa.
GAL.6.18	Ngakonmge, maje kade kem̂noje le Kuwe-ɓee le jéi Jésu-Krist nain se si karé-karé malang. Maje kade è titeke bè kuwe.
EPH.1.1	Man Paul, njèkawkule le Jésu-Krist se go kem̂ndige le Nube. M’ndang magtub nè m’ade njé ke tooi se ninn de se njé ke awi kum de ke kété-kété de kundekem̂ dè Jésu-Krist’t [ke ndii kem̂ ɓee-bò ke Ephèse]. 
EPH.1.2	Maje kade kem̂-maje se kem̂lom ke in ra Bɔ jéi Nube’t a, ke in ra Kuwe-ɓee Jésu-Krist a tɔ, nain se si.
EPH.1.3	Nube Bɔ Kuwe-ɓee le jéi Jésu-Krist nga, maje kade dè’n mong káng-káng. E tɔr ndu’n dè jéi’t takul kum nan’t bɔk le jéi se Jésu-Krist a, è ade jéi nyan-majege gai-gai malang ke ɔje dè Ndil kem̂ danran’t. 
EPH.1.4	Nube tɔr jéi takul Jésu-Krist kété mari ɓita è unde nang nè ɓai. E tɔr jéi le kade jèi dooge le’n ke jè tooi se ninn jéi gai tàkumn’t a, le kade tà karé bè uwe dè jéi nonn’t dè tár ke è tár jèi’t nga lé a tɔ. 
EPH.1.5	Nube ɔje kem̂n’t kété mari le tel jéi ke ngann kem̂nge se go tár ke è tár jéi takul Jésu-Krist. E ke nè á è nyan-maje ke è ɔje kem̂n’t njáng se go kem̂ndige le’n. 
EPH.1.6	Ade jè ɗɔyi Nube tede noje le’n ke maje dum ke è uwe se jéi. Nube uwe se jéi noje nè nga takul kotár le’n Krist kuwe karé luk-luk.
EPH.1.7	Takul Krist ke wei ade mese’n an-in nang á j’ingei nyankuge dè jéi ɓee ɓer’t a, Nube ade kem̂’n tin’n mbit dè kaiyage’t le jéi a tɔ. E kem̂noje ke bò ke gar’n goto á Nube uwe se jéi! 
EPH.1.8	Kem̂noje nè nga Nube ade taa ra jéi pel-pel. Takul kem̂noje nè nga á j’ingei kumkunju se gos nyanger ke deri. 
EPH.1.9	Nube ade jè geri nyan-maje ke tò loo ɓɔyɔn’t káráng. E uwe dè nja nyan ke tò loo ɓɔyɔn’t nga kété mari se go kem̂ndige le’n è kuwe. 
EPH.1.10	Loo ke ndɔ’n à ase deĵ ɓaa, nyan ke Nube ɔje le ra á tò nè: A ɔse nja nyange ke danrán se nyange ke dè nang nè malang nan’t le kade Krist è doo dè de.
EPH.1.11	Takul’n è á j’inge’n gaje nyan-ndube ke ɔje dè jé tede Nube tɔr jè kété mari se go nyan ke è ɔje. Nube ra nyan malang ade aw loon’t deĵ se go nyan ke è ɔje se go kem̂ndige le’n. 
EPH.1.12	Jèi dooge ke desêin ke j’undei kem̂ jéi dè Kris’t tchên nga, dé tɔr jèi le kade j’ulei ndubra dè Nube’t.
EPH.1.13	Takul Krist á sei géa ooi ngarankum tà, ke è Tà ke Maje ke aje sei. Takul kundekem̂ ke sei undei kem̂ si dè Krist’t á Nube unde’n nyankorji le’n ke è Ndil-Kem̂nda ra si’t, titeke ndɔ ke è unn’n ndu’n kété mari ade sei nga. 
EPH.1.14	Ndil-Kem̂nda ke Nube ade jèi nga, è tàpitem nyan-ndube ke è unde konn tede le kosdooge le’n. J’a j’ingei nyange ke Nube unde konn nè nga bere mbak ndɔ ke j’à j’ɔri dè jéi gir tɔgmong’t le ɓer. Adi j’ɔsi pa j’ulei ndubra dè Nube’t a tɔ.
EPH.1.15	Gir’n ke nè á, loo ke m’oo kɔbe kem̂ si ke kundei dè Kuwe-ɓee Jésu’t a, m’oo ser tár ke sei tári njé ke tooi se ninn de malang a tɔ ɓaa, 
EPH.1.16	m’ra Nube oiyo m’ebenn’t lé tede le si. Kem̂’m olé dè si’t dɔ-dɔ loo ke m’a m’ɔje’n se’n tà. 
EPH.1.17	Man m’ra titeke bè le kade Nube le Kuwe-ɓee le jéi Jésu-Krist, è Bɔ jéi ke ndubra è le’n ade sei kumkunju le Ndil. Titeke bè á kum si à gang’n dè Nube’t le kade i geri nin njai-njai. 
EPH.1.18	M’deje Nube le kade ade kum ɓengre si gang tchat. Titeke bè á a i geri nyan kundekem̂ tchên dè’t ke è ɓar sei tede nga. Taɓai sei a geri bò ndubra le’n se bò nyan-ndube ke uwe dè nja unde konn tede le njé ke tooi se ninn de. 
EPH.1.19	M’deje Nube ɓai le kade ade kum si gang dè tɔgmong le’n ke kile ke nata tede jéi jèi njétaakem̂-Kristge. Tɔgmong ke bò nè nga, è è ke ndɔ 
EPH.1.20	ke Nube ade Krist ade unde’n loo tee’n dann njé ke koo’t. Nube ade Krist tɔgmong ke bò nè ade aw ndii’n dè jikonn’t dɔ danrán. 
EPH.1.21	Titeke bè Nube unn Krist mbeng unde’n dè njé kunde gir gute-nduge se njétɔgmong-ge se njé kàde bòge se kuwe-ɓeege ke danrán éké ke dè nang nè malang, éké ri ke rara malang ke d’a ɓar dann dooge ɗarinè éké ke ndɔ ke rang nga, Krist dum dè de malang. 
EPH.1.22	Nube ɔr Krist unde’n dè nyange’t malang a, ade’n è doo dè njékebe nange le’n è Nube a tɔ. 
EPH.1.23	Njékebe nange le Nube nga, è danra Krist. Njékebe nange le Nube nga unni kagera Krist lát-lát. Krist nga dum dè dooge se nyange malang se ndɔ’n-ndɔ’n a tɔ.
EPH.2.1	Sei nga, kété weii yo nyanrage ke se go rebe’n lé a, weii yo kaiyage le si a tɔ. 
EPH.2.2	Kété mari sei njiyei se go nyanrage le dooge ke dè nang nè. Sei ndolèi go ngar le ndilge ke majelé ke njèkonɓee dann danrán’t se nang nè. E nè nga è ndil ke majelé ke ndi sule gir ngann njé dum nange ɗarinè. 
EPH.2.3	Ngann njé dum nange nè nga, kété mari jèi malang jèi dann de’t. Kété jè njiyei se go ngur nyange le danra jéi a, jèi rai nyange se go kem̂ndige le danra a, se go tàgirge le jéi a tɔ. Jèi géa, kété se go girkoje le jéi ɓaa wong le Nube nain dè jéi’t tite gute dooge ke rang bè tɔ.
EPH.2.4	Nè Nube ke è baw kem̂kanm nga, tár jèi ngain. 
EPH.2.5	Jèi nga, kété j’weii yo nyanrage ke se go rebe’n lé le jéi, nè è ade jè teli jè ndii kumgajer se Krist nan’t. Takul kem̂noje á sei ajii. 
EPH.2.6	Takul kum ke j’um nan’t bɔk se Krist á Nube ade j’undei loo jè teei dann njé ke koo’t le kon’n ɓee nan’t se Krist dɔ danrán. 
EPH.2.7	Kem̂noje le Nube ke ra se jéi nga, gar’n goto. E ra titeke bè le tɔje’n jéi kem̂-maje le’n ke al dè loo kem̂ ndɔge ke à ree takul kum ke j’um nan’t bɔk se Jésu-Krist. 
EPH.2.8	E takul kem̂noje le Nube á sei ingei kaje se go kundekem̂ le si. Kem̂noje nè nga in ra si’t lé, nè è nyan-noje ke in ra Nube’t kuwe. 
EPH.2.9	Kaje ke sei ingei nga è se go kule ra si á doo karé à tii’n ra’n lé. 
EPH.2.10	Jèi, jèi dookundege le Nube. E Nube kuwe unde jèi se go kum ke j’um nan’t bɔk se Jésu-Krist tede kade jè rai nyanrage ke maje. Nyanrage ke maje nga Nube uwe dè nja de kété kade jè rai se ndɔ jéi, ndɔ jéi.
EPH.2.11	Adi kem̂ si olé dè tà’t nè: Sei nga, kété sei girkoje le Juipge lé. Juipge ke njé kuje tà mɔte dege ɓari sei dooge ke anji kujei tà mɔte de. Kuje tà mɔte ke danra’t nè nga, è ji doo á uje. 
EPH.2.12	Adi kem̂ si olé titeke ndɔ ke kété mari nga, sei i ndii anje Krist a, gaje nyan ke ndêin bè ke ɔje dè si goto kem̂ ɓeekon ke Israel a tɔ. Sei sei dooge ke dɔ, nyange ke Nube ɔje le kade ngann njéɓeege nga ɔje dè si lé. Taɓai sei dooge ke nyan kundekem̂ dè’t le si goto a, Nube nga géa sei dooge ke i nali nin dè nang nè a tɔ. 
EPH.2.13	Sei ke umi nan’t bɔk se Jésu-Krist nga, kété i ndii heb se Nube, nè ɗarinè d’age se si dé ree se si ngɔr takul mese Krist. 
EPH.2.14	E Jésu-Krist nga kuwe á è kem̂lom le jéi. Juipge se njé ke ei Juipge lé ke kété kayai nan gir joo nga, è tel de ke kosdooge ke karé bere. Kɔr nan njêt ke tò asenan se ndogo bɔr ke kai de danné nga, Krist jɔrè nang bɔrɔr-bɔrɔr takul kwei le danra’n kàde kage-ke-dese’t. 
EPH.2.15	Gute-ndu se nyange ke ndukunnge ɔji nga, Krist tuju’n kɔke se go kwei le danra’n. Juipge se njé ke ei Juipge lé nga, Krist tel de ke kosdooge ke kige karé bere luk-luk takul kum ke d’um se’n nan’t bɔk-bɔk. Titeke bè á è unde’n gir kem̂lom dann Juipge se njé ke ei Juipge lé. 
EPH.2.16	Dooge nè nga kété ei girkoje dooge joo, nè ɗarinè Krist tel um de nan’t bɔk se Nube ade ei kosdooge ke karé luk-luk takul kwei le’n kàde kage-ke-dese’t. Krist udu kum kɔr nan njêt ke tò dann de’t takul kwei le’n. 
EPH.2.17	Jésu-Krist ree ile mber Tà ke Maje ke ɔje dè kem̂lom ade sei ke kété i ndii heb se Nube a, ade njé ke kété ndii ngɔr se’n a tɔ. 
EPH.2.18	Oiyo, è se takul Krist á jè Juipge a, sei a tɔ, jèi malang j’ingei tà rebe kaw ra Bɔ jéi’t kem̂ Ndil ke karé bere’t nga.
EPH.2.19	Gir’n ke nè á ɗarinè sei dooge ke dɔ éké sei njé namge lé ta. Nè sei teli sei dooge ke i tooi se ninn de nan’t se ngann njéɓeege ta. Sei teli sei dooge ke koje kei káráng le Nube. 
EPH.2.20	Sei nga, dé rɔte sei dè gir kei’t le njékawkulege se njéribe-dè-tàge ke tà Nube’t a tɔ. Jésu-Krist á è kuberi her ke mong dè kum kei’t. 
EPH.2.21	Takul’n è á kei ke rɔte tà nan’t bere mbak in nda’n dɔ jap le tel k’ee’n kei ke tò se ninn’n tede le Kuwe-ɓee a tɔ. 
EPH.2.22	Takul kum nan’t bɔk se Kuwe-ɓee á dé rɔte’n sei bere mbak tà nan’t le kade i teli sei kei ndi Nube se go Ndil’n.
EPH.3.1	E tede è ke nè á man Paul m’ee’n dangai le Jésu-Krist tede le si sei ke sei Juipge lé nga. 
EPH.3.2	Sei ooi ser noje ke Nube uwe se’m tede tà le si nga ɓá. 
EPH.3.3	Nube ribe dè nyan ke tò loo ɓɔyɔn’t ade m’ger titeke m’ndang’n tà’n ndêin m’ade ooi ɗarinè. 
EPH.3.4	Loo ke sei a i tutei magtub nè ɓaa, sei asikum kan-in titeke m’ger nyan ke tò loo ɓɔyɔn’t ɔje dè Krist nga. 
EPH.3.5	Nyan ke tò loo ɓɔyɔn’t nè nga, Nube ribe dè ade dooge ke kété mari gerii lé. Nè ɗarinè, è ribe dè se go Ndil’n ade njékawkulege se njéribe-dè-tàge ke tànn’t ke tooi se ninn de gai se go Ndil. 
EPH.3.6	Se go Tà ke Maje á dooge ke ei Juipge lé oréi nan se jéi jèi Juipge dè nyange ke Nube unde konn tede le kosdooge le’n. Jèi se de jèi balkum danra ke karé bere. Jèi se de j’oréi nan dè ndikumgajer ke Nube unn’n ndu’n ade dooge ke umi se’n nan’t bɔk takul Krist.
EPH.3.7	Takul noje ke Nube uwe se’m se go tɔgmong le’n á m’tel m’ee’n ngonn njèkile mber Tà ke Maje nè nga. 
EPH.3.8	Man m’ee tà mbà le njétaakem̂-Kristge malang. Nè né è bè géa, Nube uwe se’m noje ade m’ile mber nyanbaw le Krist ke doo asekum ger lé m’ade dooge ke ei Juipge lé. 
EPH.3.9	Ribe dè nyan ke tò loo ɓɔyɔn’t nga, è man á Nube um kule’n jim’t tede dooge malang. Nyan ke tò loo ɓɔyɔn’t nga, kété mari Nube ke Njèkunde nyange malang ɓɔyɔ dè se dooge. 
EPH.3.10	Nè ɗarinè, takul njékebe nange le Nube á njékɔr non dooge se njétɔgmong-ge ke kem̂ danran’t dɔ geri kumkunju le Nube ke se ri’n-ri’n nga. 
EPH.3.11	Se go nyan ke kété mari sár ɗarinè. Nyan ke Nube ɔje kété mari ke desêin nga kile ra’n ke nata ɗarinè takul Kuwe jéi Jésu-Krist. 
EPH.3.12	Takul kum ke j’umi nan’t bɔk se Krist a, takul kem̂ jéi ke j’undei dènn’t á jè ndii dè jéi pal le kaw’n ngɔr ke ra Nube’t se kem̂nda káng. 
EPH.3.13	Gir’n ke nè á m’deje’n sei le kade adi kem̂ si tête mann ɔje dè nyantosowurge ke m’inge tede tà le si nga lé. Nyantosowurge nè nga ei riɓar le si.
EPH.3.14	Gir’n ke nè á m’ɔse’n keje’m nang non Bɔ jéi’t, 
EPH.3.15	ke girkà ke rara ke danrán éké ke dè nang nè malang ingei ri de ke gete rann’t. 
EPH.3.16	M’deje Nube se go nyanbaw le’n ke dum dè loo le kade ule dingem kem̂ si’t kei takul tɔgmong le Ndil’n. 
EPH.3.17	M’deje Nube le kade ade Krist urkei dè ɓengre si’t takul kem̂ si ke undei dènn’t. Man m’deje Nube le kade ade ulei ngire si nang janm-janm dè tár ke Krist tár jèi’t nga. 
EPH.3.18	Titeke bè á sei se njétaakem̂-Kristge malang a asikum geri là le tár le Krist se ngal’n ke dɔ a, se kur’n ke nang a tɔ. 
EPH.3.19	Sei a geri titeke tár ke Krist tár jèi nga, è nyanger ke dum dè nyangerge ke rang malang dè nang nè tede kade i geri gel Nube bere mbak a tɔ.
EPH.3.20	Se go tɔgmong le Nube ke ra kule kem̂ jéi’t nga, Nube asekum ra nyan kade al dè nyan malang ke jè deji nin éké ke jè giri kem̂ jéi’t. 
EPH.3.21	Maje kade riɓar è le Nube dann njékebe nange’t le’n ke umi nan’t bɔk se Jésu-Krist dann girkoje dooge’t malang sár se non. Maje kade è titeke bè kuwe.
EPH.4.1	Man ke m’tò dangai’t tede tà le Kuwe-ɓee nga, m’ndeje sei kade adi pa njiye si uwe made nan se ɓar ke Nube ɓar sei nga. 
EPH.4.2	Ulei dè si adi nan a, awi lom-lom dann nan’t a, ilei kem̂ si pon dè nan’t a, oréi tà si njak dè nan’t se go tár ke Krist tár jèi. 
EPH.4.3	I risi ra si nang se ndɔge malang le ngonm kule noje ke Ndil-Kem̂nda tɔ’n sei nan’t nga. Kem̂lom á è kule noje ke Ndil-Kem̂nda tɔ’n sei nan’t neĵ-neĵ. 
EPH.4.4	Sei sei balkum danra ke karé bere luk-luk, Ndil-Kem̂nda è karé bere luk-luk a tɔ. Titeke bè á sei géa Nube ɓar sei le kade ingei nyan kundekem̂ tchên dè’t ke karé bere luk-luk nga. 
EPH.4.5	Kuwe-ɓee è karé bere luk-luk a, kundekem̂ è karé bere luk-luk a, kule doo manné njonm è karé luk-luk a tɔ. 
EPH.4.6	Nube karé bere luk-luk á è Bɔ njétaakem̂-Kristge malang, è on ɓee dè dooge se dè nyange malang se loo malang a, è ndi kem̂ jéi’t malang a tɔ.
EPH.4.7	Nè né è bè géa, jèi karé-karé malang j’ingei nyan-noje karé ke ɔje dè jéi, dè jéi. Krist á è njè kɔje nyan-noje nè nga se go kem̂-maje le’n. 
EPH.4.8	Gir’n ke nè á Nube tam’n kem̂ Magtub’t le’n ede nè:
EPH.4.8	«Loo ke è in aw dɔ ɓaa,
EPH.4.8	è uwe njé tuwe made dege ɓer aw se de.
EPH.4.8	E uwe noje se dooge a tɔ.»
EPH.4.9	«E in aw dɔ» nga, ké gir’n è ri wa? Tà nè nga tò ɔje dè kin ke Krist in danrán ree dè nang nè. 
EPH.4.10	Jésu-Krist nga, kété in danrán á ree nang nè. E è nga kuwe á tel aw sem̂ danran’t dɔ. Jésu an loo malang dè nang nè ɔr njêt m nyan karé ɓɔyɔ ra’n tàkumn’t lé. 
EPH.4.11	E è kuwe á uwe noje se dooge ade njé ke nange ei njékawkulege a, ade njé ke karége ei njéribe-dè-tàge ke tà Nube’t a, ade njé ke nange ei njékile mber Tà ke Majege a, ade njé ke karége ke rang ei njékul dooge a, è ade njé ke nange ei njéndó dooge nyan a tɔ. 
EPH.4.12	Jésu-Krist ra titeke bè le kade njétaakem̂-Kristge asikum rai kule le de ke ɔje dè de, dè de. Titeke bè á danra Krist à ra’n tɔge ke kété-kété dè kundekem̂’t. 
EPH.4.13	Njétaakem̂-Kristge nè nga à rai kule le de ke ɔje dè de, dè de kum de ke kété-kété. E á jèi malang j’à teli k’eei danra ke karé bere luk-luk dè kundekem̂’t a, se dè ger gel Ngonn le Nube’t a tɔ. Jèi malang j’à teli k’eei dooge ke tɔge káng-káng, le maji kɔri njêt tite Krist bè tɔ. 
EPH.4.14	Titeke bè á j’à teli tooi kasi nan se ngannge lé. Tede ngannge nga njé tà ke raikarège se njé libe kum dooge in-in ndói de nyange ke pás-pàs ade ndemi. Ngannge nga tooi asinan se bato ke nel ɔse’n aw se’n yo-yo, nè-nè bè. 
EPH.4.15	Ké nè á jè tami ngarankum tà a, jè tári nan se kem̂nda káng a tɔ ɓaa, j’à rai tɔge ke kété-kété dè kum nan’t bɔk se Krist a, dè nyange malang a tɔ. Krist nga è doo dè njékebe nange le Nube. 
EPH.4.16	E takul’n è á ngire-rage ke gai-gai ndii tà nan’t ndeĵ-ndeĵ a, umi nan’t bɔk adi danra bere mbak uwe’n nan maje sem̂-sem̂ takul dè kur-rage. Ke nè á balkum ra karé-karé malang ra kule ke ɔje dè’n-dè’n ɓaa, danra bere mbak à ra tɔge ke kété-kété a, à ɓisir takul tár nan.
EPH.4.17	Man m’ede sei ndàt se ri Kuwe-ɓee: Maje kade i teli i njiyei tite dooge ke geri Nube lé nga lé ta, tede ei nga njiyei se go tàgir le de ke raikarè. 
EPH.4.18	Tà gir le de tel tuge ndul bigm; dé mbate kum se Nube bɔk ɔje dè ndikumgajer le’n ke è ade dooge. Dé ger nyan lé tede kem̂nder urkei dè ɓengre de’t. 
EPH.4.19	Dé ger loo kɔr kum nyan ke maje se nyan ke majelé lé. D’ule ra de mbiriri dann nyanra ke yêr’t le ra kum de ke kété-kété se ndɔge malang.
EPH.4.20	Nè sei ke i geri gel Krist ɓá nga, dé ndó sei kade i rai titeke bè lé. 
EPH.4.21	Ké nè á ndɔ ke ooi tà le’n kerɔte a, ndɔ ke dé ndó sei nyan se go ngarankumtà ke in ra Jésu’t a tɔ ɓaa, 
EPH.4.22	inyei go nyanra sige ke mari nga kɔke ta. Nyanra sige ke mari nga uwei ɔri de ra si’t tite kubu ra ndis bè. Sei nga kété ngur libe kum dooge ke rusu kem̂ si njin-njin tuju sei. 
EPH.4.23	Nè adi tàgir le si tel ra’n kige se go Ndil Nube.
EPH.4.24	Doo ke kige ke è kum gute tà Nube nga, ulei ra si’t. Doo nè nga ngarankum tà tel’n ke njè ra nyan dè dè naje’n a, ke doo ke tò se ninn’n a tɔ. 
EPH.4.25	Gir’n ke nè á inyei go tà lanm, edi nan ngarankumtà tede jèi balkum danra ke karé bere luk-luk. 
EPH.4.26	Ke nè á wong ra sei ɓaa, an-in tá nè a kin-in rai majelé. Maje kade ebi’t ra wong pa ɓita adi kàde ur ɓai. 
EPH.4.27	Inyei loo adi sú al ndi dè si’t lé. 
EPH.4.28	Doo ke ndɔ ke è njèɓog nga, maje kade ebe ra’n ɓoge. Nè è soo’t kade ule ra’n ndibe ra kule ke maje se ji’n è kuwe. Titeke bè á à inge’n nyan le kai kade doo karé ke nyan nal’n tɔ. 
EPH.4.29	Adi tà ke ete-se karé bè tee tà si’t lé. Maje kade adi tà ke maje ke à ade kundekem̂ le njé ke rang à ra tɔge ke kété-kété á adi tee tà si’t tede kade njé ke ooi ubei maje’n. 
EPH.4.30	I rai kum Ndil-Kem̂nda ndoo lé. Nube ɔr sei unde sei se ninn’n ke kosdooge le’n takul Ndil-Kem̂nda. E nyankorji ke Nube uje ra si’t le tɔje’n sei titeke à ɔr sei dann kaiyage’t le si njing se non ndɔ ke rang. 
EPH.4.31	Maje kade kumkil kororo se ndáng ra se wong se kɔl nan beng-beng se taje ndu se kem̂yêr ke rara bere mbak nga, i sanrin de dann si’t kɔke. 
EPH.4.32	I rai kem̂-maje se nan a, i rai kem̂kanm se nan a, adi kem̂ si tin mbit dè nan’t titeke Nube ade kem̂’n tin’n mbit dè si’t takul Krist.
EPH.5.1	Sei sei ngannge le Nube. Nube tár sei ngain. Bè ɓaa, i ndaji nyanra’n. 
EPH.5.2	I njiyei se tár nan titeke Krist tár’n jèi á inye’n ra’n ade Nube tede le jéi è kuwe ke nyan kade noje se nyankuje-mese ke taa kum Nube.
EPH.5.3	Maje kade ri tò se nan ke kaiya’t se ra mine se nede nyan ke rara géa ɓar dann si’t lé. Nyange nè nga tuwe sei njétaakem̂-Kristge ɗêw lé karè. 
EPH.5.4	Maje kade adi tà rasɔl se tà mbe a, se tà kule mbe dè nan’t a tɔ, teei tà si’t lé. Nyange nè nga tuwe sei ɗêw lé. Nè è soo’t kade tà ra Nube oiyo tá tee tà si’t. 
EPH.5.5	Ooi maje: doo karé bè dann njé tò se nan ke kaiya’t éké doo ke ra’n mine éké njè nede nyan a ingei nyan-ndube kem̂ Konɓee’t le Krist lé a, kem̂ Konɓee’t le Nube ndan lé a tɔ. Nede nyan nga è mage polé.
EPH.5.6	Adi doo karé géa sú sei se tàge ke raikarè lé. Wong le Nube oso dè dooge ke mbati kilei koje dènn’t. 
EPH.5.7	Umi nan’t se dooge dè nyange ke titeke bè nga lé. 
EPH.5.8	Tede kété sei ngannge le loondul, nè ɗarinè ɓaa sei ngannge le lookar takul kum ke umi nan’t bɔk se Kuwe-ɓee nga. Bè ɓaa, i njiyei tite ngannge le lookar bè. 
EPH.5.9	Nyanrage le lookar nga á tooi nè: kem̂-maje ke se ri’n ri’n a, nyanra ke se dè naje’n a, se ngarankum tà a tɔ. 
EPH.5.10	I teri nyan ke à taa kum Kuwe-ɓee nga maje an-in. 
EPH.5.11	Umi nan’t bɔk se ngannge le loondul dè nyanra de’t lé. Nè è soo’t kade in-in se de dè’t tede kule ra de nga è kule ke maje’n goto. 
EPH.5.12	Nyange ke dooge rai se go ngein nga tò rasɔl m maje kum tam tà’n lé. 
EPH.5.13	Nè loo ke d’ɔrgir nyange ke rai nga ɓaa, tooi nata ndái-ndái dann lookar’t. 
EPH.5.14	Nyan malang ke loo unju dè’t nga tel è lookar tɔ. Gir’n ke nè á dé tam’n d’ede nè:
EPH.5.14	«I ke i tò ɓi nga, i teen kumi,
EPH.5.14	unde loo i tee dann njé ke koo’t ɓaa,
EPH.5.14	Krist à ndoin non-in’t.»
EPH.5.15	An-in! go pa njiye si sêw-sêw. I njiyei tite njékumkunjuge m i njiyei asenan se njé kem̂ tɔ kuje tà lége bè lé. 
EPH.5.16	I pabrai loo ke Nube inye ade sei nga par-par tede ndɔge ke jè ndii tutu ɗarinè nga, ei ndɔge ke majelé. 
EPH.5.17	I ndii sann karè lé, nè i sangi rebe le ger nyan ke Kuwe-ɓee ndige le kade i rai nga tá.
EPH.5.18	Adi yibe ule mbe dè si’t lé. Tede yibe aw se doo ke loo nyanra ke pás-pàs’t kade tuju. Nè adi Ndil tá taa kem̂ si pel-pel. 
EPH.5.19	Ɔsi page ilei riɓar dè Kuwe-ɓee’t se ngarankem̂ si bere mbak. Ɔsi page ke Ndil á ule tà si’t nga i piti Kuwe-ɓee tede kem̂-maje le’n. 
EPH.5.20	Nube Bɔ jéi nga, i rai nin oiyo se ndɔge malang tede nyange malang se ri Kuwe-ɓee le jéi Jésu-Krist.
EPH.5.21	Ulei dè si adi nan tede ɓel ke i ɓeli Ndil Krist nga.
EPH.5.22	Dinyege, ulei dè si adi ngaw sige titeke ulei dè si adi Krist nga bè tɔ, 
EPH.5.23	tede ngaw dinye è doo dè neen’n titeke Krist ee’n doo dè njékebe nange le Nube. E Krist nga, è njèkaje njékebenange le Nube ke ei danra’n è kuwe. 
EPH.5.24	Nè titeke njékebe nange le Nube ulei dè de adi Krist nga, maje kade sei dinyege géa ulei dè si adi ngaw sige gar-gar titeke bè tɔ ɔje dè nyange malang.
EPH.5.25	Ngaw dinyege, i tári neen sige titeke Krist tár’n njékebe nange le Nube á inye ra’n è kuwe ade tede le de nga. 
EPH.5.26	Krist ndogo mann njékebe nange le Nube tchák-tchák. E ɔr se-kaiyage le de se go ngarankum tà le’n, unde de se ninn’n ade ei le Nube kuwe ɗarinè. 
EPH.5.27	E ra titeke bè le kade njékebe nange le Nube ndai tàkumn’t dann ndubra’t se ra’n ke ndolé kein-kein anje kɔr-ɓal éké anje kum kule a tɔ. Krist ndige le kade njékebe nange le Nube tooi se ninn de gai, le kade tà karé uwe dè de lé a tɔ. 
EPH.5.28	Sei ngaw dinyege i tári neen sige titeke i tári danra si sei kuwe bè tɔ. Doo ke tár neen’n ɓaa, tár danra’n è kuwe. 
EPH.5.29	Ḿ-m̀, doo karé bè ɔr ra’n è kuwe njêt ndan lé. Nè nanan géa ul ra’n maje a, tɔse kum’n dè rann’t maje titeke Krist ra’n se njékebe nange le’n bè. 
EPH.5.30	Jèi jèi balkum ra Kristge. 
EPH.5.31	Titeke dé ndang’n kem̂ Magtub’t d’ede nè: «Gir’n ke nè á dingem à inye bɔ’n se kon’n le kum nan’t bɔk se neen’n, ei joo mbak à teli k’ei danra ke karé bere luk-luk.» 
EPH.5.32	Nyan ke tò loo ɓɔyɔn’t nga, è nyan ke bò. Nè man m’tam tà nè nga m’ɔje’n dè Krist se njékebe nange le Nube. 
EPH.5.33	Gar-gar nanan géa dann si’t à tár neen’n titeke tár’n ra’n bè. Gar-gar, maje kade dinye ɓel ndil ngaw’n.
EPH.6.1	Ngannge, Kuwe-ɓee ndige kade ilei koje dè njékoje sige’t. E ke nè á è nyan ke se go rebe’n. 
EPH.6.2	«I ɗɔi bɔi se koin tede kade i ndi’n se ranel dè nang nè ke mari-mari.» 
EPH.6.3	E ke nè á è ndukunn ke desêin le Nube ɓita kunn-ndu le’n utu go ɓai.
EPH.6.4	Sei bɔ ngannge, an-in kum ngann sige se tà kakak lé, nè wong à ra de. Otoi de i ndói de nyan a, i tɔji de nyan titeke Kuwe-ɓee ra’n se jéi bè tɔ.
EPH.6.5	Sei ɓerge, ilei koje dè kuwe sige ke ɔje dè danra si. I ɓeli ndil de a, ilei koje dè de’t se kem̂nda káng titeke ilei koje dè Kuwe-ɓee’t bè tɔ. 
EPH.6.6	I rai tede tàkum de éké le taa’n kum dooge karè lé. Nè i rai kule se kem̂nda káng tite ɓerge le Krist ke rai nyan ke kem̂ Nube ndige. 
EPH.6.7	I rai kule adi de se kem̂nda káng titeke è kule ɓer le Kuwe-ɓee á i rai bè, m è kule le dooge karè lé. 
EPH.6.8	Sei geri mbak, ɓer éké doo ke ndi dè’n pal nga, nanan géa Nube à uge dè ji’n se go kule ra’n ke maje.
EPH.6.9	Sei kuwe dege géa, i rai se de maje titeke bè tɔ. Ebi ra si dè ra se de majelé. Sei geri mbak titeke kuwe si sei se de nga ndi danrán non. Kuwe si nga è njè ndête kum doo karé bè ndan lé.
EPH.6.10	I ndai dingem dè kum nan’t bɔk se Kuwe-ɓee se go tɔgmong le’n m le si lé. 
EPH.6.11	Otoi nyankatege le Nube bere mbak uwei ji si’t tede kade asikum dumi dè gosge le sú, njè kem̂ majelé. 
EPH.6.12	Ḿ-m̀, rɔ ke jè rɔi nga, jè rɔi se dooge ke dè nang nè lé, nè jè rɔi se tɔgmong-ge le ndilge ke majelé ke danrán, se njékonɓeege, se tɔgmong-ge le njèkonɓee tilkus’t a tɔ. 
EPH.6.13	Gir’n ke nè á, otoi nyankatege le Nube uwei ji si’t tede kade ndɔ ke majelé unde loo tee ɓaa utei nin mbeng. Loo ke sei dumi dè ndɔ nè nga ɓá ɓaa, i ndaii dè nja si’t garang-garang.
EPH.6.14	I ndai dè nja si’t dɔ njáng i tɔi ɓede si se ngarankum tà titeke doo tɔ’n ɓede’n se ndar njanm-njanm; ulei nyanra ke se dè naje’n kàde si’t tite kubu rɔ ke nar bè a tɔ. 
EPH.6.15	Ilei mber Tà ke Maje se rakɔlé. Rakɔlé le si nga tò asenan se gabang’t ke doo tule njann’t nda’n dɔ ɗàj bè. 
EPH.6.16	Adi kundekem̂ è der le si se ndɔge a, se looge malang tede kade undei tà ndon ningege le njè kem̂ majelé ke on por bilim-bilim nè nga soin i tɔli. 
EPH.6.17	Taɓai, unni kundekem̂ tchên dè kaje’t ke jɔkɔ kunn banga le si a, unni tà le Nube ke kuye kaskar le Ndil ke ade sei uwei ji si’t mong. 
EPH.6.18	Ɔji tà se Nube dè nyange ke awi ndoo’n se ndɔ si-ndɔ si a, i kɔi nyange gai-gai takul kum ke umi se Ndil-Kem̂nda. I rai bè kum si ke kété-kété m ebi ra si dè’t lé. Ɔgi kum si ɓi ɔji tà se Nube tede njé ke tooi se ninn de malang. 
EPH.6.19	Man géa, ɔji tà se Nube ngain tede’m tɔ. I rai titeke bè tede kade Nube ule tà tàm’t ade m’ile’n mber Tà ke Maje ke tò loo ɓɔyɔn’t nga se kem̂nda káng. 
EPH.6.20	E tede Tà ke Maje á ɓila m’ndii’n se sulge njam’t. Ɔji tà se Nube tede kade m’ile’n mber Tà ke Maje le’n nga se kem̂nda káng.
EPH.6.21	Sei géa, ngokon’m Tychique ke è kotár le’m à ede sei tàge malang ke ɔje dè’m kade ooi. E nga è ke maje kule le Kuwe-ɓee Jésu-Krist. 
EPH.6.22	Man m’ule’n ra si’t tede kade ede sei tàge ke ɔje dè jé ade ɓengre si oso’n nang pon.
EPH.6.23	Maje kade Bɔ jéi Nube se Kuwe-ɓee Jésu-Krist adi sei ngakon jége malang kem̂lom. Maje kade rai se si adi tár nan se kundekem̂ le si in-in’n dè made’t ke kété-kété. 
EPH.6.24	Maje kade kem̂noje nain se dooge malang ke tári Kuwe-ɓee le jéi Jésu-Krist ke njèndi kumgajer sár se non nga.
PHP.1.1	Man Paul se Timothée, ɓer kulege le Jésu-Krist.
PHP.1.1	Jè ndang magtub nè j’ade njé ke tooi se ninn de ke umi nan’t bɔk se Jésu-Krist. Jè ndang magtub nè nga j’ade njékɔr non dege se njékan dè nyange le njékebe nange le Nube ke ndii kem̂ ɓee-bò ke Philippes tɔ. 
PHP.1.2	Maje kade kem̂noje se kem̂lom ke in ra Bɔjéi Nube’t se ra Kuwe-ɓee Jésu-Krist nain se si.
PHP.1.3	M’ra Nube oiyo dɔ-dɔ loo ke kem̂’m olé dè si’t. 
PHP.1.4	Se ndɔge-ndɔge loo ke m’ɔje tà se Nube le’m tede le si malang nga, m’ra se ranel kuwe, 
PHP.1.5	tede unn gir kem̂ ndɔ ke desêin sár tee ɓila, sei i rai se’m dè kile mber Tà ke Maje’t. 
PHP.1.6	Man m’ger è nè mbak: Nube ke unn gir ra kule ke maje kem̂ si’t nga à ra kɔr son’n njêt sár ndɔ tel ree le Jésu-Krist. 
PHP.1.7	Gir ke m’gir dè si’t malang bè nga, è loon’t kuwe. M’ndige sei dè ɓengrem’t. Kété ndɔ ke m’nain se si ɓai nga, m’an-in ngang Tà ke Maje gar-gar m’ade tò loo toon’t njáng. Ɗarinè ke m’tò dangai’t nè nga géa, sei malang oréi se’m nan dè noje ke Nube uwe sem’t nga. 
PHP.1.8	Oiyo, Nube an a, ger a, titeke m’tár sei malang dè ɓengrem’t se kem̂nda káng titeke Jésu-Krist tár’n jéi bè tɔ.
PHP.1.9	An-in! nyan ke m’kɔ Nube tede le si á nè: Maje kade tár nan le si in dè made’t ke kété-kété a, ade kum si gang dè ngarankum nyanger’t a tɔ. 
PHP.1.10	Titeke bè á a i geri loo kɔr kum nyan ke maje dum tede kade ndɔ tel ree le Jésu-Krist ɓaa, sei dooge ke unji nyang-nyang. Doo karé bè géa à kile tà dè si’t lé. 
PHP.1.11	Jésu-Krist à ra se si kade i rai nyange ke se dè naje’n le kade d’ile’n riɓar dè Nube’t a, dé ɗɔi’n a tɔ.
PHP.1.12	Ngakonmge, m’ndige le kade i geri titeke nyan ke tee dèm’t nga ade Tà ke Maje aw kum’n ke kété-kété m nda nang lé. 
PHP.1.13	Njé ke kem̂ kei le ngar ke bò se dooge ke rang malang nga, doo karé ke nal ger titeke è tede tà le Krist á m’ndii’n se sulge jim’t nè nga goto. 
PHP.1.14	Sulge ke m’ndii’n jim’t nga ule dingem kem̂ njétaakem̂-Kristge ke nange ade ilei mber Tà le Nube se kem̂nda anje ɓel nyan karé.
PHP.1.15	Kerɔte kuwe, loo naje’n goto, dooge ke nange dann de’t ilei mber Tà le Krist se kem̂kein a, se ra jang a tɔ. Nè njé ke karége ɓaa ilei mber se tàgir ke maje. 
PHP.1.16	Njé ke ilei mber se tàgir ke maje nga, m’ee kotár le de tede geri titeke m’ndi loo ke nè’t m’a m’ɔde nan kan-in ngang Tà ke Maje nga garar-garar ɓai. 
PHP.1.17	Njé ke ilei mber le Krist se ra jang nga ilei mber se kem̂nda káng lé. Ndii’m se sulge jim’t nè nga, d’an ke nyantosowur lé ɓai á dé gir le kile made dè’t kade’m.
PHP.1.18	Ké usu’m ri wa? Ke nè á d’ede’n gos éké dé tam’n ngarankum tà géa, dé malang d’ile mber tà le Krist. M’ra ranel dè mber’t le Krist ke d’ile. M’a m’ra ranel kum’m ke kété-kété ɓai. 
PHP.1.19	M’ger titeke nyan nè nga malang à tel gir kaje’m se go tà ke a ɔji se Nube a, se ra ke Ndil Jésu-Krist à ra se’m a tɔ. 
PHP.1.20	Se go nyan ke m’ndi m’ngine tchên a, ke m’unde kem̂’m dè’t tchên a tɔ nga, nyan karé ke à ile rasɔl dèm’t goto. Nè ɗarinè, m’nda kem̂’m káng se ndɔge malang titeke kété, kade né è kaje éké yo géa, danra’m à ile riɓar dè Krist’t. 
PHP.1.21	Oiyo le’m man ɓaa, ndikumgajer è Krist; yo è nyankinge le’m. Tede ke nè á m’wei ɓaa, m’a m’an kum’n è Krist nga kuwe mbain. 
PHP.1.22	Nè ke nè á ndii’m kumgajer dè nang nè à ade m’a m’ra nyan ke soo’t ɓai ɓaa, m’ger nyan ke kum ra get lé tede kem̂’m naje nan tà. 
PHP.1.23	Nyange ɔsi kàde’m loo joo, ngur kin kaw ndi se Krist ra’m pênn-pênn. E á m’an ke nyan ke à too’m soo’t ngain. 
PHP.1.24	Nè nyan ke sei awi ndoo’n ngain ɗarinè ɓaa, è ndii’m kumgajer dè nang nè. 
PHP.1.25	M’ger kem̂’t mbak titeke m’a m’ndi se si, m’a m’ra ɓee se si malang dè nang nè mbɔr ɓai, tede le kade awi kum si ke kété-kété a, le kade ingei ranel dè kundekem̂’t le si a tɔ. 
PHP.1.26	Titeke bè á ndɔ ke m’a m’tee dangai’t le tel kaw ra si’t ɓaa, dè si à in-in’n tchakm takul kum nan’t bɔk le si se Jésu-Krist nga.
PHP.1.27	Nyan karé ɓaa, adi pa njiye si uwe made nan se Tà ke Maje le Krist. Titeke bè á, né m’aw m’an sei, éké m’aw lé géa, m’a m’oo titeke sei umi tàgir le si nan’t bɔk a, undei tɔge si nan’t i rɔi se kem̂ karé. I rai titebè tede kade dooge ke rang undei kem̂ de dè Tà ke Maje’t nga. 
PHP.1.28	Inyei loo adi njébange le si umi ɓel dè si’t ɔje dè nyan karé lé. Mbate Tà ke Maje le de nga tɔje jéi titeke dé dooge ke tuju. Nè sei ɓaa, nda njáng dè nja’t le si tɔje titeke sei ingei kaje ke in ra Nube’t nga ɓá ta. 
PHP.1.29	Tede Nube uwe se si noje le kade undei kem̂ si dè Krist’t á go karé lé, nè le kade ingei nyankem̂konge tede le Krist. 
PHP.1.30	I rai rɔ titeke ndɔ ke m’rɔ’n kété made an-in. Rɔ ke m’ndi m’rɔ ke sei ooi ser’n ɗarinè nga, m’ebe’t lé bai.
PHP.2.1	Ke nè á nyan gɔl kem̂ jéi ke j’umi nan’t bɔk se Krist tò a, ke nè á nyan ke ade kem̂ jéi oso nang pon dè tár nan’t tò a, ke nè á kum nan’t bɔk se Ndil-Kem̂nda tò a, ke nè á kan kumndoo le nan tò a, ke nè á ra kem̂kanm se nan tò dann si’t a tɔ ɓaa, 
PHP.2.2	umi nan’t adi dè ranel le’m ɔr’n njêt. I tári nan se kem̂ karé a, umi nan’t bɔk adi tàgir le si è karé a tɔ. 
PHP.2.3	I rai nyan karé bè géa se go jang éké tede riɓar ke raikarè nga lé. Nè an-in njé ke rang ke dooge ke bòi dumi sei se go kule dè kade nan le si. 
PHP.2.4	Maje kade doo karé bè dann si’t tɔse kum’n dè nyan ke ɔje dè’n è kuwe se kar’n lé, nè maje kade tɔse kum’n dè nyan ke ɔje dè doo madennge ke rang tɔ. 
PHP.2.5	Adi tàgir ke ndɔ ke tò kem̂ Jésu-Krist’t kété mari nga ur kei kem̂ si’t ɓila. 
PHP.2.6	Jésu-Krist nga è kum gute tà Nube kété mari ke desêin sàk-sàk.
PHP.2.6	E uwe ra’n gan-gan ke njè kase nan se Nube lé.
PHP.2.7	Nè è kuwe ɔr ngar dè rann’t, tel ra’n ke ɓer bè.
PHP.2.7	E tel ra’n asenan se dooge karè bè a, d’an’n ke doo karè bè a tɔ.
PHP.2.8	Nè è kuwe in se kem̂’n ule dè’n ile koje sár aw weii’n kade kage-ke-dese’t.
PHP.2.9	Gir’n ke nè á, Nube unn’n unde’n dɔ ɗang ile’n riɓar ke dum dè riɓarge ke rang malang dènn’t.
PHP.2.10	Titeke bè á dooge malang ke danrán se njé ke dè nang nè a, se njé ke gir ngaran nang’t a, ɔsi keje de nang non ri Jésu’t le ɗɔi’n.
PHP.2.11	Kerɔte kuwe, dooge karé-karé malang à tami ndàt kedi nè Jésu-Krist nga è Kuwe-ɓee le kilei riɓar dè Bɔ’n Nube’t.
PHP.2.12	Kotárge le’m, ilei koje dè Nube’t se ndɔge malang titeke ndɔ ke m’ee’n se si. Ɗarinè ke m’goto se si nga, ilei koje dè Nube’t adi dum ke kété. I ɓeli Ndil Nube, i rai kule dè kaje’t le si se ngonn koje. 
PHP.2.13	Oiyo, è Nube kuwe á ra kule kem̂ si’t ade sei kem̂ndige se tɔge le kade i rai nyan ke maje ke kem̂’n ɔje.
PHP.2.14	I rai nyan malang anje murin tà a, anje naje se ra si dè’t a tɔ. 
PHP.2.15	I rai titeke bè le kade unji nyang-nyang a, d’a kile’n tà dè si’t lé a tɔ. Sei a teli k’ei ngann Nube a, tà karé à uwe dè si lé dann girkoje dooge ke ndi dè nang nè nga lé. Dooge ke ndii dè nang nè nga , ei njé ndɔje lɔk-lɔkge se njé ra nyan majelége a tɔ. Sei a ndon-in dann de’t asenan se nyan-ndogó bè. 
PHP.2.16	Uwei tà ndikumgajer nga gan-gan le kade dè’m in-in’n tchakm ndɔ tel ree le Krist. Titeke bè á ngɔde kan-in le’m se kule ke m’ra m’ɔr yàl-yàl nga à tel k’ee nyan ke kenon-non karè lé.
PHP.2.17	Ké nè á d’ayé kile mese’m nang ke nyankuje-mese dè made’t ɓai tede kundekem̂ le si géa, m’ra ranel se si nan’t malang. 
PHP.2.18	Sei géa, i rai ranel a, ali ra si se’m nan’t a tɔ.
PHP.2.19	M’unde kem̂’m tchên ke dè Kuwe-ɓee Jésu’t le kule Timothée kalang ra si’t le kade ree se tàge ke ɔje dè si ade m’oo. Titeke bè á m’a m’inge’n tɔge’m. 
PHP.2.20	Kerɔte kuwe, m’inge doo karé bè ke rang ke usu’n éké ke ade kem̂’n tò kekek dè nyange ke ɔje dè si tite’m man bè goto. Nè Timothée kuwe se kar’n bere. 
PHP.2.21	Dooge malang sangi nyange ke ɔje dè de ei kuwe m sangi nyange ke ɔje dè Jésu-Krist nga lé. 
PHP.2.22	Sei geri mbak, Timothée nga è doo ke ndɔ ke dé nan’n dé ger hal’n ɓá. Titeke ngonn ra’n se bɔ’n bè nga, è ra se’m kule kile mber Tà ke Maje nga nan’t. 
PHP.2.23	Loo ke ndɔn’t m’oo gir nyange ke ɔje dè’m nga njai ɓaa, è è á m’ɔje kem̂’t tchên le kule’n ra si’t. 
PHP.2.24	Man géa, m’unde kem̂’m tchên ke dè Kuwe-ɓee’t titeke nain ngɔr à ade man kuwe m’a m’aw se ra’m le k’an sei.
PHP.2.25	Nè né è bè géa, m’an titeke maje kum tel kule se Epaphrodite ra si’t gugu. E njèkawkule le si ke ndɔ ke uleii ram’t adi ra se’m dè nyange ke nal’m. Ngokon jéi Epaphrodite nga è njèmade loo kaw le’m se njè made rɔ le’m a tɔ. 
PHP.2.26	Ngur tel kaw kan sei malang ra’n pênn-pênn. Kem̂’n tò kekek tede ser ratur le’n ke ndɔ ke ooi. 
PHP.2.27	Kerɔte kuwe, kété ratur ra’n ngain ade ube tà be tête. Nè Nube an kum ndoo le’n, è á se kar’n lé. Nè an kum ndoo le’m man kuwe tɔ tede le kade nyankem̂kon ra’m ke nja nan’t, nan’t lé ta. 
PHP.2.28	M’a m’tel se Epaphrodite ra si’t kalang kade i teli an-in nin ɓaa, i rai ranel. Titeke bè á man géa, kem̂kon le’m à tel kwei’n pum-pum a tɔ. 
PHP.2.29	Uwei Epaphrodite ke ra si’t tite ngokon si ke njètaakem̂-Krist bè se ranel ke deri. Dooge ke titeke bè nga, ilei riɓar dè de’t. 
PHP.2.30	E tede kule le Krist á ndɔ ke Epaphrodite ube’n tà be tête’n ile’n ra’n kɔke taa’n gute si sei malang loo kule ke sei kuwe asi rai kadi man lé nga.
PHP.3.1	Gute tàge ke nain ɓaa, ngakonmge, i rai ranel dè kum nan’t le si bɔk se Kuwe-ɓee. Tel ndang magtub kade sei ɔje dè nyange ke kété m’ede sei ɓá nga, m’a m’ɔr go’t lé tede è gir ndi lom le si. 
PHP.3.2	Undei kum si go bisege’t lé a, undei kum si go njékulege ke majelé lé a, undei kum si go njé sule sei kade ujei tà mɔte sige lé a tɔ. 
PHP.3.3	Kerɔte kuwe, è jèi á jèi njékuje tà mɔtege ke get tede jè ɗɔyi Nube se go Ndil’n. Jè ti ra jé se ri Jésu-Krist m j’unde kem̂ jé dè danra’t lé. 
PHP.3.4	Man ɓaa, nyange ke ɔje dè danra ke kade m’unde kem̂’m dè’t tò. Ke nè á doo karé ke rang gir kem̂n’t titeke è asekum kunde kem̂’n dè danrann’t ɓaa, man m’dum’n è ɓai. 
PHP.3.5	D’oje’m m’ra ndɔ sɔsɔ ɓaa, d’uje tà mɔte’m. Man m’ee girkoje Israel ke kon’m ɓéee, man m’ee girkà le Benjamin. Man m’ee Hébreu ke koje kei se go gute-ndu le Pharisien. 
PHP.3.6	Ra’m ɔlé pêl-pêl dè kɔr njékebe nange le Nube kororoi. Nyanra ke se dè naje’n ke gute-ndu ɔje nga, doo karé bè asekum kile’n tà dèm’t lé sár. 
PHP.3.7	Nè nyange nè ke kété m’an de ke nyankinge’m nga, ɗarinè m’an dè ke nyange ke tuji tede tà le Krist. 
PHP.3.8	Taɓai, man m’an nyange nè malang ke nyange ke tuji tede ger ke m’ger gel Jésu-Krist, Kuwe-ɓee le’m. Ger gel Jésu-Krist Kuwe-ɓee le’m nga è nyankinge ke dum dè nyange malang. E tede tà le’n á m’inye’n go nyange malang ke kété m’an de ke nyankinge’m man kuwe deri nga. M’an nyange malang tooi asinan se nyange ke doo saa um dè ɓirɓite’t tede kade m’inge’n Krist, 
PHP.3.9	kum’n se’n nan’t bɔk. Ɗarinè, Nube ɔr tà dèm’t tede kan ke m’an dè gute-ndu sêw-sêw lé, nè tede kum ke m’um nan’t bɔk se Krist. Nube ɔr tà dè doo’t takul kundekem̂ dè Krist’t. 
PHP.3.10	Man m’ndinge ra’m le ger gel Krist, le ger tɔgmong kunde loo tee dann njé ke koo’t le’n. M’ndinge ra’m le korè se’n nan dè kem̂kon’t le’n a, se le tel tanan se’n dè kwei’t le’n a tɔ. 
PHP.3.11	Titeke bè á, man kuwe géa m’a m’ase’n kunde’n loo tee’n dann njé ke koo’t.
PHP.3.12	Nyan ke m’an-in ngɔde’n nga, m’uwe se ji’m mêtch lé ɓai a, m’maje m’ɔr njêt lé ɓai a tɔ. Nè m’an-in ngɔde kum’m ke kété-kété le kuwe nyan ke m’an-in ngɔde’n nga se ji’m mêtch, titeke Jésu-Krist géa uwe’m se ji’n mêtch tɔ. 
PHP.3.13	Ngakonmge, man ɓaa, m’gir titeke m’uwe’n se ji’m mêtch lé ɓai, nè m’ndi m’ra nyan karé: m’ade kem̂ wei nal sêl dè nyange ke m’inye goom’t gugu, m’uwe ra’m mong m’tò peke se ngɔde ɔje dè nyan ke tò nonm’t kété. 
PHP.3.14	M’an-in ngɔde m’ɔje’n dè nyankuge dè ji’m. Nube ɓar’m le kade m’inge nyankuge dè ji’m danrán takul kum ke m’um nan’t bɔk se Jésu-Krist.
PHP.3.15	Jèi malang ke tàgir le jéi ɓisir ɓaa nga adi tàgir le jéi è karé. Ke nè á tàgir le njé ke nange dann si’t tò gai dè nyan karé’t ɓai géa, Nube à ribe dè ke nata kade sei ndɔ ke rang. 
PHP.3.16	Nè né è bè géa, adi jè njiyei kum jéi ke kété dè rebe ke jè njiyei tutu sár ɗarinè nga.
PHP.3.17	Ngakonmge, sei malang i ndaji kum’m. Oréi kum si dè njé ke njiyei se go nyan ke ndɔ ke jè tɔje sei nga. 
PHP.3.18	Tede doo ke nange bule awi ke njébange le kage-ke-dese le Krist. Titeke dɔ-dɔ m’ede’n sei nga, ɗarinè m’tel m’ede sei se mann non kuwe ɓai. 
PHP.3.19	Dooge nè nga loo tɔl tà’n ɓaa, d’a tuju. Nyankuse ke kem̂ de’t á d’oré kum de dè’t asenan se Nube le de bè a, nyan rasɔl á d’an ke riɓar le de a tɔ. Nyange le nang nè á dé gir dè’t se ndɔge malang. 
PHP.3.20	Nè jéi ɓaa, ɓee ndi jéi ke get è danrán, loo ke njèkaje dooge Kuwe-ɓee le jéi Jésu-Krist ke jè ndii jèi nginei nin nga, à in tutu le tel ree. 
PHP.3.21	Ra jéi ke dang’t ra’n ade uwe ndoo mɔngong nga, Jésu-Krist à tel’n le kade tò tanan se le’n ke ndoin kein-kein. E aw se tɔgmong le dum’n dè nyange malang, ule’n de wɔr-wɔr.
PHP.4.1	Gir’n ke nè á, ngakonmge ke m’tár sei, ngur tel kan kum si ra’m ngain. Sei sei nyan ranel le’m a, se jɔkɔ kunn banga le’m a tɔ. Kotárge le’m, i ndai dè nja si’t njáng dè kum nan’t bɔk se Kuwe-ɓee. 
PHP.4.2	M’ndête Evodie se Syntyche le kade tàgir le de è karé dè kum nan’t bɔk se Kuwe-ɓee. 
PHP.4.3	I njèmade loo kaw le’m ke get nga géa, man m’deji le kade i ra se Evodie se Syntyche tede ei nga ndɔ ke ilei ra de kɔke se’m nan’t loo kile mber Tà ke Maje’t. Clément se njémade kulege le’m ke rang ke ri de tò kem̂ Magtub ndikumgajer’t nga géa Evodie se Syntyche rai se de loo kile mber Tà ke Maje’t tɔ.
PHP.4.4	I rai ranel se ndɔ si-ndɔ si tede k’ee ke sei le Kuwe-ɓee nga. M’tel m’ede sei, i rai ranel.
PHP.4.5	Maje kade dooge malang geri sei loo kaw lom-lom le si. Kuwe-ɓee è ngɔr ta. 
PHP.4.6	Adi kem̂ si tò kekek dè nyan karé’t lé, nè se ndɔge malang ɔji tà se Nube a, i deji nin nyange ke awi ndoo’n tɔ. I rai nin oiyo dè nyange malang ke i deji nin nga. 
PHP.4.7	Kem̂lom le Nube ke dum dè tàgir malang à an-in ngang tàgirge le si ke dè ɓengre si’t sei malang ke umi nan’t bɔk se Jésu Krist.
PHP.4.8	Ngakonmge, gute nyange ke nain á tooi nè: Nyan ke è nyan ke get, éké riɓar éké nyan ke se dè naje’n éké nyan ke unju nyang-nyang éké nyan ke taa kum dooge ɗekm éké nyan ke maje dum éké nyan ke kum kinge pite tò tutu ɓaa, uwei kem̂ si mong dè’t. 
PHP.4.9	Nyan ke ndɔ ke m’ndó sei, nyan ke ndɔ ke ingei ram’t a, se nyan ke ndɔ ke ooi tà’n tàm’t éké nyan ke ndɔ ke an-in ram’t nga, i rai de se ndɔge malang. Nube ke njè kade dooge kem̂lom à nain se si.
PHP.4.10	M’ra ranel ngain dè ndikumgajer’t le’m se Kuwe-ɓee. Ɗarinè, tàgir le si ke ɔje dè’m tel ite rang. Sei giri dèm’t kété mari kuwe, nè loo tɔje’m titeke i giri dèm’t á ingei lé. 
PHP.4.11	M’tam tà nè bè tede nyan ke nal’m lé, tede m’ndó ger ndi se ranel dè nyan ke tò jim’t a, m’ndó ger ndi lom dann nyan ke rara ke tee dèm’t a tɔ. 
PHP.4.12	Man m’ger loo ndi dann ndoo’t a, loo ndi dann nyanbaw’t a tɔ. Se ndɔge malang se loo malang, m’ndó ger ndi dann ndann’t se dann ɓo’t, m’ndó ger ndi dann nyankinge’t bɔndum éké dann nyan ke nalm’t a tɔ. 
PHP.4.13	M’asekum ra nyange nè malang takul Krist tede è ade’m tɔge’m. 
PHP.4.14	Nè né è bè géa, sei oréi se’m nan dè nyantosowur’t le’m. E maje ke i rai se’m.
PHP.4.15	Sei dooge ke kem̂ ɓee-bò ke Philippes nga, i geri loo kunn gir kile mber Tà ke Maje ke ndɔ ke m’ile nga mbak. Loo ke ndɔ ke m’in ɓeekon ke Macédoine m’ree nga, sei kuwe karé á dann njékebe nange’t le Nube á ndɔ ke i rai se’m dè nyange ke nal’m. 
PHP.4.16	Loo ke ndɔ ke m’nain kem̂ ɓee ke Thessalonique ɓai nga, sei ulei se nyan nja karé éké nja joo i rai se’m dè nyan ke m’aw ndoo’n. 
PHP.4.17	E nyankunde nja á m’sang ra si’t lé, nè le kade kann si in dè made’t ke kété-kété ade sei. 
PHP.4.18	Nyan malang ke ndɔ ke ulei nga m’inge ade ase’m nák-nák. Ɗarinè m’inge nyan malang ke m’aw ndoo’n tede Epaphrodite ree se nyan-nojege le si ke ulei ade’m. E nyan-noje ke ete sununu asenan se nyankuje-mese ke ujei adi Nube a, taa kum’n a tɔ. 
PHP.4.19	Nè Nube le’m à ade sei nyange malang ke awi ndoo’n kade dann nan ra si’t pe^-pe^ se go nyanbaw le’n ke à kile ra’n ke nata gir Jésu-Krist’t. 
PHP.4.20	Maje kade riɓar è le Bɔ jéi Nube sár se non. Maje kade è titeke bè kuwe.
PHP.4.21	Njé ke tooi se ninn de malang ke umi nan’t bɔk se Jésu-Krist nga, i rai de lapya. Njétaakem̂-Kristge ke ei se’m nga rai sei lapya tɔ. 
PHP.4.22	Ngakonmge ke dé ndi se’m nan’t nga, dé ra sei lapya. Njé ke tooi se ninn de malang rai sei lapya, njé ke kem̂ kei le César, ngar ke bò kuwe mbain géa rai sei lapya tɔ.
PHP.4.23	Maje kade kem̂noje le Kuwe-ɓee Jésu-Krist nain se ndil si.
COL.1.1	Man Paul m’ee njèkawkule le Jésu-Krist se go kem̂ndige le Nube. Man se ngokon jéi Timothée, 
COL.1.2	jè ndang magtub nè j’ade sei ngakon jé ke njétaakem̂-Kristge ke tooi se ninn de ke i ndii kem̂ ɓee-bò ke Colosses. Maje kade kem̂-maje se kem̂lom ke in ra Bɔ jéi Nube’t nain se si.
COL.1.3	Jè ra Nube ke Bɔ Kuwe-ɓee le jéi Jésu-Krist oiyo se ndɔge malang loo ke j’à j’ɔje’n se’n tà tede le si. 
COL.1.4	J’oo ser kundekem̂ dè Jésu-Krist’t le si se ser tár ke sei tári dooge malang ke ei le Nube nga. 
COL.1.5	Sei undei kem̂ si tchên dè nyan ke Nube uwe nja tede le si kem̂ ɓeekon ke danrán. Mber ngarankum Tà ke Maje ke ndɔ ke d’ile d’ade sei nga á è gir kundekem̂ tchên le si kuwe. 
COL.1.6	Loo malang ke Tà ke Maje nè aw tee tutu nga, ule ngire’n nang a, ann ke kété-kété a tɔ. Sei géa, è titeke bè dann si’t, unn gir kem̂ ndɔ ke sei ooi a, i geri kem̂-maje le Nube se go ngarankum tà a tɔ. 
COL.1.7	Epaphras ɓer kule le Jésu-Krist made jé ke jè tár’n ngain ndó sei Tà ke Maje nè nga kété ɓá. E ngonn njèkule le Krist ke get tede tà le si. 
COL.1.8	Epaphras ree ede jè tà le tár ke Ndil-Kem̂nda ade i tári nan ade j’oo.
COL.1.9	Gir’n ke nè á jè géa, unn gir kem̂ ndɔn’t ke tà’n oso’n mbi jé’t nga, ndɔ karé bè géa j’ebe ra jé kɔje tà se Nube tede le si lé. Jè deje’n le kade ade kum si gang dè nyan ke kem̂’n ndige’t a, taɓai jè deje’n le kade Ndil-Kem̂nda ade sei kumkunju se gos ter nyan ke deri taa ra si pel-pel. 
COL.1.10	Titeke bè á pa njiye si à uwe’n made nan se le Kuwe-ɓee kade i rai nyan ke kem̂’n ndige. Sei a i rai nyange ke se ri de-ri de a, ger gel Nube le si à in dè made’t ke kété-kété a tɔ. 
COL.1.11	Jè deje Nube kade ule dingem kem̂ si’t se go tɔgmong le ndubra le’n. Titeke bè á sei a koréi tà si njak a, a kilei kem̂ si pon dè nyange malang ke ra sei nga. 
COL.1.12	I rai Bɔ jéi Nube oiyo se ranel. E tel jèi ke dooge ke asi kingei nyan-ndube ke è uwe dè nja unde konn kem̂ Konɓee’t le lookar tede njé ke ei lennge. 
COL.1.13	E uwe jèi wont ji tɔgmong’t le tilkus ɔr jèi ree se jéi kem̂ Konɓee’t le Ngonn’n ke è kotár le’n. 
COL.1.14	Takul ngonn’n nè nga á j’ingei nyan gang dè jéi a, j’ingei kem̂ tin mbit dè kaiyage’t le jéi a tɔ.
COL.1.15	Krist Ngonn le Nube nga, è kum gute tà bɔ’n Nube ke doo asekum kan’n se kum’n lé. E ndi se Nube kété mari desêin sàk-sàk ɓita Nube unde nyange malang ɓai. 
COL.1.16	Krist ndi se Nube nan’t kété loo kunde gir nyange malang ke danrán éké ke dè nang nè: nyange ke doo ase kan se nyange ke doo asekum kan se kum’n lé, kutu-ngarge, se konɓeege se ndukunnge le njékonɓeege a, se njé tɔgmong-ge. Nube unde de malang se takul Krist a, tede le’n è a tɔ. 
COL.1.17	Krist nga ndi tutu kété ke desêin ɓita nyankundege malang tooi tutu ɓai. E ngire ndikumgajer le nyan nyankundege malang. 
COL.1.18	E doo dè njékebe nange le Nube. Njékebe nange le Nube ei danra’n. Krist è ngire ndikumgajer se non. E doo ke desêin ke unde loo tee dann njé ke koo’t tede le dum’n dè nyange malang se loo malang. 
COL.1.19	Nube ndige kum nan’t bɔk-bɔk se Ngonn’n. 
COL.1.20	Takul Krist á nyange malang ke danrán se ke dè nang nè umi nan’t se Nube. Nube unde gir kem̂lom takul mese Ngonn’n Krist ke ndɔ ke tò se ninn’n.
COL.1.21	Sei nga kété mari d’an sei ke mbage a, ke njébange le Nube se go tàgirge le si a, se go kule ra sige ke majelé nga a tɔ. 
COL.1.22	Nè ɗarinè i teli umi nan’t bɔk se Nube takul kwei le danra Ngonn’n le kade sei dooge ke i tooi se ninn si tàkumn’t anje kade ra si ɔr ɓál a, nal kade tà karé géa uwe de si a tɔ. 
COL.1.23	I bai nja si nang mong dè kundekem̂ dè Nube’t anje kage ndêr ke rang dè Tà ke Maje ke ndɔ ke ooi kété nga. Tà ke maje nè nga è nyan kundekem̂ tchên dè’t lé jéi. Tà ke Maje nè nga d’ile mber’n d’ade nyankundege malang ke dè nang nè. Man Paul géa m’ee ngonn njèkule le Tà ke Maje nè nga kuwe tɔ.
COL.1.24	Ɗarinè, m’ra ranel dè nyankem̂konge ke m’inge tede le si. Titeke bè á m’oré’n se Krist nan dè nyantosowurge ke ndɔ ke ra’n, se ndɔ’m-ndɔ’m tede le danra’n ke è njékebe nange le Nube nga. 
COL.1.25	M’tel m’ee ngonn njèkule le njékebe nange le Nube nè nga se go kule ke Nube um jim’t tede le si: Kɔr son kile mber tà le Nube nga è kule ke deri ke Nube um jim’t. 
COL.1.26	Tà le Nube nga kété mari è nyan ke tò loo ɓɔyɔn’t tede le dooge ke ndi dè nang nè. Nè ɗarinè Nube ribe dè ade njé ke ei lennge. 
COL.1.27	Njé ke ei le Nube ke tooi se ninn de nga, Nube ndige kade kum de gang dè nyanbaw le’n ke maje ngain ke tò loo ɓɔyɔn’t tede le dooge ke ei Juipge lé. Nyanbaw le’n ke maje ngain ke tò loo ɓɔyɔn’t nga, è Krist ke ndi kem̂ si’t. Takul è kuwe karé luk-luk á ndɔn’t a ingei ndubra le Nube. 
COL.1.28	E Krist nè nga kuwe á j’ile mber tà le’n j’ade dooge malang. Jè j’ede nanan a, jè ndó nanan a tà le’n se kumkunju ke deri le kade nanan géa ra’n tɔge dè kum nan’t bɔk se Krist a tɔ. 
COL.1.29	Gir’n ke nè á m’ra’n kule m’ɔr’n yàl-yàl a, m’rɔ’n se go tɔg le Krist ke ra kule ram’t ngain.
COL.2.1	Man m’ndige kade i geri titeke m’ra rɔ ke bò tede le si sei, tede le njé ke ndii kem̂ ɓee-bò ke Laodicée a, tede le njé ke an-in kum’m nja karé lé ɓai a tɔ. 
COL.2.2	Man m’ndige kade ɓengre de oso nang pon a, le kade umi nan’t bɔk dè tár nan’t a tɔ. M’ndige kade kumkunju se gos ter nyan ke deri taa ra si pel-pel. Titeke bè á a i geri nyanbaw le Nube ke tò loo ɓɔyɔn’t nga. Nyanbaw le’n ke tò loo ɓɔyɔn’t nè nga è Krist. 
COL.2.3	Krist nga nyanbawge le kumkunju se le gos nyanger ke se ri de-ri de ɓɔyɔi ra de rann’t sɔk-sɔk.
COL.2.4	M’tam tàge nè nga titeke bè le kade doo karé bè géa libe kum si se tàge ke nel karè lé. 
COL.2.5	Kerɔte kuwe, danra’m ndi ebe se si, nè se tàgir le’m ɓaa m’ee se si nan’t. M’ra ranel tede nyange ke dann si’t aw maje se gonan-gonan a, tede ba ke sei bai nja si nang dè kundekem̂ dè Krist’t a tɔ.
COL.2.6	Titeke sei an-in Jésu-Krist ke Kuwe-ɓee nga ɓaa, i njiyei se go rebe le’n ke è tɔje sei. 
COL.2.7	Ulei ngire si nang rann’t janm-janm a, i rɔti ndikumgajer le si dènn’t a tɔ. I ɓeɓerei dè kundekem̂ dè Krist’t titeke dé ndó’n sei kété ɓá. I rai Nube oiyo se ndɔ si, ndɔ si.
COL.2.8	Undei kumkunju dè ra si’t le kade dé sú kum si se tà ndóge ke lanm a, se tà sú ke raikarè se go nyangirkà le dooge ke dè nang nè nga lé a tɔ. Nyan-ndóge nè nga in-in ra Krist’t lé, nè in-in ra dooge ke dè nang nè. 
COL.2.9	Nube urkei kem̂ Krist’t a, taa ra’n pel-pel a tɔ. 
COL.2.10	Krist è doo dè njékonɓeege se njé tɔgmong-ge malang. Takul’n á sei ingei nyan-nojege adi taa’n ra si pel-pel.
COL.2.11	Takul Krist á d’uje’n tà mɔte si. E ji doo á uje tà mɔte si nga lé, nè è Krist á goré nyan le danra ɔr ra si’t kɔke. 
COL.2.12	Dé dubu sei se Krist nan’t ndɔ ke d’ule’n sei manné njonm nga. Nè sei undei loo i teei se’n nan’t dann njé ke koo’t takul kem̂ si ke undei dè tɔgmong’t le Nube ke njè kade è unde loo tee’n dann njé ke koo’t. 
COL.2.13	Kété sei weii yo nyanra sige ke go’t lé a, se yo tà mɔte si ke ujei lé nga a tɔ. Nè ɗarinè, Nube ade i teli i ndii kumgajer se Krist. Nube ade kem̂’n tin mbit dè nyanrage malang ke go’t lé le jéi. 
COL.2.14	Nube tuju magtub gute-ndu ke njè kile tà dè jéi’t nga ndát-ndát kɔke. Magtub nè ile tà dè jéi’t ɔje dè ndukunnge ke j’asi rai nyan’n tɔli mbas lé. Magtub ke njè kile tà dè jéi’t nga Krist aw se’n ɓer’n kàde kage-ke-dese’t tuju’n kɔke. 
COL.2.15	Nube ɔr ngar dè njékonɓeege se njé tɔgmong-ge a tɔ. E unn banga dè de’t tàkum dooge’t nata ndái-ndái. E um de nonn’t tite dangaige bè loo kunn banga’t le Ngonn’n.
COL.2.16	Gir’n ke nè á, maje kade doo karé ile tà dè si’t ɔje dè nyankuse éké nyankain éké dè ra nan’t éké ɔje dè nan ke tee kige éké ɔje dè ndɔ taa kebege lé a tɔ. 
COL.2.17	Nyange nè malang nga ei til nyange ke ndii à reei. Nè Krist á è ngarankum nyan ke get. 
COL.2.18	Adi dooge ke njé ɗɔyi dooge ke danrán nanri se si nyan ke a an-in ngɔde’n nga taai ji si’t lé. Dooge nè nga ndigi ndɔri sei kaw se si kade ilei koje dè dooge ke danrán’t. Dooge nè nga inyei ra de nyein dann nyanpindege’t le de ti ra de mugug-mugug se ndáng karè se go tàgirge le danra. 
COL.2.19	Dé nè nga dé labe ra de parr ra Krist ke è doo dè de nga lé. Nè dè doo á è njè kade danra doo bere mbak nyan ke danra aw ndoo’n. E takul dè doo á ngire-ra doo se dè kur rannge bere mbak umi nan’t bɔk; è Nube á ade danra doo nè ra tɔge ke kété-kété.
COL.2.20	Ke nè á sei weii se Krist nan’t kerɔte ɓaa, sei ɔri ra si kɔke dann nyan-ndóge’t ke ɔje dè dooge ke dè nang nè ɓá. Ké bain taɓai sei i teli i rai ɓer le ndukunnge nè nga titeke ndikumgajer le si tò ɔje dè nang nè ɓai wa? 
COL.2.21	«Unn lé» a, «I nan lé» a, «Ɔde ra lé» a tɔ: Eige ke nè á ei ndukunnge nè nga. 
COL.2.22	Nyange nè nga malang ei nyange ke à tuji ke nè á dé ra se de kule se go rebe’n lé. Nyange nè nga ei ndukunnge se nyan-ndóge ke in ra dooge’t karè. 
COL.2.23	Ɗɔi dooge ke danrán, kɔbe ra kage nga, ei nyange ke an de ɓaa, ei tooi asinan se kumkunju kuwe. Nè né è bè géa, ei nyange ke raikarè m asikum suin tà ngur nyan le danra lé sár.
COL.3.1	Sei undei loo i teei se Krist dann njé ke koo’t ɓá. Bè ɓaa, i sangi nyange ke dɔ danran, loo ke Krist ndi tutu dè jikon Nube’t. 
COL.3.2	I giri dè nyange ke dɔ m dè nyange ke dè nang nè nga lé. 
COL.3.3	Kerɔte kuwe, sei weii ɓá, ndikumgajer le si nga ɓɔyɔ ra’n sɔk-sɔk ra Nube’t takul kum ke umi bɔk nan’t se Krist. 
COL.3.4	Krist è ndikumgajer le si. Loo ke è à unde loo tee pan ɓaa, sei géa a undei loo teei se’n nan’t a, a oréi nan se’m dè ndubra’t le’n a tɔ.
COL.3.5	Gir’n ke nè á inyei go tò se nan ke kaiya’t se nyan ke mine, se kem̂kein se ngur nyan ke majelé se nede nyan ke è mage polé nga, adi wei ra si’t mbɔrɔk-mbɔrɔk. Nyange malang nè nga ei le nang nè. 
COL.3.6	Eige ke nè á ei nyange ke ndɔri wong le Nube ree’n dè njédum nange’t. 
COL.3.7	Sei géa, kété ke i ndii dann kaiyage’t nè ɓai nga, sei njé ra nyange nè nga tɔ.
COL.3.8	Nè ɗarinè, inyei go nyange ke nè malang kɔke: wong, se kɔl nan, se wurkate, se kem̂kein ke majelé, se taje ndu a, se tà rasɔl ke rara nga a tɔ. 
COL.3.9	Edi nan tà lanm titeke kété lé ta, tede nyanra sige ke kété mari nga uwei de ɔri de ra si’t tite kubu ke ndis bè. 
COL.3.10	Ke nè á awi se kubu ke kige ɓaa, sei i teli doo ke kige. Doo nè tel ra’n kige se ndɔge malang a, tel tanan se njèkunde’n tcha-tcha a tɔ. Titeke bè á sei asikum geri gel Nube njai. 
COL.3.11	Ɗarinè tò gai le Juipge se njé ke ei Juip lé goto, tò gai le doo ke njè kuje tà mɔte’n se è ke nal kuje tà mɔte’n goto. Doo ke dɔ éké doo ke raikarè goto ta. Ɗarinè tò gai le ɓer éké doo ke ndi dè’n pal goto a tɔ. Nè Krist kuwe karé bere á è doo dè dooge malang a, ndi kem̂ de’t malang a tɔ.
COL.3.12	Nube tár sei ngain. Gir’n ke nè nè á è tɔr’n sei le kade sei dooge le’n ke i tooi se ninn de. Bè ɓaa, an-in kumndoo le nan, i rai kem̂kanm se nan, ulei dè si adi nan a, awi lom-lom a, ilei kem̂ si pon a tɔ. 
COL.3.13	Ilei kem̂ si pon dè nan’t. Ke nè á doo karé dann si sei’t aw se tà ke asekum kade in’n se made’n se tà géa, adi kem̂ si tin mbit dè nan’t. Adi kem̂ si tin mbit dè nan’t titeke Kuwe-ɓee ade kem̂’n tin’n mbit dè si’t nga tɔ. 
COL.3.14	I tɔli tà nyange nè malang se tár nan: tede tár nan nga è kule noje ke maje ɔr njêt ke tɔ sei nan’t kade sei dooge ke karé bere. 
COL.3.15	Maje kade kem̂lom le Krist on ɓee dè ɓengre si’t. Sei nga, Nube ɓar sei le kade kem̂ si tò lom a, le kade sei danra ke karé bere a tɔ. Adi kem̂ si olé dè kem̂-maje’t le Nube, i rai nin oiyo se ndɔge malang. 
COL.3.16	Maje kade tà le Krist urkei kem̂ si’t bàj-bàj a, ade sei kumkunju ke deri tede kade i ndóii nan nyan a, i tɔji nan nyan a tɔ. Ɔsi page i rai oiyo se ngarankem̂ si bere mbak. Ɔsi page ke Ndil á ule tà si’t i piti Nube tede kem̂-maje le’n. 
COL.3.17	Nyan ke rara ke a i rai, né è tà tam si éké nyanra si géa, i rai se ri Kuwe-ɓee Jésu. I rai Bɔ jéi Nube oiyo se takul’n è Krist.
COL.3.18	Dinyege, ulei dè si adi ngaw sige tede è nyan ke tuwe dinyege ke ei le Kuwe-ɓee nga ɗêw.
COL.3.19	Ngaw dinyege, i tári dinyege le si m adi kum si il kororo dè de’t lé.
COL.3.20	Ngannge, ilei koje dè njékoje sige dè nyange’t malang. E ke nè á è nyan ke taa kum Kuwe-ɓee.
COL.3.21	Bɔ ngannge, an-in kum ngann sige se tà kakak lé, nè kem̂ de à tête mann.
COL.3.22	Ɓolège, ilei koje dè kuwe sige’t ke ɔje dè danra si dè nyange’t malang. Ilei koje dè de’t tàkum de’t karè lé a, tede taa’n kum dooge lé a tɔ. I rai se kem̂nda káng i ɓeli Ndil Kuwe-ɓee. 
COL.3.23	Nyan ke rara ke a i rai nga, i rai se ra si bere mbak titeke i rai adi Kuwe-ɓee nga bè m adi dooge lé. 
COL.3.24	Sei geri mbak titeke Kuwe-ɓee à unde nja si a, a ingei nyan-ndube ke è unde konn tede le njé ke le’n. Kuwe si è Krist, è è á i rai kule adi nin. 
COL.3.25	Nanan ke ra nyan ke nal naje’n ɓaa à inge nyan ke ɔje dè nyanra ke se dè naje’n lé le’n è kuwe. Oiyo, ndête kum doo goto ra Nube’t.
COL.4.1	Sei kuwe-ɓolége, i rai ɓolége le si se dè naje’n a, se go rebe’n a tɔ. Adi kem̂ si olé titeke sei géa Kuwe si ndi danrán non tɔ.
COL.4.2	Uwei ra si mong ɔji tà se Nube se ndɔge malang a, i ndii kum dè ra’n oiyo’t a tɔ. 
COL.4.3	Ɔji tà se Nube tede tà le jé tɔ. Titeke bè á è à ɔr’n tà rebe kade j’ile’n mber tà le’n. I deji nin le kade ɔr tà rebe ade j’ile’n mber tà le Krist ke tò loo ɓɔyɔn’t ɓai nga. E tede tà le Krist á ɓila m’ndii’n se sulge jim’t. 
COL.4.4	Ɔji tà se Nube tede kade ade m’ɔrgir tà le Krist nga ndát-ndát se go rebe’n.
COL.4.5	I njiyei se kumkunju’n ra njé ke nata’t a, i pabri kurloo ke Nube ade sei nga parr-parr a tɔ. 
COL.4.6	Maje kade tà tam si è ke maje se ndɔge-ndɔge a, kade tà si tee se tà nelge dɔ-dɔ a tɔ. Titeke bè á sei a geri loo kile nanan géa dè tà’t se go rebe’n.
COL.4.7	Nyan malang ke ɔje dè’m nga, ngokon’m Tychique ke è kótar le’m à ɔrgir maje kade ooi. Tychique nga è ngarankum njè gete’m a, è njèmade kule le’m gir Kuwe-ɓee’t a tɔ. 
COL.4.8	Gir’n ke nè á m’ule’n ra si’t kade ede sei tàge ke ɔje dè jé kade ooi ɓaa, adi ɓengre si oso’n nang pon. 
COL.4.9	M’ule njèkem̂nda Onésime m’ade aw se Tychique nga nan’t. Onésime è ngokom’m ke m’tár’n ngain. E doo ke ɓee le si nú. Dé joo mbak kuwe d’a d’ɔrgir nyange malang ke ɔje dè jé loo ke nè’t kade ooi.
COL.4.10	Aristarque njèmade dangai le’m ei se Marc ngonn le ngokon Barnabas rai sei lapya tɔ. Marc nga ndɔ ke m’ede sei tàge ke ɔje dè’n kété ɓá. Ke nè á aw tee ra si’t ɓaa, uwei nin ke ra si’t se maje’n. 
COL.4.11	Jésu ke dé ɓar’n Justus nga géa ra sei lapya tɔ. Dé ke mute nè nga kuwe se kar de á dé Juipge ke njétaakem̂-Krist ke dé ra se’m kule ke ɔje dè konɓee le Nube. E dé nè á dé njé sɔl kem̂’mge.
COL.4.12	Epaphras, doo ke ɓee le si nú ra sei lapya. E ɓer kule le Nube ke ndi ra rɔ se ndɔge malang tede le si loo kɔje tà’t le’n se Nube. E ra titeke bè kade i ndai dè nja si’t njáng a, i maji ɔri njêt a, i geri nyan malang ke kem̂ Nube ndige a tɔ. 
COL.4.13	Man m’ɔrgo tà le’n m’ede sei titeke è ule ra’n ndibe ngain tede le si a, tede le njé ndii kem̂ ɓee-bò ke Laodicée se Hiérapolis a tɔ. 
COL.4.14	Njèkuge-kaje, Luc, kotár le’m ei se Démas rai sei lapya tɔ.
COL.4.15	I rai lapya njétaakem̂-Kristge ke ndii kem̂ ɓee-bò ke Laodicée adi jè. I rai lapya Nympha se njékebe nange le Nube ke kebi nan kem̂ kei le’n adi jè tɔ. 
COL.4.16	Loo ke i tutei magtub nè nga dann si’t ɓá ɓaa, ulei adi njé kebe nange le Nube ke kem̂ ɓee-bò ke Laodicée kade tutei tɔ. Sei géa, maje kade i tutei magtub ke in ra njékebe nange’t le Nube ke Laodicée nga an-in tɔ. 
COL.4.17	Edi Archippe edi nè: I ndi kum dè kule ke Kuwe-ɓee um jii’t le kade i ra ɔr son’n njêt.
COL.4.18	An-in! lapya ke man Paul kuwe m’ra sei se ji’m á nè: Adi kem̂ si olé dè sulge ke jim’t.
COL.4.18	Maje kade kem̂noje le Nube nain se si.
1TH.1.1	Man Paul se Silas se Timothée jè ndang magtub nè j’ade njékebe nange le Bɔ jéi Nube a, se le Kuwe-ɓee le jéi Jésu-Krist ke ndii kem̂ ɓee-bò ke Thessalonique. Maje kade kem̂-maje se kem̂lom nain se si.
1TH.1.2	Jè ra Nube oiyo se ndɔge malang tede le si. Jè ɓar ri si se ndɔ karé-karé loo kɔje tàge’t le jé se Nube. 
1TH.1.3	Non Bɔ jéi Nube’t nga, kem̂ jé olé dè kule ke sei rai dè kundekem̂’t le si. Kem̂ jé olé dè ra si ke ulei ndibe dè tár nan’t a tɔ. Non Bɔ jéi Nube’t nga, kem̂ jé olé dè korè tà njak le si dè kundekem̂ tchên dè Kuwe-ɓee le jéi Jésu-Krist nga a tɔ. 
1TH.1.4	Ngakon jége, jè ger titeke Nube tár sei a, tɔr sei le kade sei lennge a tɔ. 
1TH.1.5	Tà ke Maje ke ndɔ ke j’ile mber’n j’ade sei nga, è se tà ke tà jé’t karè lé, nè ndɔ ke jè ra nyankɔbege se tɔgmong ke Ndil-Kem̂nda ade jè. Jè nda kem̂ jé káng titeke Tà ke Maje nè nga è ngarankum tà. Sei geri nyan ke jè ra tede le si, loo ke ndɔ ke jè nain’n dann si’t ɓai. 
1TH.1.6	Sei i ndaji nyanra jé jè se nyanra Kuwe-ɓee. Sei taai Tà ke Maje se ranel le Ndil-Kem̂nda dann nyantosowurge gai-gai ke ndɔ ke ra sei. 
1TH.1.7	Titeke bè á sei teli sei nyan-ndaje kum le njétaakem̂-Kristge malang ke kem̂ ɓeekonge ke Macédoine se Achaie. 
1TH.1.8	Kerɔte kuwe, Tà ke Maje le Kuwe-ɓee in ra si’t aw tee kem̂ ɓeekonge ke Macédoine se Achaie. Tá è è ke nè á karé lé, nè kɔbe kundekem̂ dè Nube’t le si nga oso se loo mbit-mbit ade j’aw ndoo kɔr ser’n lé ta. 
1TH.1.9	Loo ke ndɔ ke j’aw ɓéee le si nga, sei uwei jè ke ra si’t. Sei turi gide si adi mage polége ɔsi wan i teli ke ra Nube’t tede le ra kule kade’n è Nube ke get ke njèndi kumgajer. Nyange nè malang ke ndɔ ke i rai nga, dooge à ɔdi nan kɔr ser’n ɓai. 
1TH.1.10	Ɗarinè sei nginei Ngonn le Nube ke à in danran. Ngonn nè nga, è Jésu ke ndɔ ke Nube ade unde loo tee dann njé ke koo’t. Jésu à in danrán tel ree le kɔr jèi tà wong ke ndi à ree.
1TH.2.1	Ngakon jége, sei kuwe i geri mbak titeke kaw ke ndɔ ke j’aw ra si’t nga, tel è nyan ke raikarè lé. 
1TH.2.2	Sei geri titeke ndɔ ke nyankem̂kon se taje ndu ase jè nák-nák kem̂ ɓee-bò ke Philippes. Nè né è bè géa, Nube ade j’oré tà jè njak j’ile’n mber Tà ke Maje le’n j’ade sei dann nyange gai-gai ke rɔi se jé. 
1TH.2.3	Tà ke j’ede dooge jè ndeje’n de nga tò gai. Tà nè nga j’unde gir’n dè tà ke à ur se doo walé lé a, j’unde gir’n dè tàgir ke majelé’t lé a, jè sang le libe kum doo karé taa’n nyan le’n ndan lé a tɔ. 
1TH.2.4	Nè Nube ter jè njúng ɓita um kule kile mber Tà ke Maje le’n nga ji jé’t ɓai. Jè j’ile mber Tà ke Maje tede taa’n kum dooge lé, nè le taa’n kum Nube ke njè ter ɓengre jé. 
1TH.2.5	Sei geri titeke ndɔ karé bè géa, jè tam tà jè libe’n kum doo le taa’n nyan le’n ndan lé a, j’ede gos le taa’n nar le doo le kite’n dènn’t lé a tɔ. Nube an mbak. 
1TH.2.6	Jè sang riɓar ke in ra dooge’t lé a, ke in ra si sei’t éké ra njé ke rang’t nga ndan lé a tɔ. 
1TH.2.7	Kerɔte kuwe, j’asekum kunde nyankoto ke wɔi dè si’t le kul’n ra jé tede k’ee ke njékawkulege le Krist bè lé. Nè ndɔ ke jè ndi lom dann si’t asenan se kon ngannge ke tɔse kum’n dè ngannenge’t maje oto’n de bè. 
1TH.2.8	Jè géa, ndɔ ke jè tɔse kum jé dè si’t titeke bè tɔ. Gir’n ke nè á ndɔ ke j’an è soo’t le kade sei Tà ke Maje le Nube á se kar’n lé. Nè jè ndi dè nja jé’t le kinye ra jé kuwe kade yo tede le si tede k’ee ke sei kotárge le jé. 
1TH.2.9	Ngakon jége, loo ke ndɔ ke j’ile mber Tà ke Maje le Nube j’ade sei nga, j’ule ra jé ndibe jè ra kule j’ɔr yàl-yàl ndɔ a, kada a tɔ. Jè ra titeke bè tede le tel kɔii’n dè doo karé bè dann si’t lé. Ké kem̂ si olé dè’t ɓila lé sár wa? 
1TH.2.10	Nyanra jé se pa njiye jé ke ndɔ ke jè njiye’n dann si’t nga tooi se ninn de a, tooi se dè naje’n a tɔ. Doo asekum kile tà dè jé’t lé. Sei njétaakem̂-Kristge an-in a, i geri a tɔ. Nube géa an a, ger a tɔ. 
1TH.2.11	Taɓai sei geri mbak titeke jè tɔse kum jé dè si’t karé-karé malang titeke bɔ ngonn ra’n se ngannenge bè. 
1TH.2.12	Jè ndeje sei a, j’ule dingem kem̂ si’t a, le kade pa njiye si ile riɓar dè Nube ke njè ɓar sei kade on-in ɓee se’n a, ingeii ndubra le’n nga a tɔ.
1TH.2.13	Loo ke ndɔ ke j’ede sei tà le Nube j’ade ooi nga, sei taai dè ɓengre si’t. Sei taai tà nè nga ke tà ke in tà Nube’t kerɔte kuwe m in tà doo’t karè lé. Gir’n ke nè á tà nè nga ra’n kule kem̂ si sei njétaakem̂-Kristge. E ke nè á è gir nyan karé ke rang ke ade jè ra’n oiyo se ndɔ jé-ndɔ jé nal kebe’t. 
1TH.2.14	Ngakon jége, ndɔ ke nyankem̂kon ra njékebe nange le Nube ke ndii kem̂ ɓeekon ke Judée ke umi nan’t bɔk se Jésu-Krist. Nyankem̂kon ke dooge ke ɓee le si rai se si nè nga, è gar è ke ndɔ ke Juipge rai se se de dé njékebe nange le Nube ke ndii kem̂ ɓeekon ke Judée nga tɔ. 
1TH.2.15	E dé Juipge nè nga kuwe á ndɔ ke dé tɔl Kuwe-ɓee Jésu se njéribe-dè-tàge ke tà Nube’t. Jè géa, ndɔ ke d’ɔr jè kororoi tɔ. Dé dooge ke dé taa kum Nube lé a, dé njé kɔse tà se dooge malang a tɔ. 
1TH.2.16	D’ɔge jè loo kile mber le kade dooge ke ei Juipge lé ingei kaje. Dé ra titeke bè d’ile’n kaiyage le de dè made’t se ndɔge malang. Nè loo tɔl tà’n ɓaa, wong le Nube oso dè de’t ɓai.
1TH.2.17	Ngakon jége, j’an-in kum nan lé kò’n tò mbɔr ndêin ta. Nè ngarankem̂ jéi ɓaa inye nan lé. Ngur tel kaw kan kum si ra jè pênn-pênn. 
1TH.2.18	Gir’n ke nè á ndɔ ke jè ndige le tel kaw ra si’t. Kerɔte kuwe, man Paul m’sang rebe’n nja karé éké nja jooge bè. Nè Sú ɔge jè loo’n bang. 
1TH.2.19	Loo ke ndɔn’t Kuwe-ɓee le jéi Jésu à tel ree ɓaa, nyan kundekem̂ tchên se nyan ranel le jé nga ké è sei lé ɓai wa? Dè jé à in tchakm nonn’t tede kem̂ ndɔn’t nè nga sei a i tooi kasinan se jɔkɔ kunn banga le jé bè. 
1TH.2.20	Oiyo, sei sei nyan ndubra le jé se nyan ranel le jé kerɔte kuwe.
1TH.3.1	Ndi se kar jé kem̂ ɓee-bò ke Athènes è soo’t ngain dum ndi nan’t nal koo ká si. 
1TH.3.2	Gir’n ke nè á jè j’ule’n ngokon jéi Timothée ra si’t. Timothée nga è njè njèkule le Nube made jé ke ile mber Tà ke Maje le Krist. Jè j’ule’n le kade ule dingem kem̂ si’t a, le kade ndeje sei a tɔ, tede kade kundekem̂ dè Nube’t le si ɓeɓere’n. 
1TH.3.3	Jè ra titeke bè le kade nyantosowurge ke rai jèi nè nga yei doo karé géa dann si’t lé. Sei kuwe i geri mbak titeke nyantosowurge nè nga è nyan ke Nube ɔje’n dè jéi. 
1TH.3.4	Loo ke ndɔ ke jè nain se si ɓai nga, j’ede sei kété titeke nyantosowurge à rai jéi. A ɓaa, ɗarinè nyange nè nga teei ade an-in se kum si ɓá. 
1TH.3.5	Ndi’m bè anje koo ká si nga tur se’m ngain. Gir’n ke nè á m’ule’n Timothée le kade deje ká kundekem̂ le si ade m’oo. Kerɔte kuwe, m’ɓel kem̂’t m’ede nè bainléa Sú sú sei ade kule ra ndibe le jé tel è nyan ke raikarè. 
1TH.3.6	Timothée in ra si sei’t tel ree ra jé’t ngɔr nè ɓai. E tel ree se ser tàge ke maje ke ɔje dè kundekem̂ le si se tár nan le si ade j’oo. Timothée ede jè titeke kem̂ si olé dè jé’t dɔ-dɔ. Taɓai, è ede jè titeke ngur tel kan kum jé ra sei pênn-pênn dum le jé jè ɓai. 
1TH.3.7	Ngakon jége, ser kundekem̂ dè Nube’t le si ke j’oo nga ade kem̂ jé oso nang pon dann nyankumndoo se nyantosowurge malang ke rai jè. 
1TH.3.8	An! ɗarinè j’aje katch-katch tede j’oo titeke i ndai dè nja si’t njáng dè kum nan’t bɔk se Kuwe-ɓee. 
1TH.3.9	Ranel malang ke j’inge non Nube’t le jéi tede tà le si nga, ké j’ayé ra’n oiyo nja kandang kade ase loon’t wa? 
1TH.3.10	Jè deje Nube ndɔ a, kada a, le kade inye loo ade jè tel j’an kum si a, le kade jè tɔl tà nyange ke kundekem̂ le si aw ndoo’n nga a tɔ. 
1TH.3.11	Maje kade Bɔ jéi Nube kuwe a, Kuwe-ɓee le jéi Jésu a tɔ, ɔri non jé awi se jé ra si’t. 
1TH.3.12	Maje kade Kuwe-ɓee Nube ade tár nan le si sei se tár ke sei tári dooge malang nga in dè made’t ke kété-kété. Maje kade tár nan le si tanan se tár ke jè tár sei bè tɔ. 
1TH.3.13	Maje kade Kuwe-ɓee Nube ade ɓengre si ɓisir. Titeke bè á ndɔ tel ree le Kuwe-ɓee le jéi Jésu se njé ke ei lennge malang ɓaa a k’eei dooge ke i tooi se ninn si non Bɔ jéi Nube’t. Doo karé à kase kile tà dè si’t ndan lé.
1TH.4.1	Ngakon jége, pa njiye ke le taa’n kum Nube nga sei i ndói ra jé’t ɓá. Kerɔte kuwe, sei rai titeke jè ndó’n sei nga ɓá. Nè né è bè géa, jè deje sei a, jè ndeje sei se ri Kuwe-ɓee Jésu a tɔ, le kade awi kum si ke kété-kété ɓai. 
1TH.4.2	Ndukunnge ke in ra Kuwe-ɓee Jésu’t nga, jè ndó sei j’ade i geri ɓá. 
1TH.4.3	Nyan ke taa kum Nube nga è le kade ra si unju nyang-nyang a, le kade ɔgi ra si dè tò se nan ke kaiya’t a tɔ. 
1TH.4.4	Maje kade nanan géa dann si’t ger rebe taa neen’n ke kinge’n le ndii’n se ra’n ke unju nyang-nyang se riɓar’n a tɔ. 
1TH.4.5	Inyei ra si adi ngur nyange ke majelé titeke njé ke geri Nube lé rai nga lé. 
1TH.4.6	Maje kade njètaakem̂-Krist sang ngomande éké dinye ke rang ra’n majelé se ngokon’n éké kon nann’n lé. Ndɔ ke j’ede sei tà nè ndàt kété ɓá, nè jè tel j’ede sei ɓai tite Kuwe-ɓee Nube à dalban nyange nè nga malang. 
1TH.4.7	Nube ɓar jéi le kade jè ndii se ra jéi ke mine tanm-tanm lé, nè le kade jè ndii se ra jéi ke unju nyang-nyang. 
1TH.4.8	Gir’n ke nè á doo ke ute tàge nè nga mbeng ɓaa, è dooge á ute de mbeng lé. Nè è Nube ke njè kade sei Ndil-Kem̂nda le’n kuwe á ute’n mbeng. 
1TH.4.9	Tà ke ɔje dè tár nan le si sei ngakon nange éké kon nann nange ke njétaakem̂-Kristge nga, sei ɓaa awi ndoo kade doo ndang magtub’n ade sei lé ta. Nube ndó sei kuwe tà ke ɔje dè tár nan ade i geri kété ɓá. 
1TH.4.10	E nyan ke sei rai se ngakon sige ke ndii kem̂ ɓeekon ke Macédoine bere mbak ɓá. Nè né è bè géa jè j’ule dingem kem̂ si sei ngakon jége’t le kade awi kum si ke kété-kété kuwe ɓai. 
1TH.4.11	Uwei ra si mong le ndii lom, i tɔsi kum si dè nyange ke ɔje dè si, i rai kule se ji si titeke ndɔ ke j’unn’n ndu jé j’ade sei nga. 
1TH.4.12	I rai titeke bè le kade njé ke natage ilei koje dè si’t a, le kade sei awi ndoo nyan ji doo karé ke rang’t lé a tɔ.
1TH.4.13	Ngakon jége, tà ke ɔje dè dooge ke weii, jè ndige le kade i geri maje. Titeke bè á a i rai ra si ndoo tite dooge ke rang ke nyan kundekem̂ tchên dè’t le de goto nga lé. 
1TH.4.14	Jésu wei a, è unde loo tee dann njé ke koo’t a tɔ. Njé ke undei kem̂ de dènn’t á weii nga, jè j’unde kem̂ jé tchên titeke Nube à ade undei loo teei dann njé ke koo’t le teli ndii kumgajer takul’n. 
1TH.4.15	An-in! jè j’ede sei tà nè nga se go tà karé le Kuwe-ɓee ke ndɔ ke tam: jèi ke j’à ndii kumgajer sár ndɔ tel ree le Kuwe-ɓee Jésu nga, j’à j’awi kété non njétaakem̂-Kristge ke weii nga lé. 
1TH.4.16	Ndukunn à in ra Kuwe-ɓee’t kuwe. Loo ke ndu doo ke bò ke danrán à ɓar beng a, burunju le Nube à ɓar a tɔ. E Kuwe-ɓee kuwe à in danrán se ra’n le tel ree. Ke loon’t nè kuwe, njé ke undei kem̂ de dè Krist’t ke weii nga à undei loo teei pa ɓita. 
1TH.4.17	Jéi ke j’à ndii kumgajer dè nang nè sár ndɔ tel ree le Krist nga, d’ade koto jèi kalu-kalu se de nan’t kaw se jéi dann bum’t dɔ danrán nú le kade j’ɔji non Kuwe-ɓee. Titeke bè á j’à nain se Kuwe-ɓee njing. 
1TH.4.18	I ndeji nan se tàge nè nga adi kem̂ si oso’n nang pon.
1TH.5.1	Ngakon jége, tà ke ɔje ndɔ se kàde tel ree le Kuwe-ɓee nga, sei awi ndoo kade doo ndang magtub’n ade sei lé ta. 
1TH.5.2	Sei kuwe i geri maje, titeke ndɔ tel ree le Kuwe-ɓee nga è tite njèɓog ke ree jêke^ dann ndɔɔ bè. 
1TH.5.3	Loo ke dooge à ndii tami kedi nè: «Loo tò lom ɓai, loo tò maje ɓai» ɓaa, ke loon’t nè kuwe tuju à ube de nang bus. Tuju à ube de nang bus kade loo kan-in à goto tite ndo ke ɔse dinye ke ndann ngonn nang kekel bè. 
1TH.5.4	Nè sei ngakon jége ɓaa, i ndii dann tilkus’t á ndɔ nè à ube’n sei nang tite njèɓog lé. 
1TH.5.5	Tede sei malang nga sei ngann lookarge se ngann dann kàdege. Jèi nga jèi le dann ndɔ lé a, le tilkus lé a tɔ. 
1TH.5.6	Bè ɓaa, adi jè tooi ɓi tite njé ke rang bè lé; nè adi jè ndii dè nja jéi’t, adi jè ndii kum jéi karè. 
1TH.5.7	Njé ke tooi ɓi nga, è dann ndɔɔ á tooi ɓi, njé ke yibe ule mbe dè de’t nga, è dann kada ndái-ndái á yibe ule’n mbe dè de’t a tɔ. 
1TH.5.8	Nè jéi ke jéi ngann dann kàdege nga adi jè ndii kum jéi karè. Adi j’unni kundekem̂ se tár nan ke nyan rɔ le jéi. Adi j’unni kundekem̂ tchên dè kaje’t tite jɔkɔ le jéi a tɔ. 
1TH.5.9	Ndɔ ke Nube ɓar jèi le kade wong le’n nain dè jéi’t lé, nè le kade j’ingei kaje takul Jésu-Krist. 
1TH.5.10	Jésu-Krist wei tede jéi, tede kade ke nè á jè ndii kumgajer éké j’weii géa j’umi se’n nan’t bɔk. 
1TH.5.11	Gir’n ke nè á maje kade i ndeji nan a, ulei dingem kem̂ nan’t a tɔ, titeke i rai kété ɓá nga.
1TH.5.12	Ngakon jége, jè deje sei kuwe ɓai le kade ilei koje dè njé ke rai kule dann si’t. Tede ei nè nga ulei ra de ndibe ɔri non si, ei ndeji sei le kade umi nan’t bɔk se Kuwe-ɓee a tɔ. 
1TH.5.13	I ɗɔyi de ngain a, i tári de a tɔ, tede kule ke ei rai dann si’t. I ndii se nan se kem̂lom.
1TH.5.14	Ngakon jége, jè ndeje sei le kade in-in se njé ke ndii à rai nyange ke pás-pàs. Ulei dingem kem̂ njé kem̂ tête mannge. I geti njé tɔg gotoge a, ilei kem̂ si pon dè dooge’t malang a tɔ. 
1TH.5.15	Kem̂ si dè ra si’t le kade doo karé bè géa tel ra majelé se doo ke rang gute made’t lé. Nè ɔri nja nyan ke maje tênn-tênn i rai se nan a, i rai se dooge ke rang malang a tɔ. 
1TH.5.16	I rai ranel se ndɔ si-ndɔ si. 
1TH.5.17	Ebi’t kɔje tà se Nube lé. 
1TH.5.18	I rai Nube oiyo dè nyange’t malang. E á è nyan ke Nube ndige le kade sei ke umi nan’t bɔk se Jésu-Krist i rai. 
1TH.5.19	Ɔgi Ndil-Kem̂nda loo ra kule le’n lé. 
1TH.5.20	I nedi tà ndejege le njékɔrgir tàge le Nube lé. 
1TH.5.21	I teri nyange malang an-in, i taai è ke maje. 
1TH.5.22	Majelé ke rara géa ɔgi ra si dè’t kɔke.
1TH.5.23	Maje kade Nube ke kem̂lom in ra’n è’t kuwe tel sei ke dooge le’n ke i tooi se ninn si gai. Maje kade Nube ngonm ra si bere mbak, ngonm ndil si se nganrankum ra si a, ngonm danra ra si a tɔ, le kade tà karé géa uwe dè si ndɔ tel ree’t le Kuwe-ɓee le jéi Jésu-Krist nga lé. 
1TH.5.24	E ke njè ɓar sei nga umi kem̂ si dènn’t. E kuwe à ra nyange malang kɔr son’n kade sei.
1TH.5.25	Ngakon jége, ɔji tà se Nube tede le jé tɔ.
1TH.5.26	Uwei ngakon jége malang kàde si’t sem̂ i rai de lapya adi jè.
1TH.5.27	M’ra ndoo ra si’t se ri Kuwe-ɓee: Maje kade i tutei magtub nè nga adi njétaakem̂-Kristge malang ooi.
1TH.5.28	Maje kade kem̂-maje le Kuwe-ɓee le jéi Jésu-Krist nain se si.
2TH.1.1	Man Paul se Silas se Timothée, jè ndang magtub nè j’ule’n j’ade njékebe nange le Nube Bɔ jéi se le Kuwe-ɓee le jéi Jésu-Krist ke ndii kem̂ ɓee-bò ke Thessalonique. 
2TH.1.2	Maje kade Bɔ jéi Nube se Kuwe-ɓee le jéi Jésu-Krist adi sei kem̂-maje se kem̂lom.
2TH.1.3	Ngakon jége, gar-gar jè ra Nube oiyo se ndɔge malang tede si. Ra ke jè ra’n oiyo bè nga, è loon’t kuwe tede kundekem̂ dè Nube’t le si se tár ke sei malang i tári nan nga in dè made’t ke kété-kété. 
2TH.1.4	Dè jé in tchakm tede tà le si dann njékebe nange’t le Nube tede koré tà njak dè kundekem̂ le si dann nyankumndooge se nyantosowurge ke rai sei.
2TH.1.5	Nyankumndooge se nyantosowurge nè nga ei nyan-tɔje titeke ndɔ gangtà’t ke se dè naje’n le Nube ɓaa, sei asikum kingei konɓee le’n ke kum si ndi à ra’n ndoo. 
2TH.1.6	Nube à ra nyan ke se dè naje’n: njé ra se si nyantosowurge nga, Nube à ra se de nyantosowurge gute made’t le si tɔ. 
2TH.1.7	Sei ke dé ra se si nyantosowurge nè nga, ndɔ ke kuwe jéi Jésu à in danrán le kunde loo tee pan se dooge le’n ke njé tɔgmong-ge ɓaa, Nube à ade a i taai kebe se jé nan’t tɔ. 
2TH.1.8	Kem̂ ndɔn’t nè nga, kuwe jéi Jésu à ade kure nyanra njé ke geri Nube lé se njé ke ilei koje dè Tà ke Maje’t le kuwe jéi Jésu-Krist lé à ɔde kum de. 
2TH.1.9	Dé nè nga, kure nyanra de ke à ɔde kum de nga, è tuju ke se non a, d’a ndi heb tàkum Kuwe-ɓee ke tɔgmong le’n dum dè loo. 
2TH.1.10	Kuwe-ɓee Jésu à tel ree le kade njé ke le’n ilei riɓar dènn’t a, le kade njétaakem̂nge malang à an-in nin njai-njai kem̂ ndɔn’t nè nga. Sei géa a k’ei dann de’t tede umi kem̂ si dè tà’t ke ndɔ ke j’ede sei.
2TH.1.11	Gir’n ke nè á j’ɔje’n tà se Nube se ndɔge malang tede si. Jè deje Nube le jéi le kade ade nyanra si uwe made nan se ndikumgajer se non ke è ɓar sei tede nga. Maje kade ra se si se go tɔgmong le’n ade i rai nyange malang ke maje ke i ndigi rai. Maje kade Nube ade i ndii kum dè ra kule dè kundekem̂’t le si. 
2TH.1.12	Titeke bè á a ilei riɓar dè ri Kuwe-ɓee’t le jéi Jésu a, è géa à ile riɓar dè si’t a tɔ. Nyan nè malang è noje le Nube le jéi se noje le Kuwe-ɓee Jésu-Krist.
2TH.2.1	Tà ke ɔje dè ndɔ tel ree le kuwe jéi Jésu-Krist se tà ke ɔje dè kɔse nja jéi nan rann’t nga, ngakon jége, jè deje sei 
2TH.2.2	le kade in-in kalang adi tàgir le si aw yo-yo nè-nè lé. Adi kem̂ ɓel ke ɔje dè nel tà ke in ra doo karé’t éké tà karé bè, éké magtub karé ke d’ede nè in ra jé jè’t ade bainléa i giri edi nè ndɔ tel ree le Kuwe-ɓee nga tee ɓá ta. 
2TH.2.3	Adi doo karé libe kum si se nel tàge ke titeke bè nga lé. Gar-gar, kété ɓita kade ndɔ nè tee ɓai nga, dooge à in-in le rɔi se Nube a, doo njè kɔse tà mbeng ke è ngonn le njè tuju à kundei loo teei pa ɓita. 
2TH.2.4	Ngonn le njè tuju se non à kɔse nang kin, nyange malang dooge dɔyi nin éké nyan malang ke è ngarankum nyan ke dooge ilei koje dè’t nga, è à ute mbeng. Taɓai è à ndige le kaw sár ndi kem̂ kei ke tò se ninn’n le Nube, à ra ra’n ke Nube gée ɓai a tɔ. 
2TH.2.5	Loo ke ndɔ ke m’nain’n ra si’t nú ɓai nga, m’ede sei tà nè nga. Ké kem̂ si wei nal dè’t ta wa? 
2TH.2.6	Ɗarinè, sei geri nyan ke ɔge’n loo tee nga ɓá. Doo ke tuju se non nè nga à unde loo tee ndɔn’t ke kàde’n le’n ase deĵ. 
2TH.2.7	Tɔgmong le njèkem̂yêr nè nga unn gir ra kule ɓá. Tɔgmong nè nga tò loo ɓɔyɔn’t ɓai. Loo ke njè kile’n kage ɗarinè à goto ɓá ɓaa, è à unde loo le tee ra kule le’n ta. 
2TH.2.8	Njèkem̂yêr ke njè kɔse tà mbeng à unde loo tee ɓaa, ke loon’t nè kuwe, kundu tà Kuwe-ɓee Jésu à unde’n tɔl’n soin. Kuwe-ɓee Jésu à gudu’n ngoin-ngoin ndɔ tel ree’t le’n se ra’n ke ndoin kein-kein dann ndubra’t. 
2TH.2.9	Loo ke ndɔn’t njè kɔse tà se Nube nè nga à unde loo tee ɓaa, è à ra kule se tɔgmong le Sú. E aw se tɔgmong ke bò le ra’n nyankɔbege se nyange ke dum kum a se nyan-tɔjege gai-gai le sú’n dooge. 
2TH.2.10	Njè kɔse tà se Nube nè nga à ra nyange ke majelé ke se ri de-ri de le sú’n kum dooge kade tuji. Dooge ke njè kɔse tà se Nube à tuju de nga, ei dooge ke ndigi taai ngarankum tà ke ayé kaje de nga lé. 
2TH.2.11	Gir’n ke nè á Nube ule’n se tɔgmong ke njè kade dooge ndemi le kade umi kem̂ de dè tà lanm’t. 
2TH.2.12	Dooge malang ke mbati kundei kem̂ de dè ngarankum tà’t, nè rai ranel dè nyan ke se dè naje’n lé nga, d’a gangtà dè de’t kuwe.
2TH.2.13	Ngakon jége, sei kotárge le Kuwe-ɓee, jè ɓaa jè ra Nube oiyo se ndɔge malang tede le si. Jè ra’n oiyo tede tɔr ke è tɔr sei kété mari ke desêin tede le kaje si se go tɔgmong le Ndil-Kem̂nda. Ndil-Kem̂nda tɔr sei undei sei se ninn’n gai tede kem̂ si ke undei dè ngarankum tà’t nga. 
2TH.2.14	Nube ɓar sei ɔje dè è ke nè nga se go Tà ke Maje ke ndɔ ke j’ile mber’n j’ade sei. Sei oréi nan se Kuwe-ɓee le jéi Jésu-Krist dè ndubra’t le’n. 
2TH.2.15	Bè ɓaa, ngakon jége, i ndai dè nja si’t njáng i ngonmi nyange ke ndɔ ke jè ndó sei se tà jé éké se magtub nga meĵ-meĵ.
2TH.2.16	Bɔ jéi Nube tár jéi, è sɔl kem̂ jéi sár se non ade jèi kundekem̂ tchên ke maje ngain. Jè deje Bɔ jéi Nube a, jè deje Kuwe-ɓee le jéi Jésu-Krist a tɔ, 
2TH.2.17	le kade sɔli ngarankem̂ si adi sei tɔg si tede kade nyanra si se tà tam si è ke maje se ndɔ-ndɔ.
2TH.3.1	Ngakon jége, nyan ke nain ɓaa, ɔji tà se Nube tede jé le kade tà le Kuwe-ɓee an-in ngɔde kum’n ke kété-kété a, le kade unn banga ade d’ile’n riɓar dènn’t titeke ndɔ ke unn’n banga ɓéee le si nga bè tɔ. 
2TH.3.2	Ɔji tà se Nube le kade taa jè ji njé kem̂ tɔ kuju tà lége se kem̂ majelége tede ei nè nga malang undei kem̂ de dè Nube’t lé.
2TH.3.3	Kuwe-ɓee è njègel goto: è à ade a i ndai dè nja si’t njáng a, à an dè si sêw-sêw le kade njè kem̂ majelé gang kɔte si’t lé. 
2TH.3.4	Kuwe-ɓee ade j’um kem̂ jé dè si’t bɔk-bɔk: nyan ke j’unn’n ndu jé j’ade sei tede nga, sei i rai ɓá a, a i rai kum si ke kété-kété ɓai a tɔ. 
2TH.3.5	Maje kade Kuwe-ɓee ade i tári Nube dè ɓengre si’t. Maje kade i ndai njáng dè kum nan’t bɔk se Krist.
2TH.3.6	Ngakon jége, j’unn ndu jé j’ade sei se ri Kuwe le jéi Jésu-Krist: Utei ra si mbeng ra njètaakem̂-Kristge ke rai dabe a, ke mbati kumi kem̂ de dè nyan-ndó ke ndɔ jè ndó de’t nga lé. 
2TH.3.7	Gar-gar, sei ɓaa, i geri gos ndaje kum jé mbak ɓá ta: kété ke ndɔ ke jè nain dann si’t ɓai nga, jè njé ra dabege lé. 
2TH.3.8	Doo karé bè géa ndɔ ke ade jè mapa j’use karè lé. Nè j’ule ra jé ndibe, jè ra kule j’ɔr yàl-yàl ndɔ a, kada a tɔ. Jè ra titeke bè tede le kɔi’n dè doo karé dann si’t lé. 
2TH.3.9	Kerɔte kuwe, j’asekum kinge nyankul ra jé ji si’t gar-gar. Nè j’inye ra jé j’ade le kade è nyan ndaje kum le si. 
2TH.3.10	Taɓai, kété ke ndɔ ke jè nain se si nú nga, j’unn ndu jé j’ade sei j’ede nè: «Ke nè á doo karé ndige ra kule lé ɓaa, maje ebe ra’n kuse nyan tɔ.»
2TH.3.11	Taɓai, jè j’oo titeke njé ke nange dann si’t ei njé ra dabege. Kule ra de ke rang goto, nè ei njé kunde ra de nyan’t le dooge ke rang. 
2TH.3.12	Dé dooge nè nga, jè ndeje de, taɓai j’unn ndu jé j’ade de se ri Kuwe-ɓee Jésu-Krist: maje kade ei kuwe rai kule se tà de ke mundu a, usei nyankinge de ei kuwe a tɔ. 
2TH.3.13	Sei ngakon jége ɓaa, adi ra si ate sei dè nyanra ke maje’t nga lé. 
2TH.3.14	Ke nè á doo karé ile koje dè tà’t le jé ke j’ede sei kem̂ magtub’t nè nga lé ɓaa, undei kum si goon’t tênn-tênn, utei ra si mbeng rann’t kɔke tede kade ra’n sɔl’n ade ndii’n gugum. 
2TH.3.15	An-in nin asenan se njèban le si lé, nè i ndángi nin tite ngokon si bè.
2TH.3.16	Maje kade è Kuwe-ɓee ke njè kem̂lom kuwe ade sei kem̂lom se ndɔge malang se loo malang. Maje kade Kuwe-ɓee nain se si malang.
2TH.3.17	Man Paul kuwe m’ra sei lapya se ji’m. E ke nè á è nyan-tɔje kem̂ magtub’t le’m karé-karé malang ke m’ndang nga.
2TH.3.18	Maje kade kem̂-maje le Kuwe-ɓee le jéi Jésu-Krist nain se si malang.
1TI.1.1	Man Paul njèkawkule le Jésu-Krist tede Nube njèkaje jéi se Jésu-Krist nyan kundekem̂ tchên dè’t le jéi unni ndu de adi man. 
1TI.1.2	M’ndang magtub nè m’ade Timothée ngonn kem̂’m gir kundekem̂’t. Maje kade kem̂-maje se kem̂kanm se kem̂lom ke in ra Bɔ jéi Nube’t se ra Kuwe-ɓee le jéi Jésu-Krist nain se si.
1TI.1.3	Loo ke ndɔ ke m’in le kaw kem̂ ɓeekon ke Macédoine nga, m’deji kade i nain kem̂ ɓee-bò ke Ephèse. M’inyei kem̂ ɓee-bò’t nè le kade in se njé ke nange ade ebi ra de dè ndó dooge tàge ke raikarè. 
1TI.1.4	M’adi i ndi kem̂ ɓee-bò ke Ephèse le kade in se doo ke nange dè liger dè sú tàge’t se dè kɔrgir kàge ke kété-kété anje kunde ngang’n. Kɔrgir kàge ke titeke bè nga oje tà najege m ade nyan ke Nube ɔje le kade doo inge se go kundekem̂ tee kɔde lé. 
1TI.1.5	Gir ndukunn nè nga è le kɔse gir tár nan se kem̂nda káng ke in dè tàgir ke maje ke kem̂’t se dè kundekem̂ dè Nube’t ke get nal kede gos kade ra tɔge ke kété-kété. 
1TI.1.6	Njé ke nange inyei go nyange nè nga ndemi osoi kɔke se go tà tamge ke raikarè. 
1TI.1.7	Dé ndige le k’ee njéndó dooge gute-ndu Nube, nè dé ger gir tà ke dé tam éké ke dé tam njáng nga lé a tɔ.
1TI.1.8	Oiyo, jè ger titeke gute-ndu Nube nga è nyan ke maje tede le doo ke an dè sêw-sêw. 
1TI.1.9	Taɓai, jè ger titeke gute-ndu Nube nga tò tede le njé ra nyan se dè naje’n lé, nè tò tede le njékaltàge se njé dum nange se njé nede Nubege se njékaiyage se njé kile rasɔl dè Nube’t se dè loo le’n ke tò se ninn’t. Gute-ndu Nube tò tede le njé tɔl bɔ dege se kon dege, tò tede le njé tɔl dooge a tɔ. 
1TI.1.10	Gute-ndu Nube nga tò tede le njé tò se dinyege ke rang, tò tede le dingemge ke njé tò se dingem made dege, tò tede le njé kige ɓerge se njé lanmge se njé kubu ra dege. Nyange ke rang malang ke uwei made nan se nyan-ndó ke majelé nga, ute de mbeng. 
1TI.1.11	Nyan-ndó ke maje nga uwe made nan se Tà ke Maje le Nube ke njè ndubra se njè gir ranel a tɔ. Oiyo, Nube ke njè tɔgmong um kule mber Tà ke Maje nè nga jim’t kuwe.
1TI.1.12	Kuwe-ɓee le jéi Jésu-Krist ke ade’m tɔg’m nga, m’ra’n oiyo. M’ra’n oiyo tede è an’m ke doo ke ase kade um kem̂’n dèm’t á unde’m dè kule’t le’n. 
1TI.1.13	Man nga, kété m’ee njè kile rasɔl dè rinn’t a, m’ee njè kɔr’n kororoi se njè taje’n a tɔ. Nè Nube ra se’m kem̂kanm tede nyan ke m’ra kété nga, m’ra dè mbe’t nal kundekem̂ dè Krist’t. 
1TI.1.14	Oiyo, Kuwe-ɓee le jéi ra se’m kem̂-maje ke bò: è ade m’unde kem̂ dènn’t tede tár ke Jésu-Krist tár’m ade m’um se’n nan’t bɔk a tɔ. 
1TI.1.15	Tà nè nga è tà kerɔte ke le kade nanan géa taa um kem̂’n dè’t bɔk-bɔk: Jésu-Krist ree dè nang nè le kaje njé ra majelége. Man nga kuwe m’ee ke desêin sàk-sàk le njé ra majelége. 
1TI.1.16	Nè Nube ra se’m kem̂kanm. Gir’n ke nè á Jésu-Krist tɔje’n kem̂kile le’n ke deri ke nata tede’m man ke njè ra majelé dum njé ra majelége malang. Krist ra se’m titeke bè le kade m’ee nyan-tɔje tede le njé ke ndɔn’t à undei kem̂ de dè Krist’t le kinge’n ndikumgajer se non. 
1TI.1.17	Ngar ke njèndi se non, ngar ke njè kwei lé, ngar ke doo asekum kan’n lé, Nube karé bere luk-luk nga, maje kade riɓar se ndubra ei le’n sár se non. Maje kade è titeke bè kuwe.
1TI.1.18	Ngonn’m Timothée, m’unn ndu’m m’adi se go tàge ke tà Nube’t ke dé tam d’ɔje’n dèi kété mari nga. Maje kade tàge nè nga adi nin tɔgi kade i ra’n rɔ maje 
1TI.1.19	se kundekem̂ a, se tàgir ke maje ke kem̂i’t a tɔ. Njé ke nange ndɔ ke surei go tàgir ke maje ke kem̂ de’t inyei adi kundekem̂ le de nduii’n mann. 
1TI.1.20	Hyménée se Alexandre ei dann dooge’t nè nga tɔ. M’inye de ji Sú’t. Titeke bè á ndɔ ke rang à teli kilei rasɔl dè Nube’t gugu lé ta.
1TI.2.1	Nyan ke kété non nyange’t malang ɓaa, m’ndeje sei le kade i deji nyange Nube ɔji se’n tà i kati nin kàt-kàt, i rai nin oiyo tede dooge malang a tɔ. 
1TI.2.2	Ɔji tà se Nube tede ngar-ɓeege, tede le njé ke tɔge konɓee è ji de’t tede kade jè ndii jêke^ se kem̂lom dè kile koje dè Nube’t. Titeke bè á j’à ra’n nyange gai-gai ke maje. 
1TI.2.3	E á è nyan ke maje ke taa kum Nube njèkaje jéi 
1TI.2.4	ke ndige le kade dooge malang ingei kaje a, le kade kum de gang dè ngarankum tà’t maje a tɔ. 
1TI.2.5	Nube è karé bere luk-luk, njè nda dann Nube’t se dooge géa è karé bere luk-luk a tɔ. Doo nè nga è Jésu-Krist. 
1TI.2.6	Jésu-Krist inye ra’n è kuwe ade yo uge’n dè dooge malang. E ke nè á è tà ke è ɔrgo kété kem̂ ndɔn’t le’n nga. 
1TI.2.7	E tede kɔrgo tà nè á Nube ɔr’m unde’m ke njèkile mber a, ke njèkawkule a tɔ. Man nga Nube ɔr’m unde’m ke njèndó nyan dooge ke ei Juipge lé kade undei kem̂ de dènn’t a, dè ngarankum tà’t a tɔ.
1TI.2.8	M’lanm lé; è Nube kuwe ɔr’m unde’m ke njèkile mber le’n. Man m’ndige le kade dingemge ɔyi ji de ke unju nyang-nyang ke danrán ɔji tà se Nube se loo malang se kem̂nda káng anje ra wong se naje tà.
1TI.2.9	Dinyege géa, m’ndige le kade ulei kubu ke karè ke tuwe de ɗêw se kumkunju’n. Maje kade ebi ra de kuwe dè de se nyange ke mbirin-mbin éké dè tule mede-mbi ke dé ra se nar-ɔr mbi de’t. Maje kade ebi ra de dè tule kubuge ke nar de ur kugu-kugu a tɔ. 
1TI.2.10	Nè maje kade nyanrage ke maje á ei kubu kule ra’t le de. E ke nè á è nyan ke tuwe dinyege ke njétaakem̂-Kristge nga ɗêw. 
1TI.2.11	Maje kade dinye ndi loo ndó nyan’t tà’n mundu se ngonn koje ke deri. 
1TI.2.12	Man m’inye loo m’ade dinye kade ndó nyan dingem éké le kade on dè’n lé a tɔ. Nè maje kade dinye ndi tà’n mundu. 
1TI.2.13	Tede Nube unde Adam kété pa ɓita unde Eve ute’n go’n ɓai. 
1TI.2.14	E Adam á ade dé sú’n lé, nè è dinye á ade dé sú’n d’ade al’n tà tà Nube’t. 
1TI.2.15	Nè né è bè géa, d’a d’ade dinye à aje loo koje ngannge’t ke nè á è nda njáng dè kundekem̂ se dè tár nan’t se dè ra ke unju nyang-nyang a, se dè nal ti ra’t a tɔ.
1TI.3.1	Tà nè nga è tà kerɔte kuwe: ke nè á doo karé sang le k’ee njèkan dè njékebe nange le Nube ɓaa, è aw ndoo ngar kule. 
1TI.3.2	Doo nè nga, gar-gar à è njègel goto, njè dinye karé luk-luk, njè kain yibe kade ule mbe dènn’t lé, à è njè kunde kumkunju dè rann’t, à è njè kan go ra’n sêw-sêw, à è njè ra mba, a è doo ke ase ndó nyan njé ke rang a tɔ. 
1TI.3.3	Gar-gar, njèkan dè njékebe nange le Nube à è ɓer le yibe lé a, è njè ɓeekos lé, nè gar-gar à è njè kaw lom-lom, à è njè kɔl se doo lé, à è njè ndige nar lé a tɔ. 
1TI.3.4	Njèkan dè njékebe nange le Nube nga gar-gar à è doo ke ger rebe kɔr non njékem̂keige le’n ke kinge’n maje, à è njè kan-in ngang ngann’n kade ei njékile kojege ke deri. 
1TI.3.5	Ke nè á doo ger rebe kɔr non njékem̂keige le’n ke kinge’n maje lé ɓaa, ké à ger tɔse kum’n dè njékebe nange’t le Nube titeke bain wa? 
1TI.3.6	Gar-gar, njèkan dè njékebe nange le Nube nga è njè kundekem̂ ke kige lé, nè bainléa ti ra à libe kum’n le kade Nube gang’n tà dènn’t titeke ndɔ ke gang’n tà dè sú’t nga. 
1TI.3.7	Gar-gar, njèkan dè njékebe nange le Nube nga, njé ke nata géa à tami tà le’n maje. Titeke bè á à ndii’n dann rasɔl’t le kade oso’n kem̂ gum’t le sú nga lé.
1TI.3.8	Njékan dè nyange le njékebe nange le Nube nga géa, gar-gar à ei dooge ke ri de ɓar maje, à ei njé kum tà minye’t joo lé, à ei gon kain yibe lé a, à ei njé kain ngɔde go nyankinge ke se dè naje’n lé lé a tɔ. 
1TI.3.9	Nyan-ndó ke ɔje dè kundekem̂ ke tò loo ɓɔyɔn’t nga, maje kade an-in dè sêw-sêw se tàgir ke unju nyang-nyang ke kem̂ de’t. 
1TI.3.10	Njékan dè nyange le njékebe nange le Nube nga géa, è soo’t le nan de kan kété pa ɓita. Ke nè á tà karé uwe dè de lé ɓaa à rai kule kan dè nyange le njékebe nange le Nube. 
1TI.3.11	Neen dege géa, gar-gar à ei dinyege ke ri de ɓar maje, à ei njé tam tede dooge lé, à ei njé kain yibe kade ule mbe dè de’t lé a tɔ. Gar-gar à ei ke maje-kojege ɔje dè nyange malang. 
1TI.3.12	Gar-gar, njékan dè nyange le njékebe nange le Nube nga à ei njé dinye karé luk-luk, à ei njé kain ngang ngann dege, à ei njékɔr non njékem̂keige le de ke kinge de maje a tɔ. 
1TI.3.13	Kerɔte kuwe, njékan dè nyange le njékebe nange le Nube ke rai kule le de maje ɓaa à ingei riɓar a, à ingei loo tam tà se kem̂nda káng ke deri ɔje dè kundekem̂ ke j’awi takul kum ke j’umi nan’t bɔk se Jésu-Krist.
1TI.3.14	M’ndang tà nyange nè m’adi tede m’unde kem̂’m tchên le kaw kingei nú ngɔr. 
1TI.3.15	Ke nè á m’aw m’ingei kalang lé ɓai géa, magtub nè kuwe à tɔji rebe njiye dann njékem̂keige le Nube. Njékem̂keige le Nube ke njèndi kumgajer nga ei njékebe nange le’n; ei kage ngaw-dann kei ke gete ngarankum tà. 
1TI.3.16	Kerɔte kuwe, nyanger le jéi ke bò ke tò loo ɓɔyɔn’t ke jè geri se go kundekem̂ le jéi nga á tò nè:
1TI.3.16	Krist
1TI.3.16	unde loo tee pan tel ra’n tite jéi jèi dooge bè,
1TI.3.16	Ndil-Kem̂nda ɔr tà dènn’t.
1TI.3.16	Dooge ke danrán an-in nin loo kunde loo tee dann njé ke koo’t a,
1TI.3.16	loo kin kaw danrán’t a tɔ.
1TI.3.16	D’ile mber tà le’n dann dooge ke ei Juipge lé.
1TI.3.16	Dooge ke dè nang nè undei kem̂ de dènn’t a,
1TI.3.16	d’unn’n mbeng d’aw se’n danrán dann ndubra’t a tɔ.
1TI.4.1	Ndil-Kem̂nda tam ndàt ede nè: kem̂ ndɔge ke ngeinn’t dooge ke nange à surei kundekem̂ le de kinyei tede le liger go sú’t se dè nyan-ndóge le ndilge ke majelé a tɔ. 
1TI.4.2	Njé ke nange à ei njé tà lanmge se njékede gosge le súi made dege kade ndemi. Njé tà lanmge se njékede gosge nè nga tàgir le de ke kem̂ de’t wei mɔk-mɔk tite dò ke tɔl se nar nyan ke kule poro kade ker mbon bè. 
1TI.4.3	Dé nè nga d’ɔge dooge taa nan a, d’ede de le kade ɔgi ra de dè nyankusege ke nange a tɔ. Nè nyankusege nè nga è Nube á unde le kade njétaakem̂-Kristge ke geri ngarankum tà usei rai nin oiyo. 
1TI.4.4	Nyan malang ke Nube unde nga, è nyan ke maje. Nyan karé bè ke doo à kɔr kile kɔke goto; nè è soo’t le ra’n oiyo kété ɓita kuse ɓai, 
1TI.4.5	tede tà le Nube se kɔje tà se Nube tel nyan malang ke è unde ade unju nyang-nyang ɓá.
1TI.4.6	I tee se nyange nè i ndó njétaakem̂-Kristge ɓaa a i ngonn njèndi ke maje le Jésu-Krist kuwe. Titeke bè á d’a d’an-in ke doo ul ra’n se tàge ke ɔje dè kundekem̂ dè Nube’t. Taɓai d’a d’an-in ke doo ke unn go nyan-ndó ke maje nga nè nga têr-têr. 
1TI.4.7	Nè tàge ke raikarè se sútàge le kon dinyege ke uwei made nan se kundekem̂ lé nga, ute mbeng. Ule rai bàj dè kile koje dè Nube’t. 
1TI.4.8	Ndaje ngire ra è nyan ke maje kuwe, nè maje tede le nyange malang lé. Nè kile koje dè Nube’t ɓaa, maje tede nyange malang. Takul kile koje dè Nube’t nga, j’inge’n kunn-ndu ke ɔje dè ndikumgajer ɗarinè a, kem̂ ndɔge ke à reei ɓai a tɔ. 
1TI.4.9	Tà nè nga è tà kerɔte ke le kade nanan géa taa um kem̂’n dè’t bɔk-bɔk. 
1TI.4.10	Ke nè á j’ule ra jé ndibe loo kule’t a, jè ra rɔ maje a ɓaa, è tede kem̂ jé ke j’unde tchên dè Nube’t ke njèndi kumgajer. Nube ke njèndi kumgajer nga è njèkaje dooge malang, nè njé ke undei kem̂ de dènn’t tá è njèkaje de ke get ɓai. 
1TI.4.11	E ke nè á è nyange ke kade i ndó de a, unn ndui ade dé ra a tɔ.
1TI.4.12	An tá nè kade doo karé bè géa nedi tede k’ee ke i basa. Nè i tel i nyan-ndaje kum le njétaakem̂-Kristge se tà tami, se pa njiyei, se tár lei, se kundekem̂ lei a, se ra kunju nyang-nyang lei a tɔ. 
1TI.4.13	I tɔse kumi dè tute magtub ke tò se ninn’n kade njétaakem̂-Kristge a, i ndeje de a, i ndó de nyan a tɔ. I ra titeke bè sár kade m’ree m’ingei dè’t. 
1TI.4.14	Nyan-noje ke Ndil-Kem̂nda uwe’n sei noje nga i tɔse kumi dè’t maje. Nyan-noje nè nga ndɔ ke inge se go tà ke in tà Nube’t loo ke ndɔ ke ngatɔgege kebi nan ilei ji de dèi’t. 
1TI.4.15	I tɔse kumi dè nyan nè malang i rise rai nang tà’t. Titeke bè á kaw kum ke kété-kété lei à too’n nata ndái-ndái tàkum dooge’t malang. 
1TI.4.16	An go rai sêw-sêw a, unde kumkunju dè rai’t ɔje dè nyan ke i ndi a i ndó dooge. Ke nè á i nda njáng dè nyange’t nè ɓaa, i kuwe a aje’n rai a, a aje’n njé ke i ndi a i ndó de nyan nga a tɔ.
1TI.5.1	In se bɔ dingem i ndáng’n ɓej-ɓej lé, nè i ndeje’n tite bɔi bè. I ndeje basa titeke i ndeje’n ngakoinge bè. 
1TI.5.2	I ndeje kon dinyege asenan se koinge bè a, i ndeje dinyege ke nain-in mande ɓai titeke i ndeje’n kon nannige bè se tàgir ke unju nyang-nyang.
1TI.5.3	Ngarankum njékei-kingege nga, ile koje dè de’t. 
1TI.5.4	Ke nè á njèkei-kinge karé aw se ngannenge éké ngannkànnge ndii tutu ɓai ɓaa, è tà le de ei kuwe kété le ndó kile koje dè njékem̂keige le de. D’a ra titeke bè tede kɔr’n kure koto ke ndɔ ke njékoje dege éké kà dege otoi de nga. E ke nè á è nyan ke maje tàkum Nube’t. 
1TI.5.5	Ngarankum njèkei-kinge ke ndi se kar’n nga, unde kem̂’n tchên dè Nube’t. E liger lagr-lagr dè kɔje se’n tà’t a, dè ndête’n ɓɔk-ɓɔk kada a, ndɔɔ a tɔ. 
1TI.5.6	Nè njèkei-kinge ke ndi tede ranel le danra nga, né ndi kumgajer ɓai géa, è nain ke doo ke wei ɓá ta. 
1TI.5.7	Ede de tà dè nyange’t nè nga ndàt-ndàt tede kade doo karé bè ile’n tà dè de’t lé. 
1TI.5.8	Ke nè á doo karé tɔse kum’n dè njénojege’t le’n éké dè njékem̂-keige le’n kuwe mbain sêw-sêw lé ɓaa, è doo ke naje se ra’n dè kundekem̂’t le’n. E tel majelé ngain dum doo ke unde kem̂’n dè Nube’t lé ɓai.
1TI.5.9	Njèkei-kinge ke ɓal’n ase kɔr-mute-mute lé ɓai nga, è tà le ndang ri’n kem̂ magtub ke ɔje dè njékei-kingege nga lé; ke nè á ɓal’n ase kɔr-mute-mute géa, gar-gar maje kade ndɔ ke è njè taa ngaw gir karé bere m è njè taa ngaw kage ke kété-kété lé. 
1TI.5.10	Gar-gar, njèkei-kinge à è doo ke d’ɔrgo nyanra’n ke maje a, à è njè koto ngannenge maje a, à è njè ra mba a, à è njè togo nja dooge le Nube a, à è njè ra se njé ke ndii dann nyantosowurge’t a, à è njè ra kulege ke maje malang se ndɔ’n-ndɔ’n a tɔ.
1TI.5.11	Nè njékei-kingege ke nain-in mande ɓai nga, i ndang ri de go njékei-kingege’t lé. Kerɔte kuwe, loo ke ngur nyange ule por kem̂ de’t ɓaa, ke loon’t nè kuwe dé ndige tur gide de kade Krist le tel taa ngaw. 
1TI.5.12	Loo ke ei rai titeke bè nga, Nube gangtà dè de’t tede kinye ke ei inyei go ndukunn le de ke desêin ke unni adi Krist nga. 
1TI.5.13	Dé njékei-kingege ke titeke bè nga kule ra de ke get goto, nè d’ase loo nák-nák se tà kei, tà kei. E ke nè á se kar lé ɓai, nè dé njé kɔje tà neng-neng-ge a, se njé kal bal kur dann nyange ke ndête de’t lé a tɔ. Tà ke kum tam lé géa, dé tam a tɔ. 
1TI.5.14	Gir’n ke nè á m’ndige kade njékei-kingege ke nain-in mande ɓai teli taai ngaw oji ngannge a, an-in go loo ke kem̂ kei le de sêw-sêw a tɔ. Titeke bè á njèban à inge’n loo kile’n rasɔl dè jéi’t lé. 
1TI.5.15	Kerɔte, njékei-kingege ke nange tɔi pum go Njè sú dooge’t ɓá ta. 
1TI.5.16	Ke nè á njètaakem̂-Krist karé ke dinye éké ke dingem aw se njékei-kingege dann njénojege’t le’n éké kem̂ kei le’n ɓaa, maje kade ra se de. Titeke bè á dè njékebe nange le Nube à ɔlé’n pêl tede kade rai se ngarankum njékei-kingege.
1TI.5.17	Ngatɔgege ke ɔri non njékebe nange le Nube maje nga, è soo’t kade d’ile riɓar dè de’t nja joo. Nè njé ke ulei ra de ndibe dè kule kɔrgir tà’t éké dè kule ndó dooge nyan’t kuwe mbain á ei dooge ke maje kile riɓar dè de’t nja joo. 
1TI.5.18	Kerɔte kuwe, Magtub ke tò se ninn’n tam ede nè: «Dig mang ke ade njiye dè ko’t tal njar’n nga, i a kule ɗêng tànn’t kɔge’n kuse lé.» Magtub le Nube tam ɓai ede nè: «Njèkule asekum kinge nyan dè ji’n kuwe.» 
1TI.5.19	Maje kade njékɔrgo tàge joo éké mute tá ilei tà dè ngatɔge’t. Ke nè á è bè lé ɓaa, i taa tà nè nga lé ɓai. 
1TI.5.20	Njé ke rai majelé kum de ke kété-kété nga, in se de dè’t tàkum njékebe nange’t le Nube malang tede kade njétaakem̂-Kristge ke rang ɓeli rai kaiya.
1TI.5.21	Man m’ndeji tàkum Nube’t a, tàkum Jésu-Krist a, se tàkum dooge ke danrán le Nube a tɔ: an dè nyange nè nga sêw-sêw anje ndête éké kɔr kum doo a tɔ. 
1TI.5.22	In kalang ile ji dè doo’t tede kum’n kule kɔr non njékebe nange le Nube jinn’t lé. Um nan’t se doo ke rang dè majelége’t le’n lé. I kuwe an go rai sêw-sêw.
1TI.5.23	I nga ratur rai dɔ-dɔ. Ebe rai kain mann ke karè kuwe njing-njing. An-in mann nduu ndêin bè tede kem̂i ke rai se ndɔ karé-karé nga.
1TI.5.24	Kaiya ra dooge ke nange tò nata ndái-ndái kété pa ɓita dé gangtà dè de’t ɓai. Nè njé ke nange ɓaa, majelége le de tooi sár ɓita kilei ra de ke nata ɓai. 
1TI.5.25	Kule rage ke maje nga géa tooi nata ndái-ndái tɔ. Kule rage ke majelé nga asikum ɓɔyɔi ra de sár-sár ndan lé a tɔ.
1TI.6.1	Dooge malang ke ndii se kule ɓer kɔbe de’t ɓai nga, maje kade ilei koje ke deri dè kuwe dege’t se kem̂nda káng. Titeke bè á doo karé bè géa à nede’n ri Nube éké nyan ke jè ndó dooge nga lé a tɔ. 
1TI.6.2	Ɓerge ke kuwe dege ei njétaakem̂-Kristge nga, ei à kilei koje dè kuwe dege’t nè m ei à kidi de tede k’ei ke ei njétaakem̂-Kristge bè lé. Nè gar-gar ei à rai kule maje dum ke kété kadi de, tede kuwe dege ke dé ra kule maje d’ade de nè nga ei kotárge le Nube. I ndó de tà nyange nè a, i ndeje de a tɔ.
1TI.6.3	Ke nè á doo karé unn tà ke rang ke uwe made nan se ngarankum tàge le Kuwe-ɓee le jéi Jésu-Krist éké se nyan-ndó ke uwe made nan se kundekem̂ le jéi lé ndó dooge ɓaa, 
1TI.6.4	è doo ke ti ra libe kum’n m è ger nyan karé lé. E doo ke ngur naje tà se kɔl nan ra’n pênn-pênn. Naje tàge ke titeke bè nga oje kɔl nan se kem̂kein se taje ndu se girtà ke majelé dè nan’t 
1TI.6.5	se naje tàge ke nal kunde ngang’n dann dooge ke tàgir le de ndum. Dooge ke tàgir le de majelé nga geri ngarankum tà lé ta. Dé nè nga dé gir titeke kundekem̂ dè Nube’t è rebe kinge nyan. 
1TI.6.6	Oiyo, loo ke kem̂ doo ra ranel dè nyan ke tò jinn’t ade kem̂’n oso nang pon ɓaa, kundekem̂ dè Nube’t è nyanbaw ke bò tede le’n kerɔte kuwe. 
1TI.6.7	Oiyo, loo ke ndɔ ke jè reei dè nang nè nga, jè reei se nyan karé bè ji jéi’t lé, j’à j’in-in se nyan karé bè ji jéi’t dè nang nè le kaw’n lé tɔ. 
1TI.6.8	Ke nè á j’ingei nyankuse a, kubu kule ra jéi’t a tɔ ɓaa, è ke nè kuwe ase jéi. 
1TI.6.9	An! dooge ke ndigi teli k’ei bawge nga osoi dann nyan sú’t se dann gum’t le ngur nyange ke raikarè ke majelé. Ngur nyange nè nga ile dooge tà yo’t a, dubu de dann tuju’t bɔndum a tɔ. 
1TI.6.10	Mwei-yo-nar è ngire nyange ke majelé malang. Njé ke nange ke an-in ngɔde go nar’t nga ndemi osoi kɔke heb dè kundekem̂’t le de, uwei nyantosowurge gai-gai ɓuki dè de ei’t kuwe adi wur de ndir’n njàk-njàk.
1TI.6.11	Nè i doo le Nube nga, ute rai mbeng kɔke dè nyange’t nè. I tel ɔr nja nyanra ke se dè naje’n a, ɔr nja kile koje dè Nube’t a, ɔr nja kundekem̂ a, ɔr nja tár nan a, ɔr nja koré tà njak a, ɔr nja kaw lom-lom a tɔ têr-têr. 
1TI.6.12	I ra rɔ maje dè kundekem̂’t lei, i keke jii dè ndikumgajer ke se non ke Nube ɓari tede nga kek-kek. Ndikumgajer ke se non nga, kété i ɔrgo tà’n maje ngain tàkum njékɔrgo tàge’t bule. 
1TI.6.13	M’unn ndu’m m’adi non Nube’t ke è ngire ndikumgajer le nyange malang a, se non Jésu-Krist’t ke ndɔ ke ɔrgo tà maje ngain tàkum ngar Ponce Pilate’t: 
1TI.6.14	an dè ndukunnge nè nga sêw-sêw ade nyan karé géa gang kɔté éké ade tà karé bè géa uwe dè de lé a tɔ. I ra titeke bè sár kade Kuwe-ɓee le jéi Jésu-Krist unde’n loo tee’n pan. 
1TI.6.15	Nube á è njè kɔje ndɔ kade Krist unde’n loo tee’n pan. Nube è ngire ranel. E kuwe karé bere luk-luk á è njè tɔgmong. Nube kuwe karé bere luk-luk á è Ngar dè ngarge a, è Kuwe-ɓee le kuwe-ɓeege a tɔ. 
1TI.6.16	Nube kuwe se kar’n bere luk-luk á è njè kwei ndan lé. E ndi dann lookar’t ke doo karé bè géa ase gang kɔté lé. Doo ndul karé bè ke ndɔ ke an Nube goto. Doo ndul karé bè ke ɓila asekum kan Nube géa goto a tɔ. Maje kade riɓar ke à tò sár se non è le’n è kuwe. Maje kade è titeke bè kuwe.
1TI.6.17	I ndeje bawge ke ndii dè nang nè ɗarinè le kade tii ra de lé a, le kade undei kem̂ de tchên dè nyanbaw ke à tò mbɔr lé nga lé a tɔ. I ndeje de le kade undei kem̂ de tchên ke dè Nube’t. Nube á è njè kade jèi nyange malang kade tooi ra jéi’t ndàj-ndàj tede kade jè ndii dann ranel’t. 
1TI.6.18	I ndeje de le kade dé njé ra majege, éké kade dé baw nyanrage ke maje a, le kade d’uwe noje se go dege, non dege. I ndeje de le kade d’in kalang dé kai nyange le de d’ade dooge ke rang se de se kem̂nda káng. 
1TI.6.19	I ndeje de titeke bè le kade dé kebe nyanbawge d’unde konn loo ke maje’t ke ngiring ngiring-ngiring tede kade ndɔ ke rang d’inge’n ndikumgajer ke get a tɔ. 
1TI.6.20	Hai! Timothée, an go nyan ke Nube um jii’t nga sêw-sêw. Tà najege ke raikarè ke uwe made nan se kundekem̂ lé nga, ute de mbeng. Tà najege le njégos nyangerge ke lanm nga géa, ute de mbeng a tɔ. 
1TI.6.21	Njé ke nange ke ndigi le teli njé nyangerge ke lanm nè nga ɔsi kundekem̂ le de pat nali.
1TI.6.21	Maje kade kem̂noje le Nube nain se si.
2TI.1.1	Man Paul njèkawkule le Jésu-Krist se go kem̂ndige le Nube. Man nga Nube um kule kile mber tà ke ɔje dè ndikumgajer ke è unn’n ndu’n kété mari nga. Ndikumgajer nè j’ingei takul kum ke j’umi nan’t bɔk se Jésu-Krist. 
2TI.1.2	M’ndang magtub nè m’ade Timothée ngonn kotár le’m. Maje kade kem̂-maje se kem̂kanm a, se kem̂lom ke in ra Nube’t se ra Kuwe-ɓee’t le jéi Jésu-Krist nain se si.
2TI.1.3	Nube ke m’ndi m’ra kule m’ade’n titeke ndɔ ke kàmge rai se go tàgir ke unju nyang-nyang nga, m’ra’n oiyo ngain. M’ebe ra’m dè kɔje tà se Nube tede lei lé. M’ade kem̂’m olé dèi’t ndɔ a, kada a tɔ. 
2TI.1.4	Kem̂’m olé dè mann non ke ndɔ ke tee kumi’t. Gir’n ke nè á ngur tel kaw kan kumi kade dè ranel le’m ɔr’n njêt ra’m pênn-pênn. 
2TI.1.5	Kem̂’m olé dè ngarankum kundekem̂ dè Nube’t lei. Kundekem̂ nè nga urkei kem̂ kài Lois kété ɓita urkei kem̂ koin Eunice’t ɓai. M’ger mbak titeke kundekem̂ nè nga urkei kem̂i’t ɗarinè tɔ. 
2TI.1.6	Gir’n ke nè á m’olé’n kem̂i le kade i tel ule por gir nyan-noje ke Nube adi loo ke ndɔ ke m’ile’n ji’m dèi’t nga. 
2TI.1.7	Ndil-Kem̂nda ke Nube ade jèi nga, è tede kade jèi njé ɓelge lé. Nè è Ndil ke ade jèi tɔgmong se tár nan a, se kumkunju a tɔ.
2TI.1.8	Ade rai sɔli dè kɔrgo tà le Kuwe-ɓee le jéi nga lé. Ade rai sɔli dè’m man’t ke m’tò dangai’t tede tà le’n nga lé a tɔ. Ule rai se’m nan’t bàj dann nyankem̂kon ke m’ndi tutu tede Tà ke Maje. Dann nyankem̂kon’t nè nga, um kem̂i dè tɔgmong’t le Nube. 
2TI.1.9	E Nube kuwe aje jèi a, ɓar jèi le kade jèi dooge le’n ke tooi se ninn de a tɔ. Ɓar ke è ɓar jèi nga è se go kule ra jéige lé, nè è se go nyan le’n ke è kuwe ɔje kem̂n’t kété mari se go kem̂-maje le’n. E noje ke è uwe se jéi karè kété mari ɓita unde gir nyange takul kum ke j’umi nan’t bɔk se Jésu-Krist. 
2TI.1.10	Noje nè nga, ɗarinè tò nata ndái-ndái ndɔ ke njèkaje jéi Jésu-Krist ree’n dè nang nè. Jésu-Krist tuju tɔgmong le yo kɔti-kɔti ade loo gang ɗeng dè ndikumgajer ke se non se go Tà ke Maje nè nga.
2TI.1.11	Man nga Nube ɔr’m unde’m ke paja mber Tà ke Maje nè nga. Nube ɔr’m unde’m ke njèkawkule a, ke njèndó nyan dooge ke ei Juipge lé a tɔ. 
2TI.1.12	E tede è ke nè á m’ndii’n dann kem̂konge’t nè nga. Nè m’ade ra’m sɔl’m lé; m’nda kem̂’m káng tede m’ger Jésu ke m’unde kem̂’m dènn’t nga mbak; m’ger kem̂’t mbak tite è asekum le ngonm nyan ke um jim’t nga sár ndɔ ke ngeinn’t.
2TI.1.13	Ngarankum tàge ke oo tàm’t se mbii ɓá nga, an de ke nyan-tɔje; i nda njáng dè kundekem̂’t se dè tár nan ke j’ingei takul kum ke j’umi nan’t bɔk se Jésu-Krist. 
2TI.1.14	Nyan ke maje ke d’um jii’t nga, an dè sêw-sêw se go tɔgmong le Ndil-Kem̂nda ke ndi kem̂ jéi’t.
2TI.1.15	I ger mbak titeke njé ke ndii kem̂ ɓeekon ke Asie malang turi gide de adi man. Phygèle se Hermogène ei dann njé tur gide kadi man nga tɔ. 
2TI.1.16	Maje kade Kuwe-ɓee ra kem̂kanm se njé ke kem̂ kei le Onésiphore tede dɔ-dɔ è sɔl kem̂’m ade ra’n sɔl’n dè sul ke d’ile jim’t nè nga lé. 
2TI.1.17	Nè loo ke è ree tee kem̂ ɓee-bò ke Rome ɓaa, ke loon’t nè kuwe sang’m par-par inge’m. 
2TI.1.18	Maje kade Kuwe-ɓee Nube ade inge kem̂kanm ra Kuwe-ɓee Jésu’t kem̂ ndɔ ke ngeinn’t. Kulege ngain ke è ra ade’m kem̂ ɓee-bò ke Ephèse nga, i ɓaa, i ger maje dum dooge ke rang.
2TI.2.1	Ngonn’m, i ɓaa, uwe rai mong dè kem̂noje ke in ra Jésu-Krist’t nga. 
2TI.2.2	Nyange ke ndɔ ke i ndó ram’t tàkum njékɔrgo tàge’t bule nga, inye tà’n ji dingemge’t ke ei ke maje kojege ke asi ndói dooge ke rang.
2TI.2.3	Oré se’m nan dè nyankem̂konge’t asenan se njèrɔ ke maje le Jésu-Krist bè. 
2TI.2.4	Njèrɔ ke rara ke aw ke loo rɔ’t nga à ndɔje ra’n tede nyange ke rang ke è inye goon’t gugu nga lé ta. Titeke bè á à taa’n kum kuwe’n ke njèkan dè njérɔge. 
2TI.2.5	Njè kan-in ngɔde géa è titeke bè tɔ. Ke nè á an-in ngɔde ndá-loo kan-in ngɔde’t se go gute-ndu sêw lé ɓaa, è asekum kinge jɔkɔ kunn banga nga ndan lé. 
2TI.2.6	Gar-gar njè ndɔr ule ra’n ndibe kété pa ɓita à inge ko ɓai. 
2TI.2.7	I girtà dè tàge ke mute nè nga maje an. Kuwe-ɓee à adi gos ger nyan le kade i ger’n gir gute nyange malang ke nain.
2TI.2.8	Ade kem̂i olé dè Jésu-Krist ngonnkà David. Jésu-Krist nga unde loo tee dann njé ke koo’t titeke Tà ke Maje ke m’ile mber’n tam’n ndàt. 
2TI.2.9	E tede Tà ke Maje nè nga m’inge’n nyankem̂konge sár ade dé tɔɔ’m se sul tite njè ra majelé bè. Nè né è bè géa, tà le Nube ɓaa dé tɔ’n lé. 
2TI.2.10	Gir’n ke nè á m’oré’n tà’m njak dè nyange malang ke tee dèm’t tede le njé ke Nube tɔr de. M’ra titeke bè tede kade dé géa d’inge’n kaje le Jésu-Krist a, se ndubra ke se non a tɔ. 
2TI.2.11	Tà nè nga è tà kerɔte kuwe:
2TI.2.11	«Ke nè á j’weii se Jésu-Krist nan’t ɓaa,
2TI.2.11	j’à teli ndii kumgajer se’n nan’t tɔ.
2TI.2.12	Ke nè á jè ndai dè nja jéi’t njáng se’n ɓaa,
2TI.2.12	j’à j’on-in ɓee se’n nan’t tɔ.
2TI.2.12	Ke nè á jè naji se ra jéi dènn’t ɓaa,
2TI.2.12	è géa à naje se ra’n dè jéi’t tɔ.
2TI.2.13	Ke nè á j’ubei go kunn-ndu le jéi j’inyei ɓaa,
2TI.2.13	è è njè kinye go kunn-ndu le’n lé.
2TI.2.13	E asekum naje se ra’n dè kunn-ndu’t le’n lé sár.»
2TI.2.14	Olé kem̂ de dè nyange’t nè nga a, i ndeje de non Nube’t le kade d’inye go naje tà ke raikarè. Tede tà najege ke raikarè nè nga à tuju njé ke ooi tà’n se mbi de. 
2TI.2.15	Ute rai kalang le kade Nube an-in ke njèkule ke dé nan’n d’an’n ɓá ke ra rasɔl lé, nè kai dooge ngarankum tà se go rebe’n. 
2TI.2.16	Tà najege ke raikarè ke uwei made nan se kundekem̂ lé nga, ute de mbeng kɔke. Tede njé naje tàge ke raikarè nè nga utei Nube mbeng kum de ke kété-kété. 
2TI.2.17	Tà le de dé dooge nè nga tò asenan se dò ngakɔi ke use ke kété-kété bè. Hyménée se Philète ei dann njé naje tàge’t nè nga tɔ. 
2TI.2.18	Dé nè nga d’ute ngarankum tà mbeng dé tam d’ede nè: «Kunde loo tee dann njé ke koo’t le jéi der ɓá ta.» Titeke bè á dé ndonm’n kundekem̂ dè Nube’t le njé ke nange nang ndalang-ndalang. 
2TI.2.19	Nè né è bè géa, gir nyange ke Nube kuwe unde nga ngiring nang ngiring-ngiring. Gir nyange ke Nube unde nga, è kuwe ndang tàge nè dè’t se ji’n ede nè: «Kuwe-ɓee ger njé ke ei le’n mbak. Nanan ke ede nè n’ee le Kuwe-ɓee ɓaa, gar-gar à ute ra’n mbeng kɔke dè nyanra ke se dè naje’n lé.»
2TI.2.20	Kem̂ kei ke bòi nga, jó ke dé ra se nar-ɔr se nar-nda à tooi kem̂é se kar de lé. Nè jó kage se jó hanje géa tooi kem̂é tɔ. Jó nar-ɔr se jó nar-nda nga tooi tede ngar kule, jó kage se jó hanje tooi tede kule ke karè ke se ndɔ karé-karé.
2TI.2.21	Ke nè á doo karé an go ra’n sêw-sêw ɔje dè nyange ke m’tam tà’n nè nga ɓaa, à tò kasenan se jó ra ngar kule ke tò se ninn’n gai ke rara ke kuwe’n uwe dè nja unde konn le ra’n kule ke maje.
2TI.2.22	Ute rai mbeng kɔke dè ngur nyange ke ra basa madige ke rang. I tel ɔr dè nja nyanra ke se dè naje’n, se dè nja kundekem̂, se dè nja tár nan. Ɔr dè nja kem̂lom se njé ke ɓari ri Kuwe-ɓee se ngarankem̂ de ke unju nyang-nyang. 
2TI.2.23	Tà naje neng-neng ke raikarè nga, ute de mbeng kɔke. I ger mbak titeke tà najege nè nga à oji rɔ nan. 
2TI.2.24	Gar-gar, ɓer kule le Kuwe-ɓee à è njè ɓeekos lé; nè gar-gar à è njè kaw lom-lom ra dooge’t malang. Gar-gar à è njè ger gos ndó dooge nyan a, njè koré tà’n njak dè kem̂ majelé’t le njé ke rang a tɔ. 
2TI.2.25	Gar-gar, ɓer kule le Kuwe-ɓee à è njèndó nyan njé naje se’n tàge se ndu noje tede bainléa Nube à ade d’ade tur hal de le ger’n ngarankum tà. 
2TI.2.26	Titeke bè á, bainléa tàgir ke maje à tel ree dè de’t le kade dé pusuru’n ra de d’ɔr’n tu gum’t le sú ke njè kuwe de ɓer kade dé ra’n nyan ke kem̂’n ndige.
2TI.3.1	Timothée, i ger tà nè maje: Kem̂ ndɔge ke ngeinn’t nga loo à tur ngain. 
2TI.3.2	Dooge à ei njé tɔse kum de dè ra de ei’t kuwe a, à ei njé ndige narge a, à ei njé tɔje ra dege a, à ei njé ti ra dege a, à ei njé taje Nubege a, à ei njékaltà tà njé koje dege’t a, à ei njé tel ra oiyoge lé a, è k’ei njé kile rasɔl dè loo ke tò se ninn’t nga a tɔ. 
2TI.3.3	Kem̂ ndɔge ke ngeinn’t nga, dooge à ei njé wurkatege a, à ei njé ra nyange kum de ke kété-kété a, à ei njé tam tede made dege a, à ei njé ra nyange ke se go rebe’n lé a, à ei tite dan-tonge bè a, à ei njébange le dooge ke njé ra majege a tɔ. 
2TI.3.4	Kem̂ ndɔge ke ngeinn’t nga, dooge à ei njé kunn dè nange a, à ei njé kin kur dè nyange’t bigm ra, à ei njé ndige ranel ke ɔje dè de tá ngain dum ndige Nube. 
2TI.3.5	Kem̂ ndɔge ke ngeinn’t nga, dooge à rai ra de ke njékile koje dè Nube’t, nè à ei njé naje se ra de dè tɔgmong’t le Nube. Dooge ke titeke bè nga, ute rai mbeng ra de’t kɔke. 
2TI.3.6	Njé ke nange dann de’t ei njé toso kem̂ keige le libe kum dinyege ke njé kem̂ mɔrége. Dinyege nè nga kaiya taa ra de pel-pel a, ngur nyange gai-gai ndɔri de a tɔ. 
2TI.3.7	Dé dinyege nè nga, dé ndó nyan se ndɔge malang nè d’asekum ger ngarankum tà nga lé. 
2TI.3.8	Dooge nè nga utei ngarankum tà mbeng titeke ndɔ ke Jannès se Jambrès utei Moise mbeng nga tɔ. Dé dooge ke tàgir le de majelé a, kundekem̂ le de géa unde ɓalè a tɔ. 
2TI.3.9	D’a d’asekum kaw kum de ke kété-kété lé, tede dooge malang à an-in mbe de titeke ndɔ ke d’an’n mbe Jannès se Jambrès bè tɔ.
2TI.3.10	Nè i ɓaa, i unn go nyan ndó le’m, pa njiye’m, nyan ke m’ɔje le ra, kundekem̂ le’m, kilekem̂ le’m, tár le’m, se korè tà njak le’m nga têr-têr. 
2TI.3.11	M’oré tà’m njak dann nyantosowurge se nyankem̂konge ke ndɔ ke teei dèm’t kem̂ ɓee-bò ke Antioche ɓeekon ke Pisidie, se Iconium se Lystre a tɔ. Ké nyantosowurge ke rage á ndɔ ke kété rai man lé wa? Nè ndɔ ke Kuwe-ɓee ɔr’m dann nyantosowurge’t nè nga malang. 
2TI.3.12	Kerɔte kuwe, dooge malang ke umi nan’t se Jésu-Krist, ke ndigi kilei koje dè Nube’t nga d’a d’ɔr de kororoi. 
2TI.3.13	Nè njé kem̂ majelége se njé libe kum dooge à awi kum de ke kété-kété dè majelé’t. Njé kem̂ majelége se njé libe kum dooge nè nga à súi dooge le kade ndemi a, ei kuwe géa à ndemi a tɔ. 
2TI.3.14	Timothée, i ɓaa, i liger lagr-lagr dè nyange ke ndɔ ke i ndó a, um kem̂i dè’t bɔk-bɔk. Dooge ke ndɔ ke ndói nin nyange nè nga, i ger de mbak. 
2TI.3.15	Magtubge ke tooi se ninn de nga, i ger de se ngonni ndêin bè mari. Magtubge nè asikum kadi nin kumkunju kade inge’n kaje takul kem̂i ke unde dè Jésu-Krist’t. 
2TI.3.16	Magtub malang ke tò se ninn’n nga, è tà ke in tà Nube’t. Maje tede le ndó’n dooge nyan, le kin’n se de dè tà’t, le ndáng’n de, le kile’n de danné a, le tɔje’n de nyanra ke se dè naje’n a tɔ. 
2TI.3.17	Titeke bè á doo le Nube à maje’n kɔr’n njêt, à uwe’n dè nja ra’n le ra’n nyange ke maje ke se ri de-ri de malang.
2TI.4.1	M’ndeji non Nube’t se non Jésu-Krist ke à tel ree le gangtà dè njé ke ndii kumgajer se njé ke weii. Kerɔte kuwe, Krist à unde loo tee pan le kon ɓee. Gir’n ke nè á m’ndeji se tà nè: 
2TI.4.2	Né loo maje éké majelé géa, uwe rai mong ile mber Tà ke Maje. In se de dè majelé’t i ndáng de, ule dingem kem̂ de’t, i ndó de nyan se kem̂kile ke deri. 
2TI.4.3	Timothée, oo maje, ndɔ ke dooge à taai ngarankum tà ke maje lé à ree non. Se go ngur nyange ke kem̂ de dé’t kuwe, d’ade kebe njéndó de nyange ke dè de’t-dè de’t le kade ndói de nyange ke mbi de ndon de sɔk-sɔk le koo. 
2TI.4.4	Dooge à unni mbi de dè ngarankum tà’t kɔke le teli turi ra de go tà súge ke raikarè. 
2TI.4.5	Nè né è bè géa, i ɓaa, unde kumkunju dè rai’t ɔje dè nyange malang. Oré tài njak dè nyankem̂konge’t, i ra kule ra njèkile mber Tà ke Maje. I ra kule lei ɔr son’n njêt a tɔ.
2TI.4.6	Man ɓaa, d’a d’um mese’m nang lɔtch kade Nube. M’tò m’asenan se nyan ke d’a d’unn le kuje’n nyan mese bè. Ndɔ kin kaw le’m ase ɓá ta. 
2TI.4.7	Man nga, m’ra rɔ maje a, m’ɔr son ngɔde le’m a, m’an dè kundekem̂ le’m sêw-sêw a tɔ. 
2TI.4.8	Unn gir’n ɗarinè, jɔkɔ kunn banga le nyanra ke se dè naje’n tò ngine’m. Kuwe-ɓee ke njègangtà se dè naje’n à ade’m kem̂ ndɔn’t nè nga. Kuwe-ɓee à ade’m man á se kar’m lé. Nè dooge malang ke undei kem̂ de tchên dè ndɔ tel kunde loo tee pan’t le’n nga, è à ade jɔkɔ kunn banga nè nga tɔ.
2TI.4.9	Ute rai kalang i ree inge’m. 
2TI.4.10	Démas sure’m inye’m tede unde nyange ke dè nang nè dann kumn’t ngain. E ɔte aw kem̂ ɓee-bò ke Thessalonique. Crescens ɔte aw kum’n ke ɓeekon ke Galatie a, Tite aw kem̂ ɓeekon ke Dalmatie a tɔ. 
2TI.4.11	Luc kuwe se kar’n luk-luk á nain se’m ɗarinè. Loo ke a i ree ɓaa, ade Marc ree sei nan’t tede è ra se’m ngain dè kule’t. 
2TI.4.12	Tychique ɓaa, m’ule’n kem̂ ɓee-bò ke Ephèse. 
2TI.4.13	Loo ke a i ree ɓaa, unn kubu le’m ke bòi yùl ke m’inye kem̂ ɓee ke Troas kei le Carpus nga jii’t i ree’n ade’m. Magtubge ke dé ndang de kem̂ ndarge’t nga, ade kem̂i wei nal dè’t lé. Oto de jii’t tɔ.
2TI.4.14	Kɔde Alexandre ra se’m majelé ngain. Kuwe-ɓee à ade kure nyanra’n à ɔde kum’n ɓai. 
2TI.4.15	I géa, an’n maje tede è ute tàge le jéi mbeng-mbeng kɔke.
2TI.4.16	Tà ke desêin ke ndɔ ke m’ɔr dè ram’t loo gangtà’t nga, doo karé bè géa nda se’m tutu lé. Dé malang dé sure’m d’inye’m tutu. Maje kade Nube ade tà’n uwe dè de lé. 
2TI.4.17	Nè ndɔ ke Kuwe-ɓee è der-gir’m ade’m tɔg’m. Gir’n ke nè á, ndɔ ke m’ile’n mber Tà ke Maje m’tɔl’n mbas m’ade dooge malang ke ei Juipge lé ooi. E tede è ke nè á ndɔ ke Kuwe-ɓee ɔr’m tà toboi’t. 
2TI.4.18	Kuwe-ɓee à ɔr’m dann nyan ke majelé’t malang, è à aje’m le kade m’aw sár kem̂ konɓee’t le’n ke danrán se ra’m ke mong maj-maj. Maje kade riɓar è le’n è kuwe sár se non. Maje kade è titeke bè kuwe.
2TI.4.19	I ra lapya Priscille se Aquilas se njékem̂kei le Onésiphore ade’m. 
2TI.4.20	Eraste nain kem̂ ɓee-bò ke Corinthe. Trophime nga ndɔ ke ra’n tur’n ade m’inye’n kem̂ ɓee ke Milet. 
2TI.4.21	Ute rai kalang i ree inge’m pa ɓita kade nan ɓar ree ɓai.
2TI.4.21	Eubulus, Pudens, Linus, Claudia se njétaakem̂-Kristge malang rai nin lapya tɔ.
2TI.4.22	Maje kade Kuwe-ɓee nain sei.
2TI.4.22	Maje kade kem̂noje le Nube nain se si tɔ.
TIT.1.1	Man Paul ɓer le Nube se njèkawkule le Jésu-Krist.
TIT.1.1	Man nga Krist ule’m le kade njé ke Nube tɔr de unde de se ninn de undei kem̂ de dènn’t. Kule ke Krist ule’m nga, è tede kade njè ke Nube tɔr de geri ngarankum tà ke uwe made nan se kile koje dè Nube’t a tɔ. 
TIT.1.2	Ger ngarankum tà ke uwe made nan se kile koje dè Nube’t nga à ade j’à j’undei kem̂ jéi tchên dè ndikumgajer se non. Nube è njè tam tà lanm lé. Ndu’n ke unn ɔje’n dè ndikumgajer se non kété mari ɓita unde nyange ɓai nga, à tur rang lé. 
TIT.1.3	Loo ke ndɔ le’n ke è kuwe ɔje nga ase deĵ ɓaa, è ribe dè tà le’n nga ke nata se go Tà ke Maje ke m’ile mber’n. E Nube ke njèkaje jèi kuwe á unn’n ndu’n ade’m kade m’ile’n mber Tà ke Maje nga.
TIT.1.4	I ngonn’m Tite ke m’oji gir kundekem̂’t le jéi nga, maje kade kem̂noje se kem̂lom ke in ra Bɔ jéi Nube’t se ra Jésu-Krist ke njèkaje jèi nain sei.
TIT.1.5	Man m’inyei dè goré loo ke Crète le kade i gɔl nyange ke nain ade aw maje se gonan-gonan. Taɓai man m’inyei le kade i tɔr ngatɔgege se kem̂ ɓee-bòge karé-karé unde de se go ndu’m ke m’unn m’adi. 
TIT.1.6	Ngatɔge ke rara géa, gar-gar à è doo ke tà karé bè uwe dè’n lé a, à è njè dinye karé luk-luk a tɔ. Ngannge le ngatɔge nga, gar-gar à ei njétaakem̂-Kristge, d’a kile tà nyanra ke pás-pàs dè de’t lé a, à ei njékaltàge lé a tɔ. 
TIT.1.7	Njèkan dè njékebe nange le Nube nga, gar-gar à è doo ke tà karé géa uwe dè’n lé tede è njèkan dè nyange le Nube. Gar-gar, doo ke njèkan dè njékebe nange le Nube à è doo ke njè kede yer éké njè ra wong lé, à è njè ra ɓer le yibe éké njè ɓeekos lé éké à è njè ra ɓer le nyankinge ke se dè naje’n lé lé. 
TIT.1.8	Nè gar-gar à è njè ra mba a, njè ndige nyan ke maje a, à ndi kum’n karè a, à è njè ra nyan se dè naje’n a, à è doo ke tò se ninn’n a, à è njè kunde kumkunju dè rann’t a tɔ. 
TIT.1.9	Njèkan dè njé kebe nange le Nube nga, gar-gar à è doo ke njè nda njáng dè ngarankum tà ke uwe made nan se nyan-ndó ke maje ke ndɔ ke dé ndó’n. Titeke bè á è à kasekum kin’n se njé kɔse tà tànn’t mbeng-ge dè tà’t a tɔ.
TIT.1.10	Ɗarinè, njékaltàge se njé kɔje tàge ke raikarè se njé libe kum dooge bulei ngain dann Juipge ke njétaakem̂-Kristge kuwe mbain. 
TIT.1.11	Dooge nè nga, gar-gar maje kade uwe tà de. Dé njé tête tà tchap-tchap ndó dooge ndonm’n de bere mbak nang ndalang-ndalang tede le kinge’n nyan ke nal naje’n. 
TIT.1.12	Njèribe-dè-tà le de karé ke kinge de kuwe tam ede nè: «Dooge ke ndii kem̂ ɓee ke Crète nga, ei njé lanmge se ndɔge malang. Ei tooi asinan se dan-tonge ke majelé a, ei doo nyankusege ke njé dabege a tɔ.» 
TIT.1.13	Tà ke njèribe-dè-tà le de tam nè nga è tà kerɔte kuwe. Gir’n ke nè á, in se de i ndáng de le kade d’unju dè kundekem̂’t le de. 
TIT.1.14	Taɓai in se de i ndáng de le kade dé liger dè sú tàge le Juipge éké dè ndukunnge le dooge ke njé tur gide de kade ngarankum tà nga lé. 
TIT.1.15	Njé ke unji nyang-nyang nga, nyan malang è ke unju nyang-nyang tede le de. Nè njé ke minei se njé ke unni mbi de dè tà’t nga, nyan karé bè ke unju nyang-nyang tede le de goto. Gos nyanger se tàgir ke kem̂ de’t è ke mine tanm-tanm. 
TIT.1.16	Dooge nè nga tami edi nè: N’geri Nube, nè nyanra de ɔrgir de titeke dé ger Nube ndan lé. Dooge nè nga ei dooge ke tooi yêr tàkum Nube’t. Dé njé dum nange, d’ase ra nyan ke maje karé bè géa lé.
TIT.2.1	Nè né è bè géa, i ɓaa, i ndó de nyan ke uwe made nan se ngarankum nyan-ndó ke maje nè nga. 
TIT.2.2	Ede bɔ-dingemge le kade yibe ule mbe dè de’t lé. Nè maje kade ei dooge ke njé ke rang asikum kilei koje dè de’t a, à ei njé kunde kumkunju dè ra de’t a tɔ. Maje kade kundekem̂ le de è ke maje unju nyang-nyang a, maje kade ei njé tár dooge a, njé korè tà de njakge a tɔ. 
TIT.2.3	Kon-dinyege géa, maje kade nyanra de uwe made nan se nyanra dinyege ke tooi se ninn de gai. Maje kade ei njé tam tede dooge lé a, njé kinye ra de nyein dann yibe’t lé a tɔ. Nè maje kade ei njé ndó made dege rebe nyan ke maje. 
TIT.2.4	Titeke bè á à ndói dinyege ke nain-in mande loo tár ngaw dege se ngann dege. 
TIT.2.5	Maje kade kon-dinyege ndói njé ke nain-in mande loo kunde kumkunju dè ra de’t le kade ra de unju nyang-nyang, le kade geri loo kan-in go kem̂ kei le de, le kade ei dinyege ke maje ke geri rebe kulei dè de kadi ngaw dege. Titeke bè á doo karé bè géa à ile’n rasɔl dè ta’t le Nube nga lé.
TIT.2.6	I ndeje basage le kade undei kumkunju dè ra de’t ɔje dè nyan malang. 
TIT.2.7	I géa, maje kade i nyan-tɔje le de se go nyanraige ke maje. I ndó de nyan ke unju nyang-nyang le kade d’ile koje dè’t. 
TIT.2.8	I ndó de ngarankum tà ke maje unju nyang-nyang ke doo ase mbate lé. I ra bè le kade ra njé kɔse sei tàge sɔl’n de. Titeke bè á njé kɔse sei tàge à ingei tà ke majelé karé bè ke le kilei dè jéi’t lé.
TIT.2.9	Ede ɓerge le kade ilei koje dè kuwe dege’t ɔje dè nyan malang m naji se de tà lé. Titeke bè á à taai kum kuwe dege. 
TIT.2.10	I ndeje de le kade ei njé meendé nyange lé, nè le kade se ndɔge malang ei njé ra nyange ke maje tá kuwe dege à taai kem̂ de. Ke nè á ɓerge rai titeke bè ɓaa, ei à ilei riɓar dè nyan-ndó’t le Nube ke njèkaje jèi.
TIT.2.11	Nube njèkaje jèi ade kem̂noje le’n kile ra’n ke nata tede kade dooge malang ingei kaje. 
TIT.2.12	Kem̂noje le Nube nè nga ndó jèi loo mbate nyange ke uwe made nan se le Nube lé a, se ngur nyange ke ɔje dè dè nang nè a tɔ. Nè kem̂noje nè nga ndó jèi rebe kunde kumkunju dè ra’t dann dooge ke ndii dè nang nè ɗarinè. Kem̂noje le Nube nga ndó jèi nyanra ke se dè naje’n ke uwe made nan se kile koje dè Nube’t. 
TIT.2.13	Gar-gar, j’à rai titeke bè le nginei ndɔ tel kunde loo tee pan le Kuwe jéi Jésu-Krist. Ndɔ nè nga, j’undei kem̂ jéi dè’t tchên. Ndɔ nè nga, ndubra le Nube le jéi ke bò, se ndubra le Njèkaje jèi Jésu-Krist à kile ra’n ke nata ndái-ndái. 
TIT.2.14	Jésu-Krist inye ra’n ade yo uge’n dè jéi, ɔr’n jèi dann majelé’t bere mbak. E ɔr jèi unde jèi se ninn’n le kade jèi kosdooge le’n kuwe deri. Jésu ra titeke bè tede kade jèi kosdooge le’n ke njé ra nyange ke maje se rakɔlé.
TIT.2.15	E ke nè á è tàge ke kum kade i ndeje’n de a, in’n se de i ndáng’n de se tɔgmong ke Nube adi deri dè tàge ke se go rebe’n lé. Tite, an tá nè à kade doo karé nedi.
TIT.3.1	Olé kem̂ njétaakem̂-Kristge malang le kade ulei dè de adi njékɔr non dege se njékonɓeege nga gar-gar. Olé kem̂ de le kade d’ile koje dè de’t a, le kade rai nyan ke maje se ndɔ karé-karé malang. 
TIT.3.2	Olé kem̂ de le kade ei njé taje nduge lé a, njé ɓeekosge lé a tɔ. Nè maje kade ei njé tam tà se ndu noje a, ei njé kaw lom-lom ra dooge’t malang a tɔ. 
TIT.3.3	Jè géa, kété jè njé kem̂ tɔ kuju tà lége, njé dum nange tà Nube’t a, njé ndemge a tɔ. Jè nga kété jè ɓerge le ngur nyange ke gai-gai a, jè njé ra majelége se njé kem̂keinge a, jè njé kɔr nan njêtge a tɔ. 
TIT.3.4	Nè né è bè géa, Nube Njèkaje jèi kile kem̂-maje se tár le’n ke nata tede dooge malang. 
TIT.3.5	Nube aje jèi tede nyanra jé ke se dè naje’n ke ndɔ ke jè ra nga lé. Nè è aje jè se go kem̂kanm le’n. E tel jè ke dooge ke koje kige se koje ke Ndil-Kem̂nda tel oje jè rang. 
TIT.3.6	Ndil-Kem̂nda nè nga, Nube ade taa kem̂ jéi pel-pel takul Jésu-Krist Njèkaje jèi. 
TIT.3.7	Jésu-Krist ɔr tà dè jéi’t se go kem̂noje le’n tede kade jè teli jèi njé kinge nyan-ndubege se go kundekem̂ tchên dè ndikumgajer se non nga. 
TIT.3.8	Tà nè nga, è tà kerɔte.
TIT.3.8	Man m’ndige kade oré kage dè tà’t nè nga tede kade njé ke undei kem̂ de dè Nube’t awi kum de ke kété-kété dè kule rage ke maje’t. Tà nè nga è Tà ke Maje ke à ra se dooge malang. 
TIT.3.9	Nè tà najege ke raikarè se tute girkàge se tà tin nan, se tà najege ke ɔje dè gute-ndu nga, maje kade ute de mbeng. Tede ei nyange ke rai karè ke asikum rai se doo lé. 
TIT.3.10	Tà ndóge nè nga, doo ke tɔr dann ke nange um kɔke ade njétaakem̂-Kristge tin-in nan nga, ute’n mbeng dann njékebe nange’t le Nube. Nè kété ɓita kade ute’n mbeng ɓaa, maje kade in se’n ase nja karé éké joo pa ɓita. 
TIT.3.11	Doo ke titeke bè nga, maje kade i ger titeke ndem rebe ke danné sêw. E ra majelé kum’n ke kété-kété ile’n tà dè ra’n ee’t kuwe.
TIT.3.12	M’a m’ule Artémas éké Tychique rai’t. Loo ke ndɔn’t à awi teei rai’t ɓaa, in kalang i ree inge’m kem̂ ɓee ke Nicopolis. Tede m’ɔje njáng le kaw kem̂ ɓar’t nè kuwe le ndi Nicopolis nú. 
TIT.3.13	I ra se Apollos se Zénas njèndó dooge gute-ndu dè kaw mba’t le de. I tɔse kumi dè de’t le kade nyan karé nal de lé. 
TIT.3.14	Maje kade njétaakem̂-Kristge ke ɓéee le jéi jèi géa ndói ra kulege ke maje se ndɔ karé-karé. D’a ra titeke bè le kinge’n nyange ke le ra’n se njé ke nyan nal de. Loo ke ei ndii se dè de dɔ ɓai nga, ke nè á ei rai se njé ke nyan nal de ɓaa, kann de a tò.
TIT.3.15	Njé ke se’m malang rai nin lapya ngain. I ra lapya njétaakem̂-Kristge made jége ade jè.
TIT.3.15	Maje kade kem̂noje nain se si malang.
PHM.1.1	Man Paul m’tò dangai’t tede tà le Jésu-Krist. Timothée è se’m nan’t. M’ndang magtub nè m’adi i Philémon kotár le jé se made kule le jé. 
PHM.1.2	Magtub nè nga m’ndang m’ade kon nann jé Appia se ngokon jé Archippe ke njè made rɔ le jé a, se njékebe nange le Nube ke kebi nan kem̂ kei lei a tɔ. 
PHM.1.3	Maje kade Bɔ jéi Nube se Kuwe-ɓee Jésu-Krist adi sei kem̂noje se kem̂lom.
PHM.1.4	M’ra Nube oiyo. Philémon, kem̂’m olé dèi’t se ndɔge malang loo ke m’ndi m’a m’ɔje’n tà se Nube le’m. 
PHM.1.5	Tede m’oo kɔbe tár ke i tár Kuwe-ɓee Jésu se njé ke tooi se ninn de malang. Taɓai m’oo kɔbe kem̂i ke unde dè Kuwe-ɓee Jésu’t nga a tɔ. 
PHM.1.6	M’deje Nube le kade kundekem̂ ke oré se jé nan dè’t nga aw kum’n ke kété-kété ade i ger’n nyange malang ke maje ke j’asikum rai takul kum ke j’umi nan’t bɔk se Krist. 
PHM.1.7	Ngokon’m, tár ke i tár njé ke tooi se ninn de nga ule dingem kem̂’t a, ade’m ranel ngain a tɔ. Tàkuli i á kem̂ njétaakem̂-Kristge oso’n nang pon.
PHM.1.8	Man Paul nga, m’ndi dè’m pal ke deri takul kum ke m’um nan’t bɔk se Krist le kunn ndu’m kade i ra’n nyan kuwe. 
PHM.1.9	Nè m’ra ndoo rai’t tede k’ee ke i kotár le’m. Man Paul ke m’ee ngatɔg doo nga, m’tò dangai’t ɗarinè tede tà le Jésu-Krist. 
PHM.1.10	M’ra ndoo rai’t tede tà le ngonn’m Onésime. E nga m’oje’n gir Krist’t loo ke m’ndii’n se sulge jim’t dangai’t nè. 
PHM.1.11	Onésime nga, kété ɓaa è doo ke raikarè; nè ɗarinè è tel è doo ke maje tede lei a, tede le’m a tɔ.
PHM.1.12	E nga tò asenan se balkum ra’m; nè né è bè géa, m’tel m’ule se’n rai’t gugu. 
PHM.1.13	M’ndige le ngonm’n meĵ-meĵ ram’t le kade taa guti ra se’m dè Tà ke Maje’t. Sul ke m’ndii’n jim’t nga è tede Tà ke Maje. 
PHM.1.14	Nè m’ndige le kin se dè’m ra nyan nal koo tàgir lei lé. M’ra titeke bè le kade i kuwe in se kem̂i i ra maje anje kade m’unde dèi’t.
PHM.1.15	Bainléa è tede è ke nè á d’ɔr’n Onésime jii’t d’ade kò’n too’n mbɔr ɓita kade i tel inge’n se non ɓai. 
PHM.1.16	Tel ke i tel inge’n nga, maje kade an’n asenan se ɓer karè lé ta, nè è soo’t dum ɓer. Maje kade ɗarinè ɓaa i an’n ke kotár le’m man kuwe mbain. I géa, maje kade an’n ke kotár lei gir danra’t a, è kotár lei ke njètaakem̂-Krist madi.
PHM.1.17	Ke nè á an’m ke njèmade loo kaw lei ɓaa, uwe’n ke rai’t tite è man bè. 
PHM.1.18	Ke nè á kété Onésime ra sei majelé éké kure lei tò dènn’t géa, inye dèm’t. 
PHM.1.19	Man Paul kuwe m’ndang magtub nè se jii’m m’unn’n ndu’m madi titeke m’a m’ugei kure ke tò dènn’t. M’a m’aw ndoo kedi titeke kure le’m tò dèi i’t kuwe tɔ lé ta. 
PHM.1.20	Nyan ke m’deji nga, maje kade ade’m tede kum ke jè sei j’um nan’t ɓɔk se Kuwe-ɓee. Ngokon’m, ade kem̂’m oso nang pon takul Krist.
PHM.1.21	Loo ke m’ndang magtub nè m’adi nga, m’nda kem̂’m káng titeke a i ra nyan ke m’deji nga kuwe. M’ger kem̂’t mbak titeke a i ra nyan ke m’deji nga kade al dè le’m ke m’ɔje nga ɓai. 
PHM.1.22	Taɓai, maje kade uwe dè nja kei mba ade’m. M’unde kem̂’m tchên le tel kaw ra si’t se go takul kɔje ke ɔji tà se Nube nga.
PHM.1.23	Epaphras, njé made dangai le’m gir Jésu-Krist’t rai lapya. 
PHM.1.24	Njé made kulege le’m, Marc, Aristarque, Démas se Luc rai nin lapya ngain.
PHM.1.25	Maje kade kem̂noje le Kuwe-ɓee Jésu-Krist nain se si.
HEB.1.1	Kété mari, Nube ade njéribe-dè-tàge ke tànn’t edi kà jéige tà se rebege gai-gai nja bule. 
HEB.1.2	Nè kem̂ ndɔge ke ngeinn’t ɗarinè ɓaa, Nube ade Ngonn kem̂’n kuwe ree ede jèi tàge le’n ade j’ooi. Nube ɔr’n unde’n ke njè kɔi nyan-ndubege malang. E unde nyange se dooge malang takul Ngonn’n nè nga. 
HEB.1.3	Ngonn nè nga, è njè kade ndubra le Bɔ’n Nube kile ra’n ke nata a, è kum gute tà Bɔ’n kuwe tcha-tcha a tɔ. Ngonn nè nga gete nyankundege malang se go tà ke tee tànn’t. Loo ke Ngonn nè nga ɔr se-kaiyage tɔl kon’n ɓá ɓaa, è aw ndi dɔ nú dè jikon Nube ke njè dum dè nyange malang.
HEB.1.4	Ngonn nè nga tel maje ngain dum dooge ke danrán ɓai. E inge ri ke tò gai se le de ke nyan-ndube. 
HEB.1.5	Kerɔte kuwe, Nube nga teen tà’n nja karé bè kuwe ede doo ke danrań ede nè:
HEB.1.5	«I i Ngonn kem̂’m,
HEB.1.5	ɓila man m’ee Bɔi ke m’ojii»
HEB.1.5	bè ndan lé. Taɓai Nube nga teen tà’n nja karé bè kuwe tam’n tà se doo ke danrán ede nè:
HEB.1.5	«M’a tel k’ee bɔ koje’n a,
HEB.1.5	è à tel k’ee Ngonn kem̂’m a tɔ»
HEB.1.5	bè ndan lé. 
HEB.1.6	Taɓai loo ke ade Nube ule Ngonn der’n ke è dagi ade ree dè nang nè ɓá ɓaa, è tam titeke bè ede nè:
HEB.1.6	«Maje kade dooge le Nube ke danrán malang
HEB.1.6	ɔsi keje de nang non Ngonn Kem̂n’t nè nga le ɗɔyi nin.»
HEB.1.7	Nube tam tà ɔje’n dè dooge ke danrán ede nè:
HEB.1.7	«Nube tel dooge le’n ke danrán ke nelge a,
HEB.1.7	è tel ngann njékulege le’n ke ndon por ke on bilm-bilm a tɔ.»
HEB.1.8	Nè loo ke Nube tam tà ɔje’n dè Ngonn’n ke dagi nè ɓaa, è ede’n ede nè:
HEB.1.8	«Kutu-ngar lei i Nube tò sár se non a,
HEB.1.8	kage konɓee lei nga è kage konɓee ke se dè naje’n a tɔ.
HEB.1.9	I unde nyanra ke se dè naje’n dann kumi’t a,
HEB.1.9	i ɔr nyanra ke se dè naje’n lé nga njêt a tɔ.
HEB.1.9	Hei! Nube, gir’n ke nè á Nube lei ɔri dann
HEB.1.9	njémade loo kawge’t lei ndum’n wubu ranel dèi’t.»
HEB.1.10	Nube tel tam tà ɔje’n dè Ngonn’n loo ke rang’t ɓai ede nè:
HEB.1.10	«E i Kuwe-ɓee kuwe á unde gir nang nè kété mari ke desêin.
HEB.1.10	Danrange géa, è i kuwe á i unde de se jii a tɔ.
HEB.1.11	Danrange se nang à jɔréi yɔgrɔm ɓai,
HEB.1.11	nè i ɓaa, a i ndi sár se non.
HEB.1.11	Danrange se nang à osoi ndis malang tite kubu bè.
HEB.1.12	I Nube a i tête de ndêl-ndêl asenan se kubu ke bòi yùl bè.
HEB.1.12	D’ade mbel gide de titeke dé mbel’n gide kubu ke ndis bè.
HEB.1.12	Nè i ɓaa, i ndi kum ndii ke mari kuwe se ɓali-ɓali.»
HEB.1.13	Kerɔte kuwe, Nube nga teen tà’n nja karé bè kuwe ede doo ke danrán ede nè:
HEB.1.13	«I ndi dè jikonm’t sár kade
HEB.1.13	m’ade njé bange lei teli ei nyan-sure-nja kum lei»
HEB.1.13	bè ndan lé ɓai. 
HEB.1.14	Dooge ke danrán malang nga, ké ei nel nyange ke ei ngann njékulege le Nube kuwe lé wa? Ké è Nube á ule de kade dé ra se njé ke à ingei kaje nga lé wa?
HEB.2.1	Gir’n ke nè á, gar-gar ade j’adi kem̂ jéi è dè ra jéi’t dum ke kété ɔje dè nyange ke j’ooi tà’n ɓá nga. Ke nè á jè rai bè lé ɓaa, j’à nditei ndàl kosoi kɔke. 
HEB.2.2	Tà ke ndɔ ke dooge ke danrán ndói kà jéige nga, ke nè á doo karé al dè éké unn mbi’n dè’t ɓaa, kure’n à ɔde kum’n se go rebe’n titeke d’ɔje’n nga kuwe. 
HEB.2.3	Kaje ke bò nè nga, ke nè á j’an-in ke nyan lé ɓaa, ké tà à uwe dè jéi lé titeke bain wa? Kaje ke bò nè nga, Kuwe-ɓee kuwe unn gir kile mber’n kété ɓita njé ke ooi tà’n tànn’t se mbi de edi jèi ade aw go lenn’t deĵ ɓai. 
HEB.2.4	Nube kuwe géa ra nyan-tɔjege se nyange ke dum kum a, se nyankɔbege gai-gai le kade njékɔrgo tàge an-in tà tam de ke ngarankum tà le’n è Nube kuwe. Taɓai, Nube kai nyan-nojege le Ndil-Kem̂nda se go kem̂ndige le’n è kuwe.
HEB.2.5	Konɓee ke ndi à ree ke j’à j’ilei mber’n nè nga, è dooge ke danrán á Nube à ade à on-in lé, nè è dooge ke dè nang nè á à on-in. 
HEB.2.6	Nè doo karé tam tà nè nga kêl loo karé ke rang’t kem̂ Magtub ke tò se ninn’n ede nè:
HEB.2.6	«Ké doo nga, è nyan ri kade kem̂i olé dènn’t wa?
HEB.2.6	Ké dookunde nga è nyan ri kade i tɔse kumi dènn’t wa?
HEB.2.7	Oiyo, i ra doo ade tɔgmong le’n nain gugu
HEB.2.7	ndêin go le dooge ke danrán’t ade kur’n aw mbɔr.
HEB.2.7	I ade ndubra se riɓar taai ra doo ndul nga pel-pel.
HEB.2.8	I ade doo è njèkonɓee
HEB.2.8	dè nyange malang ke i ra de ɓá nga.»
HEB.2.8	Nyan karé ke nal k’ee gir tɔgmong’t le doo nga goto. Nè né è bè géa, ɗarinè jè j’an titeke doo è njèkon dè nyange malang lé ɓai.
HEB.2.9	Nè jè tɔse kum jé dè nyan ke nè’t: Jésu, è ke dé tel se’n d’ade tɔgmong le’n nain go le dooge ke danrán ndêin bè, ɓita go’t gugu dé tel d’ule ndubra se riɓar dènn’t tede nyankem̂konge ke inge ji yo’t. Takul kem̂noje le Nube, è á Jésu inge’n yo weii’n tede dooge malang. 
HEB.2.10	Nube è njèkunde nyange malang, nyange malang tooi takul’n. E ndige tel dooge bule ke ngann kem̂nge kade ingei ndubra le’n se’n n’ee Nube nan’t tɔ. Gir’n ke nè á è tel’n Jésu ke njèkaje dooge ke maje ɔr njêt tede nyankem̂konge ke è inge.
HEB.2.11	Jésu togo se-kaiyage le dooge ɔr de unde de se ninn de gai. E a, dooge ke è unde de se ninn de gai a tɔ nga, ei girkà karé. Gir’n ke nè á ra Jésu sɔl’n dè ɓar dooge ngakonnge lé. 
HEB.2.12	Kerɔte kuwe Jésu ede Nube ede nè:
HEB.2.12	«M’a m’tee se rii non ngakonmge’t a,
HEB.2.12	m’a m’ɗɔyi se pa dann kosdooge ke Israel a tɔ.»
HEB.2.13	Jésu tel tam ɓai ede nè:
HEB.2.13	«Man ɓaa, m’a m’unde kem̂’m dè Nube’t kuwe karé.»
HEB.2.13	E tel tam kuwe ɓai ede nè:
HEB.2.13	«An’m, man se ngannge ke Nube ade’m se de.»
HEB.2.14	Ngannge ke d’oje de se go danra nga ei dooge ke yo on ɓee dè de’t. Jésu géa ade d’oje’n ke doo made de bè tɔ. E ra tite bè tede le kɔr’n tɔgmong le njè kem̂ majelé ke njè tɔ ko dooge wont kɔke se go kwei le’n. 
HEB.2.15	Jésu ra titeke bè tede le taa’n dooge ke yo ra de ɓer ade ndebi nginn-nginn. 
HEB.2.16	Kerɔte kuwe, Jésu ree dè nang nè tede din-in dooge ke danrán lé, nè è ree tede din-in ngannkà Abraham. 
HEB.2.17	Gir’n ke nè á, gar-gar Jésu tel tanan se ngakonnge tcha-tcha dè nyange’t malang tede kade tel ee’n maw njèkuje nyan-mese le Nube a, taɓai è njè kem̂kanm ke dooge asi kundei kem̂ de dènn’t tede kase ke è ase kɔr se-kaiyage le kosdooge malang kade taai kum Nube kerɔte. 
HEB.2.18	Ɗarinè, Jésu asekum ra se njé ke nyankem̂kon nan de; tede è kuwe géa, ndɔ ke orè tà’n njak dè nyange ke nan’n tɔ.
HEB.3.1	Gir’n ke nè á, ngakonmge, sei ke i tooi se ninn si ke Nube ɓar sei nga, i giri dè Jésu’t. Jésu nga Nube ule’n ade è maw njèkuje nyan-mese ɔje dè kundekem̂ ke jè ndi j’ile mber’n. 
HEB.3.2	Moise nga, ndɔ ke è ke maje-kule ke ra kule le’n se ngonn koje kem̂ kei le Nube bere mbak. E Nube kuwe á ndɔ ke ɓar’n ade’n kule nè. Jésu géa ra kule ke Nube um jinn’t se ngonn koje titeke ndɔ ke Moise ra’n nga tɔ. 
HEB.3.3	Doo ke njè kunde kei nga, d’ile riɓar dènn’t dum danra kei ɓai. Jésu nga géa d’ile riɓar dènn’t dum le Moise ɓai. 
HEB.3.4	Kei ke ra ra géa, njè kunde’n ndi non. Nè njè kunde nyange malang nga è Nube. 
HEB.3.5	Moise nga ndɔ ke ra kule le’n se ngonn koje kem̂ kei’t le Nube bere mbak. Nè né è bè géa, è ngonn njèndi ke Nube ade tam tà le nyange ke ndɔn’t n’ee Nube kuwe n’ayé tam tà’n ɓai nga. 
HEB.3.6	Nè Krist ɓaa, è Ngonn ke ase; è á Nube ɔr’n unde’n ke njèkan dè loo kem̂ kei le’n. E ra kule le’n se ngonn koje. Ke nè á jè ndai kem̂ jéi káng dè kundekem̂ tchên ke jè ndii jè pitii ra jéi’t nga ɓaa, j’à jè kei le Nube kuwe.
HEB.3.7	Gir’n ke nè á Ndil-Kem̂nda tam’n ede nè:
HEB.3.7	«Ke nè á ɓila ooi ndu Nube ɓaa,
HEB.3.8	adi kem̂ si nder titeke ndɔ ke kà sige rai wong
HEB.3.8	in-in ilei kate kum Nube’t kem̂ dile’t nga lé ta.
HEB.3.9	Kem̂ ndɔn’t nè kà sige an-in kule ramge
HEB.3.9	ke ndɔ ke m’ra ase ɓal kɔr-sɔ,
HEB.3.9	nè né è bè géa, ei in-in ilei kate kum’t le nain man kan-in.
HEB.3.10	Gir’n ke nè á wong ra’m dè de’t kem̂ ɓaln’t nè
HEB.3.10	ade m’tam’n m’ede nè: Tàgir le de ke dè ɓengre de’t
HEB.3.10	aw yo-yo, nè-nè se ndɔge malang
HEB.3.10	ade geri rebe nyange le’m karé bè lé.
HEB.3.11	Kerɔte kuwe, wong ra’m ngain
HEB.3.11	ade m’unn ndu’m m’ede nè:
HEB.3.11	D’a d’ile nja de bè géa
HEB.3.11	loo taa kebe’t le’m nga ndan lé.»
HEB.3.12	Ngakonmge, undei kumkunju dè ra si’t le kade doo karé bè géa dann si’t ndi se kem̂ majelé éké kunn mbi dè tà’t tede kade ɓengre’n tel tur gide’n ade Nube ke njèndi kumgajer nga lé ta. 
HEB.3.13	Nè sei kuwe i ndeji nan sár-sár adi ndɔ ke dé ɓar’n «ɓila» nga tee’n. I rai titeke bè se ndɔ si-ndɔ si tede kade majelé libe kum doo karé dann si’t ade tel è njè kem̂ nder lé ta. 
HEB.3.14	Ke nè á jè ndai njáng dè kundekem̂’t le jéi ke desêin sár ndɔ ke ngeinn’t ɓaa, j’à j’oréi nan se Krist dè nyanbawge’t le’n kerɔte kuwe.
HEB.3.15	Magtub ke tò se ninn’n ede jèi ede nè:
HEB.3.15	«Ke nè á ɓila ooi ndu Nube ɓaa,
HEB.3.15	adi ɓengre si nder titeke ndɔ ke kà sige rai wong
HEB.3.15	in-in ilei kate kum Nube’t kem̂ dile’t nga lé ta.»
HEB.3.16	Ké nange á ndɔ ke ooi tà le Nube mbak kuwe rai wong in-in ilei kate kumn’t wa? Ké è njé ke ndɔ ke Moise ɔr de malang kem̂ ɓeekon ke Egypte tee se de nga lé wa? 
HEB.3.17	Ké è njé ke ra á ndɔ ke wong ra Nube dè de’t ase ɓal kɔr-sɔ nga wa? Ké è njé ke ndɔ ke rai majelé adi ninn de too’n rabak-rabak kem̂ dile’t nga lé wa? 
HEB.3.18	Ké è njé ke ra á ndɔ ke Nube unn ndu’n ede nè: «A ilei nja de loo taa kebe’t le’m nga ndan lé» wa? Ké Nube tam tà nè nga ɔje’n dè njé ke ndɔ ke ali tà tànn’t nga lé wa? 
HEB.3.19	Jéi j’an-in titeke ndɔ ke d’asekum kile nja de loo taa kebe’t le Nube nga ndan lé tede kunn mbi dè tà’t le de.
HEB.4.1	Ndɔ ke Nube unn ndu’n ede nè j’à j’awi loo taa kebe’t le’n. Ndukunn le’n nè nga tò njáng ɓai. Bè ɓaa, ade j’undei kumkunju dè ra jéi’t le kade doo karé dann si’t ɔse loo taa kebe nè nga pat nal lé. 
HEB.4.2	Jèi géa d’ile mber Tà ke Maje d’ade jèi titeke ndɔ ke d’ile’n d’ade kà jéige nga tɔ. Nè tà ke ndɔ ke ei ooi nga, ei taai undei kem̂ de dè’t kade è soo de’t lé. 
HEB.4.3	Jèi nga, ke nè á j’umi kem̂ jéi dè tà’t nè nga ɓaa, j’à j’ilei nja jéi loo taa kebe’t le Nube nga. Loo nè nga, ndɔ ke Nube tam tà ɔje’n dè kété ede nè:
HEB.4.3	«Wong ra’m ngain ade m’unn ndu’m m’ede nè:
HEB.4.3	D’a d’ile nja de loo taa kebe’t le’m nè nga ndan lé.»
HEB.4.3	Nube tam tà nè nga titeke bè kété mari ɓita unde nyange malang ke dè nang nè tɔl mbas ɓai. 
HEB.4.4	Dé tam tà loo karé ke rang’t d’ɔje’n dè ndɔ ke njèkon’t ji sejimute d’ede nè: «Loo ke Nube unde nyange malang tɔl mbas ɓá ɓaa, è taa kebe ndɔ ke njèkon’t ji sejimute.» 
HEB.4.5	Nube tam tà nè loo karé ke rang’t ɓai ede nè: «D’a d’ile nja de loo taa kebe’t le’m ke m’uwe dè nja m’unde konn tede le de nga ndan lé.» 
HEB.4.6	Njé ke ndɔ ke d’ile mber Tà ke Maje d’ade ooi kété sàk-sàk nga, ei ilei nja de loo taa kebe’t nè nga lé tede ei unni mbi dè tà’t nè nga. Nè dooge ke nange à ilei nja de loo taa kebe’t le Nube nè nga kerɔte. 
HEB.4.7	Gir’n ke nè á Nube tel ɔje’n ndɔ karé ke rang. Ndɔ nè nga dé ɓar’n «Ɓila». E tam tà nè nga ra ɓal aru bule ngain ɓita ade ngar David ndang tà’n kem̂ Magtub Pa’t ke j’ooi tà’n kété ɓá ede nè:
HEB.4.7	«Ke nè á ɓila ooi ndu Nube ɓaa,
HEB.4.7	adi ɓengre si nder titeke kété nga lé ta.»
HEB.4.8	Ke nè á ndɔ ke Josué uwe dè nja loo taa kebe ke get ade kosdooge ke Israel ɓaa, né ɓila Nube à tam tà kɔje’n dè ndɔ taa kebe ke rang gugu lé ta. 
HEB.4.9	Bè ɓaa, loo taa kebe ke get le kosdooge le Nube tò tutu. Loo taa kebe nè nga tò tite loo taa kebe le Nube ke njèkon’t ji sejimute nga bè. 
HEB.4.10	Oiyo, nanan ke aw loo taa kebe’t le Nube ɓaa, è géa à taa kebe dè kulege’t ke è ra titeke ndɔ ke Nube taa’n kebe dè kulege’t ke kinge’n bè tɔ. 
HEB.4.11	Ade jè pabrai loo par-par tede kile nja jéi loo taa kebe’t nè nga. Maje kade doo karé tel è njè dum nan tite kosdooge ke Israel ɔse’n loo taa kebe ke get nè nga pat nal lé.
HEB.4.12	Tà le Nube è tà ke tò kumgajer ke ra kule ngain dum kuye kaskar ke ate ngang joo. E aw sár tee ngarankem̂ doo’t se tàgir le’n, se dè kur rage se wubu ke kem̂ kinge ra’t a tɔ. Tà le Nube ndi ter tàgir le doo ke dè ɓengrenn’t se nyan ke doo ɔje kem̂n’t le ra ɓai a tɔ. 
HEB.4.13	Nyankunde le Nube karé bè ke ɓɔyɔ ra’n tàkumn’t goto. Nyan malang tò nata ndái-ndái tàkum è ke ndɔn’t j’à tutei go nyanra jéi kadi nin.
HEB.4.14	Ade j’uwei kundekem̂ ke j’ilei mber’n nga mong tede j’awi se njèkuje nyan-mese ke bò. Njèkuje nyan-mese ke bò nè nga è Jésu Ngonn le Nube ke unde kem̂ danran ndàt gang aw sár ra Nube’t nú. 
HEB.4.15	Kerɔte kuwe, maw njèkuje nyan-mese le jéi nga ase ra se jéi dè yaige’t le jéi kuwe. Loo ke ndɔ nain dè nang nè ɓai nga, nyange nan’n titeke nan’n jéi bè tɔ, nè è ute kaiya mbeng. 
HEB.4.16	Ade j’agi ngɔr kɔte kutu-ngar’t le Nube ke njè kem̂noje se kem̂nda káng. Loo nè nga Nube à ade kem̂’n à tin mbit dè jéi’t, à ade jèi nyan-noje ke à ra se jéi ndɔ ke kanm’t ɓai.
HEB.5.1	Maw njèkuje nyan-mese ke rara géa d’ɔr’n dann dooge’t d’unde’n kade ra kule non Nube’t tede le de. E ndi le kunn nyan-noje se nyankuje-mese kade Nube tede majelé le dooge. 
HEB.5.2	Maw njèkuje nyan-mese nga géa, è njè ra majelé tite dooge nga tɔ. Gir’n ke nè á è ase kile’n kem̂’n pon dè njé ke geri nyan lé a, dè njé ke ndemi’t a tɔ. 
HEB.5.3	Maw njèkuje nyan-mese nga è doo ke majelé ule’n poré tite dooge ke rang bè tɔ. Gir’n ke nè á è unn’n nyankuje-mese ade Nube uge’n dè majelé le dooge á se kar de lé, nè è uge’n dè majelége le’n è kuwe tɔ. 
HEB.5.4	Doo karé ase kin se dè’n è kuwe ɓar ra’n maw njèkuje nyan-mese lé. Nè doo ke è Nube kuwe ɓar’n titeke ndɔ ke ɓar’n Aaron tá asekum kinge riɓar ke ɔje dè maw njèkuje nyan-mese nga ɓai.
HEB.5.5	Krist géa, le’n è titeke bè tɔ. E kuwe in se dè’n naje riɓar ke ɔje dè maw njèkuje nyan-mese lé. Nè è Nube kuwe á ede’n ede nè:
HEB.5.5	«I i Ngonn kem̂’m,
HEB.5.5	unn gir ɓila man m’ee bɔi.»
HEB.5.6	Nube tam tà ɔje dè Krist loo karé ke rang’t ɓai ede nè:
HEB.5.6	«I i njèkuje nyan-mese sár se non
HEB.5.6	tite le Melkisédec.»
HEB.5.7	Krist nga, loo ke ndɔ ke è ndi se dè’n dɔ dè nang nè ɓai nga, è ɔje tà se Nube a, è ndête’n se mann non kumn’t se ndu’n ke bòi beng a tɔ. Nube asekum taa Krist tà yo’t tede koje ke è ile dènn’t. 
HEB.5.8	Krist nga è Ngonn kem̂’m Nube kuwe. Nè né è bè géa, è unn gir ndó kile koje dè bɔn’t dann nyankem̂kon malang ke ndɔ ke ra’n. 
HEB.5.9	Nube tel’n ke doo ke maje ɔr njêt. Krist tel è njè kade dooge malang ke ilei koje dènn’t ndii kumgajer sár se non. 
HEB.5.10	Kerɔte kuwe, ndɔ ke Nube ɓar Krist beng ede nè: E è maw njèkuje nyan-mese tite Melkisédec.
HEB.5.11	J’aw se tàge ngain le kede sei dè eige ke nè ɓai. Nè loo kɔrgir nyange nè nga ɗêi-ɗêi tur se jé tede sei i teli i rai rakate dè koo girtà kɔr sonn’t. 
HEB.5.12	Kò si tò ngain kade né gar-gar ɓila sei njéndó nyan made sige ta. Nè ɗarinè, sei awi ndoo kade dé tel dé ndó sei nyange le Nube titeke dé ndó’n sei nyange desêin kuwe ɓai-ɓai. Sei teli tooi asinan se ngannge ke awi ndoo mbà se mur ke mɔré tá bè. 
HEB.5.13	Nanan ke ndi à ɔdenan kil mbà ɓai nga, è asekum ger gir nyan ke maje se nyan ke majelé lé tede è ngonn ke kide ɓai. 
HEB.5.14	Nè dooge ke tɔgi káng-káng ɓaa, mur ke mɔré lé á ɔje dè de. Mur ke mɔré lé nga ɔje dè njé ke tɔge ke asi kɔri kum nyan ke maje se nyan ke majelé se ndɔ de, ndɔ de.
HEB.6.1	Bè ɓaa, ade j’inyei go nyan-ndóge ke desêin ke dé ndó jèi ɔje dè kundekem̂ dè Krist’t nga ɓaa, ade j’awi kum jéi ke kété dè nyan-ndó ke maje ɔr njêt le dooge ke tɔgi káng-káng. Ade jè teli dè nyan-ndó ke desêin’t lé ta. Nyan-ndó ke desêin nga ɔje dè kinye go nyanrage ke majelé ke à awi se jéi kile jèi tà yo’t a, ɔje dè kundekem̂ dè Nube’t a tɔ. 
HEB.6.2	Nyan-ndó ke ɔje dè kule doo manné njonm éké kile ji dè doo’t éké kunde loo tee dann njé ke koo’t éké gangtà ke se non ke a tò sár se non nga, dé ndó sei kété ɓá m j’à tel ke dè’t ɓai-ɓai lé ta. 
HEB.6.3	Ke nè á Nube inye loo ade jè ɓaa, j’à ndó sei nyan ke ɔje dè dooge ke tɔge tá ta.
HEB.6.4	Doo ke nange ke teli osoi dann majelé’t nga, ei dooge ke ingei lookar le Nube ɓá. Ei dooge ke nan-in nyan-noje le Nube geri nel’n ɓá a, ingei Ndil-Kem̂nda ɓá a tɔ. 
HEB.6.5	Dooge nè nga nan-in tà le Nube geri maje’n ɓá a, an-in nyankɔbege ke ɔje dè Konɓee le Nube ke ndi à ree nga ɓá a tɔ. 
HEB.6.6	Nè né è bè géa, ei teli ɔsi kundekem̂ le de pater nali osoi gide loo’t nata. Dooge nè nga, loo tel tur hal de dum de bang ta. E dooge nè á tɔli Krist Ngonn le Nube ɓeri nin kàde kage-ke-dese’t a, ilei rasɔl dènn’t tàkum dooge’t nata ndái-ndái a tɔ.
HEB.6.7	Loo ke nang njibe mann ndi ke ede dɔ-dɔ á go’t gugu tee se kam nyange ke maje ade njéndɔrge ɓaa, Nube tɔr ndu’n dè nang’t a tɔ. 
HEB.6.8	Nè né è bè géa, nang nè ade konnge se tiroge tá kujei nan hakl-hakl ɓaa, tel è nyan ke karè. Mbɔr ɓaa Nube à mann’n a, ndêin-ndêin ɓaa d’ade ró’n se por rák-rák kɔke a tɔ.
HEB.6.9	Kotárge le jé, ke nè á jè tam tàge nè nga bè géa, jè ger kem̂ jé’t mbak titeke sei umi nja si rebe ke maje ke à tee se si dè kaje’t. 
HEB.6.10	Nube è njè banm doo lé. Kem̂’n à wei nal dè nyan ke sei rai tede tà le’n nga lé. Sei i ndii rai se njétaakem̂-Kristge ke rang kum si ke kété ɓai tede tár ke i tári Nube nga. Kem̂ Nube à wei nal dè ra ke i rai se de nga lé. 
HEB.6.11	Nè jè ndige kade nanan géa dann si’t ute ra’n kalang titeke kété sár kade è an’n nyan ke è unde kem̂’n tchên dè’t nga se kum’n ndɔ ke rang. 
HEB.6.12	I teli njérakatege lé ta. I ndaji kum dooge ke orèi tà de nják-nják dè kundekem̂’t le de á ingei nyan-ndube ke Nube unn ndu’n ade de nga.
HEB.6.13	Ndɔ ke Nube unn’n ndu’n ade Abraham. Doo karé ke rang ke bòi dum dè Nube kade ubu ra’n se ri’n ade Abraham goto. 
HEB.6.14	E Nube kuwe á ubu ra’n ade Abraham ede nè: «Kerɔte kuwe, man tɔr ndu’m dèi’t kade ngannkàige bulei ɗik-ɗik ke kété-kété.» 
HEB.6.15	Ndɔ ke Abraham ile kem̂’n pon ngine’n titeke bè ɓita Nube ade’n nyan ke ndɔ unn’n ndu’n le kade nga ɓai. 
HEB.6.16	Dooge ubi ra de se ri doo ke bòi dum dè de. Kubu ra è tà ke tɔl gang tà najege le de malang. 
HEB.6.17	Ndɔ ke Nube ra se Abraham titeke bè tɔ. Ngannkà Abrahamge ayé kingei nyange ndɔ ke Nube unn’n ndu’n ade’n. Nube ndige kade ngannkà Abraham geri njai titeke kunn-ndu le’n n’ee Nube nga, è kunn-ndu ke tò njáng. Gir’n ke nè á è tɔl’n tà’n se kubu ra. 
HEB.6.18	Kunn-ndu le Nube se kubu ra le’n nga ei nyange joo ke à tooi njáng. Nyange ke joo nè nga tɔji jèi titeke Nube tam tà lanm ndan lé. Nube sɔl kem̂ jéi se nyange ke joo nè nga. Gir’n ke nè á j’ubei go nyange malang j’inyei jè paberii nyan ke j’undei kem̂ jéi tchên dè’t ke Nube à ade jèi nga. 
HEB.6.19	Kundekem̂ tchên nè nga tò asenan se nar nyan dɔɔ bato nang ke ngiring ngiring-ngiring ke jè tɔi ra jéi’t. Kundekem̂ tchên nè nga aw sár al gide kubu gang gile loo ke tò se ninn’n. 
HEB.6.20	Gile loo ke tò se ninn’n nè nga, Jésu kuwe è doo le jéi ke desêin ke ur lêbêt aw tutu tede tà le jéi. E tel è maw njèkuje nyan-mese tite Melkisédec sár se non.
HEB.7.1	Melkisédec nè nga, ndɔ ke è ngar ke kem̂ ɓee ke Salem. E njèkuje nyan-mese le Nube ke njè dum dè nyange malang. Loo ke ndɔ ke Abraham tête rɔ ngarge tel à ree ke ɓéee ɓaa, Melkisédec tile non’n se rebe tɔr ndu’n dènn’t. 
HEB.7.2	Nyan malang ke Abraham in’n loo rɔ’t nga, ke nè á è dɔg ɓaa è ɔr tà karé-karé ade Melkisédec. Melkisédec nga tel se tà koje jéi è «ngar ke njè ra nyan se dè naje’n». Melkisédec è ngar ke kem̂ ɓee ke Salem. Salem nga, kɔr gir’n se tà koje jéi ɓaa è «ngar ke njè kade dooge kem̂lom». 
HEB.7.3	Melkisédec nga, Magtub ke tò se ninn’n tam tà ɔje’n dè bɔ’n se kon’n éké girkà le’n ade j’ooi lé. Jè geri ndɔ koje’n éké ndɔ kwei’n lé a tɔ. E tò asenan se Ngonn le Nube. E njèkuje nyan-mese se ndɔge malang a, se ɓal-ɓal a tɔ.
HEB.7.4	An-in! Melkisédec nga è doo ke bò. Kà jéi Abraham ndɔ ke tɔr tà nyange ke maje-maje ke in’n loo rɔ’t karé-karé ade’n. Ke nè á nyan è dɔg ɓaa, è ɔr tà karé ade Melkisédec. 
HEB.7.5	Girkoje le Lévi ke ei girkà njékuje nyan-mesege nga géa, magtub gute-ndu ede de le kade ke nè á nyan le kosdooge ke Israel è dɔg ɓaa, ei deji de kade tɔri tà’n karé-karé. Ei rai titeke bè se kosdooge ke Israel ke ei ngakon dege ke girkà’t le Abraham kuwe mbain. 
HEB.7.6	Melkisédec nga è girkà le Lévi lé. Nè né è bè géa, ke nè á nyan è dɔg ji Abraham’t ɓaa, è unn tà karé ade’n. Abraham è doo ke ndɔ ke Nube unn ndu’n ade’n ɓá. Nè né è bè géa, Melkisédec tɔr ndu’n dènn’t. 
HEB.7.7	Kerɔte kuwe, loo n’aje’n goto. Doo ke tɔr ndu’n de madenn’t nga, è doo ke bòi dum dè made’n nè nga kuwe. 
HEB.7.8	Ngannkà Lévige ke ei girkà njékuje nyan-mesege nga, ke nè á nyan è dɔg ɓaa d’unn tà karé d’ade de. Ei dooge ke yo ra ɓee kem̂ de’t kade à gotoi ndɔ karé ɓai. Melkisédec géa, ke nè á nyan è dɔg ɓaa d’unn tà’n karé d’ade’n tɔ. Nè Melkisédec ɓaa è doo ke njèndi kumgajer sár se non titeke Magtub ke tò se ninn’n tam’n nga. 
HEB.7.9	Titeke Abraham ra’n, nyan è dɔg ɓaa è unn tà karé ade. Lévi kuwe géa ra titeke bè tɔ. Tede ngannkànnge géa, ke nè á nyan è dɔg ji kosdooge ke Israel ɓaa, ei unni tà karé-karé adi de. 
HEB.7.10	Loo ke ndɔ ke Melkisédec an-in ngɔde tile kum Abraham nga, d’oje Lévi lé ɓai. Abraham è kà dɔg Lévi.
HEB.7.11	Kem̂ magtub gute-ndu ke ɔr non kosdooge ke Israel nga, è ngannkà Lévige á d’ɔr de ke njékuje nyan-mesege. Ei njékuje nyan-mesege tite Aaron bè. Ke nè á ndɔ ke dooge asi maji kɔri njêt se go nyankuje-mese le ngannkà Lévi ɓaa, né d’a d’aw ndoo njèkuje nyan-mese ke rang ke tanan se Melkisédec lé ta. 
HEB.7.12	Ke nè á rebe ra nyankuje-mese tel tur tò gai ɓaa, Nube à tur magtub gute-ndu nga kade tò gai tɔ. 
HEB.7.13	Krist ke dé tam tàge nè d’ɔje’n dè’n nga, è girkà ke rang’t ta. Doo karé bè ke girkà’t le’n ra kule loo ɗinger loo nyankuje-mese’t nga ndan lé. 
HEB.7.14	Dooge malang geri njai titeke Kuwe-ɓee le jéi Jésu nga d’oje’n girkà’t le Juda. Ndɔ karé bè géa Moise tam tà ɔje’n dè girkà nè titeke ei njékuje nyan-mesege bè lé.
HEB.7.15	Gute-ndu ke ɔje dè nyankuje-mese ke dé tur gir rang nga, è nyan ke tò nata ndái-ndái. D’ɔr njèkuje nyan-mese karé ke rang ke tite Melkisédec d’unde’n ɓá. 
HEB.7.16	Njèkuje nyan-mese ke rang ke d’ɔr’n d’unde’n nè nga è se go ndukunnge le girkà dooge lé, nè è se go tɔgmong le njèndi kumgajer sár se non. 
HEB.7.17	E njèkuje nyan-mese ke dé tam tà d’ɔje’n dè’n kem̂ Magtub ke tò se ninn’n d’ede nè:
HEB.7.17	«I i njèkuje nyan-mese sár se non
HEB.7.17	se go ra’n le Melkisédec bè.»
HEB.7.18	Ndukunn ke kété desêin nga dé tuju’n kɔke tede tɔg’n goto ade tel è nyan ke raikarè. 
HEB.7.19	Gute-ndu le Moise ase kade doo ra nyan ke maje ɔr njêt tàkum Nube’t lé. Nè ɗarinè Nube ade jèi nyan kundekem̂ tchên dè’t ke maje dum madege malang. Takul’n è á j’agi ngɔr ke ra Nube’t.
HEB.7.20	Kɔr ke Nube ɔr Krist unde’n ke njèkuje nyan-mese nga, Nube mann ra’n. Njékuje nyan-mesege ke rang ɓaa, d’unde de karè anje mann-ra. 
HEB.7.21	Nè loo ke Nube ɔr Jésu unde’n ke njèkuje nyan-mese nga, è ede’n ndàt ede nè:
HEB.7.21	«Kuwe-ɓee mann ra’n.
HEB.7.21	E mann-ra ke à tò sár m è à tur ndu’n rang ndan lé:
HEB.7.21	I a i Njèkuje nyan-mese sár se non.»
HEB.7.22	Gir’n ke nè á Jésu tel ee’n der gir mann-ra ke maje dum madege nè nga.
HEB.7.23	Njékuje nyan-mesege ke rang bulei ngain taai gute nan-nan tede yo on ɓee dè de’t ɔge de ndii kumgajer. 
HEB.7.24	Nè Jésu ɓaa, è njèkuje nyan-mese ke doo à taa gute’n lé, tede è njèndi kumgajer sár se non. 
HEB.7.25	Gir’n ke nè á njé ke reei ra Nube’t se takul Jésu ɓaa, è ase kaje de nja karé bere ke ngang’n. Jésu nga ndi kumgajer sár se non. E ɔje tà se Nube dɔ-dɔ tede le de.
HEB.7.26	Jésu nga è maw njèkuje nyan-mese ke j’awi ndoo’n. E tò se ninn’n gai, tà karé géa uwe dè’n lé a, nyan ke mine karé géa ɓar ri’n lé a tɔ. E ɔr ra’n ndi mbeng se njé ra majelége a, Nube unn’n unde’n dɔ mbeng dè nyange’t malang a tɔ. 
HEB.7.27	Jésu è tite maw njèkuje nyan-mesege ke rang lé. E aw ndoo kunn nyankuje-mesege kade kuge’n dè majelége le’n se le dooge ke rang se ndɔ karé-karé lé. Nè è unn ra’n è kuwe ade ke nyankuje-mese uge’n dè majelé le dooge nja karé bere luk-luk ke ngang’n. 
HEB.7.28	Gute-ndu ɔr dooge ke yo on ɓee dè de’t unde de ke njékuje nyan-mesege. Nè tà mann-ra le Nube ree utu go gute-ndu. Tà mann-ra nè ɔr Ngonn kem̂ Nube unde’n ke maw njèkuje nyan-mese ke maje ɔr njêt.
HEB.8.1	Maw tàge malang ke jè ndige le kede sei nga á nè: J’awi se maw njèkuje nyan-mese ke bò. E ndi danrán kɔte kutu-ngar’t le Nube ke njè dum dè nyange malang. 
HEB.8.2	E Ngonn njèkule le Nube. E ra kule kem̂ gile kei ke tò se ninn’n gai. Gile kei ke tò se ninn’n gai nè nga, è Kuwe-ɓee kuwe á ra m è doo á ra lé.
HEB.8.3	Maw njèkuje nyan-mese ke rara géa, d’ɔr’n d’unde’n kade unn nyan-noje se nyankuje-mese ade Nube. Gir’n ke nè á Jésu nga géa, è soo’t kade unn nyan ade Nube tɔ. 
HEB.8.4	Ke nè á Jésu nain dè nang laa ɓai ɓaa, ayé k’ee njèkuje nyan-mese ndan lé. Tede njékuje nyan-mesege ke d’ɔr de se go gute-ndu ndii ɗêng-ɗêng ɓai. 
HEB.8.5	Kulege malang ke njékuje nyan-mesege rai se go gute-ndu adi Nube nga, ei til ngarankum nyange ke danrán. Gir’n ke nè á, loo ke ndɔ ke Moise ayé ra kei kubu kade Nube nga, Nube ede’n kété ede nè: «Ade kem̂i dè rai’t tede a i ra nyange malang le tɔl mbas se go rebe ke ndɔ ke m’tɔji dè mbal’t nga.» 
HEB.8.6	Nè kule ke Nube um ji Krist’t ade ndi à ra ɗarinè nga, è kule ke tò gai ke maje ngain dum le njékuje nyan-mesege ke rang ke kété ɓai. Jésu-Krist è njè nda dann mann-ra ke maje ngain dum è ke kété. Mann-ra nè nga, Nube unde gir’n dè ndukunnge ke maje ngain dum ndukunnge ke kété mari.
HEB.8.7	Ke nè á ndɔ ke mann-ra ke desêin nga maje ɔr njêt ɓaa, d’a sang loo kunde gir mann-ra ke njèkon’t joo taa’n gute’n lé ta. 
HEB.8.8	Kuwe-ɓee Nube an nyan ke majelé ra kosdooge’t le’n. Gir’n ke nè á è ndáng’n de ede nè:
HEB.8.8	«Kuwe-ɓee tam ede nè: An! kem̂ ndɔge rang ke à reei nga,
HEB.8.8	m’a m’tɔl tà mann-ra le’m ke kige
HEB.8.8	kade kosdooge ke Israel se kosdooge ke Juda.
HEB.8.9	Mann-ra ke kige nè nga, è tite mann-ra ke kété
HEB.8.9	m’mann’n ra’m m’ade kà dege
HEB.8.9	kété ndɔn’t ke m’uwe’n de se ji’m
HEB.8.9	m’ade undei loo teei nata kem̂ ɓeekon ke Egypte nga lé.
HEB.8.9	Mann-ra ke kété nga kà dege ali dè.
HEB.8.9	Gir’n ke nè á man géa m’inye’n go de tɔ.
HEB.8.10	Kuwe-ɓee tel tam ede nè:
HEB.8.10	An! kem̂ ndɔge ke à reei non nga,
HEB.8.10	m’a m’mann ra’m kade kosdooge ke Israel.
HEB.8.10	M’a m’ule gute-ndumge dann tàgirge’t le de a,
HEB.8.10	m’a m’ndang gute-ndumge dè ɓengre de’t a tɔ.
HEB.8.10	Man m’a m’ee Nube le de a,
HEB.8.10	d’a dé kosdooge le’m a tɔ.
HEB.8.11	Doo karé dann de’t à ndó njè made ɓee le’n
HEB.8.11	éké ngokon’n k’ede nè:
HEB.8.11	Ké i ger Kuwe-ɓee kuwe wa? à goto ta.
HEB.8.11	Dooge malang à geri man kem̂ ndɔn’t nè
HEB.8.11	unn gir dè ngannge ke ndêin bè
HEB.8.11	sár tee’n dè dooge ke bòi’t.
HEB.8.12	M’a m’ade kem̂’m à tin mbit
HEB.8.12	dè nyanra dege ke pás-pàs a,
HEB.8.12	m’a m’ade kem̂’m à olé
HEB.8.12	dè majelége’t le de gugu ndan lé a tɔ.»
HEB.8.13	Loo ke Nube tam tà ɔje’n dè ri mann-ra ke kige nè ɓaa, è tel mann-ra ke desêin ade è nyan ke ndis ta. Nyan ke ndis nga è nyan ke ɓuge ke nain ngɔr ɓaa, à unde nang ndàs ta.
HEB.9.1	Mann-ra ke desêin nga aw se ndukunnge ke ɔje dè ra kule kade Nube se go rebe’n kem̂ gile kei kubu ke tò se ninn’n ke dè nang nè. 
HEB.9.2	Kété mari dé ra kei kubu. Dé gang kem̂’n se tà kubuge danné loo joo. Kem̂’n ke desêin, dé ɓar’n gile kei ke tò se ninn’n. E loo ke d’unde’n kage nan lampe se table tunde ngurwalge tutu. 
HEB.9.3	Kem̂’n ke njèkon’t joo ɓaa, dé ɓar’n gile kei ke tò se ninn’n gai. 
HEB.9.4	Dè ɗinger loo ke dé ra se nar-ɔr tò kem̂ gile kei ke tò se ninn’n gai’t nè nga. E loo nè á dé ró nyange ke ete sununu tutu d’ade Nube. Sandu mann-ra ke dé loin gide bere mbak se nar-ɔr tò kem̂ gile kei ke tò se ninn’n nè nga tɔ. Jóbai ke dé leen se nar-ɔr tò kem̂ sandu mann-ra’t nè nga. Mur ke ri’n nè manne se kage tɔse le Aaron ke ndɔ ke putu njin tooi kem̂ sandu mann-ra’t nè nga tɔ. Taɓai begre mbal ke dé ndang gute-nduge tutu tooi kem̂ sandu mann-ra’t nè nga tɔ. 
HEB.9.5	Dé leen nar nyange ke ndoin kein-kein taai nan se dooge ke danrán ke ndai tàkum Nube’t bè, ei naji bage de dè ɗinger loo nyankuje-mese tede kunn’n kem̂ tin mbit le Nube nga lát-lát. Loo kɔrgir nyange nè malang kêrêr-kêrêr kade sei goto ɗarinè ɓai.
HEB.9.6	Dé gang kem̂ kei kubu nè nga se tà kubuge danné loo joo. Dé tunde nyange malang tutu se loo’n-loo’n ɓá ɓaa, njékuje nyan-mesege awi kem̂ kei ke desêin’t se ndɔge malang rai kule tutu. 
HEB.9.7	Nè kem̂ kei ke njèkon’t joo ɓaa, è maw njèkuje nyan-mese kuwe se kar’n luk-luk á ile njà’n tutu nja karé bere kem̂ ɓal karé. Gar-gar à aw se mese dan kade tede majelége le’n è kuwe kété ɓita tede kaiyage le kosdooge ke rai majelé dè mbe’t nga ɓai. 
HEB.9.8	Ke nè á kem̂ kei kubu ke desêin ke dé ɓar’n loo ke tò se ninn’n nè nga goto lé ɓai ɓaa, Ndil-kem̂nda tɔje jèi ade jè geri titeke tà rebe kaw gile kei ke tò se ninn’n gai’t nga tò se kutu’n bere ɓai. 
HEB.9.9	Kem̂ kei ke desêin ke tò se ninn’n nga è nyan-tɔje ke ɔje dè kurloo ke ɗarinè. Dè kurloo ke ɗarinè nga, nyan-nojege se nyankuje-mesege ke doo unn ade Nube nga asekum tel tàgir le’n ke kem̂n’t kade maje ɔr njêt lé. 
HEB.9.10	Tàge ke ɔje dè nyankuje-mese se nyankain a, se togo rage ke se ri de-ri de nga, ei ndukunnge le dooge. Ndukunnge nè nga d’unde de d’ade tooi bè sár le ngine’n ndɔ ke Nube à tel gɔl’n nyan malang kade aw danné.
HEB.9.11	Nè ɗarinè, Krist unde loo tee pan. E maw njèkuje nyan-mese ke ɔje dè nyange ke maje ke ndii à reei. Krist aw kem̂ kei kubu ke bò a, ke maje ɔr njêt a tɔ. Kei kubu nè nga è ji doo á ra lé a, taɓai è kei kubu ke tò ɔje dè dè nang ke è dann nyankundege’t le Nube karè lé a tɔ. 
HEB.9.12	Gile kei ke tò se ninn’n gai nè nga, Krist aw ile njà’n tutu nja karé bere luk-luk ke ngang’n. E aw kem̂ kei nè nga se mese bal binyege éké mese ngann mangege lé. Nè è aw gile kei ke tò se ninn’n gai nè nga se mese’n è kuwe taa’n jèi inye’n jèi dɔ sár se non. 
HEB.9.13	Mese bal binyege se bɔ mangege éké bu kon-mang ke dé ró de dé siye dè njé ra majelége’t nga ɔri se-ra de ke nata ade tooi se ninn de. 
HEB.9.14	Nè Krist inye ra’n ade Nube ke nyankuje-mese ke maje ɔr njêt takul Ndil ke njèndisenon. Mese Krist nga ɔr se-tàgir le jéi ke majelé ndát-ndát dum le mese dange ɓai. Mese’n ɔr jèi unde jèi se ninn’n tede kade jè rai kule j’adi Nube ke njèndi kumgajer.
HEB.9.15	Gir’n ke nè á Krist ee’n njè nda dann dooge se Nube ɔje’n dè mann-ra ke kige nè nga. E wei uge dè dooge ke ali tà kété mari gir mann-ra ke desêin’t. Titeke bè á dooge ke Nube ɓar de à asi kingei nyan-majege ke tooi se non ke ndɔ ke è unn’n ndu’n le kade de nga.
HEB.9.16	Loo ke magtub ke ɔje dè kai nyan-ndube tò tutu ɓai ɓaa, gar-gar è tà le kade kuwe njè ndang magtubge nè wei pa ɓita. 
HEB.9.17	Magtub ke ɔje dè kaya nyan-ndube nga, njèndang’n wei pa ɓita d’a ra’n kule ɓai. Loo ke njèndang magtub mann-ra ke ɔje dè kai nyan-ndube ndi kumgajer ɓai ɓaa, doo karé ase ra kule se magtub nè nga lé. 
HEB.9.18	Gir’n ke nè á mann-ra ke desêin nga géa, d’ile mese nang pa ɓita d’unde’n gir ɓai. 
HEB.9.19	Moise ɔrgir ndukunnge nè titeke dé ndang’n kem̂ magtub gute-ndu’t nga ade kosdooge malang pa ɓita. Taɓai è unn mese ngann mangege se bal binyege pɔti se mann. E siye mese nè nga dè magtub gute-ndu’t kuwe kété ɓita siye dè kosdooge’t malang ɓai. Moise siye mese nè se balkum kage karé ke dé ɓar’n Hysope a, se bin bate ke ker a tɔ. 
HEB.9.20	E tam ede nè: «E ke nè nga è mese mann-ra ke Nube unn’n ndu’n le kade ilei koje dè’t.» 
HEB.9.21	Moise siye mese dange nè nga dè kei kubu kebe nan’t se dè nyanra kulege malang ke tooi kem̂ kei kubu’t nga tɔ. 
HEB.9.22	Se go gute-ndu nga, nyange ke mese ɔr se-de á bulei ngain gée. Loo ke mese oso nang lé ɓaa, loo kinge kem̂ tin mbit dè majelége’t goto. 
HEB.9.23	Kerɔte kuwe, ke nè á til nyange ke danrán nga géa d’ɔr se-de titeke bè ɓaa, danra nyange ke danrán géa awi ndoo kade d’ɔr se-de se nyankuje-mese ke maje ngain dum dè è ke kété.
HEB.9.24	Kei ke tò se ninn’n ke dooge rai nga è til ngarankum kei ke tò se ninn’n. E kei ke tò se ninn’n ke dooge rai nè á Krist aw kem̂é lé. Nè è kem̂ danran’t nú ra Nube’t á è ndi ra rebe tà le jéi ɗarinè. 
HEB.9.25	Se ɓal-ɓal nga, maw njèkuje nyan-mese le Juipge aw gile kei ke tò se ninn’n gai nè se mese dange. Nè è Krist ɓaa aw kem̂ gile kei ke tò se ninn’n nè nga le kinye ra’n kade ke nyankuje-mese nja bule lé. 
HEB.9.26	Ke nè á è inye ra’n ade ke nyankuje-mese nja bule ɓaa, né ndɔ ke nyankem̂konge à rai nin nja bule unn gir’n mari loo ke Nube unde’n gir nang nè. Nè ɗarinè Krist tɔje ra’n nata ndái-ndái ke nyankuje-mese nja karé bere luk-luk ke ngang’n kem̂ ndɔge ke ngeinn’t nè tede kudu’n kum majelé le dooge. 
HEB.9.27	Dookunde le Nube nga, gar-gar à wei nja karé bere ke ngang’n. Go’t gugu ɓita Nube à gangtà dènn’t ɓai. 
HEB.9.28	Krist inye ra’n ade ke nyankuje-mese nja karé bere luk-luk ke ngang’n tede kɔr’n majelé le dooge bule. E à tel le ree ke njèkon’t joo ɓaa, è tede kɔr majelé le dooge tɔ lé ta, nè tede kaje njé ke ndii nginei nin tchên ta.
HEB.10.1	Kerɔte kuwe, gute-ndu le Moise nga è til nyan-majege ke ndii à reei ɓai m è ngarankum nyange nga lé ɓai. Gir’n ke nè á gute-ndu ase kade dooge maji ɔri njêt se go nyankuje-mese ke d’uje se ɓal-ɓal nga ndan lé. 
HEB.10.2	Ke nè á ndɔ ke nyankuje-mese nè nga ɔr se-kaiya le njé ra majelége ade maji ɔri njêt nja karé ke ngang’n a, tàgir ke kem̂ de’t ile tà dè de’t lé a tɔ ɓaa, ké d’a kaw ndoo nyankuje-mese nja bule-bule ɓai wa? 
HEB.10.3	Nè nyankuje-mesege nè nga oléi kem̂ dooge dè kaiya ra dege ke se ɓal-ɓal. 
HEB.10.4	Kerɔte, mese bɔ mangege se ɓal binyege ase kɔr kaiyage kɔke ndan lé.
HEB.10.5	Gir’n ke nè á loo ke Krist ayé ree dè nang nè nga, è ede Nube ede nè:
HEB.10.5	«I ndige nyankuje-mese se nyan kade noje lé,
HEB.10.5	nè i unde danra’m.
HEB.10.6	Nyankuje-mesege ke ró se por se nyankuje-mese
HEB.10.6	ke ɔje dè kaiya nga, taa kumi lé.
HEB.10.7	E á m’tam’n m’ede nè:
HEB.10.7	An! Nube, m’ree tede le ra nyan ke kem̂i ndige.
HEB.10.7	Dé ndang tà nè nga d’ɔje’n dè’m
HEB.10.7	titeke bè kem̂ Magtub ke tò se ninn’n.»
HEB.10.8	Krist tam ede Nube kété titeke bè ede nè: «Nyankuje-mesege éké nyan kade nojege, nyankuje-mesege ke ró se por éké nyankuje-mesege ke ɔje dè kaiya ke d’adi i Nube nga, i ndige de lé a, taai kumi lé a tɔ.» Nyankuje-mesege ke Nube ute de mbeng nè nga, ei nyankuje-mesege ke dooge rai se go gute-ndu ke Moise ndang. 
HEB.10.9	Go’t gugu, Krist tam ɓai ede nè: «An! Nube, m’ree tede le ra nyan ke kem̂i ndige.» Krist tɔ ko nyankuje-mesege ke mari kɔke tel taa gute se nyankuje-mese ke kanm ke ɔje dè kwei le’n kàde kage-ke-dese’t. 
HEB.10.10	Jésu-Krist ra nyan ke kem̂ Nube ndige. E inye danra’n ade dé tɔl nja karé bere luk-luk ke ngang’n. Gir’n ke nè á è ɔr’n se-kaiyage ra jéi’t kɔke tel’n jèi dooge ke tooi se ninn de ta.
HEB.10.11	Njèkuje nyan-mese ke rara géa nda ndêrm se ndɔ karé-karé tede ra kule tàkum Nube’t a, tede le kunn nyankuje-mesege kade’n a tɔ. Nè nyankuje-mesege nè nga asi kɔri kaiya dè dooge’t ndan lé. 
HEB.10.12	Nè Krist nga unn danra’n ade ke nyankuje-mese nja karé kuwe njing tede majelé le dooge. Go’t gugu ɓita è aw ndi dè jikon Nube’t sár se non ɓai. 
HEB.10.13	E ndi dè jikon Nube’t ɗarinè ngine sár kade Nube ade njébange le’n teli ei nyan-sure-nja kum le’n. 
HEB.10.14	Njé ke Krist unde de se ninn’n gai nga, è tel de ke dooge ke maji ɔri njêt sár se non takul danra’n ke è unn ade ke nyankuje-mese nja karé bere luk-luk.
HEB.10.15	Ndil-Kem̂nda géa ede jèi tà nè nga titeke bè tɔ. E tam tà nè kété ke desêin ede nè:
HEB.10.16	«An-in! mann-ra le’m ke m’a m’mann’n ra’m
HEB.10.16	kade de kem̂ ndɔge ke à reei non.
HEB.10.16	M’a m’ndang gute-nduge le’m dè ɓengre de’t a,
HEB.10.16	m’a m’ule gute-nduge dann tàgirge’t le de a tɔ.
HEB.10.16	Kuwe-ɓee Nube á tam tà nè titeke bè.»
HEB.10.17	Nube tel tam ɓai ede nè: «M’a m’ade kem̂’m à olé dè kaiyage’t le de éké dè nyanra pás-pàsge’t le de nga gugu ndan lé ta.» 
HEB.10.18	Ke nè á Nube ade kem̂’n tin mbit dè kaiyage’t ɓá ɓaa, doo aw ndoo kunn nyankuje-mese kade tede le kaiya tɔ lé ta.
HEB.10.19	Ngakonmge, Jésu wei tede tà le jéi. Takul mese’n á dè jéi too’n pal ade j’awi kem̂ gile kei ke tò se ninn’n se kem̂nda káng ɗarinè ta. 
HEB.10.20	Jésu pà rebe ke kige ke tò kumgajer unde’n tà kubu gang gir loo danné gang. Tà kubu gang gir loo ke tò se ninn’n nè nga tɔje danra’n è kuwe. 
HEB.10.21	J’aw se njèkuje nyan-mese ke bò ke d’ɔr’n d’unde’n ke njèkan dè kei le Nube. 
HEB.10.22	Bè ɓaa, j’agi ngɔr ke ra Nube’t se kem̂nda káng a, se kundekem̂ ke deri tede Jésu togo se-tàgir ke majelé ke dè ɓengre jéi’t. E togo danra jéi se mann ke unju nyang-nyang ɓá a tɔ. 
HEB.10.23	Kundekem̂ tchên le jéi ke j’ilei mber’n nga, ade j’uwei gan-gan anje kade kem̂ jéi tête mann. Oiyo, Nube à ra nyan ke è unn ndu’n le ra nga kuwe. Adi j’umi kem̂ jéi dènn’t bɔk-bɔk. 
HEB.10.24	Ade jé tɔsi kum jéi dè nan’t a, adi j’ɔsi gir nan dè tár nan’t a, se dè nyanra ke maje’t a tɔ. 
HEB.10.25	Adi j’inyei loo kebe nan le jéi titeke njé ke nange ebi ra de dè’t se ndɔge, ndɔge nga lé. Adi j’ulei dingem kem̂ nan’t dum ke kété tede sei an-in ndɔ tel le Kuwe-ɓee Krist nain ngɔr ta.
HEB.10.26	Jèi ke jè geri ngarankum tà njai ɓá, ke nè á jè teli j’inyei go kundekem̂ le jèi le tel rai kaiya titeke kem̂ jéi ndige ɓaa, nyankuje-mese karé ke rang ke à ɔr se-majelége le jéi goto ta. 
HEB.10.27	Nè nyan karé ke jè nginei ɓaa, è tà ke tò ɓel ngain ke Nube à gang dè jéi’t. Nyan karé ke rang ke jè nginei ɓai tɔ ɓaa, è por ke on bilm-bilm ke à ró njébange le Nube ndɔ gangtà’t le’n. 
HEB.10.28	Nanan ke altà tà gute-ndu ke Moise ndang, ke nè á dooge joo éké mute ɔri go njai ɓaa, d’a d’unn kum de mbeng le tɔl’n m doo karé à an kumndoo le’n lé. 
HEB.10.29	Doo ke an Ngonn le Nube ke nyan lé nga, d’a gangtà ke tò ɓel dènn’t dum madege ke rang. Ké sei giri bè an-in lé wa? Kerɔte kuwe, doo nè nga ile koje dè mese mann-ra ke d’ɔr’n d’unde’n se ninn’n gai nga lé. E nede Ndil-Kem̂nda ke njè kade jè geri kem̂noje le Nube nga. 
HEB.10.30	Oiyo, è Nube ke njè tam kede nè: «Dalban ɔje dè’m, nanan ke ra majelé nga è man á m’a m’ade kure nyanra’n à ɔde kum’n» nga, jè geri nin ɓá. E tel tam ɓai ede nè: «Kuwe-ɓee à gangtà dè kosdooge’t le’n.» 
HEB.10.31	Koso ke doo à nal pater koso ji Nube ke njèndi kumgajer’t nga, è nyan ke tò ɓel ngain.
HEB.10.32	Adi kem̂ si olé dè nyan ke tee dè si’t kété loo ke ndɔ ke ingei lookar le Nube. Sei ingei lookar le Nube mbɔr lé ɓai ɓaa, sei unni gir ra rɔ ke bò a, ingei nyankem̂konge a tɔ. 
HEB.10.33	Ndɔ ke nange dé ra se si nyantosowur a, d’ile rasɔl de si’t tàkum dooge’t dé tel sei ke kurkogo le dooge a, ndɔ ke nange tɔ ɓaa sei kuwe in-in se kem̂ si oréi ra si nan’t se njé ke dé ra se de nyange ke titeke bè nga a tɔ. 
HEB.10.34	Sei an-in kumndoo le dangaige. Loo ke dooge ɔyi nyankinge sige géa, sei rai ranel tede sei geri mbak titeke nyankinge le si ke maje dum ke doo à taa ji si’t lé tò ra Nube’t non ɓai. 
HEB.10.35	Inyei go kundekem̂ le si nga lé, tede takul’n á d’a d’uge’n dè ji si. 
HEB.10.36	Sei awi ndoo korè tà njak tede le ra’n nyan ke kem̂ Nube ndige kɔr son’n njêt. Titeke bè á a ingei nyan ke ndɔ ke Nube unn’n ndu’n le kade sei nga. 
HEB.10.37	Magtub le Nube ke tò ninn’n tam ede nè:
HEB.10.37	«E ke ndi à ree nga,
HEB.10.37	mbɔr ɓaa, è à ree kuwe
HEB.10.37	m à tile mbɔr lé.
HEB.10.38	Nube tam ede nè: Doo le’m ke ra nyan se dè naje’n ɓaa,
HEB.10.38	è à ndi kumgajer takul kundekem̂.
HEB.10.38	Nè ke nè è inye go kundekem̂ le’n kɔke ɓaa,
HEB.10.38	ra’m à nel’m dènn’t lé.»
HEB.10.39	Dooge ke nange inyei go kundekem̂ le de kɔke awi dann tuju’t. Jèi nga jèi tite de lé. Jèi ɓaa, j’undei kem̂ jéi dè Nube’t tede kaje’n ngarankum ra jéi.
HEB.11.1	Kundekem̂ nga, è nyan ke doo unde kem̂’n dè’t tchên. Kundekem̂ nga, è nyan ke doo an se kum’n lé ɓai nè è um kem̂’n dè’t bɔk-bɔk titeke è inge nyan nè nga ɓá bè. 
HEB.11.2	Dooge ke kété mari ri de ɓar ngain nga taai kum Nube takul kundekem̂ le de.
HEB.11.3	Takul kundekem̂ á jè geri titeke Nube unde nang nè se go tà ke tee tànn’t. Nyange ke doo an se kum’n nga in-in ra nyange ke doo asekum kan se kum’n lé.
HEB.11.4	Takul kundekem̂ á Abel ree’n se nyankuje-mese ke maje dum le Cain ade Nube. Takul kundekem̂ á Nube ɔr’n tà dè Abel’t a, tam’n tà ke maje ɔje dè nyankuje-mesege ke è ree’n a tɔ. Abel nga wei mari kuwe, nè takul kundekem̂ le’n á ɓila ndi à ɔdenan tam’n tà ɓai.
HEB.11.5	Takul kundekem̂ á d’ɔr’n Hénok njêl d’aw’n se’n ra Nube’t anje kaw se rebe ke ra yo’t. Doo karé géa tel inge Hénok gugu lé tede è Nube kuwe unn’n aw se’n unde’n kɔtenn’t. Kété ɓita kade d’ɔr’n njêl d’aw se’n nga, Magtub ke tò se ninn’n tam titeke Hénok taa kum Nube. 
HEB.11.6	Ke nè á kundekem̂ goto ɓaa, doo asekum taa kum Nube ndan lé. Doo ke age ngɔr ke ra Nube’t tede kum se’n nan’t bɔk nga, gar-gar maje kade ger titeke Nube ndi tutu. Nube à uge dè ji njé ke sangi nin se kem̂nda káng nga.
HEB.11.7	Nyange ke ndɔn’t ayé teei ɓai nga, ndɔ ke Nube ribe dè de ede Noé kété ade oo takul kundekem̂. Noé ile koje dè tà ke Nube ede’n, è in ra bato ade njé ke kem̂ kei le’n awi kem̂é ajii. Ra ke Noé ra titeke bè nga è ile’n tà dè dooge ke dè nang nè. Taɓai, takul kundekem̂ á ndɔ ke Nube ɔr’n tà dè Noé’t ade tel ee’n njè ra nyan se dè naje’n.
HEB.11.8	Takul kundekem̂ á Abraham ile’n koje dè ɓar ke ndɔ ke Nube ɓar’n. Abraham in aw kem̂ ɓeekon ke ndɔ ke Nube unn’n ndu’n le kade’n. E in jain aw nal ger loo ke get ke è ndi à aw ke tutu. 
HEB.11.9	Takul kundekem̂ á Abraham ndii’n kem̂ ɓeekon ke ndɔ ke Nube unn’n ndu’n le kade’n asenan se njè nanm bè. Abraham uwe nanm kem̂ kei kubuge’t nan’t se Isaac a, se Jacob a tɔ. Isaac a, Jacob a tɔ nga, ndɔ ke Nube unn ndu’n ade de titeke unn’n ndu’n ade Abraham bè tɔ. 
HEB.11.10	Abraham ndi ngine ɓee-bò ke d’unde gir’n d’ade ngiring ngiring-ngiring. Ɓee-bò nè nga, è Nube kuwe á è njè kɔje gir’n a, njè kunde’n a tɔ.
HEB.11.11	Sara nga kuwe géa ɓuge gɔk-gɔk nè takul kundekem̂ á tel’n ase’n kum kunde’n ko girkà dooge. E um kem̂’n bɔk-bɔk dè Nube’t titeke ayé ra nyan ndɔ ke unn’n ndu’n nga kuwe. 
HEB.11.12	Gir’n ke nè á Abraham ke è bɔ dingem ke ɓuge gɔk-gɔk a, yo uje bu rann’t ɓá a tɔ, oje’n ngonn ade oje’n ngannkànnge. Girkà Abrahamge bulei nyanmi-nyanmi tite kɔnyonge ke danrán a, bulei dum mbɔje tite nyeenger ke tà ba-bò’t bè a tɔ.
HEB.11.13	Dooge nè nga undei kem̂ de dè Nube’t sár weii anje kingei nyan ke ndɔ ke Nube unn’n ndu’n le kade de nga. Nè né è bè géa, ei an-in nyange nè nga se go ngal’n rai oiyo Nube. Ei tami ndàt edi nè: «N’ee n’ei mbage ke n’uwei nanm dè nang nè karè.» 
HEB.11.14	Dooge ke tami tà titeke bè nga tɔji jéi adi jè geri njai titeke ei dooge ke ndii à sangi ɓeekon le de ke get. 
HEB.11.15	Ke nè á ndɔ ke kem̂ de olé dè ɓeekon le de ke in-in tutu ɓaa, né ayé teli tutu mari bere ta. 
HEB.11.16	Nè ɓeekon ke maje ngain dum dè madege ke ngur’n ra de pênn-pênn ɗarinè nga, è ɓeekon ke danrán. Gir’n ke nè á ra Nube sɔl’n dè ɓar ke dé ɓar’n Nube le de nga lé. Kerɔte kuwe, è uwe dè nja ɓee-bò karé tede tà le de ɓá.
HEB.11.17	Takul kundekem̂ á ndɔ ke Nube nan’n kem̂ Abraham ade unn’n Isaac ke nyankuje-mese ade’n. Isaac è ngonn dagi ke ndɔ ke Abraham oje’n se go kunn-ndu le Nube. Nè né è bè géa, è unn’n ade Nube ke nyankuje-mese. 
HEB.11.18	Ndɔ ke Nube ede Abraham kété ede nè: «A inge ngannkàige se go rebe ke ra ngonni Isaac’t kuwe.» 
HEB.11.19	Abraham ger kem̂n’t mbak titeke né Isaac wei géa, Nube asekum kade unde loo tee dann njé ke koo’t karè. Gir’n ke nè á Nube tel’n se ngonn’n ade’n gugu asenan se doo ke unde loo tee dann njé ke koo’t bè.
HEB.11.20	Takul kundekem̂ á ndɔ ke Isaac tɔr’n ndu’n dè Jacob se Esau ɔje’n dè nyange ke à reei ndɔ ke rang.
HEB.11.21	Jacob unde kem̂’n dè Nube’t. Loo ke ndɔ ke nain ngɔr kade à wei ɓaa, è tɔr ndu’n dè ngann le Joseph’t karé-karé malang. Jacob oré dè kage tɔse le’n nang gan tá ɔse keje’n nang pite’n Nube.
HEB.11.22	Joseph unde kem̂’n dè Nube’t. Loo ke ndɔ ke nain ngɔr kade wei ɓaa, è tam tà ɔje’n dè tee ke ndɔn’t ngann Israelge à undei loo teei kem̂ ɓee ɓer’t ɓeekon ke Egypte. Tabai è unn ndu’n ade ngann Israelge ɔje’n dè nyan ke kade ndɔn’t rai se kingennge.
HEB.11.23	Njé koje Moisege undei kem̂ de dè Nube’t. Loo ke ndɔ ke oji nin ɓaa, ei ɓɔyɔi nin nan mute. Ei an-in titeke ngonn de maje kum de’t ngain. Ei ɓeli ndukunn le ngar nga lé.
HEB.11.24	Moise unde kem̂’n dè Nube’t. Loo ke ndɔ ke tɔge ɓá ɓaa, è mbate kade dooge ɓari nin ngonn le ngonn Pharaon ke dinye. 
HEB.11.25	Nè è ndige kade dé ra kum’n ndoo se kosdooge le Nube nan’t; è soo’t ngain dum ndi ra ranel mbɔr dann kaiya’t. 
HEB.11.26	Moise an rasɔl ke ndɔn’t d’a d’ile dè Krist’t nga ke nyanbaw ke dum dè nyanbawge malang ke ɓeekon ke Egypte. E oré kum’n sêw dè nyankuge dè jinn’t ke ndɔ ke rang.
HEB.11.27	Moise unde kem̂’n dè Nube’t á ndɔ ke è inye’n ɓeekon ke Egypte nal ɓel wong ke ayé ra ngar dènn’t. E nda dè njann’t njáng titeke an Nube ke dookunde le’n ase kan’n se kum’n lé nga ɓá bè. 
HEB.11.28	E takul kundekem̂ á ndɔ ke Moise ade dé tɔl ngann batege unde’n gir ra nan Paque. E ade dé rɔke mese ngann batege tàbit keige’t le de tede kade doo ke danrán ke njè tɔ ko dooge tɔl ngann der kosdooge ke Israel lé.
HEB.11.29	Kosdooge ke Israel undei kem̂ de dè Nube’t á ndɔ ke gangi ba-bò kate titeke è nang ke tutu bè. Nè loo ke dooge ke Egypte nan-in le ndaji kum de ɓaa, nain manné wont.
HEB.11.30	Kosdooge ke Israel undei kem̂ de dè Nube’t. Gir’n ke nè á ndɔ ke njiyei guguri dè ɓee-bò ke Jéricho ndɔ ji sejimute ɓaa, ndogo bɔr ke d’unde d’an-in’n dè ɓee-bò ke Jéricho nga unde nang ráp-ráp. 
HEB.11.31	Rahab, kaiya dinye unde kem̂’n dè Nube’t á ndɔ ke dé tɔl’n se njékaltàge tà Nube’t lé. E uwe njé gon looge ke rann’t ra de mba se kem̂lom.
HEB.11.32	Ké ta ri á m’a tam ɓai wa? Ke nè á m’ndige kɔrgir tà ke ɔje Gédéon, Barac, Samson, Jephté, David, Samuel se njéribe-dè-tàge ke tà Nube’t se ngang’n lêr-lêr ɓaa, kurloo le’m ayé kase lé. 
HEB.11.33	Dooge nè malang undei kem̂ de dè Nube’t á ndɔ ke têti rɔ ɓeekonge a, rai nyan ke se dè naje’n a, ingei nyange ke ndɔ ke Nube unn’n ndu’n ade de a, uwei tà toboige a tɔ. 
HEB.11.34	E takul kundekem̂ á ndɔ ke ei tɔli por ke on bilm-bilm dè de’t a, teei tà yo kuye kaskar’t a tɔ. Ke nè á d’oso se ratur ke tò ɓel ngain géa, ra de tel tò karè a, dé gon rɔge ade dé yal njérɔge ke dè ɓeege ke rang karé-karé a tɔ. 
HEB.11.35	Dinyege undei kem̂ de dè Nube’t. Titeke bè á ndɔ ke njé ke nange teli ingei dooge le de ke undei loo teei dann njé ke koo’t.
HEB.11.35	Dingemge ke nange ndɔ ke dé ra se de nyantosowurge, nè né è bè géa, ei mbati kade doo taa de inye de dɔ. Ei rai titeke bè tede undei kem̂ de tchên dè kunde loo tee dann njé ke koo’t ke maje ngain gée nga. 
HEB.11.36	Nè njé ke nange ke rang ɓaa, ndɔ ke d’ule mbe dè de’t a, dé tunde de se ndêin a tɔ. Ndɔ ke dé tɔ njé ke nange se sul a, dum de dangai’t a tɔ. 
HEB.11.37	Dé tile njé ke nange se kuberi her mbàs-mbàs dé tɔl de a, dé tuje de danné mɔr-mɔr dé gang de a, dé tɔl de se kuye kaskar a tɔ. Dé ra de d’ade d’ile dɔ gam-gam a, d’ɔi nyange le de ndát-ndát ade ɓann ngire batege se binyege á d’utu’n dè ra de a tɔ. Dangte ra de tede dé ra se de majelé ngain a, d’ɔge de loo taa kebe a tɔ. 
HEB.11.38	Dé nga, njé ke dè nang nè utei de mbeng ade d’ile ganm-ganm se kem̂ dile a, se dè mbalge, d’an-in dé ɓɔyɔ ra de kem̂ bolè mbalge’t se gute ɓee nang’t a tɔ.
HEB.11.39	Dooge nè malang nga taai kum Nube tede kem̂ de ke undei dènn’t, nè né è bè géa, ingei nyan ke ndɔ Nube unn’n ndu’n le kade nga lé ɓai. 
HEB.11.40	Ndɔ ke Nube ɔje rebe nyan karé ke maje ngain dum tede le jéi, nè è ndige le kade d’inge nyan nè nga anje jèi ndan lé.
HEB.12.1	Jèi géa, njékɔrgo tàge le jéi ndii ɗêng-ɗêng tɔ. Bè ɓaa, nyan ke rara ke wɔi jèi a, se kaiya ke ule jèi poré ɔge jèi kaw kum jéi ke kété nga adi jè risi de j’undei de nang. J’an-in ngɔde kum jéi ke kété ɔje dè nyan ke tò non jéi’t. 
HEB.12.2	Jésu è njèkunde gir kundekem̂ le jéi a, è njè kade kundekem̂ le jéi maje ɔr njêt a tɔ. Ade j’oréi kum jéi dènn’t sêw-sêw se ndɔge malang. Jésu inye ra’n ade dé tɔl kade kage-ke-dese’t anje kan rasɔl’n ke nyan. Kerɔte kuwe, Jésu oré kum’n dè nyan ranel ke tò nonn’t kété ɓaa, ɗarinè è ndi dè jikon kutu-ngar’t le Nube ta.
HEB.12.3	Jésu nga géa njékaiyage utei nin mbeng, nè oré tà’n njak. I giri dènn’t ɓaa uti kum si parr m adi kem̂ si tête mann lé. 
HEB.12.4	Sei rɔi se kaiya utei nin mbeng, nè i ndai garang-garang sár kade ingei yo lé ɓai. 
HEB.12.5	Sei adi kem̂ si wei nal dè tà ke Nube ndeje’n sei titeke bɔ ngannge ndeje’n de bè nga.
HEB.12.5	«Ngonn’m, kumkunju ke Kuwe-ɓee tɔji nga,
HEB.12.5	maje kade an ke nyan ke karè lé.
HEB.12.5	Ke nè á Kuwe-ɓee ndángi ɓaa, ade kem̂i tête mann lé.
HEB.12.6	Doo ke Kuwe-ɓee tár’n ɓita tɔje’n kumkunju a,
HEB.12.6	dooge malang ke è an de ke ngann’n
HEB.12.6	ɓita um ndêin dè de’t ɓai a tɔ.»
HEB.12.7	Nube an sei tite ngannenge bè á tɔje’n sei kumkunju. Maje kade oréi tà si njak. Ké ngonn ke ra á bɔ’n tɔje’n kumkunju lé wa? 
HEB.12.8	Ke nè á Nube tɔje sei kumkunju titeke tɔje’n ngannenge malang nga lé ɓaa, sei sei ke bɔ gotoge m sei ngann kem̂nge lé. 
HEB.12.9	Bɔ jéige ke d’oje jèi nga, loo ke d’ɔje jèi kumkunju tede kade jè ndii maje ɓaa, j’ulei dè jéi j’adi de. Bɔ jéi Nube ke njè kade jèi ndikumgajer nga, ké j’à kulei dè jéi kadi nin dum bɔ jéige ke oji danra jéi nga ɓai lé wa? 
HEB.12.10	Bɔ jéige ke oji jè nga tɔji jèi kumkunju mbɔr se go tàgirge le de ei. Nè Nube ɓaa tɔje jèi kumkunju tede kade j’ubei maje a, jè tooi se ninn jéi gai tite’n è bè tɔ. 
HEB.12.11	Kɔje doo kumkunju ke rara nga, kété ɓaa è kumndoo m è ranel lé. Nè go’t gugu ɓita njé ke dé tɔje de kumkunju à teli ndii se kem̂lom, tede nyanra de ke se dè naje’n ke unni gir rai nga.
HEB.12.12	Bè ɓaa, adi ji si ke wei sululu nga tel mong káng-káng a, adi merkeje si ke unde ɓalè nga tel mong ɗaj-ɗaj a tɔ. 
HEB.12.13	I rai rebege ke ndai danné sêw i njiyei tutu, tede kade njèmete tel njiye maje tá m kade ɔse rebe pat nal lé.
HEB.12.14	Uwei ra si mong le ndii se kem̂lom se dooge malang. Awi kum si ke kété-kété le k’eei dooge ke tooi se ninn de gai. Ke nè á è bè lé ɓaa, doo karé bè géa à an Kuwe-ɓee se kum’n ndan lé. 
HEB.12.15	An-in go ra si maje le kade doo karé bè géa tel uwe ndube kem̂noje le Nube nga lé ta. Taɓai undei kumkunju dè ra si’t tede kade ngire wurkate ke ase tuju dooge ube dann si’t lé, nè bainléa ngire wurkate nè nga à kin tuju dooge bule ngain. 
HEB.12.16	An-in go ra si maje le kade doo karé bè géa tel è njè tò se nan ke kaiya’t éké njè nede nyan tite Esau lé. Esau nga, ndɔ ke ige nyan ke ɔje dè ngonn der nga kɔke tede nyankuse ke nja karé bere. 
HEB.12.17	Sei geri mbak, Esau nga ndɔ ke mbɔr go’t gugu ɓaa, è ndige le kinge ndutɔr ke nyan-ndube nè bɔ’n ute’n mbeng. E non se mann non kumn’t a, è sang loo kade bɔ’n tel tur ndu’n nè ase nan’t ade’n lé ta.
HEB.12.18	Loo ke sei ndɔti ngɔr ke ra Nube’t nga, sei asikum ndai kɔte mbal karé ke ri’n nè Sinai nga lé. Mbal nè nga è mbal ke doo ase kɔde se ji’n lem̂ lé. Mbal nè nga taa por gegeg a, tilkus sebe dè’t rip a, loo ke dè’t tel tuge ndul a, nel bò ule dè’t mbin-mbin a tɔ. 
HEB.12.19	Sei ooi ká burunju ke ndɔ ke ɓar ase loo nák-nák éké ndu Nube ke ndɔ ke ɓar beng-beng nga lé tɔ. Loo ke ndɔ ke kosdooge ke Israel ooi ndu Nube ke ɓar nè nga ɓaa, ei ɓeli ngain ade ndigi kade Nube tel tam tà ede de gugu lé ta. 
HEB.12.20	Ndɔ ke Nube unn ndu’n ade de ede nè: «Ke nè á è doo ndul éké dan ke rara géa ɔde mbal nè lem̂ ɓaa, d’a t’ile’n se kuberi her mbás-mbás tɔl’n kɔke.» Ɓel ra de ngain ade dé taa ndukunn nè nga lé. 
HEB.12.21	Nyan ke ndɔ ke Nube ade d’an nga tò ɓel ngain ade Moise kuwe géa tam ede nè: «Ɓel ra’m ngain ade m’ndebe nginn-nginn.»
HEB.12.22	Nè sei ɓaa, i reei ngɔr ke dè mbal ke ri’n nè Sion, ɓee-bò le Nube ke njèndi kumgajer. Ɓee-bò nè nga è Jérusalem. E loo ke dooge ke danrán ke kɔr de dum mbɔje ɔsi nja de nan’t ndai rai ranel. 
HEB.12.23	Sei reei ra njékebe nange le Nube ke ei ngann dernge ke d’unde ri de kem̂ Konɓee ke danrán’t. Sei reei ra Nube ke njègangtà dè dooge’t malang a, se dè njé ra nyan se dè najennge ke ɔri son kule le de njêt ɓita weii ɓai a tɔ. 
HEB.12.24	Sei reei ra Jésu ke njè nda dann mann-ra ke kige’t le Nube se kosdooge le’n. Mese Jésu ɔr tà dè jéi’t dum le Abel ke ndɔ ke an-in nang nga ɓai.
HEB.12.25	Kem̂ si dè ra si’t nè bainléa a kin-in mbati kooi tà tà Nube ke ndi ede sei tà’t nga. Kosdooge ke Israel ke ndɔ ke mbati kooi tà tà Moise’t ke njè kede de tà dè nang nè nga, ndɔ ke d’ade kure nyan ra de ɔde kum de. Jèi ɓaa, Nube ndi danrán nú á ede’n jèi tà. Jèi géa, ke nè á jè mbati kooi tà tànn’t ɓaa, kure nyan ra jéi à ɔde kum jéi dum le de ei nè ɓai m loo naje’n goto. 
HEB.12.26	Ndɔ ke ndu Nube ɓar beng-beng ade nang yei ɓuk-ɓuk. Nè ɗarinè è unn ndu’n ede nè: «M’a m’ade nang à yei nja karé ɓai. E nang á m’a m’ade à yei ɓuk-ɓuk se kar’n lé ta, nè danrán géa m’a m’ade à yei ɓuk-ɓuk se’n nan’t tɔ.» 
HEB.12.27	Tà ke Nube tam ede nè: «Nja karé ɓai» nga tɔje jèi njai titeke nyankundege à yeyi ɓuk-ɓuk, à gotoi njêl le kinyei loo kadi nyange ke à yeyi ɓuk-ɓuk lé.
HEB.12.28	Ade jè rai oiyo Nube tede ɓeekon ke j’ingei nga è ɓeekon ke à yei ndan lé. Taɓai ade jè rai nyan ke taa kum’n a, j’ilei koje dènn’t a, jè ɓeli ndil’n a tɔ. 
HEB.12.29	Kerɔte kuwe, Nube le jéi nga è tite por ke ró nyan bè.
HEB.13.1	I tári nan se ndɔge malang tite ngakon nange bè m ebi’t lé. 
HEB.13.2	Adi kem̂ si wei nal dè ra mba’t lé. Ra mba ke titeke bè á njé ke nange uwei dooge ke danrán ke ra de’t anje kade geri. 
HEB.13.3	Adi kem̂ si olé dè njé ke tooi dangai’t titeke sei géa, sei dangaige se de nan’t bè tɔ. Adi kem̂ si olé dè njé ke dé ra kum de ndoo tite sei géa, sei danra ke karé se de nan’t a tɔ.
HEB.13.4	Maje kade dooge malang ilei koje dè taa nan’t. Maje kade dingem se dinye adi taa nan le de unju nyang-nyang. Kerɔte kuwe, Nube à gangtà dè dooge ke njé tò se nan ke kaiya’t a, à gangtà dè njé tò se dinye le dooge a tɔ. 
HEB.13.5	Adi ngur nar ule aljem̂ tà si’t uwe’n sei ɓer lé. I rai ranel dè nyan ke tò ji si’t tede Nube kuwe tam ndàt nè: «M’a m’inyei sengel lé a, m’a m’inye gooi ndan lé a tɔ.» 
HEB.13.6	Gir’n ke nè á jè ndaii kem̂ jéi káng j’edi nè:
HEB.13.6	«Kuwe-ɓee è der gir’m,
HEB.13.6	m’a m’ɓel ndan lé.
HEB.13.6	Doo ase ra se’m nyan karé lé.»
HEB.13.7	Adi kem̂ si olé dè njékɔr non sige ke ndɔ ke ilei mber tà le Nube adi sei nga. Adi kem̂ si olé dè ndi kumgajer le de dè nang nè a, se dè kwei’t le de a tɔ. An-in kundekem̂ le de ke nyan-tɔje le si tɔ. 
HEB.13.8	Jésu-Krist nga tel ra’n rang lé. E ndi titeke tagela a, titeke ɓila a tɔ. A ndi titeke bè sár se non. 
HEB.13.9	Inyei loo adi njéndó dooge nyan ke se ri de-ri de ke rang libi kum si lé. Nyan ke soo’t ɓaa, è noje ke Nube uwe se jéi á ule dingem kem̂ jéi’t m è ndukunnge ke ɔje dè nyankusege lé. Nè dooge ke ilei koje dè ndukunnge ke ɔje dè nyankuse nè nga, nyan karé ke è soo de’t tutu goto sár.
HEB.13.10	Jèi nga j’awi se ɗinger loo nyankuje-mese le jéi ke njékuje nyan-mesege ke ndɔ ke rai kule gile kei ke mari ke tò se ninn’n nga ndête kade awi tutu usei nyan lé. 
HEB.13.11	Nyankulge ke maw njèkuje nyan-mese uje’n mese kem̂ gile kei ke tò se ninn’n gai nga, è tede kuge’n kure majelé le dooge. Danra nyankulge ke d’uje’n mese nè nga, d’oto d’aw’n gide loo’t nata dé ró se por rák-rák kɔke. 
HEB.13.12	Gir’n ke nè á Jésu géa weii’n gide ɓee-bò ke Jérusalem nata tede kade mese’n ɔr’n kosdooge unde de se ninn de gai. 
HEB.13.13	Bè ɓaa, ade jè taai nyan rasɔl le’n j’otoi dè jéi’t j’awi jè tilei non’n gide loo ndi’t nata heb. 
HEB.13.14	Oiyo, dè nang nè nga j’awi se ɓeekon le jéi ke get ke tò se non lé, nè jè sangi ɓeekon ke get ke ndi à ree. 
HEB.13.15	Bè ɓaa, adi tà jéi teen ile riɓar dè Nube’t se ndɔge malang takul Jésu. Pite Nube nga tò asenan se nyankuje-mese ke j’unni j’adi nin bè. 
HEB.13.16	Adi kem̂ si wei nal dè ra maje’t, se dè kai tà nyankinge le si kade dooge ke rang nga lé. Nyankuje-mesege ke titeke bè nga taa kum Nube.
HEB.13.17	Ilei koje dè njékɔr non sige’t a, ulei dè si adi de a tɔ. Dé nè nga, dé tɔse kum de dè ngarankum ra si’t se ndɔge malang. E dé nè á ndɔ ke rang d’a d’ɔrgir tà ke ɔje dè ngarankum ra si kade Nube. Ilei koje a, ulei dè si adi de titeke bè le kade dé ra’n kule nè nga se ranel anje ɓar tà. Ke nè á dé ɓar tà ɓaa, ayé maje dè si’t lé.
HEB.13.18	Ɔji tà se Nube ngain tede le jé. Kerɔte kuwe, jè ger mbak titeke tàgir le jé ke kem̂ jé’t nga unju nyang-nyang. Taɓai jè ndige kade pa njiye jé maje se ndɔge-ndɔge. 
HEB.13.19	Nè m’tel m’ra ndoo ra si’t nja karé ɓai le kade ɔji tà se Nube tede le’m le kade inye loo ade m’tel kalang m’aw ra si’t gugu.
HEB.13.20	Nube ke njè kade jèi kem̂lom, è ade Kuwe-ɓee le jéi Jésu unde loo tee dann njé ke koo’t. Nube ɔr’n unde’n ke maw njèkul batege. Jésu unde gir mann-ra ke à tò sár se non se mese’n è kuwe. 
HEB.13.21	Maje kade Nube ke njè kade jèi kem̂lom ade sei tɔg si ade i rai nyange ke maje ke se ri de-ri de. Maje kade ade sei tɔg si kade i rai nyan ke kem̂’n ndige. Maje kade Nube ade jè rai nyange ke taai kum’n takul Jésu-Krist. Maje kade ndubra è le Krist sár se non. Maje kade è titeke bè kuwe.
HEB.13.22	Ngakonmge, m’deje sei kade i taai tà ndejege nè nga se kem̂nda káng, tede tàge ke m’ndang kem̂ magtub’t m’ule’n m’ade sei nga, ase loon’t bè karè. 
HEB.13.23	Maje kade i geri titeke ngokon jéi Timothée nga d’inye’n dɔ ɓá ta. Ke nè á ree law ɓaa, j’à j’aw se’n nan’t le kan sei.
HEB.13.24	I rai lapya njékɔr non sige se njétaakem̂-Kristge malang adi man. Njétaakem̂-Kristge ke kem̂ ɓeekon ke Italie rai sei lapya. 
HEB.13.25	Maje kade kem̂noje le Nube nain se si malang.
JAS.1.1	Man Jacques, ɓer kule le Nube se Kuwe-ɓee Jésu-Krist, m’ndang magtub nè m’ade girkàge le Israel ke dɔg-gidé-joo ke yali nan karé-karé m’ra’n de lapya.
JAS.1.2	Ngakonmge, ke nè á nja si tuge sei dè nyan nange’t gai-gai ɓaa, an-in ke nyan ranel ke deri. 
JAS.1.3	Sei geri mbak, nyan ke nan kundekem̂ le si nga à oje korè tà njak. 
JAS.1.4	Korè tà njak le si nga maje kade undei dè se rebe lé. Titeke bè á sei a maji kɔri njêt a, nyan karé bè géa à nal sei lé a tɔ. 
JAS.1.5	Ke nè á doo karé dann si’t nal kumkunju ɓaa, maje kade kɔ Nube. Nube è njè kade dooge malang nyan se kem̂ karé anje ndáng de. 
JAS.1.6	Nè gar-gar, maje kade i deje’n nyan se kundekem̂ m i naje se rai lé. Doo ke naje se ra’n nga è doo ke kem̂’n è joo. Doo ke kem̂’n è joo nga tò asenan se kɔr mann ke tal bungus-bungus ke nel ɔr’n aw se’n yo-yo, nè-nè bè. 
JAS.1.7	E soo’t kade doo ke titeke bè nga gir kem̂n’t ede nè n’a n’inge nyan karé ji Kuwe-ɓee’t lé. 
JAS.1.8	E doo ke njè kem̂ joo ke aw yo-yo, nè-nè dè rebege malang ke aw tutu.
JAS.1.9	Maje kade njètaakem̂-Krist ke njèndoo ade dè’n in tchakm tede kunde ke Nube unde’n dɔ ɗeng. 
JAS.1.10	Maje kade njètaakem̂-Krist ke è baw ade dè’n in tchakm tede tel ke Nube tel se’n gugu. Baw tò asenan se putu kage éké walè bè. 
JAS.1.11	Loo ke kàde ube, in ɔse ramam ade kam kage ndolè a, putu’n ur nang a, kin mande le’n ɔse ngei ngai a tɔ. Baw nga géa, le’n à è titeke bè tɔ. Ndɔ karé à goto njêl dann nyanbawge’t le’n.
JAS.1.12	Doo ke oré tà’n njak dè nyange ke nann’t ɓaa, ra’n à nel’n. Doo ke orè tà’n njak dè nyange ke nan-in nin ɓaa à inge jɔkɔ kunn banga le ndii’n kumgajer. Jɔkɔ kunn banga nga, ndɔ ke Nube unn’n ndu’n le kade njé ke tárii. 
JAS.1.13	Loo ke nyan nan doo karé ɓaa, è soo’t kade tam ede nè: «E Nube á nan’m lé.» Oiyo, Nube aw ndoo ra doo majelé lé a, Nube géa asekum sú doo ndan lé a tɔ. 
JAS.1.14	Nè nanan géa è ngur nyange le’n ke dè ɓengrenn’t kuwe á leŝe’n aw se’n dann nyan nange’t. 
JAS.1.15	Ke nè á j’inyei loo j’adi ngur nyange nè ɓaa, à ndann ngonn le koje kaiya. Loo ke kaiya nè ra tɔge ɓá ɓaa à in ke kété koje yo tɔ. 
JAS.1.16	Sei kotárge le’m, adi kum si sú sei dè tà’t nè nga lé. 
JAS.1.17	Nyan kade noje ke maje se nyan kunde njage ke maji ɔri njêt nga in-in dɔ danrán ra Bɔ jéi Nube ke njè kunde kàde se kɔnyonge. Nube nga tur hal’n rang lé a, loo ke rann’t tel tuge ndul ndɔ karé bè lé a tɔ. 
JAS.1.18	E ɔje se go kem̂ndige le’n le kade jèi ndikumgajer takul Tà ke Maje le’n ke è ngarankum tà. Gir’n ke nè á jéi le’n kuwe deri dann nyankundege le’n malang.
JAS.1.19	Ooi tà nè maje, kotárge le’m. Maje kade nanan géa in kalang ur mbi’n oo’n tà. Nè maje kade in kalang tam tà éké ade wong in se’n kalang lé a tɔ. 
JAS.1.20	Kerɔte kuwe, doo ke wong in se’n nga à ra nyan ke se dè naje’n tàkum Nube’t lé. 
JAS.1.21	Gir’n ke nè á ɔri ra si kɔke dann nyan ke mine’t bere mbak se gute nyange ke rang ke majelé. I taai Tà ke Maje ke Nube dubu ɓengre si’t se ngonn koje. Tà nè nga ase kaje ngarankum ra si.
JAS.1.22	Adi kum si sú sei lé. Tà ke Maje ke ooi nga, i rai nyan’n se ndɔge malang m ooi ke koo karè lé. 
JAS.1.23	Oiyo, doo ke oo tà á ra nyan’n lé ɓaa, tò asenan se doo ke gon kum’n se kuturam bè. 
JAS.1.24	E gon ra’n an, loo ke è ɔte aw mbɔr ɓaa, ke loon’t nè kuwe kem̂’n wei nal sêl dè rann’t ke gon ɓá nga. 
JAS.1.25	Nè doo ke ter gute-ndu ke maje ɔr njêt ke njè kade jè ndii dè jéi pal nga, nda dè’t njáng ra nyan’n, oo ade kem̂’n wei nal sêl dè’t lé ɓaa, doo nè nga ra’n à nel’n dè kule rann’t kuwe.
JAS.1.26	Ke nè á doo karé dann si’t an ra’n ke njè ger Nube, nè è ger loo kule aljem̂ tann’t lé ɓaa, è sú kum ra’n è kuwe. Ger Nube le doo nè nga tel è nyan ke raikarè. 
JAS.1.27	Tɔse kum dè ngann halge’t se njékei-kingege dè nyantosowurge’t le de a, kan go ra sêw-sêw dè nyange ke mine ke dè nang nè a tɔ, è ngarankum ger Nube ke taa kum Bɔ jéi Nube.
JAS.2.1	Ngakonmge, sei undei kem̂ si dè Kuwe-ɓee’t le jéi Jésu-Krist ke d’ile riɓar dènn’t ɓá. Ɔri kum dooge lé, tede kɔr kum dooge nga uwe made nan se kundekem̂ dè Krist’t lé. 
JAS.2.2	Bainléa doo karé ule ninge bise ke dé ra se nar-ɔr jinn’t a, ule kubu ke ndolé rann’t ree’n loo kebe nan’t. Bainléa doo karé ke njèndoo ule kubu ke tò yoro rann’t ree’n loo kebe nan’t nè nga tɔ. 
JAS.2.3	Nè sei oréi kum si dè doo ke njè kule kubu ke ndolé kein-kein se ndɔ’n-ndɔ’n nè tá edi nin edi nè: «I ɓaa, i ree i ndi loo ke maje’t nè tá.» Nè njèndoo ɓaa edi nin edi nè: «I ɓaa, i nda se njai dɔ loo ke nè’t» éké «I ndi nang njam’t dè nang ndul’t nè.» 
JAS.2.4	Ke nè á sei rai titeke bè, à ɓaa ké è kɔr kum nan ke sei ɔri dann si’t lé ɓai wa? Ké è tà ke sei kuwe in-in kalang i gangi dè nan’t se go tàgirge ke majilé ke dè ɓengre si’t lé wa?
JAS.2.5	Ngakonm ke m’tár sei ooi maje. Ké è Nube kuwe á tɔr njé ke d’an de ke njéndooge ke dè nang nè le kade ei baw kundekem̂ge lé wa? Ké è Nube kuwe á tɔr de kade on-in se’n ɓee le’n titeke unn’n ndu’n ade njé ke tári nin nga lé wa? 
JAS.2.6	Nè sei ɓaa, ilei rasɔl dè njèndoo’t. Ké nange á ei njékon sei njanm-njanmge a, njé kali sei kawi se si loo gangtà’t nga wa? Ké è dé bawge nè nga lé ɓai wa? 
JAS.2.7	Ké è dé á dé njé nede sei njétaakem̂-Kristge nga lé ɓai wa?
JAS.2.8	Kerɔte kuwe, gute-ndu ngar ke dé ndang kem̂ Magtub’t d’ede nè: «I tár doo ndul madi titeke i tár’n danrai i kuwe bè» nga, ke nè á i rai ɔri son’n njêt ɓaa, sei rai maje. 
JAS.2.9	Ke nè á sei ɔri kum dooge ɓaa, i rai majelé karé ɓá ta. Gute-ndu ile tà dè si’t tede sei ali tà tànn’t. 
JAS.2.10	Ke nè á doo an dè gute-ndu bere sêw-sêw nè è ɔse è ke karé pat nal ɓaa, tà uwe dè’n ɔje dè gute-ndu bere mbak. 
JAS.2.11	Kerɔte kuwe, è Nube ke karé ke njè tam kede nè: «I sang dinye éké dingem ke rang lé» nga kuwe á tam ɓai ede nè: «I tɔl doo lé.» Nè ke nè á i sang dinye éké dingem ke rang lé géa, nè i tɔl doo ɓaa, i tel i njèkal tà tà gute-ndu’t ɓá ta. 
JAS.2.12	Bè ɓaa, i tami tà á in-in i rai nyan’n a tɔ. Sei sei dooge ke d’a gangtà dè si’t se go gute-ndu ke ade i ndii dè si pal nga gar-gar. 
JAS.2.13	Doo ke an kumndoo le madennge lé ɓaa, ndɔn’t Nube à unn kum’n mbeng le gangtà dènn’t nal kan kumndoo le’n tɔ. Nè doo ke an kumndoo le madennge ɓaa, à nda loo gangtà’t se kem̂ ɓel ndan lé.
JAS.2.14	Ngakonmge, ke nè á doo karé tam ede nè: «M’unde kem̂’m dè Nube’t» anje ra kule dè’t ɓaa, ké kundekem̂ le’n nè nga à kaje’n wa? 
JAS.2.15	Bainléa ngokon si éké kon nann si karé awi ra de karè nal kubu éké nal nyankuse se ndɔ karé-karé a tɔ. 
JAS.2.16	Bainléa doo karé dann si’t ede de ede nè: «Awi i ndii se kem̂lom, ulei kubu ra si’t, usei nyan i ndanni a tɔ» nal kade adi de nyange ke awi ndoo’n le ndii kumgajer nga ɓaa, ké ri á à è soo’t tede le de wa? 
JAS.2.17	Kundekem̂ nga géa è titeke bè tɔ. Kundekem̂ ke anje ra nyan karé dè’t nga tò asenan se nyan ke wei se dè ra’n ɓá bè.
JAS.2.18	Nè doo karé à tam kede nè: «I, i ndi se kundekem̂ a, man m’aw se kule rage a tɔ.» M’a m’tel deje’n kede nè: «I tɔje’m kundekem̂ lei ke anje ra kule dè’t nga ade m’an ɓaa, man géa m’a m’tɔji kundekem̂ le’m se kulege ke m’ra dè’t kade an tɔ.» 
JAS.2.19	I gir titeke Nube è karé bere luk-luk. Tàgir lei aw loon’t kuwe. Nè ndilge ke majelé géa giri kem̂ de’t titeke bè tɔ, nè ɓel ra de ade ndebi nginn-nginn. 
JAS.2.20	Habi! i doo ke njè kem̂ tɔ kuju tà lé, ké i ger titeke kundekem̂ ke anje ra kule dè’t nga è nyan ke raikarè lé wa? 
JAS.2.21	Kà jéi Abraham nga, ké ndɔ ke ra bain á Nube ɔr’n tà dènn’t wa? Ndɔ ke Nube ɔr tà dè Abraham’t tede ngonn’n Isaac ke unn’n ade ke nyankuje-mese dè ɗinger’t loo’t. 
JAS.2.22	I an titeke kundekem̂ le Abraham a, kule ra’n a tɔ nga, asinan deĵ. Kundekem̂ le’n maje ɔr njêt takul kule rannge. 
JAS.2.23	Tà ke dé ndang kem̂ Magtub’t d’ede nè: «Abraham unde kem̂’n dè Nube’t. Gir’n ke nè á Nube an’n ke doo ke tà ɔr dènn’t a, ɓar’n made’n a tɔ» nga, aw loon’t deĵ. 
JAS.2.24	Sei an-in mbak titeke kule ra doo á Nube ɔr’n tà dènn’t an’n ke njè ra nyan se dè naje’n m è takul kundekem̂ á se kar’n lé.
JAS.2.25	Rahab kaiya dinye nga géa, le’n è titeke bè tɔ. Nube ɔr tà dènn’t an’n ke njè ra nyan se dè naje’n takul kule rannge. Rahab uwe dooge ke d’ule de ke rann’t ra de mba ɓita inye de ade unni rebe ke rang teli awi ɓai. 
JAS.2.26	Kerɔte kuwe, danra ke kebe goto kem̂é nga tel è ninn ta. Kundekem̂ ke anje ra kule dè’t nga géa, tel è ninn titeke bè tɔ.
JAS.3.1	Ngakonmge, è soo’t kade dooge bule teli ei njé ndó nyan made dege lé. Sei geri mbak titeke tà ke d’a gang dè jéi jèi njéndó nyan made jéige’t nga à tur ngain dum le dooge ke rang. 
JAS.3.2	Jèi malang jè rai nyange ke se go rebe’n lé nja bule. Ke nè á doo karé ur tà ninge’t salang lé ɓaa, è doo ke maje ɔr njêt kuwe. E doo ke asekum kule aljem̂ tànn’t kan-in’n ngang ra’n garar-garar. 
JAS.3.3	J’ulei aljem̂ tà sindege’t kade ulei dè de adi jèi a, le tête’n de titeke kem̂ jéi ndige a tɔ. 
JAS.3.4	An-in! batoge ke bò-bò. Nel bòge ɔsi de awi se de yo-yo, nè-nè. Nè né è bè géa, njè kunn de nda kem̂’n káng tête de titeke kem̂’n ndige takul màn de ke ngênênn bè. 
JAS.3.5	Ndon doo géa è balkum ra’n ke ndêin bè tɔ. Nè è ti ra’n ngain a, oje nyange nyanmi-nyanmi a tɔ. An-in! kɔr por ke ndêin bè kuwe oso loo’t ɓaa, ró loo rák-rák. 
JAS.3.6	Ndon doo nga géa tò asenan se por bè tɔ. Ndon doo nga è kei ndi le nyanrage ke pás-pàs. Ndon jéi nga ube dann balkum ra jéige’t, nè ra ade danra jéi bere mbak tel mine tanm-tanm. Ndon doo nga è njè tee se tàge ke majelé tuju’n dookundege le Nube titeke kɔr por oso’n loo’t ró’n bè. Tàge ke majelé ke ndon doo tuju’n dooge nga in loo ke tur ke dooge à non-in se mann non kum de’t tutu. 
JAS.3.7	Dange gai-gai ke walé, helge se nyange ke agi nang se tà kem̂ de, dange ke dann ba-bò’t malang a tɔ nga, doo asekum kon dè de njanm-njanm kul de. 
JAS.3.8	Nè ndon doo nga, doo karé bè géa ase kon’n njanm-njanm kade tò kɔtch loo karé lé. Keng’n ke tɔl’n doo rusu ra’n tap-tap. 
JAS.3.9	Ndon jéi á jè ɗɔyi Kuwe-ɓee a, Bɔ jéi a tɔ. Ndon jéi ke karé nè kuwe á j’ubi se dooge ke Nube ra de adi taai nan se’n tcha-tcha a tɔ. 
JAS.3.10	Tà doo ke karé bere nè kuwe tee se ndutɔr a, tee se ndu mann a tɔ. Ngakonmge, i rai titeke bè lé gar-gar. 
JAS.3.11	Kum kanran mann ke karé nga, ké mann ke sɔl se ke ate à teei kutch-kutch nan’t tutu wa? 
JAS.3.12	Ngakonmge, ké kage koté asekum kann ɗɔy wa? Ké kage nduu asekum kann koté wa? Kum kanran mann ke karé nga, mann ke tò kate jiim se mann ke sɔl asikum teei kutch-kutch nan’t tutu lé.
JAS.3.13	Ké nan dann si’t á è njèkumkunju a, njègos nyanger a tɔ wa? Ke nè á njè kumkunju éké njègos nyanger è dann si’t ɓaa, maje kade ra nyange ke maje a, aw lom-lom a tɔ. 
JAS.3.14	Ke nè á ra jang éké nin se naje nan tà rusu ɓengre si njin-njin ɓaa, i ti ra si dè kumkunju’t le si i tami tà lanm utei ngarankum tà nga mbeng lé. 
JAS.3.15	Kerɔte kuwe, kumkunju nè nga è kumkunju ke in danrán lé. Kumkunju nè nga è kumkunju ke in ra doo ke dè nang nè a, in ra njè kem̂ majelé’t a tɔ. 
JAS.3.16	Oiyo, Tede loo ke rara ke ra nan jang éké ra nan nin se naje nan tà tooi tutu nga, dooge awi dè nan’t kutri a, nyanrage ke majelé gai-gai in-in dè made’t ke kété-kété a tɔ. 
JAS.3.17	Nè kumkunju ke in danrán nga à ade doo unju nyang-nyang a, à ade doo à ee’n njèkem̂lom a, njè kaw lom-lom a tɔ. Kumkunju ke in danrán nga à ade doo à è njè kile koje a, kem̂kanm à taa ra’n pel-pel a, à è njè ra nyan ke maje a, à è njè kum tà go doo karé’t lé a, à è njèkede gos lé a tɔ. 
JAS.3.18	Dooge ke dubi kem̂lom dann made dege’t nga a ingei kann nyanra ke ɔje dè nyanra ke se dè naje’n nga tɔ.
JAS.4.1	Kɔl nan se tin nan le si nga, ké i geri loo ke in-in tutu wa? Kɔl nan se tin nan le si nga in-in ra ngur nyange’t le danra si sei’t á ndii à rɔi se si. 
JAS.4.2	Sei ndingei nyan nè ingei lé. Loo ke sei ndingei nyan á ingei lé ɓaa, i teli i rai kem̂kein a, i rai jang se nan a tɔ. Nè né è bè géa sei asi kingei nyan ke i ndigei nga lé. Sei i kɔli nan a, i tin-in nan a tɔ. Sei kɔi nyan nè ingei lé tede i kɔi Nube se go rebe’n lé. 
JAS.4.3	I kɔi nyan ɓaa ingei lé tede sei kɔi le kawi tuji kɔke dè ngur nyange ke majelé ke ra si’t nga karè. 
JAS.4.4	Sei njé mbate Nubege! Doo ke uwe made nan se nang nè nga è njèban le Nube. Ké sei geri titeke bè lé wa? Doo ke ndige kuwe made nan se nang nè ɓaa, è kuwe tel ra’n ke njèban le Nube ta. 
JAS.4.5	Tà ke dé ndang kem̂ Magtub’t d’ede nè: «Kebe ke Nube ade urkei kem̂ jéi’t nga, ngur konɓee dènn’t ra Nube pênn-pênn. Ké sei giri titeke Magtub tam tà nè nga kenon-non karè wa? 
JAS.4.6	E uwe se jéi noje ke bò. Gir’n ke nè á Magtub ke tò se ninn’n tam’n ede nè: «Nube ute njé ti ra dege mbeng, nè è uwe noje se njé kule dè dege.» 
JAS.4.7	Ulei dè si adi Nube. Ilei rɔ adi sú ɓaa, à an-in sei kaw heb. 
JAS.4.8	Agi ngɔr ke ra Nube’t ɓaa, è géa à age ngɔr ke ra si’t tɔ. I togoi ji si, sei njé ra majelége; ɔri se-nyange ke majelé kɔke dè ɓengre si’t, sei njé kem̂ jooge. 
JAS.4.9	Habi! an-in kumndoo le si sei kuwe ɓaa, i turi hal si, i non-in tede nyanra sige’t adi gɔge kogo le si tel gɔge non a, adi ranel le si tel è kem̂kon a tɔ. 
JAS.4.10	Ulei dè si adi Kuwe-ɓee ɓita à tel sei ke dooge ke bòi ɓai.
JAS.4.11	Ngakonmge, i tami tà ke majelé se nan lé. Doo ke tam tà ke majelé se ngokon’n ke njètaakem̂-Krist éké gangtà dènn’t ɓaa, è tam tà ke majelé dè gute-ndu’t a, gangtà dè gute-ndu’t a tɔ. Ke nè á i gangtà dè gute-ndu’t ɓaa, i njèkan dè gute-ndu sêw-sêw lé ta, nè i tel i njègangtà dè gute-ndu’t. 
JAS.4.12	Nube kuwe karé á njèkunde gir gute-ndu a, è njègangtà a tɔ. E nga asekum kaje doo éké asekum tuju doo a tɔ. Nè i ke njègangtà dè doo ndul madi’t nga, ké i nan wa?
JAS.4.13	Ooi! sei njé tam ɗarinè kedi nè: «Ɓila éké barè j’à j’aw kem̂ ɓee ke nè’t éké ke nú’t. J’à ndi tutu ɓal karé, j’à tur gir ji jé le kinge nar» nga, adi kum si sú sei lé. 
JAS.4.14	Nè sei geri nyan karé bè ke à tee dè si’t barè nga lé. Ké ndikumgajer le si nga è nyan ri wa? Sei i tooi tite kundu mann ke tee, nè mbɔr ɓaa sanrin sakte bè. 
JAS.4.15	E soo’t kade i tami edi nè: «Ke nè á Kuwe-ɓee ndige ɓaa, j’à ndi kumgajer a, j’à ra nyan ke bè éké nyan ke nè.» 
JAS.4.16	Nè ɗarinè, sei kuwe in-in se dè si ɔji rebe nyange le si undei kàde si. Kunde kàde ke titeke bè nga majelé. 
JAS.4.17	Loo ke doo karé ger nyan ke maje ke kum ra, nè è ra lé ɓaa è ra majelé.
JAS.5.1	Ooi! sei baw nyankingege, i non-in ra si kaláng-kaláng undei kon’n ɓat ɓita. Dangte à ra sei tede nyankumndooge ke à gebi nan dè si’t. 
JAS.5.2	Nyanbaw le si oso kodé ɗɔk-ɗɔk a, kubuge le si géa kinder-kɔde use ndát-ndát a tɔ. 
JAS.5.3	Nar-ɔr se nar-nda le si nga kar uwe de. Kar ke uwe de nga à ile tà dè si’t a, à bɔr ra si mbɔtch-mbɔtch tite por bè. Ngei ndɔge è ngɔr ta, nè sei unni kum si dɔ i kebi nyanbawge le si ke dè nan’t, dè nan’t. 
JAS.5.4	An-in! dooge ke adi rai kule sa ko kem̂ ndɔrge’t le si nga géa, ɔgi de nar kuge dè ji de mbeng kɔke. Kure nar kuge dè ji de nga ɓar yoror-yoror a, non le njé sa koge nè nga oso mbi Kuwe-ɓee’t ke Njèkunde nyange malang. 
JAS.5.5	Sei i ndii deŝ dann ranelge’t dè nang nè. Sei usei a, an-in a, adi kem̂ si ndann gɔj-gɔj a tɔ, i nginei ndɔ gangtà le Kuwe-ɓee. Sei uli ra si eri lɔt-lɔt asinan se dange ke uli ra de nginei ndɔ ke kade dé tɔl’n de bè. 
JAS.5.6	Sei ilei tà dè njé ra nyan se dè najennge, i tɔli de se ndáng karè anje kade ilei rɔ adi sei.
JAS.5.7	Ngakonmge, ilei kem̂ si pon-pon sár ndɔ tel ree le Kuwe-ɓee. An-in! njèndɔr. E ndi ngine njar ko. Unn gir dè ndi hel’t kuwe ile kem̂’n pon ndi ngine njar ko sár ade ndi aw’n ɓéee. 
JAS.5.8	Sei géa, ilei kem̂ si pon a, oréi tà si njak a tɔ, tede ndɔ tel ree le Kuwe-ɓee nain ngɔr ta.
JAS.5.9	Ngakonmge, ke nè á i ndigi kade Nube gangtà dè si’t lé ɓaa ebi ra si kim nan. An-in! njègangtà nga in nda dɔ tàbit kei’t ɓá ta. 
JAS.5.10	Ngakonmge, an-in! njéribe-dè-tàge ke tà Nube’t ke ndɔ ke ilei mber se ri Kuwe-ɓee nga, nyankem̂kon ra de kuwe, nè ei ilei kem̂ de pon-pon. An-in! de ke nyantɔjege le si bè. 
JAS.5.11	An-in! dooge ke ndai dè nja de’t njáng nga, j’ede nè ei njéranelge. Kerɔte kuwe, sei ooi sertà ke ɔje dè korè tà njak le Job. Sei geri nyange ke Kuwe-ɓee ade’n utu go nyankumndoo ke ra’n. Oiyo, Kuwe-ɓee nga è baw kan kumtondoo a, è baw kem̂kanm a tɔ.
JAS.5.12	Ngakonmge, gar-gar ebi ra si kubu ra si se danran éké se nang nè éké se nyan karé ke rang lé. Nè maje kade ke nè á edi nè oiyo ɓaa, è oiyo go karé; ke nè á edi nè ḿ-m̀ ɓaa, è ḿ-m̀ kuwe go karé. I rai titeke bè ɓaa, Nube à gangtà dè si’t lé.
JAS.5.13	Ké nan dann si’t á ndi dann nyankem̂kon’t wa? Ke nè á doo karé dann si’t ndi dann nyankem̂kon’t ɓaa, maje kade ɔje tà se Nube kum’n ke kété-kété. Ké nan dann si’t ndi se kem̂nda káng wa? Ke nè á doo karé ndi se kem̂nda káng ɓaa, maje kade ɔse page ɗɔi’n Nube. 
JAS.5.14	Ké nan dann si’t á ndi se ratur wa? Ke nè á dann si’t doo karé ndi se ratur ɓaa, maje kade ɓar ngatɔgege le njékebe nange le Nube le kade ɔji tà se Nube tede’n a, kade ndumi nin wubu se ri Kuwe-ɓee a tɔ. 
JAS.5.15	Ke nè á ngatɔgege ɔji tà se Nube kerɔte ɓaa, Nube à unn njèratur nè kur’n dɔ. Ke nè á njèratur nè ra majelé ɓaa, Kuwe-ɓee à ade kem̂’n à tin mbit dènn’t. 
JAS.5.16	Ɔri gir majelé le si adi nan. Ɔji tà se Nube tede nan le kade ratur ɔr’n dè si’t. Doo ke Nube ɔr tà dènn’t nga, nyan ke è deje’n se kundekem̂ ke nunge tchanm nga, è ase ra nyan ke bòi ngain. 
JAS.5.17	Elie è doo ke è gar jéi jèi. E ɔje tà se Nube ade nunge tchanm tede kade ndi ede lé. Ɓaa, ndi oso nang ɗêin lé sár ɓal mute se nan mute-mute. 
JAS.5.18	Go’t gugu, è tel ɔje tà se Nube. Ke loon’t nè kuwe, ndi tête ede ade nyange teli kujei nan nang hakl.
JAS.5.19	Ngakonmge, ke nè á doo karé dann si’t ndem rebe ngarankum tà, doo karé ase tel ree se’n tu rebe ke maje’t. 
JAS.5.20	Maje kade i geri titeke njè tel se njè ra majelé kile’n rebe ke maje’t nga, taa ngarankum ra’n tà yo’t a, utu kum majelége le’n bule a tɔ.
1PE.1.1	Man Pierre, njèkawkule le Jésu-Krist, m’ndang magtub nè m’ade njé ke Nube ɔr de unde de se ninn de ke ei njé nanmge ke sanrin nan awi ndii kem̂ ɓeekonge ke Pont, Galatie, Cappadoce, Asie a, se Bithynie a tɔ. 
1PE.1.2	Sei nga Bɔ jéi tɔr sei kété mari ke desêin se go gos nyanger le’n. E ɔr sei unde sei se ninn si gai ke kosdooge le’n takul Ndil-Kem̂nda. Nube ra titeke bè tede kade ilei koje dè Jésu-Krist’t a, tede kade mese’n ɔr’n kaiyage le si ndát-ndát a tɔ. Maje kade kem̂noje se kem̂lom oji nan ra si’t nyanmi-nyanmi.
1PE.1.3	Bɔ Kuwe-ɓee le jéi Jésu-Krist nga, maje kade dè’n mong káng-káng. E tel oje jèi kige se go kem̂kanm le’n ke al dè loo takul kunde ke è ade Jésu unde loo tee dann njé ke koo’t. Gir’n ke nè á j’undei kem̂ jéi tchên dè ndikumgajer’t. 
1PE.1.4	Jè ndii jè nginei nyan-majege ke Nube uwe dè nja unde konn tede njé ke le’n. E nyan-majege ke à jɔri lé a, à mite lé a, a ndolè lé a tɔ. Nyan-majege nè nga Nube uwe dè nja unde konn tede le si kem̂ Konɓee ke danrán nú. 
1PE.1.5	Sei nga tɔgmong le Nube an-in ngang si garar-garar takul kundekem̂ le si. E an-in ngang si titeke bè tede kaje ke è uwe dè nja tede le si nga, nain ngɔr ɓaa à kile ra’n ke nata ndɔ ke ngeinn’t.
1PE.1.6	Nyantosowurge gai-gai nan-in sei ɗarinè mbɔr. Nè né è bè géa, i rai ranel ɔje dè kaje ke Nube uwe dè nja unde konn tede si nga. 
1PE.1.7	Nyantosowurge nè nga nan-in kundekem̂ le si ke gate’n dum nar-ɔr ɓai nga le kan, ké kundekem̂ le si nga è kundekem̂ ke get kuwe wa? Nar-ɔr è nyan ke à tuju a, à goto ɓai a tɔ. Nè nè bè géa, d’ule poro dé nan’n d’an. Kundekem̂ le si nga géa d’ade nan’n le kan tɔ. Ke nè á è kundekem̂ ke get ɓaa, d’a pite’n sei a, a ingei ndubra se riɓar a tɔ, ndɔ kunde loo tee pan’t le Jésu-Krist. 
1PE.1.8	Jésu-Krist nga, sei an-in nin lé ɓai nè sei tári nin. Ɗarinè sei an-in nin lé ɓai nè sei undei kem̂i si dènn’t a tɔ. Gir’n ke nè á sei ndii dann bò ranel ke maje ɔr njêt’t. 
1PE.1.9	Kem̂ si ke undei dè Jésu-Krist’t nga, loo tɔl tà’n ɓaa à aji ngarankum ra si.
1PE.1.10	Kaje nè nga, njéribe-dè-tàge ke tà Nube’t sangi gir ke get se ngang’n lêr-lêr a, nderi gir uyi tete undei. Noje ke Nube ayé kuwe se si nga, ei tami tà’n kété mari ke desêin. 
1PE.1.11	Ndil Krist ndi kem̂ de’t ede tà nyankem̂konge ke ayé ra Krist se ndubra ke ayé kutu go nyankem̂kon nè nga kade ooi. Dé ter loo le ger ké ndɔ ke ra á nyan nè nga à tee wa? Njéribe-dè-tàge ke tà Nube’t teri loo le geri ké nyan nè nga à tee titeke bain wa? 
1PE.1.12	Nyange ke njéribe-dè-tàge ke tà Nube’t ribei dè kété nga, Nube tee se gir ade geri titeke nyange ke è ade dé ribe dè nga ɔje dè de lé, nè ɔje dè si sei. Nyange ke njéribe-dè-tàge ke tà Nube’t ribei dè kété mari nga, ɗarinè njékile mber Tà ke Majege ilei mber’n adi sei se go Ndil-Kem̂nda ke d’ule’n danrán d’ade de. Dooge ke danrán kuwe géa, ngur ter nyange nè nga ra de pênn-pênn.
1PE.1.13	Bè ɓaa, adi tàgir le si ndikum a, i ndii kum si karè. Undei kem̂ si tchên dè noje ke d’a d’uwe se si ndɔ tel ree’t le Jésu-Krist. 
1PE.1.14	Ilei koje dè Nube’t. Inyei go nyanrage ke majelé ke kété i rai loo ke ndɔ ke i geri Krist lé ɓai nga kɔke ta. 
1PE.1.15	Nube è ke njè ɓar sei nga tò se ninn’n gai. Bè ɓaa, sei géa adi nyanra si tò se ninn’n gai a tɔ, 
1PE.1.16	tede dé ndang kem̂ Magtub ke tò se ninn’n d’ede nè: «I tooi se ninn si tede man nga m’tò se ninn’m gai.»
1PE.1.17	Nube ke njè ndête kum doo lé nga á ke njègangtà dè nanan géa se go kule ra’n-ra’n nga, sei ɓari nin Bɔ si. Bè ɓaa, i ɓeli ndil’n loo ke sei i nain-in ke mbage bè dè nang nè ɓai. 
1PE.1.18	Sei geri mbak titeke ei nyange ke ayé tuji tite nar-ɔr éké nar-nda á Nube uge’n dè si ɔr’n sei gir hal ke raikarè ke kà sige telii adi sei nga lé. 
1PE.1.19	Nè Nube uge dè si se mese Krist ke nar’n ur kugu. Krist nga tò asenan se ngonn bate ke gel’n goto a, ra’n ɔr ɓál lé a tɔ. 
1PE.1.20	Krist nga Nube ɔr’n ke njè kuge dè dooge kété mari ke desêin ɓita unde nyange malang ke dè nang nè ɓai. Nè ɗarinè è kile ra’n ke nata kem̂ ndɔge ke ngeinn’t nè tede tà le si. 
1PE.1.21	E takul’n è Krist á sei undei kem̂ si dè Nube’t ke njè kade unde loo tee dann njé ke koo’t a, ke njè kule ndubra dènn’t a tɔ. Gir’n ke nè á sei undei kem̂ si dè Nube’t a, kem̂ si too’n tchên ke dènn’t a tɔ.
1PE.1.22	Koje ke sei ilei dè ngarankum tà’t nga á i telii sei dooge ke unji nyang-nyang le tár’n njétaakem̂-Kristge se kem̂nda káng. I tári nan ngain dè ɓengre si’t. 
1PE.1.23	Sei nga dé tel d’oje sei kige. Koje ke d’oje sei kige nè nga in ra kà sige ke njékweige lé; dé tel d’oje sei gugu kige takul tà le Nube ke njèndi kumgajer sár se non. 
1PE.1.24	Magtub ke tò se ninn’n tam ede nè:
1PE.1.24	«Danra dooge malang tò tite walè bè a,
1PE.1.24	riɓar le de malang tò asenan se putu kage bè a tɔ.
1PE.1.24	Walè tutu a, putu gein nang a tɔ.
1PE.1.25	Nè tà le Kuwe-ɓee tò sár se non.»
1PE.1.25	Tà nè nga è Tà ke Maje ke d’ile mber’n d’ade sei ɓá.
1PE.2.1	Bè ɓaa, inyei go kem̂yêr se nyanra ke se go ngein, se kede gos, se kem̂kein a, se tam tede nan a tɔ. Inyei go nyange nè bere mbak kɔke. 
1PE.2.2	Adi ngur tà le Nube ra sei pênn-pênn titeke ngur kil kum kate mba ra’n ngann kidege bè tɔ. Takul mba á sei a rai tɔge ke kété-kété dè kaje’t. 
1PE.2.3	Kerɔte kuwe, sei nan-in maje le Kuwe-ɓee an-in ɓá ta.
1PE.2.4	Agi ngɔr ke ra Kuwe-ɓee Jésu ke è kuberi her ke kumgajer. Kuberi her ke kumgajer nè nga, dooge mbati nin, nè gate’n è ngain tàkum Nube’t á è ɔr’n unde’n gai. 
1PE.2.5	Sei géa i tooi asinan se kuberi her ke tò kumgajer. Dé rɔte sei tà nan’t d’ade i teli sei kei le Ndil a, i teli njékuje nyan-mesege ke i tooi se ninn si tede kade unni nyankuje-mesege se goo Ndil Nube adi nin. Nube à taa nyankuje-mese nè nga takul Jésu-Krist. 
1PE.2.6	Gir’n ke nè á dé ndang’n kem̂ Magtub ke tò se ninn’n d’ede nè:
1PE.2.6	«An! man m’ɔr kuberi her ke gate’n è ngain
1PE.2.6	ke njè mong dè kum kei m’unde’n kem̂ ɓee-bò ke Sion.
1PE.2.6	Nanan ke unde kem̂’n dènn’t ɓaa
1PE.2.6	à ndi dann rasɔl’t ndan lé.»
1PE.2.7	Kuberi her nè nga è riɓar tede le si sei njétaakem̂-Kristge. Nè njé ke ei njétaakem̂-Kristge lé ɓaa
1PE.2.7	«Kuberi her ke gate’n è ngain
1PE.2.7	ke njékunde keige mbati nin nga,
1PE.2.7	tel è kuberi her ke njè mong dè kum kei.»
1PE.2.8	Loo ke rang’t ɓai, Magtub le Nube ke tò se ninn’n tam ede nè:
1PE.2.8	«Kuberi her nè nga tel è jig
1PE.2.8	ke tuge de ade d’aw tebel-tebel.
1PE.2.8	E her ke tuge de ade d’oso.»
1PE.2.8	Dooge nè nga, kuberi her nè tuge de ile de tede kunn mbi dè tà’t le de. E ke nè á è nyan ke d’ɔje’n dè de. 
1PE.2.9	Nè sei ɓaa, sei girkà ke d’ɔr sei ke njékuje nyan-mesege ke gir si è ngar. Sei sei girkoje dooge ke i tooi se ninn si gai. Sei kosdooge le Nube ke kinge’n kuwe deri. E ɓar sei ade undei dann tilkus’t i teei, i reei dann lookar’t tede kade ilei mber nyanrage ke maje dum nga. 
1PE.2.10	Sei nga kété mari sei kosdooge le Nube lé, nè ɗarinè sei dooge le’n ta. Sei nga kété mari ingei kem̂ tin mbit dè majelége’t le si ndan lé, nè ɗarinè Nube ade kem̂’n tin mbit dè majelége’t le si.
1PE.2.11	Kotárge le’m, sei tooi asinan se njé nanmge a, se mbage ke ndii dè nang nè. M’ndeje sei kade ɔgi ra si dè ngur nyange le danra ke ndi à rɔ se ngarankum ra si. 
1PE.2.12	Dooge ke geri Nube lé nga tami tede si a, an-in sei ke njè ra majelége a tɔ. Nè né è bè géa, i njiyei dann de’t se maje’n tede kade teri nyanra sige ke maje. Titeke bè á à ilei riɓar dè Nube’t ndɔ ke à ile’n kum’n dè de’t. 
1PE.2.13	Ulei dè si adi njékon sige malang ke dooge d’unde de dè si’t tite ngar-ɓeege éké njékonɓeege ke bò tede le Kuwe-ɓee. 
1PE.2.14	Ulei dè si adi ngarge tede ei ngann njékulege le Kuwe-ɓee tede kade kure nyanra majelé le njé ra majelége ɔde’n kum de a, le kade njé ra majege ingei pite a tɔ. 
1PE.2.15	Nube ndige kade i rai nyange ke maje tede kade uwei tà njé kem̂ tɔ kuju tà lége dè tàge ke tami se si dè mbe’t nga. 
1PE.2.16	I njiyei asinan se dooge ke ndii dè de pal. Edi gos dè ndi dè pal’t le ra’n nyange ke majelé lé. Nè sei i ndii dè si pal le ra ɓer le Nube. 
1PE.2.17	Ilei riɓar dè dooge’t malang. I tári ngakon sige ke njétaakem̂-Kristge malang. I ɓeli ndil Nube a, ilei riɓar dè ngar’t a tɔ.
1PE.2.18	Sei ngann njéndige, ulei dè si adi kuwe sige a, ilei koje ke deri dè de’t a tɔ. Kuwe sige ke njé kem̂ majege ke awi lom-lom tá ulei dè si adi de se kar de lé, nè kuwe sige ke njé ndɔje lɔk-lɔkge géa ulei dè si adi de a tɔ. 
1PE.2.19	Ke nè á doo orè tà’n njak dè nyankumndoo ke ra’n nal naje’n tede koje ke ile dè Nube’t ɓaa, è nonkar ke d’ade’n. 
1PE.2.20	Doo ke orè tà’n njak dè kunde ke d’unde’n ɔje dè nyanra majelé le’n nga, ké d’a kile riɓar dènn’t titeke bain wa? Nè ke nè á doo orè tà’n njak dè nyankem̂kon ke ra’n ɔje dè ra maje le’n ɓaa, è nonkar ke Nube kuwe ade’n. 
1PE.2.21	E è ke nè á è nyan ke dé ɓar sei tede kade i rai. Krist nga ndɔ ke inge kem̂kon tede tà le si. Nyankem̂kon ke ndɔ ke ra’n nga è inye ke nyan-tɔje le si tede kade sei kuwe géa unni dè nja’n têr-têr tɔ. 
1PE.2.22	Loo naje’n goto. Krist nga ndɔ ke ra kaiya karé bè lé a, tà libe kum doo tee tànn’t ndɔ karé bè lé a tɔ. 
1PE.2.23	E nga ndɔ ke dé taje’n, nè è taje de gute made’t lé. Ndɔ ke dé ra se’n nyankem̂kon, nè è tam se de ede nè a an-in ɓai lé a tɔ. Nè è inye ra’n bere mbak ji Nube’t ke njègangtà se dè naje’n kuwe karé. 
1PE.2.24	Krist nga oto majelége le jéi dènn’t aw’n weii’n kade kage-ke-dese’t tede kade j’ebi ra jéi dè ra majelége’t le jéi le teli ndii kumgajer ɔje dè nyanra ke se dè naje’n. Takul dòge ke è inge rann’t á j’aji. 
1PE.2.25	Kété sei tooi asinan se batege ke ndemi awi yo-yo, nè-nè bè. Nè ɗarinè, dé tel se si ke ra è ke njèkul si se njèkan dè ngarankum ra si a tɔ.
1PE.3.1	Sei dinyege géa, ulei dè si adi ngaw sige. Ke nè á njé ke nange ke undei kem̂ de dè tà’t le Nube lé géa à teli kundei kem̂ de dè’t takul nyanra si m takul tà tam si lé. 
1PE.3.2	D’a d’unde kem̂ de dè Nube’t takul nyanra ke maje ɔr ndàt ke d’an a, takul kule dè le si a tɔ. 
1PE.3.3	I sangi rebe rai mande se nyange ke ra si’t nata karè lé. Nyange ke tite kuwe dè si a, tule ninge-kasege ke ra se nar-ɔr a, tule kubuge ke maji ngain ke mbirin-mbin a tɔ. 
1PE.3.4	Nè maje kade i sangi mande ke dè ɓengre si’t tá. Kaw lom-lom se ndi lom á ei nyange ke à udi lé taɓai ei nyange ke gate de è ngain tàkum Nube’t. 
1PE.3.5	E ke nè á ei kubu kule ra’t le dinyege ke kété mari ke tooi se ninn de a, ke undei kem̂ de tchên dè Nube’t a tɔ. Dinyege nè nga, ei kuwe in-in se kem̂ de ulei dè de adi ngaw dege. 
1PE.3.6	Titeke bè á ndɔ ke Sara ile’n koje dè Abraham’t ɓar’n ede nè: «Ngar le’m». Ke nè á sei rai nyan ke maje se ndɔ si-ndɔ si anje ɓel nyan karé ɓaa, a i teli k’ei ngann Sara ke dinyege.
1PE.3.7	Sei ngaw dinyege géa i ndii se dinyege le si se kumkunju’n. Maje kade i geri titeke dé tò d’asenan se jó ke ɓann bè. I tɔsi kum si dè de’t a, ilei riɓar dè de’t a tɔ. Kaje ke Nube uwe’n se si noje nga, dé géa d’a d’inge se si nan’t. I rai titeke bè tede kade nyan karé bè géa ɔge sei loo kɔje tà se Nube lé.
1PE.3.8	I ndigi tà go nan’t malang a, unni kum si dè nan’t lé a, i ndigi nan tite ngakon nange bè a, i rai kem̂kanm se nan a, ulei dè si adi nan a tɔ. 
1PE.3.9	I rai majelé se doo gute majelé ke ra se si’t lé a, i teli taji doo ndu ke taje sei nga lé a tɔ. Nè i tɔri ndu si dè dooge’t tede sei nga Nube ɓar sei kade ingei ndutɔr. 
1PE.3.10	Magtub ke tò se ninn’n tam ede nè:
1PE.3.10	«Doo ke ndige le ndi lom a, ndige le kan ndɔge ke maje ɓaa,
1PE.3.10	maje kade ebe ra’n dè tà ke majelé’t a,
1PE.3.10	dè tà libe kum dooge’t a tɔ.»
1PE.3.11	Maje kade ute ra’n mbeng dè nyanrage ke majelé’t,
1PE.3.11	tel ra nyan ke maje se ndɔ’n-ndɔ’n.
1PE.3.11	Maje kade sang kem̂lom a, ɔr dè nja’n têr-têr a tɔ.
1PE.3.12	Oiyo, kum Kuwe-ɓee tò dè njé ra nyan se dè najennge.
1PE.3.12	E ur mbi’n oo’n tàge ke ɔji se’n.
1PE.3.12	Nè è unn kum’n mbeng dè njé ra nyan majelége.»
1PE.3.13	Ke nè á ra si ɔlé pêl-pêl dè nyanra ke maje’t ɓaa, ké nan à in ra se si nyan ke majelé wa? 
1PE.3.14	Ke nè á ingei kem̂kon tede nyanra si ke se dè naje’n ɓaa, ali ra si. I ɓeli dooge lé a, adi kem̂ si olé bɔt-bɔt lé a tɔ. 
1PE.3.15	Krist kuwe karé bere á è Kuwe-ɓee le si. Undei nin se ninn’n dè ɓengre si’t. Uwei dè nja ra si le kade nanan ke deje sei tà ɔje dè kundekem̂ tchên’t le si ɓaa, ɔri gir adi nin. 
1PE.3.16	Nè ilei nanan géa dè’t se ndu noje a, se kile koje a tɔ. Adi tàgir ke kem̂ si’t è ke maje se ndɔge-ndɔge. Titeke bè á njé tête tà kunde tà sige’t se njé tam tàge ke majelé dè pa njiye si ke maje ɔje dè njétaakem̂-Kristge nga, à ndii dann rasɔl’t. 
1PE.3.17	E soo’t kade nyankem̂kon rai ɔje dè nyanrai ke maje. E ke nè á è nyan ke kem̂ Nube ndige dum kade nyankem̂kon rai ɔje dè nyanrai ke majelé. 
1PE.3.18	Krist nga kuwe géa, nyankem̂kon ra’n nja karé bere luk-luk ke ngang’n tede nyanra majelé le dooge. Krist è njè ra nyan se dè naje’n. Nyankem̂kon ra’n ɔje dè nyanra majelé le dooge tede le tel ree’n se si ra Nube’t. Danra’n á dé tɔl nè è tel ndi kumgajer takul Ndil-Kem̂nda. 
1PE.3.19	Takul Ndil-Kem̂nda nè á Krist aw’n sár ile’n mber ade ndilge ke tooi dangai’t. 
1PE.3.20	Ndilge ke tooi dangai’t nè nga, ei dooge ke njé dum nange ke kété mari kem̂ ndɔge’t le Noé. Nè ndɔ ke Nube ile kem̂’n sár ade Noé ra’n bato tɔl mbas. Bato nè nga dooge sɔsɔ bere á awi kem̂é aji yo ndɔ ke mann bêlm ndum’n gute dooge ndarak dè nang nè. 
1PE.3.21	Mann bêlm nè nga è nyan-tɔje ke ɔje dè kule doo manné njonm. Kule doo manné njonm nga è gir kaje ke sei ajii ɗarinè. Kule doo manné njonm nga ɔr nyan ke mine le danra ra si’t lé, nè è ndukunn ke sei unni se tàgir ke maje ke kem̂ si’t adi Nube. Kule doo manné njonm nga aje sei takul kunde ke Krist unde loo tee dann njé ke koo’t. 
1PE.3.22	Krist nga in aw ndi dè jikon Nube’t dɔ danrán. Dooge ke danrán se njékonɓeege a, se njé tɔgmong-ge malang a tɔ, ulei dè de adi nin.
1PE.4.1	Krist nga nyankem̂kon ra ra’n. Sei géa, maje kade unni tàgir le Krist nè nga ke nyankate le rɔ’n se kaiya. Doo ke nyankem̂kon ra ra’n nga à ebe ra’n dè ra majelé’t. 
1PE.4.2	E ebe ra’n dè ra majelé tede le ra nyange ke kem̂ dooge ndige nga ndan lé, nè le ra nyan ke kem̂ Nube á ndige loo ke è ndii’n kumgajer dè nang nè ɓai. 
1PE.4.3	Kété mari sei ndigi rai nyange ke uwei kem̂ dooge ke geri Nube lé tá ngain. Nè adi ase bè ɗarinè ta. Tede kété mari sei rai nyange ke pás-pàs. Sei njé ra ɓer le ngur nyange gai-gai a tɔ. Kété nga, sei njé ra ɓer le yibege a, sei doo nyankusege a, sei gon kain yibege a, se njé kule ra de mbiriri dann polé mage ke tò yêr tàkum Nube’t. 
1PE.4.4	Kebe ke sei ebi ra si dè ra nyange ke pás-pàs nan’t se njé ke geri Nube lé nga, ɗarinè an-in ke nyankɔbe. Gir’n ke nè á ei unni gir taji sei mbɔk-mbɔk. 
1PE.4.5	Nè d’a d’ɔr gir nyanra de le kade Nube ke ndi dè njann’t tchên le gangtà dè njé ke ndii kumgajer se njé ke weii. 
1PE.4.6	Gir’n ke nè á njé ke weii ɓá géa, d’aw d’ile mber Tà ke Maje nga d’ade de. Dé gang tà dè de’t tite gute dooge ke rang loo ke ndii se dè de dɔ ɓai. Nè ɗarinè asi teli ndii kumgajer takul Ndil-Kem̂nda tite Nube ndii’n kumgajer nga tɔ.
1PE.4.7	Ndɔ le ngei nyange malang è ngɔr ta. I njiyei se kumkunju’n a, i ndii kum dè kɔje tà se Nube’t a tɔ. 
1PE.4.8	I tári nan se kem̂nda káng. E ke nè á i rai kété gar-gar. Oiyo, tár nan nga utu dè kaiyage bule ngain. 
1PE.4.9	I rai nan mba se kem̂nda káng anje ɓar tà nyon-nyon. 
1PE.4.10	Nube ade sei nyan-nojege ke se ri de-ri de. Bè ɓaa, maje kade nanan géa kai tà nyan-noje ke Nube ade’n nga ade njé ke rang se’n tɔ. Kerɔte kuwe, sei sei njékan dè nyan-majege le Nube. 
1PE.4.11	Ke nè á doo karé aw se nyan-noje ke ɔje dè kɔrgir tà ɓaa, maje kade ile’n mber tà le Nube se go rebe’n. Ke nè á doo karé è ngonn njèkule le madennge ɓaa, maje kade ra kule nè nga se tɔgmong ke Nube ade’n. I rai titeke bè tede kade d’ile’n riɓar dè Nube’t ɔje dè nyange malang takul Jésu-Krist. Riɓar se tɔgmong ei le Nube sár se non. Maje kade è titeke bè kuwe.
1PE.4.12	Kotárge le’m, nyan ke tee dè si’t asenan se por ke on bilm-bilm bè nga, an-in ke nyankɔbe ke tee dè si’t pan lé. E nyan ke tee le nan kundekem̂ le si. 
1PE.4.13	Nè maje kade i rai ranel tede korè ke sei oréi nan se Krist dè nyankem̂konge ke ra’n. Ndɔ ke Krist à tel ree dann ndubra le’n tàkum dooge’t malang ɓaa, sei géa a ali ra si tɔ. 
1PE.4.14	Ke nè á dé taje sei tede ri Krist ɓaa, i rai ranel tede Ndil Nube ke njè ndubra nain se si. 
1PE.4.15	Maje kade doo karé bè géa dann si’t inge nyankem̂kon ɔje dè tɔl doo éké ɓoge, éké ra majelé éké kin gang ke dann nyan ke ɔje dènn’t lé nga lé. 
1PE.4.16	Nè ke nè á nyankem̂kon ra doo tede k’ee ke è njètaakem̂-Krist ɓaa, maje kade ade ra’n sɔl’n lé, nè maje kade ra Nube’t oiyo tede ri Krist ke è unn.
1PE.4.17	Ndɔ gangtà nain ngɔr. D’a d’unn gir dè kosdooge’t le Nube. Ke nè á d’unn gir gangtà dè jéi jèi’t kuwe kété ɓita ɓaa, ké le njé ke mbati kundei kem̂ de dè Tà ke Maje’t nga à tò bain ta wa? 
1PE.4.18	Magtub ke tò se ninn’n tam titeke bè ede nè:
1PE.4.18	«Ke nè á doo ke njé ra nyan se dè naje’n
1PE.4.18	loo kinge kaje le’n tur ɓaa
1PE.4.18	ké njè kile koje dè Nube’t lé
1PE.4.18	se njè ra majelé à rai se ra de bain ta wa?»
1PE.4.19	Bè ɓaa, njé ke nyankem̂kon ra de tede kile ke ilei koje dè Nube’t nga, maje kade inyei ra de bere mbak ji Njèkunde de’t, rai nyange ke maje kum de kété. Nube ke njèkunde de nga inye go ndukunn le’n ndan lé.
1PE.5.1	M’ndeje ke ngatɔgege ke dann si’t, tede man géa m’ee ngatɔge made de tɔ. Man nga m’ee njèkɔrgo nyankem̂kon ke ra Krist. Ndɔ ke Krist à tel ree ɓaa, man m’oré se’n nan dè ndubra’t le’n. 
1PE.5.2	Uli bate kosge le Nube ke um de ji si’t nga se kem̂nda káng. Adi doo unde dè si tá lé, nè i tɔsi kum si dè de’t se kem̂nda káng titeke Nube ndige’n. I rai se kem̂nda káng m i rai tede kinge’n nar tá lé. 
1PE.5.3	Njé ke Nube kai de um de ji si’t nga, on-in de njanm-njanm tite ngarge bè lé; nè maje kade i teli sei nyan-tɔjege le bate kosge. 
1PE.5.4	Titeke bè á loo ke ndɔn’t maw njèkul bate kosge à tel kunde loo tee pan ɓaa, à ingei jɔkɔ kunn banga le riɓar ke à ndis ndan lé.
1PE.5.5	Sei basage géa, maje kade ulei dè si adi ngatɔgege. Maje kade sei malang i rai ra si ke ngann njékulege le nan tede Nube ute njé ti rage mbeng, nè è uwe noje se njé kule dè dege. 
1PE.5.6	Ulei dè si gir tɔgmong’t le Nube tede kade è kuwe unn sei unde sei dɔ mbeng kem̂ ndɔ ke è ɔje. 
1PE.5.7	Nyange malang ke ade kem̂ si olé bɔt-bɔt nga, i risi undei dè Nube’t tede è tɔse kum’n dè si’t.
1PE.5.8	I ndii kum si karè, ɔgi kum si ɓi. Sú ke è njèban le si nga uje rɔ ringe’n tite toboi bè. E sang doo ke le kuwe’n kuse’n. 
1PE.5.9	Ilei rɔ adi nin. I ndai dè kundekem̂’t le si njáng tede sei geri mbak titeke nyankem̂konge nè nga kété teei dè ngakon sige’t dè nang nè ɓá ta. 
1PE.5.10	Nyankem̂konge ke à rai sei nga, kò’n à tò mbɔr lé. Nè Nube ke ɓar sei nga, nyan-nojege malang in rann’t. E ɓar sei le kade oréi nan se’n dè ndubra’t le’n ke à tò sár se non takul kum ke sei umi nan’t bɔk se Krist. Nube kuwe à tel gɔl sei kade i teli i ndai dè nja si’t njáng anje tɔ pum. 
1PE.5.11	Maje kade tɔgmong è le’n kuwe sár se non. Maje kade è titeke bè kuwe.
1PE.5.12	Man m’an Silas ke ngokon jéi ke get. Takul’n è á m’ndang’n magtub ndêin bè m’ade sei le kule’n dingem kem̂ si’t, le kede’n sei ngarankum noje ke Nube uwe se si nga kade i ligri tutu lagr-lagr.
1PE.5.13	Njé ke tooi se ninn de ke kem̂ ɓee-bò ke Babylone rai sei lapya. Dé nga, Nube ɓar de titeke ɓar’n sei bè tɔ. Ngonn’m Marc géa ra sei lapya tɔ. 
1PE.5.14	Uwei nan kàde si’t sem̂, i rai nan lapya. I tári nan. Sei malang ke umi nan’t bɔk se Krist nga, maje kade kem̂lom nain se si.
2PE.1.1	Man Simon Pierre ɓer le Jésu-Krist a, se njèkawkule le’n a tɔ.
2PE.1.1	M’ndang magtub m’ade njé ke undei kem̂ dè Jésu’t titeke j’unde’n kem̂ jéi dènn’t nga a tɔ. Kundekem̂ ke gate’n è ngain ke tɔje ndá Nube ke njè ra nyan se dè naje’n a, tɔje ndá Jésu-Krist ke njèkaje jèi a tɔ. 
2PE.1.2	Sei geri Nube a, sei geri Kuwe-ɓee le jéi Jésu nga maje a tɔ. Maje kade adi kem̂noje se kem̂lom le si in-in dè made’t ke kété.
2PE.1.3	Kuwe-ɓee Jésu nga ade jèi nyange malang ke j’awi ndoo’n se go tɔgmong le’n le kade jè ndii kumgajer a, j’ilei koje dè Nube’t a tɔ. Kuwe-ɓee Jésu-Krist ade jè geri nin è ke njè ɓar jèi kade j’oréi nan se’n dè ndubra’t le’n a, dè tɔgmong’t le’n a tɔ. 
2PE.1.4	Takul ndubra se tɔgmong nè á j’ingei nyan-majege ke bòi ke gate de è ngain ke ndɔ ke Nube unn’n ndu’n le kade jèi nga. E ade sei nyan-majege nè nga titeke bè tede kade ngur nyange ke majelé le nang nè tuju’n sei lé, nè le kade i teli seii girkoje le Nube. 
2PE.1.5	Gir’n ke nè á utei ra si kalang le rɔti nyanra ke maje tà kundekem̂’t le si. Taɓai utei ra si kalang le rɔti gos nyanger tà nyanra ke maje’t a tɔ. 
2PE.1.6	Utei ra si kalang le rɔti kunde kumkunju dè ra’t tà gos nyanger’t. Utei ra si kalang le rɔti korè tà njak tà kunde kumkunju’t dè ra’t a, utei ra si kalang le rɔti kile koje dè Nube’t tà koré tà njak’t a tɔ. 
2PE.1.7	Utei ra si kalang le rɔti kan nan ke ngakon nange tà kile koje dè Nube’t a, i rɔti tár nan tà kan nan ke ngakon nange a tɔ. 
2PE.1.8	Ke nè á awi se nyange nè nga adi tooi ra si’t ndàj-ndàj ɓaa, dabe ger gel Kuwe-ɓee le jéi Jésu-Krist à ra sei lé, nè à adi a i geri gel Kuwe-ɓee le tel taai nan se’n tcha-tcha. 
2PE.1.9	Doo ke aw se nyange nè nga lé ɓaa, è njè kum libe ke tò asenan se njèkumtɔ ke manm loo mem̂-mem̂ bè. Doo nè nga kem̂’n wei nal sêl dè majelége ke mari ke d’ɔr’n tutu nga.
2PE.1.10	Gir’n ke nè á ngakonmge, utei ra si kalang ke kété le nda njáng dè ɓar ke Nube ɓar sei’t a, dè kɔr ke è ɔr sei unde sei se ninn si nga a tɔ. Ke nè á i rai nyange nè nga malang ɓaa, nyan karé géa à tuge sei kile sei ndan lé. 
2PE.1.11	Titeke bè á Nube à ɔr’n tà rebe kaw kem̂ konɓee ke à tò sár se non le Jésu-Krist Kuwe-ɓee le jéi ke njèkaje jèi kinye wei bendeng kade jèi.
2PE.1.12	Gir’n ke nè á m’ndi m’olé’n kem̂ si dɔ-dɔ dè nyange’t nè nga. Sei geri nyange nè nga ɓá, sei i bai nja si nang dè ngarankum tà’t nga a tɔ, ade m’ger mbak kuwe. Nè né è bè géa, m’a m’olé kem̂ si dè’t kuwe. 
2PE.1.13	M’an titeke è nyan ke kum ra kuwe. Loo ke m’ndi se ndi kumgajer dè nang nè ɓai nga, m’a m’olé kem̂ si dè nyange’t nè nga kuwe. 
2PE.1.14	Jésu-Krist Kuwe-ɓee le jéi ade m’ger ɓá titeke nain ngɔr ɓaa, danra’m à inye nang nè ta. 
2PE.1.15	Nè né è bè géa, m’a m’ute ra’m kalang le kolé kem̂ si se ndɔ karé-karé dè nyange’t nè nga tede kade né m’wei géa, kem̂ si weii’n nal dè nyange’t nè nga ndan lé.
2PE.1.16	Ger ke ndɔ ke j’adi i geri tɔgmong a, se ndɔ tel le Jésu-Krist Kuwe-ɓee le jéi nga, jè ndolé’n go kumkunju le sútàge lé. Nè j’ɔrgo nyange nè nga j’ade sei tede ndubra le’n ke ndɔ ke jè kuwe j’an se kum jé. 
2PE.1.17	Jésu-Krist oo ndu Nube njè ndubra ke bò loo ke ndɔ ke inge’n inge’n riɓar se ndubra ra Bɔ’n Nube’t. Ndɔ ke Nube tam nè: «E nè nga è Ngonn kem̂’m ke m’tár’n ngain a, ra’m nel’m dènn’t ngain a tɔ.» 
2PE.1.18	Jè géa, j’oo ndu Nube ke tam tà danrán nú nga se mbi jé loo ke ndɔ ke jè nda’n se Jésu-Krist dè mbal ke tò se ninn’n nga.
2PE.1.19	Tà ke njéribe-dè-tàge ke tà Nube’t tami kété mari ɔji dè Krist nga, è tà kerɔte kuwe. Sei géa, maje kade i tɔsi kum si dè tà’t nè nga tɔ. Tà nè nga tò asenan se por lampe ke ndogó loo ke ndul’t bè. Por lampe nè nga ndogó sár ade mbonron unde’n loo tee’n a, ade loo ar’n dè ɓengre si’t a tɔ. 
2PE.1.20	I geri tà nè nga maje kété ɓita: Tà ke tò kem̂ Magtub ke tò se ninn’n ke njéribe-dè-tàge ke tà Nube’t ɔri gir nga, è tà ke ei kuwe in-in se dè de ɔri gir lé. 
2PE.1.21	Oiyo, tà ke in tà Nube’t nga è se go kem̂ndige le doo karé ndan lé. Nè Ndil-Kem̂nda á ɔse dooge balang-balang ade ilei mber tà ke in tà Nube’t.
2PE.2.1	Njé tête tà kunde tà Nube’t nga, ndɔ ke kété undei loo teei dann kosdooge’t ɓá. Ɓila géa njéndó dooge nyan ke lanmge à undei loo teei pan dann si’t titeke bè tɔ. Dé nè nga, d’a d’unn nyan-ndóge ke gai pat kule dann si’t le tuju’n sei. D’ade mbate Ngar Jésu ke njèkuge dè de. Gir’n ke nè á d’a dé ɓar’n tuju kalang d’ile’n dè de’t. 
2PE.2.2	Dooge bule à ndolèi go nyanra pás-pàs le de. Dooge ngain à nedi nyanra si se tà tam si tede nyanrage ke pás-pàs. 
2PE.2.3	D’a gol dè tàge gai-gai le libe’n kum si. D’a ra titeke bè tede kite’n dè si’t se go ngur nar ke ra de. Nè tà ke dé gang dè de’t mari bere nga, kure’n à ɔde kum de m tuju inye go de lé sár. 
2PE.2.4	Dooge ke danrán ke ndɔ ke rai majelé nga, Nube ngonm de rann’t lé. Nè è inye de ade dé tɔ de se sul d’um de kem̂ bolè ke ndul ndin-ndin ngine’n ndɔ gangtà.
2PE.2.5	Dooge ke njé ra majelége ke kété mari ndii dè nang nè nga, Nube inye de lé. Nè è ade mann bêlm in pujur dè nang nè ndum de ndarak. Nè ndɔ ke Nube aje dooge sɔsɔ bere. Noé njè kile mber nyanra ke se dè naje’n è dann dooge ke sɔsɔ nè nga tɔ. 
2PE.2.6	Ndɔ ke Nube gangtà dè ɓee-bòge ke Sodome se Gomorrhe ade por ró dooge ke ndɔ ke ndii kem̂ ɓee-bòge nè nga rák-rák ade teli ei bu. E ade ɓee-bòge nè nga teli ei nyan-tɔje tede le dooge ke njékaltàge ke ndɔ ke rang. 
2PE.2.7	Lot è doo ke njè ra nyan se dè naje’n. Wur’n ndir’n njàk-njàk tede nyanrage ke bann-bann le dooge. Nube ɔr Lot dann de’t aje’n. 
2PE.2.8	Lot è doo ke njè ra nyan se dè naje’n, nè è ndi dann dooge ke njé ra majelége nè nga se ndɔge malang tede nyanrage ke pás-pàs ke è an se kum’n a, oo tà’n se mbi’n a tɔ. 
2PE.2.9	Kuwe-ɓee Nube ger loo kɔr njé ke ilei koje dènn’t dann nyan ke à nan de. Nè è ger loo kunde njé kem̂ majelége konn le ngine’n ndɔ gangtà. Ndɔ nè nga, kure nyanra de à ɔde kum de labi-labi. 
2PE.2.10	Dooge ke ulei ra de mbiriri dann ngur nyange ke majelé le danra nga minei tanm-tanm tàkum Nube’t. E dé nè kuwe mbain á Nube à gangtà dè de’t. Dé dooge ke njé nede tɔgmong le Nube.
2PE.2.10	Dé njé tà turge ke d’an ra de ke dooge ke asi. Dooge ke danrán ke ndubra le Nube gan dè de wak nga géa, dé d’ile koje dè de’t lé a, dé taje de a tɔ. 
2PE.2.11	Dooge ke danrán ke tɔg de se tɔgmong le de ngain dum dè doo made dege géa gangi tà dè de’t non Kuwe-ɓee’t lé a, taji de lé a tɔ. 
2PE.2.12	Dé dooge nè nga, dé ra nyan nal gir tite dange ke dé ndon ɓaa, d’uwe de se gum a, dé tɔl a tɔ bè. Nyan ke dé gir njai lé géa, d’in dé tam tà ke majelé dè’t. Yo de à tò tite le dange ke walé bè tɔ. 
2PE.2.13	Nyanra ke se dè naje’n lé le de nga, kure’n à ɔde kum de ɓai. Nyanrage ke pás-pàs ke d’ule ra de tutu mbiriri dann kada ndái-ndái nga, d’an ke nyan ranel le de. Dé dooge ke ra de ɔr ɓál a, mine a tɔ, loo ke dé ndii’n se si tà nyankuse tár nan’t. Libe ke dé libe kum si loo nyankuse’t nga, d’an ke nyan ranel. 
2PE.2.14	Kum de tò dè kaiya-dinyege’t kakak a, d’aw kum de ke kété-kété dè ra majelé’t a tɔ. Dooge ke nange ke nja de uwe nang ba lé nga, dé leŝe de leŝ-leŝ. Dé dooge ke njé nede nyange. Ndutɔr le Nube goto dè de’t. 
2PE.2.15	Dé njé njé tête tà kunde tà Nube’t nè nga, dé ndem tede d’inye go rebe le de ke danné sêw, dé ndolè’n go Balaam, ngonn le Béor. Balaam nga ndɔ ke d’ade’n nar tede ra’n nyan ke majelé. 
2PE.2.16	Nè d’in se’n dè kaltà’t le’n. Kon koro unn gir tam tà se Balaam njèribe-dè-tà ke tà Nube’t ɔge’n dè nyanra mbe’t le’n.
2PE.2.17	Dé dooge nè nga dé tite bolè mann ke mann ii tutu san-san bè a, dé tò asenan se bum ke ɗise tunn-tunn ke nel bò ɔr’n aw se’n bè a tɔ. Nube uwe dè nja loo ke ndul ndin-ndin unde konn ngine’n de. 
2PE.2.18	Njé tête tà kunde tà Nube’t nè nga leŝi dooge ke nange ilei de dann ngur nyange ke pás-pàs se tàge ke raikarè ke oji nan tà de’t pɔt-pɔt. Njé ke dé leŝe de d’ile de dann ngur nyange ke pás-pàs nè nga, ei dooge ke ɔri ra de dann njé ndemge’t ngɔr nè ɓai. 
2PE.2.19	Dé dooge nè nga, d’unn ndu de d’ade njé ke ɔri ra de dann njé ndemge’t ngɔr nè ɓai nga, d’ede de titeke n’a n’adi à ndii dè de pal. Nè dé kuwe géa, dé ɓerge le nyange ke à tuji de. Kerɔte kuwe, nanan géa è ɓer le nyan ke dum dè’n. 
2PE.2.20	Dooge ke kété ɔri ra de dann nyange ke mine ke dè nang nè takul ger ke geri Jésu-Krist Kuwe-ɓee njè kaje jèi njai nga. Dooge nè nga, ke nè á teli ulei ra de dann nyange ke mine’t adi on-in ɓee dè de’t ɓai ɓaa, ndɔn’t à majelé dè de’t ngain dum ke kété. 
2PE.2.21	Kade dé ger rebe ke danné sêw nga lé è soo’t dum kade dé ger ndukunn ke tò se ninn’n le Nube ke ndɔ ke dé ndó de nga d’inye d’ɔse wan dé tel. 
2PE.2.22	Gostà ke get ke dé tam d’ɔje’n dè de d’ede nè: «Bise tel on tɔmon le’n» a, «kɔsnyon ndogo mann, nè mbɔr ɓaa tel aw ɓeɓel ra’n dann bɔr’t ɓaɓel-ɓaɓel» a tɔ nga, aw loon’t deĵ.
2PE.3.1	Kótarge le’m, magtub ke m’ndang nè nga, è njèkon’t joo. Kem̂ è ke kété’t se è ke ɗarinè, m’ndige le kolé kem̂ si kade tàgir le si aw maje dè nyange ke ndɔ ke m’ndó sei nga. 
2PE.3.2	M’ndige le kade kem̂ si olé dè tàge ke njéribe-dè-tàge ke tà Nube’t ke tooi se ninn de tami kété nga. M’ndige le kade kem̂ si olé dè ndukunn’t ke ndɔ ke njékawkulege le Kuwe-ɓee njèkaje jéi ndó sei kété ɓá nga a tɔ. 
2PE.3.3	Gar-gar, maje kade i geri nyange nè kété ɓita kade ndɔ’n ree ɓai. Njé sɔke looge à undei loo teei le ringei se tà sɔke loo titeke kem̂ de ɔje, 
2PE.3.4	à tami kedi nè: «Ndɔ ke Jésu unn ndu’n ede nè n’a n’tel ree. A ɓaa, ké tel ree le’n nga à è ndɔ ke ra’t wa? Tede bɔ jége weii ɓá, nè nyange malang tooi se loo tò de titeke mari desêin loo kunde gir nyange’t nga kuwe ɓai.» 
2PE.3.5	Nè njé sɔke looge nè nga ndigi kade kem̂ de wei nal sêl dè nyan ke ndɔ ke tee. Kem̂ de wei nal sêl titeke kété mari Nube unde danrán se go tà ke tee tànn’t. Nube ade nang unde loo tee dann mann’t a, Nube ube nang se mann a tɔ. 
2PE.3.6	Mann nè nga ndɔ ke in pujur dè dooge ke dè nang nè ndum’n de ndarak se go tà ke in tà Nube’t kuwe ɓai. 
2PE.3.7	Nè danran se nang ke ɗarinè nga, Nube unde de konn se go tà ke in tànn’t kuwe ɓai ngine’n ndɔ ke à gang’n tà dè njékaltàge le tuju’n de kɔke. Ndɔ’n nè nga, danran se nang nè géa por à ró de rák-rák a tɔ.
2PE.3.8	Kotárge le’m, adi kem̂ si wei nal dè tà’t nè nga lé: Ndɔ ke karé bere nga tò asenan se ɓal aru dɔg a, ɓal aru dɔg nga è tite ndɔ ke karé bere tàkum Nube’t a tɔ. 
2PE.3.9	Kuwe-ɓee tile mbɔr dè ndukunn ke ɔje dè ndɔ tel ree le’n titeke njé ke nange giri nga lé. Nè è ile kem̂’n pon dè si’t tede è ndige le kade doo karé bè géa dann si’t tuju lé. E ndige le kade dooge malang ɔsi wan teli turi hal de.
2PE.3.10	Ndɔ tel ree le Kuwe-ɓee nga à è tite ndɔ ree le njèɓog bè. Kem̂ ndɔn’t nè nga, danran à ndubu tong-tong le kɔte goto njêl karè. Nyange malang ke danrán à leein larr-larr. Nang nè se nyange malang ke tooi tutu nga, por à ró de rák-rák a tɔ. 
2PE.3.11	Titeke nyange malang à leein larr-larr le gotoi njêl karè nga, gar-gar ilei koje dè Nube’t a, adi pa njiye si se nyanra si tò se ninn’n gai a tɔ. 
2PE.3.12	Sei ndii i nginei le kade ndɔ le Nube ree kalang. Ndɔ nè nga, por à ró danrán rák-rák kade goto. Nyange malang ke kem̂ danran’t nga, por à leen de larr-larr a tɔ. 
2PE.3.13	Nè jè ndii jè nginei danran ke kige se nang ke kige se go ndukunn ke Nube unn ade jèi nga. Danran ke kige se nang ke kige nga, nyanra ke se dè naje’n à on ɓee tutu.
2PE.3.14	Gir’n ke nè á, kotárge le’m, uwei ra si mong, i ndii i nginei ndɔ le Nube. I rai titeke bè le kade Nube ree inge sei se ra si ke unju nyang-nyang, nal kade tà karé uwe dè si nonn’t. Ke nè á ra si unju nyang-nyang a, tà karé géa uwe dè si nonn’t lé a tɔ ɓaa, a i ndii se’n se kem̂lom kuwe. 
2PE.3.15	An-in! kem̂kile le Kuwe-ɓee Nube nga á è gir kaje le si. E ke nè á è tà ke ndɔ ke ngokon jéi Paul ke è kotár le jéi ndang’n magtub ede’n sei tà nè ɓá. E ede sei tà nè se kumkunju ke Nube ade’n. 
2PE.3.16	Kem̂kile le Nube nga, Paul tam tà’n kem̂ kem̂ magtubge’t le’n malang ke è ndang loo ger gir tur ngain. Dooge ke nyanger le de ase lé a, ke nja de uwe nang ba lé a tɔ nga, ei turi tàge nè ilei gel titeke ei rai se gute Magtubge le Nube ke rang tɔ. Dooge nè nga rai titeke bè tuji ra de ei kuwe.
2PE.3.17	Sei geri tà nè kété ɓá. Bè ɓaa, kotárge le’m, undei kumkunju dè ra si’t nè bainléa njékaltàge à ndonmi sei nang ndalang dè nda njáng’t le si se sútàge le de nga. 
2PE.3.18	Awi kum si ke kété-kété dè noje’t a, se dè ger Jésu-Krist Kuwe-ɓee le jéi ke njèkaje jèi nga a tɔ. Maje kade riɓar è le’n ɗarinè sár se non. Maje kade è titeke bè kuwe.
1JN.1.1	Jè ndang magtub j’ede’n sei tà ke ɔje dè ndikumgajer ke ndi tutu kété mari ke desêin. Tà ke ɔje dè ndikumgajer nè nga, ndɔ ke kété j’oo tà le’n a, j’an’n se kum jé a tɔ. Tà nè nga, ndɔ ke kété jè jè ter’n j’an’n mbiri-mbiri a, jè manm’n se ji jé j’an a tɔ. 
1JN.1.2	Ndikumgajer ke ndɔ ke unde loo tee nga, jè j’an’n se kum jé kuwe. Gir’n ke nè á jè j’ɔr’n go tà le’n a, j’ile mber tà le’n j’ade sei a tɔ. Ndikumgajer ke se non nè nga ndi ra Bɔ jéi’t kété mari ɓita ade unde loo tee pan ke kum jé’t ɓai. 
1JN.1.3	Nyan ke j’an se kum jé a, j’oo se mbi jé a tɔ á j’ile mber’n j’ade sei. Jè j’ile mber’n j’ade sei titeke bè tede kade j’umi nan’t bɔk se Bɔ jéi a, se Ngonn’n Jésu-Krist a tɔ. 
1JN.1.4	Jè ndang tà nyange nè nga j’ade sei tede kade dè ranel le jéi ɔr’n njêt.
1JN.1.5	Nube è lookar, tilkus karé bè géa goto rann’t. E ke nè a è tà ke j’oo tà Jésu-Krist’t á j’ɔr gir ndát-ndát j’ade sei. 
1JN.1.6	Ke nè á jè tami j’edi nè j’umi nan’t nan’t bɔk se Nube nè jè njiyei dann tilkus’t kêl karé ɓai ɓaa, jè tami tà lanm nal ra ngarankum nyan se ndɔge malang. 
1JN.1.7	Ke nè á jè njiyei dann lookar’t titeke Nube ndii’n dann lookar’t nga bè ɓaa, j’umi nan’t bɔk a, mese Ngonn’n Jésu-Krist togo kaiya le jéi bere mbak ndát-ndát ɔr kɔke.
1JN.1.8	Ke nè á jè tami j’edi nè jè rai kaiya lé ɓaa, jè súi kum ra jéi jèi kuwe a, ngarankum tà goto kem̂ jéi’t a tɔ. 
1JN.1.9	Nube à inye go ndukunnge le’n lé. E njè ra nyan se dè naje’n. Ke nè á j’ɔri gir majelége le jéi ke nata ɓaa, è à ade kem̂’n à tin mbit dè majelége’t le jèi. Nube à inye go nyanrage ke se dè naje’n lé le jèi nga bere mbak kɔke. 
1JN.1.10	Ke nè á jè tam j’ede nè jè ra kaiya lé ɓaa, jè ra Nube ke njè tà lanm a, tà le’n urkei kem̂ jé’t lé a tɔ.
1JN.2.1	Ngannemge, m’ndang tà nyange nè m’ade sei tede kade i rai majelé kum si ke kété lé. Ke nè á doo karé ra majelé ɓaa, njè ra rebe tà le jéi ndi ra Bɔ jéi’t non ɓá ta. Njè ra rebe tà le jéi è Jésu-Krist ke Njè ra nyan se dè naje’n. 
1JN.2.2	E nga inye ra’n ade yo ke nyan kɔr kure kaiya tede kade kem̂ Nube tin’n mbit dè majelége’t le jéi. Nube à ade kem̂’n à tin mbit dè majelége’t le jéi se kar jéi lé, nè à ade kem̂’n à tin mbit dè majelége’t le dooge malang ke dè nang nè.
1JN.2.3	Ke nè á j’an-in dè ndukunnge le Nube sêw-sêw ɓaa, jè geri titeke jè geri Nube. 
1JN.2.4	Doo ke tam ede nè n’ger Nube, nè an dè ndukunn le’n sêw-sêw lé ɓaa, è njè lanm. Ngarankum tà nga géa urkei kem̂n’t lé a tɔ. 
1JN.2.5	Nè doo ke an dè tà le Nube sêw-sêw ɓaa, è tár Nube kerɔte kuwe. Titeke bè á j’à geri titeke j’umi nan’t bɔk se’n. 
1JN.2.6	Nanan ke tam ndàt ede nè n’um nan’t bɔk se Nube ɓaa, gar-gar à njiye titeke ndɔ è Jésu njiye’n.
1JN.2.7	Kotárge le’m, ndukunn ke m’ndang m’ade sei nè nga, è ke kige lé, nè è ke mari ke sei ingei kété mari ke desêin nga kuwe. Ndukunn ke mari nè nga, è tà ke sei ooi kété ɓá ta. 
1JN.2.8	Nè né è bè géa, è ndukunn ke kige á m’ndang m’ade sei. E ndukunn ke kige ke ngarankum nyan’n ribe ra’n ke nata takul Krist a, takul si sei a tɔ. Tilkus ndi sanrin kɔke ade lookar ke get unn gir ndogó ɓá ta.
1JN.2.9	Doo ke ede nè n’ndi dann lookar’t nè ɔr ngokon’n njêt ɓaa, doo nè nga nain dann tilkus’t sár ɗarinè ɓai. 
1JN.2.10	Doo ke tár ngokon’n ɓaa ndi dann lookar’t. Nyan karé ke rann’t ke à tuge nja doo ke rang kade oso dann majelé’t goto. 
1JN.2.11	Nè doo ke ɔr ngokon’n njêt ɓaa, ndi dann tilkus’t. E njiye dann tilkus’t anje ger loo ke ndi à aw ke tutu, tede tilkus tel’n ke njè kum libe.
1JN.2.12	Ngannemge, m’ndang magtub nè m’ade sei tede kem̂ Nube tin mbit dè majelége’t le si ɓá ta takul ri Jésu-Krist ke undei kem̂ si dènn’t nga. 
1JN.2.13	Sei bɔ ngannge, m’ndang magtub nè m’ade sei tede sei geri è ke ndi tutu kété mari ke desêin nga ɓá ta. Sei basa dooge, m’ndang magtub nè m’ade sei tede sei têti rɔ njè kem̂ majelé nga ɓá.
1JN.2.14	Sei ngannge, m’ndang magtub nè m’ade sei tede sei geri Bɔ jéi nga ɓá. Sei bɔ ngannge, m’ndang magtub nè m’ade sei tede sei geri è ke ndi tutu kété mari ke desêin nga ɓá. Sei basa dooge, m’ndang magtub nè m’ade sei tede sei nga sei dooge ke tɔg si tò mar ɓai a, tà le Nube urkei kem̂ si’t ade i têti rɔ njè kem̂ majelé a tɔ.
1JN.2.15	Nang nè se nyange ke tooi tutu nga, undei de dann kum si’t lé. Ke nè á doo unde nang nè dann kumn’t ɓaa, è tár Bɔ jéi Nube nga lé. 
1JN.2.16	Nyange malang ke ei le nang nè nga á tooi nè: Kem̂kein le danra a, ngur kinge nyange malang ke kum jéi an a, ti ra ke ɔje dè nyankingege ke dè nang nè a tɔ nga, in-in ra Bɔ jéi Nube’t lé, nè ei in-in dè nang nè. 
1JN.2.17	Nang se ngur nyange le’n malang ke ra dooge’t nga ndii à ndɔti kawi. Nè doo ke ra nyan ke kem̂ Nube ndige ɔr son’n njêt ɓaa à ndi kumgajer sár se non kuwe.
1JN.2.18	Ngannemge, è dè kàde ke ngeinn’t ta. Sei ooi kété titeke Njè kɔse tà se Krist karé à unde loo tee. Nè ɗarinè nga njé kɔse tà se Kristge ngain ndii undei loo teei ta. Gir’n ke nè á jè geri titeke è kàde ke ngeinn’t nga kuwe ta. 
1JN.2.19	Njé kɔse tà se Krist nga in-in dann jéi’t nè kuwe, nè kété géa ei le jéige lé. Gir’n ke nè á undei loo teei dann jéi’t kɔke. Ke nè á né ndɔ ke ei le jéi ɓaa, né à nain-in se jéi. Nè kunde ke undei loo i teei dann jéi’t kɔke nga, ade jè geri njai titeke ei le jéige ndan lé.
1JN.2.20	Nè sei ɓaa, sei dooge ke è Krist kuwe ndum wubu dè si’t unde sei gai. Gir’n ke nè á sei malang i geri Nube ke get. 
1JN.2.21	M’ndang magtub nè m’ade sei tede ger ke i geri ngarankum tà lé lé. Nè m’ndang magtub nè m’ade sei tede ger ke i geri ngarankum tà a, i geri titeke tà lanm karé bè géa in ra ngarankum tà’t lé a tɔ.
1JN.2.22	Doo ke naje se ra’n ede nè Jésu è Krist lé nga, ké è njè tà lanm lé ɓai wa? Doo ke titeke bè nga, è njè kɔse tà se Krist tede è naje se ra’n dè Bɔ jéi Nube’t a, dè Ngonnenn’t a tɔ. 
1JN.2.23	Nanan ke naje se ra’n ede nè Jésu-Krist è Ngonn le Nube lé ɓaa, è naje se ra’n dè Bɔ jéi Nube’t a tɔ. Nanan ke tam ndàt ede nè Jésu è Ngonn Nube kerɔte ɓaa, è um nan’t bɔk se Bɔ jéi Nube nga ɓá ta.
1JN.2.24	Nè sei ɓaa, tà ke ndɔ ke ooi kété mari ke desêin nga, adi urkei kem̂ si’t. Ke nè á tà nè urkei kem̂ si’t ɓaa, sei umi nan’t bɔk se Krist a, se Bɔ’n Nube a tɔ. 
1JN.2.25	Ndikumgajer sár se non nga, è nyan ke Krist unn’n ndu’n ade jèi kété ɓá.
1JN.2.26	M’ndang tà nyange nè m’ade sei ɔje dè dooge ke sangi le súi sei kade i ndemi rebe ke maje’t. 
1JN.2.27	Nè sei ɓaa, wubu ke Krist ndum dè si’t nga nain ra si’t ɓai. Gir’n ke nè á sei awi ndoo kade doo karé ndó sei nyange lé ta. Nè Ndil-Kem̂nda le’n ke ade sei nga ndó sei nyange malang. Nyange ke Ndil-Kem̂nda ndó sei nga, ei nyange ke kerɔte m ei tàge ke lanm lé. Bè ɓaa, umi nan’t bɔk se Krist titeke Ndil-Kem̂nda ndó’n sei nga.
1JN.2.28	Oiyo, ngannemge, umi nan’t bɔk se Krist tede kade ndɔ ke à unde loo tee pan ɓaa, jè ndii heb tàkumn’t lé se kem̂nda káng anje rasɔl. 
1JN.2.29	Sei geri mbak titeke Krist è Njè ra nyan se dè naje’n. Nanan ke ra nyan ke se dè naje’n se ndɔ karé-karé ɓaa, è ngonn Nube ke Nube kuwe oje’n.
1JN.3.1	An-in! tár ke bò ke Bɔ jéi Nube tár jèi á ɓar’n jèi ke ngannenge. Jèi jèi ngannenge kerɔte kuwe. Gir’n ke nè á dooge ke dè nang nè geri jèi ke ngann’n lé. Dé ger jèi ke ngann Nube lé tede Nube géa dé ger’n lé. 
1JN.3.2	Kotárge le’m, ɗarinè jèi ngann Nube. Nè táa ke jè táai nan se’n nga, ɗarinè tò nata ndái-ndái lé ɓai. Nè né è bè géa, nyan karé ke jè geri á tò nè: Ndɔ ke Krist à tel kunde loo tee pan ɓaa, j’à tooi táai nan se’n tcha-tcha tede j’à j’an-in nin se kum jéi ndan-ndan kem̂ ndɔn’t nè nga. 
1JN.3.3	Nanan ke unde kem̂’n tchên dè Krist’t ɓaa, maje kade ade ra’n unju nyang-nyang titeke Krist géa ade ra’n unju’n nyang-nyang bè tɔ.
1JN.3.4	Nanan ke ra kaiya se ndɔ’n-ndɔ’n ɓaa altà tà gute-ndu’t, tede kaltà tà gute-ndu’t nga è kaiya. 
1JN.3.5	Sei geri mbak titeke Krist unde loo tee tede kɔr majelé kum kɔke. Nè è nga majelé karé bè géa goto rann’t. 
1JN.3.6	Nanan ke um nan’t bɔk se’n ɓaa, ebe ra’n ra majelé se ndɔ’n-ndɔ’n. Nanan ke ra majelé se ndɔ’n-ndɔ’n ɓaa, an Krist lé a, ger’n lé a tɔ.
1JN.3.7	Ngannge, adi doo karé sú sei lé. Nanan ke ra nyan ke se dè naje’n se ndɔ’n-ndɔ’n ɓaa, è njè ra nyan se dè naje’n titeke Krist ee’n njè ra nyan se dè naje’n bè tɔ. 
1JN.3.8	Nanan ke ra kaiya se ndɔ’n-ndɔ’n ɓaa in ra njè kem̂ majelé’t, tede njè kem̂ majelé nga unn gir ra majelé se ndɔge malang kété mari ke desêin. Gir’n ‘ke nè á Krist, Ngonn Nube unde’n loo tee’n pan tede le tuju nyanrage le njè kem̂ majelé nga kɔke.
1JN.3.9	Nanan ke Nube kuwe oje’n ɓaa à ebe ra majelé se ndɔge malang, tede ko nyan le Nube urkei kem̂n’t. E asekum ra majelé kum’n ke kété-kété lé tede è Nube kuwe á oje’n. 
1JN.3.10	E ke nè á d’a ger’n ngann Nube se ngann le njè kem̂ majelé nga njai-njai. Nanan ke ra nyan ke se dè naje’n lé se ndɔ’n-ndɔ’n ɓaa, è le Nube ndan lé. Nanan ke tár ngokon’n lé ɓaa, è le Nube ndan lé tɔ.
1JN.3.11	I tári nan. E ke nè á è tà ke d’ede sei kété mari ke desêin d’ade ooi ɓá. 
1JN.3.12	Ade jèi tite Cain bè lé. Cain nga ndo ke è doo le njè kem̂ majelé. Gir’n ke nè á ndɔ ke uje’n kɔbe ngokon’n. Ké ri á è gir kade ndɔ ke uje’n kɔbe ngokon’n wa? E uje kɔbe ngokon’n tede nyanra’n ke majelé, nè nyanra ngokon’n á è se dè naje’n.
1JN.3.13	Ngakonmge, ke nè á dooge ke dè nang nè ɔri sei njêt ɓaa, adi ndil si tee an-in soin-soin lé. 
1JN.3.14	Jèi ɓaa, jè geri mbak titeke jè tugei loo yo jè gangi j’uri loo ndikumgajer’t. Tede jèi ɓaa, jè geri gir tár ke jè tári ngakon jéige nga. Nanan ke tár ngokon’n lé ɓaa, yo on ɓee dènn’t ɓai. 
1JN.3.15	Taɓai nanan ke ɔr ngokon’n njêt ɓaa, è njè tɔl doo. Sei geri mbak titeke njè tɔl doo nga ndikumgajer urkei kem̂n’t ndan lé. 
1JN.3.16	Ɗarinè, jè geri ngarankum tár nan takul kinye ke Krist inye ra’n ade yo tede le jéi. Gir’n ‘ke nè á, jèi géa, gar-gar j’à kinyei ra jéi kadi yo tede le ngakon jéige tɔ. 
1JN.3.17	Ke nè á doo karé aw se nyankinge ngain dè nang nè, nè è unn kum’n mbeng dè ngokon’n ke nyan nal’n. A ɓaa, ké tár ke doo nè ede nè n’tár Nube nga tò ra wa? 
1JN.3.18	Ngannemge, ade jè tári nan se tà ke tà jéi’t karè lé. Nè ade jè tári nan se nyanra jéige. Nyanra jéi á à tɔji titeke tár ke jè tári nan nga è ngarankum tár kerɔte.
1JN.3.19	E ke nè á è nyan ke ade j’à geri titeke jèi le ngarankum tà kuwe. Gir’n ke nè á j’adi ɓengre jéi oso’n nang pon non Nube’t. 
1JN.3.20	Ke nè á ɓengre jéi ile tà dè jéi’t ɓaa, maje kade jè geri titeke Nube bòi dum dè ɓengre jéi a, è ger nyange malang a tɔ. 
1JN.3.21	Kotárge le’m, ke nè á ɓengre jéi ile tà dè jéi’t lé ɓaa, jè ndai kem̂ jéi káng non Nube’t. 
1JN.3.22	Nyange malang ke jè kɔi Nube nga, j’à j’ingei tede kan ke j’an-in dè ndukunnge le’n sêw-sêw a, jè rai nyan ke taa kum’n a tɔ. 
1JN.3.23	Nube unn ndu’n ade jèi le kade j’undei kem̂ jéi dè ri Ngonn’n Jésu-Krist’t a, jè tári nan titeke ndɔ ke Krist unn’n ndu’n ade jèi. 
1JN.3.24	Doo an dè ndukunnge’t le Nube sêw-sêw ɓaa, è um nan’t bɔk se Nube a, Nube géa um se’n nan’t bɔk a tɔ. Jè ger titeke Nube um se jéi nan’t bɔk takul Ndil-Kem̂nda ke è ade jèi nga.
1JN.4.1	Kotárge le’m, umi kem̂ si dè ndil tà’t le dooge ke tami edi nè n’awi se Ndil-Kem̂nda nga lé. Nè i nan-in dooge nè nga an-in ké awi se Ndil-Kem̂nda le Nube nga kerɔte kuwe wa? Tede njé tête tà kunde tà Nube’t undei loo teei ngain dè nang nè ɗarinè ta. 
1JN.4.2	Nyan ke kade i geri Ndil ke in ra Nube’t á tò nè: Doo ke rara ke tam ndàt ede nè Jésu-Krist ree dè nang nè se danra’n ɓaa, è doo ke Ndil Nube in kem̂n’t kuwe. 
1JN.4.3	Nè doo ke rara ke tam ndàt ede nè Jésu-Krist ree dè nang nè se danra’n lé ɓaa, è doo ke Ndil Nube goto kem̂n’t. Nè ndil ke kem̂n’t nga, è ndil ke njèkem̂yêr. Sei ooi kété titeke njèkɔse tà se Krist à ree dè nang nè ɓá ta.
1JN.4.4	Ngannemge, sei têti rɔ njétête tà kunde tà Nube’t tede k’ee ke sei lennge a, tede Ndil le’n ke ndi kem̂ si’t a tɔ. Ndil Nube ke ndi kem̂ si’t nga á tɔg’n dum dè le njè kem̂ majelé ke ndi kem̂ dooge ke dè nang nè. 
1JN.4.5	Njé tête tà kunde tà Nube’t nga ei le nang nè. Gir’n ke nè a, ei tami tà se go tà tam dooge ke dè nang nè a, njé ke ei le dè nang nè uri mbi de ooi tà le de a tɔ. 
1JN.4.6	Nè jèi ɓaa, jèi le Nube. Doo ke ger Nube ɓaa à ur mbi’n le koo’n tà le jéi. Doo ke ger Nube lé ɓaa à ur mbi’n koo’n tà le jéi lé. E ke nè á j’à ger’n ngarankum Ndil ke in ra Nube’t se ndil ke in ra njè kem̂ majelé’t ke njè kade dooge ndemi rebe ke maje’t nga.
1JN.4.7	Kotárge le’m, adi jè tári nan tede tár nan nga in ra Nube’t kuwe. Nanan ke tár doo ndul made’n ɓaa, ger Nube a, è Nube kuwe á oje’n a tɔ. 
1JN.4.8	Doo ke tár doo ndul made’n lé ɓaa, ger Nube lé tede Nube è njè tár dooge. 
1JN.4.9	Nube ule Ngonn’n ke dagi dè nang nè tede kade jè ndii kumgajer takul’n. E ke nè á tár ke Nube tár jèi too’n nata ndái-ndái. 
1JN.4.10	E jèi á j’in-in se kem̂ jéi jè tári Nube kété lé, nè è Nube kuwe á tár jèi kété. Gir’n ke nè á è ule’n Ngonn’n ke nyankɔr kure majelége le jéi.
1JN.4.11	Kotárge le’m, tár ke Nube tár jèi titeke bè nga, gar-gar jèi géa adi jè tári nan titeke bè tɔ. 
1JN.4.12	Doo karé bè géa an Nube se kum’n ndan lé ɓai. Nè ke nè á jè tári nan ɓaa, Nube um jèi nan’t bɔk a, tár ke è tár jéi nga maje ɔr njêt.
1JN.4.13	Nube ade jèi Ndil’n. Gir’n ke nè á jè geri titeke Nube um se jéi nan’t bɔk a, jèi géa j’umi se’n nan’t bɔk a tɔ. 
1JN.4.14	Bɔ jéi Nube ule Ngonn’n le kade è njèkaje dooge dè nang nè. Ngonn’n ke ule’n nga, jè j’an’n se kum jé. Gir’n ke nè á j’ɔr’n go tà le’n j’ede’n sei. 
1JN.4.15	Ke nè á doo karé tam ndàt ede nè Jésu è Ngonn Nube ɓaa, Nube um se’n nan’t bɔk a, è géa um nan’t bɔk se Nube a tɔ. 
1JN.4.16	Jèi géa, tár ke Nube tár jèi nga á j’umi kem̂ jéi dènn’t bɔk-bɔk a tɔ. Nube è njè tár dooge. Nanan ke nain dann tár’t ɓai ɓaa, um nan’t bɔk se Nube’t a, Nube géa um se’n nan’t bɔk a tɔ. 
1JN.4.17	Ke nè á tár nan maje ɔr njêt ra jéi’t ɓaa, j’à ndai kem̂ jéi káng ndɔ ke Nube à gang’n tà dè jéi’t. J’à ndai kem̂ jéi káng tede ndikumgajer le jéi dè nang nè táa nan se le Jésu-Krist. 
1JN.4.18	Ɓel goto kem̂ tár nan’t, nè tár nan ke maje ɔr njêt nga rɔ ɓel unde’n nú. Ke nè á doo ɓel ɓaa, è tede kure nyanra’n ke à ɔde kum’n. Ke nè á doo ɓel ɓaa, tár nan ke maje ɔr njêt goto kem̂n’t ɓai.
1JN.4.19	Jèi ɓaa, jè tári Nube tede è kuwe á tár jèi kété. 
1JN.4.20	Ke nè á doo karé tam ede nè n’tár Nube, nè è ɔr ngokon’n njêt ɓaa, doo nè nga è njè lanm karè. Doo nè nga è njè lanm tede doo ke mbate tár ngokon’n ke an’n se kum’n nga ɓaa asekum tár Nube ke è an’n se kum’n lé nga ndan lé. 
1JN.4.21	Doo ke tár Nube ɓaa, gar-gar à tár ngokon’n tɔ. E ke nè á è ndukunn ke Krist kuwe unn ade jéi kété mari.
1JN.5.1	Nanan ke unde kem̂’n dè Jésu’t titeke è Krist ɓaa, doo nè nga è Nube kuwe oje’n. Nanan ke tár Bɔ jéi Nube ɓaa à tár jèi ngannenge nga tɔ. 
1JN.5.2	Tár Nube a, kan dè ndukunnge le’n sêw-sêw a tɔ nga è nyan ke tɔje jèi ade jè geri titeke jè tári ngann Nube kerɔte. 
1JN.5.3	Tár Nube nga ɔje dè kan dè ndukunnge le’n sêw-sêw. Ndukunnge le Nube nga doo asekum kan dè de sêw-sêw karè. 
1JN.5.4	Oiyo, nanan ke Nube kuwe oje’n ɓaa à tête rɔ dooge ke ei le nang nè. Rɔ ke jè têti dooge ke ei le nang nè nga, è kundekem̂ le jéi. 
1JN.5.5	Ké nan á è doo ke asekum tête rɔ dooge ke ei le nang nè nga wa? Doo ke unde kem̂’n dè Jésu’t titeke è Ngonn Nube kerɔte kuwe á asekum tête rɔ dooge ke ei le nang nè.
1JN.5.6	E Jésu-Krist nga ree dè nang nè se mann a, se mese a tɔ. E ree se mann á karé lé, nè è ree se mann a, se mese a tɔ. Ndil-Kem̂nda nga è ngarankum tà. E è kuwe á ɔrgo tà nè nga titeke bè. 
1JN.5.7	Njékɔrgo tàge nè nga ei mute. 
1JN.5.8	Ndil-Kem̂nda a, mann a, se mese a tɔ á ei njékɔrgo tàge ke mute nè nga. Ei mute mbak umi tà go nan’t bɔk. 
1JN.5.9	Tà ke dooge d’ɔrgo d’ade jèi nga, jè taai. Nè tà ke Nube ɔrgo nga dum dè le dooge ke ɔri go adi jèi nè nga ɓai. Nube ɔrgo tà ɔje’n dè Ngonn’n. 
1JN.5.10	Nanan ke unde kem̂’n dè Ngonn Nube’t ɓaa à taa tà ke Nube tam ɔje’n dè Ngonn’n. Nè nanan ke unde kem̂’n dè Nube’t lé ɓaa, tel Nube ke njè lanm, tede è taa tà ke Nube tam ɔje’n dè Ngonn’n nga lé. 
1JN.5.11	Nube ade jèi ndikumgajer se non. Ndikumgajer se non nè nga, è ade jèi takul kum ke j’umi nan’t bɔk se Ngonn’n. E ke nè á è tà ke Nube tam ɔje’n dè Ngonn’n nga. 
1JN.5.12	Nanan ke um nan’t bɔk se Ngonn nè nga ɓaa, è aw se ndikumgajer ɓá ta. Nanan ke um nan’t bɔk se Ngonn Nube nè nga lé ɓaa, è nal ndikumgajer nga ɓá ta.
1JN.5.13	Sei ke undei kem̂ si dè ri Ngonn Nube’t nga, m’ndang tà nyange nè nga m’ade sei tede kade i geri titeke sei ingei ndikumgajer ke se non nè nga ɓá. 
1JN.5.14	Gir’n ke nè á jè ndai kem̂ jéi káng non Nube’t: Ke nè á jè deji nyan se go kem̂ndige le’n ɓaa, jè geri mbak titeke è oo tà le jéi. 
1JN.5.15	Loo ke jè geri titeke è oo tà le jéi ɓaa, jè geri titeke nyange ke jè deji nin nga, j’ingei de ɓá ta. 
1JN.5.16	Loo ke doo an ngokon’n ndi ra kaiya karé ke aw se’n loo yo’t lé ɓai ɓaa, maje kade deje Nube le kade ade ngokon’n nè nga ndi kumgajer. Tà nè nga ɔje dè njé ke rai kaiya ke aw se de loo yo’t lé ɓai. Kaiya karé ke aw se doo loo yo’t tò tutu. Kaiya ke titeke bè nga, man m’ede sei kade ɔji tà se Nube tede lé. 
1JN.5.17	Nyanra ke se dè naje’n lé malang nga, è kaiya kerɔte kuwe. Nè kaiya karé ke aw se doo loo yo’t lé tò tutu.
1JN.5.18	Jè ger mbak titeke nanan ke Nube kuwe oje’n nga à ra kaiya se ndɔ’n-ndɔ’n lé. Nanan ke Nube kuwe oje’n ɓaa à ngonm ra’n è kuwe sêw-sêw. Njè kem̂ majelé asekum tee rann’t lé.
1JN.5.19	Jè geri titeke jèi le Nube, nè dooge ke dè nang nè malang ei kem̂ ji tɔgmong’t le njè kem̂ majelé.
1JN.5.20	Jè geri titeke Ngonn Nube ree dè nang nè ɓá. E kuwe ade jèi gos nyanger tede kade jè geri Nube ke get-get. J’umi nan’t bɔk se Nube ke get-get nga takul Ngonn’n Jésu-Krist. Jésu-Krist nga è ngarankum Nube a, è njèndi kumgajer sár se non a tɔ.
1JN.5.21	Ngannemge, an-in go ra si maje ɔje dè mage polége!
2JN.1.1	Man ngatɔge doo nga, m’ndang magtub nè m’adi i Kyria se ngannige. I nga i dinye ke d’undei se ninn’n gai. I se ngannige malang nga, m’tár sei kerɔte kuwe. E man á m’tár sei se kar’m lé, nè dooge malang ke geri ngarankum tà nga géa tári sei tɔ. 
2JN.1.2	Jè tár sei tede ngarankum tà ke urkei kem̂ jéi’t ɗarinè. Ngarankum tà nè nga à nain se jéi sár se non.
2JN.1.3	Maje kade kem̂noje se kem̂kanm a, se kem̂lom ke in ra Nube’t se ra Ngonn’n Jésu-Krist a tɔ, nain se jéi tede kade jè tári nan kerɔte kuwe.
2JN.1.4	Ra’m nel’m ngain dè kinge ke m’inge ngannige njiyei dann ngarankum tà’t titeke Bɔ jéi unn’n ndu’n ade jèi. 
2JN.1.5	Kyria, ɗarinè m’ra ndoo rai’t: ade jè tári nan. E ndukunn ke ndɔ ke j’ingei kété mari ke desêin nga kuwe á m’ndang m’adi m è ke kige lé. 
2JN.1.6	Ke nè á jè tári Nube kerɔte ɓaa, ade jè tári nan. E ke nè á è ndukunn le Nube ke ndɔ ke j’ede sei tà’n.
2JN.1.7	Njé tam tà lanm sú’n dooge kade ndemi bule ngain undei loo teei ɗarinè ɓá ta. Njé lanmge nè nga mbati tami ndàt titeke Jésu-Krist ree dè nang nè se danra’n. Doo ke tam ndàt ede nè Jésu-Krist ree se danra’n dè nang nè lé nga, è njè tà lanm a, è njè kɔse tà se Krist a tɔ. 
2JN.1.8	Undei kumkunju dè ra si’t tede kade kule ke jè ra nga tɔ ra jéi’t karè lé, nè le kade ingei nyankuge dè ji si tá.
2JN.1.9	Nanan ke nda njáng dè nyan-ndó’t le Krist lé á unn tà ke rang karè ile dè’t ɓaa, um se Nube nan’t bɔk lé. Nanan ke nda njáng dè nyan-ndó’t le Krist ɓaa, um nan’t bɔk se Nube a, se Ngonn’n a tɔ. 
2JN.1.10	Ke nè á doo karé ree ra si’t á ree se nyan-ndó le Krist nè nga lé ɓaa, uwei nin ke ra si’t kem̂ kei le si lé a, edi nin edi nè: «I ree se maje’n» lé a tɔ. 
2JN.1.11	Ke nè á edi nin edi nè: «I ree se maje’n» ɓaa, sei umi se doo nè nan’t bɔk dè kule rannge ke majelé nga ɓá ta.
2JN.1.12	M’aw se nyange bule ngain le ndang kade sei. Nè m’ndige le ndang tà’n kem̂ magtub’t lé. Nè m’unde kem̂’m tchên le kaw ra si’t kɔje se si tà se tà’m njan-njan. Titeke bè á dè ranel le jéi à maje kɔr’n njêt.
2JN.1.13	Ngann le ngokoin ke dinye ke Nube ɔr’n unde’n se ninn’n gai nga, rai nin lapya ngain.
3JN.1.1	Man ngatɔge doo nga, m’ndang magtub nè m’ade kotár le’m Gaius ke m’tár’n ke kerɔte kuwe.
3JN.1.2	Kotár le’m, m’ndinge kade aw maje ke kété-kété ɔje dè nyange malang. M’ndinge kade danrai aw maje ke kété titeke ngarankum rai aw’n maje nga bè tɔ. 
3JN.1.3	Ra’m nel’m ke dum tede njétaakem̂-Kristge ke nange reei edi man titeke i liger lagr-lagr dè ngarankum tà’t nga ɓai. Taɓai, ei edi man titeke i njiye se go ngarankum tà nè nga ɓai a tɔ. 
3JN.1.4	Ranel le’m ke bò ngain ɓaa, è koo ke m’oo titeke ngannemge njiyei dann ngarankum tà’t se ndɔge malang.
3JN.1.5	Kotár le’m, i ra nyan ke maje se kem̂nda káng tede le njétaakem̂-Kristge ke ei mbage. 
3JN.1.6	Dé nè nga, d’ɔrgo ser tár ke i tár de non njékebe nange’t le Nube. I ra se de dé mbage ke d’a d’aw, tede kade ile riɓar dè Nube’t. 
3JN.1.7	E tede ri Jésu-Krist á dé tee d’aw’n anje kinge nyan ji njé ke geri Nube’t lé. 
3JN.1.8	Dooge ke titeke bè nga, gar-gar adi j’ɔsi gir de loo kile mber ngarankum tà’t nga. Ke nè á jè rai titeke bè ɓaa, jèi njémade kulege le de kerɔte kuwe.
3JN.1.9	M’ndang tà karè bè ke ase loon’t m’ade njékebe nange le Nube. Diotrèphe ke ndige k’ee ngawtà de nga ute tà le jé mbeng. 
3JN.1.10	Gir’n ke nè á loo ke ndɔn’t m’a m’aw ɓaa, m’a m’ede’n nyange ke majelé ke ra nga ndàt. Taɓai, m’a m’ede’n tàge ke majelé ke è tam ɔje’n dè jé. E ke nè kuwe ase’n lé ɓai, è mbate kuwe njétaakem̂-Kristge ke rann’t. Dooge ke ndigi kuwei de ke ra de’t géa, ɔge de dè’t a, rɔ de kɔke dann njékebe nange’t le Nube a tɔ.
3JN.1.11	Kotár le’m, i ndaje nyanra ke majelé lé, nè i ndaje nyanra ke maje tá. Doo ke ra nyan ke maje nga è le Nube. Doo ke ra nyan ke majelé nga an Nube lé.
3JN.1.12	Dooge malang ɔri go tà le Démétrius ke maje. Ngarankum tà nga kuwe géa ɔrgo tà le’n ke maje a tɔ. Nè jè géa, j’ɔrgo tà le Démétrius ke maje tɔ. I Gaius, i ger mbak titeke tà ke jè tam nga è ngarankum tà kuwe.
3JN.1.13	M’aw se tàge ngain le ndang kadi. Nè m’ndige le ndang tà’n kem̂ magtub’t lé. 
3JN.1.14	M’unde kem̂’m tchên le kaw kan-in ngɔr kade j’ɔje’n nan tà se tà jé njan-njan.
3JN.1.15	Maje kade kem̂lom nain sei.
3JN.1.15	Basa madige rai nin lapya ngain. I ra lapya made jége ke nú karé-karé se ri de-ri de ade jè tɔ.
JUD.1.1	Man Jude, ɓer kule le Jésu-Krist, man ngokon Jacques. M’ndang magtub nè m’ade njé ke Bɔ jéi Nube ɓar de. Njé ke Bɔ jéi Nube ɓar de nga, ei lennge. E an dè de sêw-sêw takul Jésu-Krist. 
JUD.1.2	Maje kade kem̂kanm se kem̂lom a, se tár nan a tɔ, oji nan ra si’t nyanmi-nyanmi.
JUD.1.3	Kotárge le’m, m’in kalang m’ndang magtub nè m’ade sei ɔje dè kaje le jéi ke j’orèi nan dè’t nga. Gar-gar è tà le’m le ndang magtub kade sei kule’n dingem kem̂ si’t tede kade i rai rɔ dè kundekem̂’t. Kundekem̂ nga Nube ade njétaakem̂-Kristge nja karé bere ke ngang’n. 
JUD.1.4	Dooge ke nange uri dann si’t se go ngein. Tà ke ɔje dè kem̂noje le Nube le jéi nga, ei turi ilei gel tede le ra’n nyange ke pás-pàs. Dé dooge nè nga, dé mbate Jésu-Krist, Ngar le jéi se Kuwe-ɓee jéi ke karé bere luk-luk nga sár. Gangtà ke dé ndang tà’n kété mari d’ɔje’n dè de nga tò ngine de tchên. 
JUD.1.5	Sei geri nyange nè nga malang ɓá kuwe. Nè né è bè géa, m’ndige kolé kem̂ si dè tà’t nè: Ndɔ ke Kuwe-ɓee Nube ɔr kosdooge le’n kɔke kem̂ ɓeekon ke Egypte aje de nja karé ke ngang’n. Nè go’t gugu, è tuju njé kunn mbi dè tàge’t kɔke ndát-ndát. 
JUD.1.6	Adi kem̂ si olé dè dooge ke danrán ke mbati ngonmi riɓar ke d’ule dè de’t a, ke ndɔ ke inyei loo ndi de ke ɔje dè de. Nube ngonm de dann loo ke ndul ndin-ndin’t se sul ji de’t se nja de’t dangai’t sár se non ngine’n ndɔ gangtà ke bò. 
JUD.1.7	Adi kem̂ si olé dè dooge ke kem̂ ɓee-bòge ke Sodome se Gomorrhe se ɓee-bòge ke gan-in dè de nga. Dooge nè nga ndɔ ke rai nyange ke pás-pàs tite dooge ke danrán bè tɔ. Dingemge ke sangi dingem made dege tooi se de ke dinye’t. Nè Nube ade por ke à wei ndan lé in danrán ree ró de rák-rák ade kure nyanra majelé le de ɔde kum de. Nyan ke tee dè de’t nga, è nyan-tɔje tede le dooge malang.
JUD.1.8	Kerɔte kuwe, dooge ke uri dann si’t nga, ei rai nyange ke pás-pàs tite dooge ke kem̂ ɓee-bòge ke Sodome se Gomorrhe nga tɔ. Dé gir nyange ke se go rebe’n lé kem̂ de’t a, d’ule ra de mbiriri dann nyange ke mine’t. Dé njé kute tɔgmong le Jésu-Krist mbeng a, dé nede dooge ke danrán a tɔ. 
JUD.1.9	Michel ngar le dooge ke danrán nga, ndɔ ke gaki nan se sú dè ninn njèyo Moise’t. Michel ndige le gangtà dè sú’t lé a, ndige le taje’n lé a tɔ. Nè è ede sú ede nè: «Maje kade Kuwe-ɓee kuwe ndángi.» 
JUD.1.10	Nè dé dooge ke m’ede sei tà le de nè nga, nyan ke dé ger gir njai lé nga ndɔr de aw se de loo tuju’t tite dange ke tàgir le de goto bè. 
JUD.1.11	Dé dooge nè nga, d’a d’an ɓai! tede d’unn rebe le Cain. Kum de sú de ade dé tam tà lanm le taa’n nar titeke ndɔ ke kété Balaam ra’n bè. D’ile rɔ d’ade Nube titeke ndɔ ke Koré ra’n bè tɔ. Kerɔte kuwe, d’ade tuju titeke ndɔ ke Koré tuju’n nga bè tɔ. 
JUD.1.12	Dé nè nga dé d’asenan se her ke à tuge sei kile sei tà nyankuse’t tár nan’t le si nga. D’on mur se si se go dege non dege anje ɓel d’ul’n ra de dé kuwe. Dé tò d’asenan se ndi ke in ngiring-ngiring ke nel ɔr’n aw se’n ade ede lé bè. Dé d’asenan se kagege ke anni lé a, dé tite kagege ke nel dann-ɔr-made tɔr de se ngire’n bere mbak ade weii njanm-njanm. 
JUD.1.13	Dé tite kɔr mann ba ke tal bungus-bungus ade pululu’n ke majelé in pɔk-pɔk bè. Dé tò d’asenan se kɔnyonge ke gangi ndiling-ndiling bè. Nube uwe dè nja loo ke ndul ndin-ndin unde konn le kade dé ndi tutu sár se non. 
JUD.1.14	Hénok ,ngonnkà dɔg Adam ke njèkon’t ji sejimute nga, ndɔ ke tam tà kété mari ɔje’n dè de ede nè: «An-in! Kuwe-ɓee à ree se dooge le’n ke danrán aru dɔg loo bule, 
JUD.1.15	le gang’n tà dè dooge’t karé-karé malang ɔje dè nyanra de ke majelé. Kuwe-ɓee à ree le gangtà dè njé kile koje dè Nube’t lége malang. E à ree le gangtà dè njé ra majelége malang tede tàge ke majelé ke tami se’n nga a tɔ.» 
JUD.1.16	Dé dooge nè nga, dé njé ɓar tà nyon-nyon se ndɔge malang a, ra de ate de kárár a tɔ. Dé njiye se go ngur nyange ke kem̂ de dé’t kuwe a, tàge ke kum tam oji nan tà de’t pɔt-pɔt a tɔ. Dé njé tɔi dooge tede libe’n kum de taa’n nyan ji de’t ɔje dè maje le de dé kuwe karé.
JUD.1.17	Nè sei kotárge le’m ɓaa, adi kem̂ si olé dè tàge ke ndɔ ke njékawkulege le Jésu-Krist Kuwe-ɓee le jéi ede sei kété ɓá nga. 
JUD.1.18	Ndɔ ke edi sei kété edi nè: kem̂ ndɔge ke à reei, njé sɔke looge à undei loo teei le ringei se tà sɔke Nube. Dooge à rai nyange ke majelé titeke kem̂ de ɔje. 
JUD.1.19	E dé dooge nè á dé njé tin njétaakem̂-Kristge! Tàgirge le de ei tàgirge ke in-in ra dooge’t m è tàgir ke se go Ndil Nube lé. 
JUD.1.20	Nè sei kotárge le’m ɓaa, sei kuwe ulei dingem kem̂ nan’t, awi kum si ke kété dè kundekem̂’t le si ke tò se ninn’n nga. Ɔji tà se Nube se go Ndil-Kem̂nda. 
JUD.1.21	I ndii dann tár ke Nube tár sei. Undei kem̂ si dè Kuwe-ɓee’t le jéi Jésu-Krist, i nginei ndikumgajer se non se ke à ade sei se go kem̂kanm le’n. 
JUD.1.22	An-in kumtondoo le njé ke ndii à ilei mber mbɔr dè kundekem̂’t le de ɓai nga. 
JUD.1.23	Uwei njé ke nange hont ɔri de dann por’t aji de. An-in kumtondoo le njé ra majelége ke nange se kem̂nda geng. Nè kubu ke ulei kem̂ made’t rai majelé nga géa, ɔri nin njêt.
JUD.1.24	Nube aw se tɔgmong le kan’n dè si kade osoi lé. Nube à ade a i ndai non ndubra’t le’n ke bò se ranel anje tà karé dè si’t. 
JUD.1.25	Nube le jéi karé bere ke Njèkaje jèi takul Kuwe-ɓee le jéi Jésu-Krist nga, maje kade ndubra se riɓar, se tɔgmong konɓee ei le’n sár se non. Maje kade è titeke bè kuwe.
REV.1.1	Nyange ke tooi loo ɓɔyɔn’t ke Nube ribe dè ade Jésu-Krist. Jésu-Krist ribe dè nyange ke tooi loo ɓɔyɔn’t nè nga ade ɓer kulege le’n. Nyange ke Nube ade Jésu-Krist ribe dè ade ɓer kulege le’n nga, gar-gar ei nyange ke à reei ngɔr kuwe. Jésu-Krist ule doo le’n ke danrán karé ade ree tɔje Jean ɓer le’n nyange nè nga. 
REV.1.2	Jean nga ɔrgo nyange malang ke è an se kum’n. E ɔrgo tà le Nube a, le Jésu-Krist a tɔ. 
REV.1.3	Doo ke tute magtub nè nga ra’n à nel’n. Njé ke uri mbi de ooi tàge ke in tà Nube’t a, tɔsi kum de dè nyange ke dé ndang tà’n kem̂ Magtub’t nè nga ɓaa, ra de à nel de tɔ. Nyange ke ndɔ ke m’tam tà’n nè nga, ndɔ’n nain ngɔr ta.
REV.1.4	Man Jean, m’ndang magtub m’ade njékebe nange le Nube ke gir ji sejimute ke ndii kem̂ ɓeekon ke Asie.
REV.1.4	Maje kade Nube ade sei kem̂noje se kem̂lom. E nga ndi tutu kété mari sár ɗarinè. E ndi à ree sei non a tɔ. Maje kade ndilge ke ji sejimute ke ndai non kutu-ngar’t le Nube adi sei kem̂noje se kem̂lom. 
REV.1.5	Maje kade Jésu-Krist njèkɔrgo tà ke get-get ade sei kem̂noje se kem̂lom. Jésu-Krist nga è kuwe karé bere á è doo ke desêin sàk-sàk ke unde loo tee dann njé ke koo’t. E nga è ngar ke on ɓee dè ngarge ke dè nang nè. Jésu-Krist nga tár jèi a, ɔr jèi dann kaiya’t le jéi takul mese’n a tɔ. 
REV.1.6	Jésu-Krist tel jéi ke dooge ke kem̂ konɓee’t le Nube. E tel jèi ke njékuje nyan-mesege tede ra kule le Bɔ’n Nube. Maje kade riɓar se tɔgmong ei lennge sár-sár se non. Maje kade è titeke bè kuwe.
REV.1.7	An-in! Jésu-Krist nga à ree dann kil’t le ndi; dooge karé-karé malang à an-in nin a, njé tɔse’n tɔlnge géa à an-in nin se kum de a tɔ. Kosdooge malang dè nang nè à non-in kundei kàde de dai-dai tede tà le’n. Oiyo, maje kade è titeke bè kuwe.
REV.1.8	Kuwe Nube tam ndàt ede nè: «Man nga m’ee ke desêin a, ke ngeinn’t a tɔ. Man m’ndi tutu kété ke mari sár tee ɓila. M’ndi m’aw sei non.»
REV.1.9	Man m’ee ngokon si Jean á m’ndang magtub nè. M’um se Jésu nan’t bɔk tite si sei tɔ. Man nga m’ee made ɓee le si ɔje dè konɓee le Nube. Nyantosowur ke ra sei á oréi tà si njak i ndii nginei ndɔ tel ree le Krist nga, man géa ra’m se si tɔ. Man Jean nga d’uwe’m d’aw se’m d’ile’m dè goré loo ke ri’n nè Patmos tede tà le Nube ke ndɔ ke m’ile mber’n a, tede tà le Jésu ke ndɔ ke m’ɔrgo a tɔ. 
REV.1.10	Ndɔ karé bè è ndɔ le Kuwe-ɓee. Ndil ade m’oo ndu doo ɓar goom’t beng tite ká burunju ke ɓar bè. 
REV.1.11	Ndu doo ke ɓar beng á m’oo nè nga, ede’m ede nè: «Nyan ke i an se kumi ɗarinè nga, i ndang kem̂ magtub’t ule’n ade njékebe nange le gir ji sejimute ke ɓeekon ke Asie: Ephèse, Smyrne, Pergame, Thyatire, Sardes, Philadelphie a, se Laodicée a tɔ.»
REV.1.12	M’tur goo’m le kan doo ke ede’m tà nè nga. Loo ke m’tur goo’m bè ɓaa, m’an lampege ji sejimute ke ra se nar-ɔr.
REV.1.13	Dadann lampege’t nè nga, m’an doo karé bè ke tanan se Ngonn doo. Doo nè nga ule kubu ke ngal ɔr gide nja’n nang ndêt-ndêt. E dɔ kàde’n se ndar ke ndoin kein-kein tite ɔr bè. 
REV.1.14	Dè’n se bin dè’n putu nda káng-káng tite bin bate ke nda éké tite kɔtche bè. Kum’n taa por bilm-bilm tite ndon por bè a tɔ. 
REV.1.15	Nja’n ndolé kein-kein tite ninge-kase ke d’ule tà tor’t d’ade yede’n tee bè. Ndu’n ɓar ase loo nák-nák tite ká mann ba-bò kate ke ɓar bè. 
REV.1.16	Doo nè nga uwe kɔnyonge ji sejimute jikonn’t, kuye kaskar ke ate ngang joo ke tà ate njêt tee tànn’t. Tà kum’n ndoin tite kàde ke ndɔbe ráng-ráng bè. 
REV.1.17	Loo ke m’an doo nè nga bè ɓaa, m’oso njann’t nang rɔk tite doo ke wei bè. E ile jikon’n dèm’t nem̂ ede’m ede nè: «Ebe rai ɓel. Man nga m’ee ke desêin a, ke ngeinn’t a tɔ. 
REV.1.18	Man nga m’ee njèndi kumgajer. Man nga ndɔ ke wei ɓá. An! ɗarinè, m’ndi kumgajer sár se non. Man nga m’aw se tɔgmong dè yo’t a, dè ɓee le njé ke koo’t a tɔ. 
REV.1.19	Nyange ke i an se kumi ɓá a, nyange ke reei ɓai a tɔ nga, i ndang kem̂ magtub’t. 
REV.1.20	Nyan ke tò loo ɓɔyɔn’t ɔje dè kɔnyonge ji sejimute ke an jikonm’t a, lampege ji sejimute ke dé ra se nar-ɔr ke an a tɔ nga, gir’n á tò nè: Kɔnyonge ke ji sejimute nga, ei njékan dè njékebe nange le Nube ke ji sejimute. Lampege ji sejimute ke dé ra se nar-ɔr nga, ei njékebe nange ke gir ji sejimute nè nga tɔ.»
REV.2.1	Doo ke m’an’n nga, ede’m ede nè: «I ndang magtub ade doo ke danrán ke njèkan dè njékebe nange le Nube ke kem̂ ɓee-bò ke Ephèse.
REV.2.1	E ke njè kuwe kɔnyonge ke ji sejimute jikonn’t rige’n dadann lampege ke ra se nar-ɔr nga tam ede nè: 
REV.2.2	M’ger pa njiyei mbak. M’ger mbak titeke i ra kule ɔr yàl-yàl a, oré tài njak dè nyantosowurge’t a tɔ. M’ger maje titeke ase kile ngire gir njé ra majelége’t lé. Njé ke ei kuwe edi nè n’ei njékawkulege nga, i ger de ke njé lanmge karè. 
REV.2.3	M’ger titeke i nda dè njai’t njáng a, oré tài njak dè nyankem̂konge ke ndɔ ke rai tede tà le’m a tɔ. Nè kem̂i tête mann lé. 
REV.2.4	Nè tár ke i tár’m kété nga, ɗarinè i inye go kɔke. E ke nè á è nyan karé ke ade m’aw’n sei se tà. 
REV.2.5	Ade kem̂i olé dè loo ke in tutu oso nga. I tel i tur hali, unn kule ke ndɔ ke i ra kété i ra. Ke nè á i tel i tur hali lé ɓaa, m’a m’awi non. Lampe lei ke ra se nar-ɔr nga, m’a m’aw le ndɔte’n kɔke. 
REV.2.6	I ɔr njé ke le Nicola njêt tede kule ra dege, titeke man géa m’ɔr’n de njêt bè tɔ. E ke nè á è nyan karé ke soo’t ndêin tedei.
REV.2.7	Nanan ke ka mbi’n tò tutu ɓaa, maje kade ur mbi’n oo’n tà ke Ndil ede njékebe nange le Nube.
REV.2.7	Dooge ke têti rɔ ɓaa, m’a made de kann kage ndikumgajer ke tò loo ke maje’t le Nube kade usei.»
REV.2.8	Doo ke m’an’n nga tam ede nè: «I ndang magtub nè ade doo ke danrán ke njèkan dè njékebe nange le Nube ke kem̂ ɓee-bò ke Smyrne.
REV.2.8	E ke kété desêin se è ke ngeinn’t, è wei kété ɓita tel ndi kumgajer nga tam ede nè: 
REV.2.9	Nyantosowur ke rai se ndoo ke rai nga, m’ger mbak kuwe. Nè né è bè géa i baw nyankinge. Tà ke majelé ke njé ke ei kuwe edi nè n’ei juipge tami sei nga, m’ger mbak kuwe. Nè dé nè nga, ke get-get ɓaa, dé kei kebe nan le njèkem̂yêr. 
REV.2.10	I ɓel nyankumndoo ke à rai nga lé. An! njè kem̂ majelé à tile dooge ke nange dann si’t dangai’t tede nan’n sei. Nyantosowur à ra sei ndɔ dɔg. Um kem̂i dèm’t i nda njang sár ndɔ kwei’t ɓaa, m’a m’adi jɔkɔ kunn banga ke ndikumgajer nga tɔ.
REV.2.11	Nanan ke ka mbi’n tò tutu ɓaa, maje kade ur mbi’n maje oo’n tà ke Ndil ede njékebe nange le Nube.
REV.2.11	Dooge ke têti rɔ ɓaa, yo ke njèkon’t joo à ra kum de ndoo ndan lé.»
REV.2.12	Doo ke m’an’n nga tam ede nè: «I ndang magtub nè ade doo ke danrán ke njèkan dè njékebe nange le Nube ke kem̂ ɓee-bò ke Pergame.
REV.2.12	E ke aw se kuye kaskar ke tà ate ngang joo nga, tam ede nè: 
REV.2.13	Loo ke i ndi tutu nga, m’ger mbak, è kutu-ngar le njèkem̂yêr. Kem̂ ndɔn’t ke ndɔ ke dé tɔl’n Antipas, njèkɔrgo tà le’m ke maje kule dann si’t nga géa, ile ri’m nang lé a, i naje se rai dè kem̂i ke unde dèm’t nga lé a tɔ. Loo ke ndɔ ke dé tɔl Antipas tutu nga, njè kem̂ majelé urkei tutu bajaj. 
REV.2.14	Nè i ngonm dooge ke nange ke njé liger lagr-lagr dè nyan-ndó’t le Balaam nga sár ɓila ɓai. Balaam nga kété ndó Balak kade tel è jig non ngann Israelge’t. E ndó de kuse dan ke dé tɔl d’ade magege a, le kade tooi se nan ke kaiya’t a tɔ. E ke nè á è nyan ke ade m’aw’n sei se tà ndêin. 
REV.2.15	Taɓai, i ngonm ke njé ke ligeri lagr-lagr dè nyan-ndó’t le Nicola rai’t tɔ. 
REV.2.16	Bè ɓaa, i tur hali. Ke nè á i tur hali lé ɓaa, m’a m’awi non ɗari-ɗarinè. M’a m’aw le rɔ se dooge nè nga se kuye kaskar ke tàm’t.
REV.2.17	Nanan ke ka mbi’n tò tutu ɓaa, maje kade ur mbi’n maje oo’n tà ke Ndil ede njékebe nange le Nube.
REV.2.17	Dooge ke têti rɔ ɓaa, m’a m’ade de mur ke tò loo ɓɔyɔn’t ke ri’n nè manne kade on-in. M’a m’ade’n ngonn her ke nda kade ɔr’n tà dè dooge’t. Ri ke kige ke dé ndang tu ngonn her ke nda’t nè nga, doo ke rang karé bè géa ger lé. Nè doo ke inge ngonn her ke nda nè kuwe se kár’n bere á ger.»
REV.2.18	«I ndang magtub nè ade doo ke danrán ke njèkan dè njékebe nange le Nube ke kem̂ ɓee-bò ke Thyatire.
REV.2.18	Ngonn le Nube ke kum’n taa por bilm-bilm tite ndon por bè a, nja’n ndoin tite ninge-kase a tɔ nga, tam ede nè: 
REV.2.19	M’ger pa njiyei se tár lei a, se kundekem̂ lei a tɔ. M’ger kile koje lei se nda dè nja’t njáng lei nga mbak kuwe. Kule raige ke i ra gugu laa nga maje ngain dum kule raige ke ndɔ ke kété. 
REV.2.20	Nè i inye Jézabel, dinye ke ra ra’n ke njèribe-dè-tà ke tà Nube’t nga rai’t ɓai. Dinye nè nga ade ɓer kulege le’m ndemi rebe tede è ndó de tò se nan ke kaiya’t a, ade usei dan ke polé’n magege a tɔ. E ke nè á è nyan karé ke ade m’aw’n sei se tà. 
REV.2.21	M’inye kurloo m’ade’n kade tel tur hal’n. Nè è ndige tel tur hal’n ke ɔje dè tò se nan ke kaiya’t le’n nga lé. 
REV.2.22	An! m’a m’uwe’n le kile’n dè tire’t nang pêlêl dann dunge nyantosowur ke bò. Dooge ke njé tooi sennge nga, ke nè á teli turi hal de inyei go kule ra dege ke Jézabel ndó de nga ɓaa, m’a m’ade nyantosowur nè à ra de lé. 
REV.2.23	M’a m’ade yo-kos à tɔl ngannenge kabak. Bè tá njékebe nange le Nube malang à geri titeke man m’ee njè ter tàgir le dooge ke dè ɓengre de’t. Man m’uge nanan géa dann si’t se go kule ra’n.
REV.2.24	Nè gute si sei njékebe nange le Nube ke kem̂ ɓee-bò ke Thyatire ke i taai nyan-ndó nè nga lé a, i sangi le geri nyanger ke dé ɓar’n «dunge nyangerge le njè kem̂ majelé» nga lé a tɔ. Man m’ede sei ndàt titeke man m’unde nyankoto ke wɔi ke rang dè si’t lé ta. 
REV.2.25	Nè nyan ke karé ke tò ji si’t nga, uwei mong-mong sár adi m’ree’n.
REV.2.26	Dooge ke têti rɔ a, ilei koje dèm’t sár ndɔ ke ngeinn’t ɓaa, m’a m’ade de tɔgmong ke ndɔ ke Bɔ’m ade’m. M’a m’ade de tɔgmong kade on-in ɓee. 
REV.2.27	Dooge ke têti rɔ nga à ɔri non dooge ke geri Nube lé se kage-tɔse nar a, à rundi de titeke dé rundu’n jó hanje bè tɔ. 
REV.2.28	E ke nè á è tɔgmong ke ndɔ ke Bɔ’m ade’m. Doo ke tête rɔ nga, m’a m’ade’n mbonron.
REV.2.29	Nanan ke ka mbi’n tò tutu ɓaa, maje k’ade ur mbi’n maje oo’n tà ke Ndil ede njékebe nange le Nube.»
REV.3.1	«I ndang magtub nè ade doo ke danrán ke njèkan dè njékebe nange ke kem̂ ɓee-bò ke Sardes.
REV.3.1	E ke ndilge ke ji sejimute le Nube se kɔnyonge ke ji sejimute tooi jinn’t nga, tam ede nè: M’ger pa njiyei mbak. Ri ndikumgajer kuwe ɓar dèi’t karè, nè ke get ɓaa, i tò asenan se doo ke wei ɓá. E tam ede nè: 
REV.3.2	Ute rai kalang, ade kundekem̂ lei ɓeɓer le kade gute nyanraige ke nan-in ke maji nga weii kɔke tɔ lé. Man m’an pa njiyei maje ɔr njêt tàkum Nube’t lem̂ lé. 
REV.3.3	Ade kem̂i olé dè tà ke i oo a, ke ndɔ ke i taa se kem̂i a tɔ. I ngonm tà nè nga a, i tel i tur hali rang a tɔ. Ke nè á i tel i ndikum lé ɓaa, m’a m’ree kubei nang bus tite njèɓog m a i ger kàde ke m’a m’tee’n dèi’t nga lé. 
REV.3.4	Nè né è bè géa, i aw se dooge ke nange kubu le de mite lé kem̂ ɓee-bò ke Sardes. Dooge nè nga à njiyei se kubuge ke nda tede asikum njiyei se’m kuwe.
REV.3.5	Titeke bè á nanan ke tête rɔ ɓaa, d’a tule kubu ke nda káng-káng rann’t. M’a m’tuju ri’n kɔke kem̂ magtub ndikumgajer’t nga lé. Nè m’a m’tam ndàt non Bɔm’t se non dooge le’n ke danrán titeke dooge nè ei lemge kerɔte kuwe.
REV.3.6	Nanan ke ka mbi’n tò tutu ɓaa, maje kade ur mbi’n maje oo’n tà ke Ndil ede njékebe nange le Nube nga.»
REV.3.7	Doo ke m’an’n nga tam ede nè: «I ndang magtub ade doo ke danrán ke njèkan dè njékebe nange ke kem̂ ɓee-bò ke Philadelphie.
REV.3.7	E ke njè tò se ninn’n a, njè tam ngarankum tà a tɔ. E uwe lakêlé le ngar David jinn’t. Ke nè á teen tà rebe ɓaa, doo karé géa asekum kutu gugu lé a, ke nè á utu tà rebe ɓaa, doo karé géa asekum teen gugu lé a tɔ. E tam ede nè: 
REV.3.8	M’ger pa njiyei mbak. An! m’teen tà rebe m’inye wei noin’t. Doo karé bè géa ase kutu tà rebe nè nga lé. Tɔgi è ndêin bè ade m’ger kuwe. Nè né è bè géa ile koje dè tà’t le’m, m i tam ede nè i ger’m lé lé. 
REV.3.9	An! njé ke kem̂ kei kebe nan’t le Sú tami edi nè n’ei Juipge. Nè ei lanmi karè m ei Juipge ke get lé. M’a m’ade d’ade ree le kɔse keje de nang noin’t a, d’ade ger titeke m’tári a tɔ. 
REV.3.10	Ndɔ ke m’unn ndu’m m’adi kade oré tài njak dè kundekem̂’t. Ɗarinè i an dè ndukunn le’m nga sêw-sêw; ɓaa, man géa, man m’ee der giri ndɔ nyantosowur’t. Kerɔte kuwe, nyantosowur à ree le nan dooge malang ke ndii dè nang nè. 
REV.3.11	Man m’ree kalang. Nyan ke tò jii’t nga, uwe mong-mong tede kade doo karé bè géa taa jɔkɔ tête rɔ lei nga aw’n lé.
REV.3.12	Doo ke tête rɔ ɓaa, m’a m’ade à è kage ngaw gile kei ke tò se ninn’n le Nube le’m. M’a m’ade à tel kunde loo tee nata gile kei’t nè nga ndan lé. M’a m’ndang ri Nube le’m se ri ɓee-bò le Nube le’m dènn’t a tɔ. Ɓee-bò nè nga è Jérusalem ke kige ke in danrán ra Nube’t le’m. Doo ke tête rɔ ɓaa, m’a m’ndang ri’m ke kige dènn’t a tɔ.
REV.3.13	Nanan ke ka mbi’n tò tutu ɓaa, maje kade ur mbi’n maje oo’n tà ke Ndil ede njékebe nange le Nube.»
REV.3.14	Doo ke m’an’n nga tam ede nè: «I ndang magtub nè ade doo ke danrán ke njèkan dè njékebe nange le Nube ke kem̂ ɓee-bò ke Laodicée.
REV.3.14	Doo nè nga dé ɓar’n «Amen», maje kade è titeke bè kuwe. E ke njèkɔrgo tà ke get ke dooge undei kem̂ de dènn’t. E kuwe è ngire gir nyankundege le Nube malang. E tam ede nè: 
REV.3.15	M’ger pa njiyei mbak. M’ger titeke i sɔl lé a, olé lé a tɔ. Man ɓaa, m’ndinge kade i sɔl éké olé tá. 
REV.3.16	A ɓaa, titeke i ɔbe jɔr karè anje kolé éké sɔl nga, m’a m’tɔmoin tam’t lɔtch kɔke. 
REV.3.17	I tam ede nè: Man m’ee baw, nyankingege taai ra’m pel-pel, ndoo nyan karé bè géa ra’m ndan lé. Nè i ke njè nonkil, i dangte ke kumi tò ndoo, i ndoo ngain, i njèkumtɔ ke aw mburi suturu karè. Ké i ger bè lé wa? 
REV.3.18	M’a m’ra ndoo rai’t, tài tò njak kuwe, i ndogo se’m nar-ɔr ke dé leen poro d’ade yede’n tee ɓaa, a i baw nyankinge. I ndogo se’m kubuge ke nda i tule rai’t utu’n dè rasɔl mburi ke tò suturu. M’ra ndoo rai’t, tài tò njak kuwe, i ndogo se’m kuge i rii’n kumi ɓaa, a i tel kan loo njai-njai. 
REV.3.19	Man ɓaa, dooge malang ke m’tár de nga, m’ndáng de a, m’um ndêin dè de’t a tɔ. Maje kade in kalang i tur hali. 
REV.3.20	An! m’nda tà kei’t nata m’unde tà kei. Ke nè á doo karé oo ndu’m á ɔr tà kei ade’m ɓaa, m’a m’aw kem̂ kei goon’t, m’a m’use se’n nyan a, è géa à use se’m nyan a tɔ.
REV.3.21	Doo ke tête rɔ ɓaa, m’a m’ade à ndi se’m kutu-ngar’t le’m, titeke man géa m’tête’n rɔ ɓita m’aw m’ndi’n se Bɔ’m dè kutu-ngar’t le’n ɓai.
REV.3.22	Nanan ke ka mbi’n tò tutu ɓaa, maje kade ur mbi’n maje oo’n tà ke Ndil ede njékebe nange le Nube.»
REV.4.1	Go nyange’t nè nga ɓaa, m’an tàbit kei karé ke danrán teen.
REV.4.1	M’oo ndu doo ke ndɔ ke tam se’m tà nga ɓar tite burunju bè. Doo nè nga tam se’m ede nè: «Al ke ram’t nè ade’m tɔji nyange ke à reei kuti go nyange nè nga gar-gar.»
REV.4.2	Ke loon’t nè kuwe, Ndil lá’m mêtch uwe’m ɓaa, m’an kutu-ngar karé ke d’unde kem̂ danran’t. Doo karé ndi dè kutu-ngar’t nè nga. 
REV.4.3	Doo ke ndi dè kutu-ngar’t nga ra’n ndoin kein-kein asenan se herge ke ɓal ke ri de nè Jaspe se Sardoine. Munde-ba ke ndul turuk-turuk tite her ke ri’n nè Emeraude bè an-in dè kutu-ngar’t nè nga ulei nan’t wàk. 
REV.4.4	Dé tunde kutu-ngarge ke rang kɔr-joo-gidé-sɔ d’an-in’n dè kutu-ngar ke karé nè nga d’ule nan’t wàk. Ngatɔgege kɔr-joo-gidé-sɔ tulei kubuge ke nda káng-káng a, tulei jɔkɔ tête rɔ ke dé ra se nar-ɔr dè de’t ndii dè kutu-ngarge’t nè nga tɔ. 
REV.4.5	Ndu doo ɓar beng-beng a, ndi têl a, ndang a tɔ, tu kutu-ngar ke karé ke madege an-in dè’n ulei nan’t nga. Lampege ji sejimute ndogói kotong non kutu-ngar’t nè nga. Lampege ke ji sejimute nga ei Ndilge ke ji sejimute le Nube. 
REV.4.6	Ba-bò kate karé ke unju njai-njai tite nyan karé ke ri’n nè Cristal bè tò non kutu-ngar’t nè nga tɔ. Nyankundege sɔ ndai dann kutu-ngar’t danné bɔp a, ndai ngangé-ngangé a tɔ. Nyankundege ke sɔ nè nga kum de bule nan ndari-ndari non de’t a, go de’t a tɔ. 
REV.4.7	Nyankunde ke desêin tanan se toboi, njèkon’t joo tanan se ngonn mang, njèkon’t mute ɓaa, kum’n tanan se kum doo, njèkon’t sɔ ɓaa, tanan se kiro ke nel bage’n bè. 
REV.4.8	Nyankundege ke sɔ nè nga awi se bage de mute-mute karé-karé malang, kum de bule ndari-ndari dè bage de’t se gir bage de’t a tɔ. Loo taa kebe le de goto sár. Ndɔɔ a, kada a, ɔsi pa ilei riɓar dè è ke ndi dè kutu-ngar’t edi nè:
REV.4.8	«Njè tò se ninn’n, njè tò se ninn’n, njè tò se ninn’n nga
REV.4.8	è Kuwe-ɓee Nube ke Njètɔgmong ke dum dè loo,
REV.4.8	è ke njè ndi tutu kété mari sár ɗarinè a, ndi à ree sei non a tɔ.»
REV.4.9	E ke njè ndi dè kutu-ngar’t se lo’n-lo’n sár se non nga, dange ke sɔ nè ulei ndubra se riɓar dènn’t a, rai nin oiyo a tɔ. 
REV.4.10	Ngatɔgege ke kɔr-joo-gidé-sɔ nè nga ɔsi keje de nang non è ke ndi dè kutu-ngar’t. Ngatɔgege nè nga ulei dè de nang ɗɔyi njèndi kumgajer sár se non nga. Dé tɔr jɔkɔ tête rɔ le de d’um nang non kutu-ngar’t d’ede nè:
REV.4.11	«Kuwe-ɓee Nube le jé,
REV.4.11	i asekum kinge ndubra se riɓar a, se tɔgmong a tɔ.
REV.4.11	E i kuwe á i njèkunde nyange malang.
REV.4.11	E se go kem̂ndige lei i kuwe á unde’n nyange malang ade tooi tutu.»
REV.5.1	E ke ndi kutu-ngar’t nga, m’an magtub ke dé ndang nyan gidé a, kem̂é a tɔ, jikonn’t. Magtub nè nga, dé tinye tà se nyankorji ji sejimute. 
REV.5.2	Go’t gugu ɓaa, m’an doo ke danrán ke njètɔg. E deje tà se ndu’n ke bòi bèng ede nè: «Ké nan asekum tutu tà nyankorjige ke dé tinye’n tà magtub’t nè nga le teen kem̂ kan wa?»
REV.5.3	Nè doo karé bè ke danrán éké dè nang nè, éké gir nang’t ke ase teen tà magtub nè nga le kan kem̂ goto. 
REV.5.4	M’non ngain tede d’inge doo karé bè ke asekum teen tà magtub nga le kan kem̂ goto. 
REV.5.5	Nè ngatɔge karé dann madennge’t ede’m ede nè: «I non lé ta. An! toboi ke girkoje’t le Juda, toboi ke in girkà’t le ngar David nga tête rɔ. E asekum tutu tà nyankorjige ke dé tinye’n tà magtub nè nga le teen kem̂ kan.»
REV.5.6	M’an Ngonn bate nda dɔ dann kutu-ngar’t danné bɔp. Ngonn bate nè nga tò titeke d’uje kɔbe’n bè. Dange sɔ se ngatɔgege an-in dè’n king-king. Ngonn bate nè nga aw se gajennge ji sejimute a, kumnge ji sejimute a tɔ. Kumnge ke ji sejimute nga ei ndilge le Nube ke ji sejimute ke è ule de se loo malang dè nang nè. 
REV.5.7	Ngonn bate nga ree taa magtub jikon è ke njè ndi kutu-ngar’t. 
REV.5.8	Loo ke è taa magtub nè nga pat ɓaa, nyankunde ke sɔ se ngatɔgege ke kɔr-joo-gidé-sɔ ɔsi keje de nang non Ngonn bate’t ɗɔyi nin. Ei karé-karé malang ei se kundu-jêng se baige ke dé ra se nar-ɔr. Wubu ke dé ra se katchatcha rusu kem̂ baige nè neĵ-neĵ. Wubu ke ra se katchatcha nga è kɔje tà se Nube le njé ke tooi se ninn de. 
REV.5.9	Nyankundege ke sɔ se ngatɔgege ke kɔr-joo-gidé-sɔ nè ɔsi pa ke kige ɗɔyi Ngonn bate edi nè:
REV.5.9	«I kuwe se kari asekum taa magtub nè
REV.5.9	le tutu nyankorji ke dé tinye’n tà’n.
REV.5.9	Tede è i kuwe á ndɔ ke dé tɔli.
REV.5.9	E i kuwe á uge dè girkoje dooge malang dè nang nè
REV.5.9	ke tà tam de è gai-gai se kosdooge a,
REV.5.9	se girkoje dooge se dè-ɓee-dè ɓee se mesi ade Nube.
REV.5.10	I tel de ke ngarge a, ke njékuje nyan-mesege le Nube le jé.
REV.5.10	Dooge nè nga à on-in ɓee dè nang nè.»
REV.5.11	Taɓai m’an loo gerer ɓaa, m’oo ndu dooge ke danrán an-in dè kutu-ngar a, dè nyankunde ke sɔ a, dè ngatɔgege a tɔ, ulei nan’t wàk. Kosdooge ke danrán nè nga kɔr de dum mbɔje. 
REV.5.12	Ei ɔsi pa se ndu de ke bòi beng edi nè:
REV.5.12	«Ngonn bate ke ndɔ ke dé tɔl’n nga,
REV.5.12	maje kade inge tɔg se nyanbaw,
REV.5.12	se kumkunju se tɔgmong se riɓar
REV.5.12	se ndubra a, se ɗɔi a tɔ, ei le’n.»
REV.5.13	Go’t gugu, m’oo ndu nyankundege malang ke danrán se ke dè nang nè, ke gir nang’t se nyankundege ke dè ba-bò’t se nyankundege malang ke Nube unde de ɔsi pa edi nè:
REV.5.13	«E ke njè ndi kutu-ngar’t a, Ngonn bate a tɔ nga,
REV.5.13	maje kade ɗɔi se riɓar, ndubra se tɔgmong ei le’n kuwe sár se non.»
REV.5.14	Nyankundege ke sɔ nè nga tami edi nè: «Oiyo, maje kade è titeke bè kuwe.» Ngatɔgege ɔsi keje de nang ɗɔyi Ngonn bate.
REV.6.1	Loo ke m’an loo gerer ɓaa, m’an Ngonn bate tutu tà nyankorji karé dann madege ke ji sejimute’t nga. M’oo ndu dan karé dann madege’t ke sɔ tam tà ade ndu’n ɓar tite ndi ke ndang bè, ede nè: «I ree.» 
REV.6.2	Go’t gugu, m’an sinde-gaglam. Doo ke al dè sinde’t nè nga uwe ngɔndong jinn’t. Doo nè nga d’ade’n jɔkɔ gon rɔ. E gon rɔ ke aw tede le tête rɔ.
REV.6.3	Loo ke Ngonn bate tutu tà nyankorji ke njèkon’t joo ɓaa, m’oo ndu dan ke njèkon’t joo tam ede nè: «I ree.» 
REV.6.4	Sinde-ndai unde loo tee pitring. Doo ke njèkal’n nga d’ade’n kuye kaskar ke bòi bember jinn’t a, d’ade’n tɔgmong le kade uwe’n kem̂lom wont ɔr kɔke dè nang nè. E ra titeke bè tede kade dooge tɔli nan.
REV.6.5	Loo ke Ngonn bate uwe tà nyankorji ke njèkon’t mute tutu ɓaa, m’oo ndu dan ke njèkon’t mute tam ede nè: «I ree.» Loo ke m’an loo gerer ɓaa, m’an sinde-gann. Doo ke njèkal’n nga uwe nyan-kɔje kwɔi nyan jinn’t. 
REV.6.6	M’oo ká nyan ɓar asenan se ndu doo dann nyankundege ke sɔ’t tam ede nè: «Ko têl kem̂ ngonn nyan-mbɔje nyan karé bere kuwe à è kum nar kule ke ndɔ karé. Ko gɔje kem̂ ngonn nyan-mbɔje nyan mute bere kuwe à è kum nar kule ke ndɔ karé tɔ. Nè wubu se yibe ndu ɓaa, i tuji de kɔke lé.
REV.6.7	Loo ke Ngonn bate tutu tà nyankorji ke njèkon’t sɔ ɓaa, m’oo ndu dan ke njèkon’t sɔ tam ede nè: «I ree.» 
REV.6.8	An! loo ke m’an loo gerer ɓaa, m’an sinde-mɔse. Doo ke njèkal’n nga ri’n nè yo-kos. Ɓee le njé ke koo ndolè goo’n. Dè kum nang ke tɔ sɔ nga, d’ade yo-kos se ɓee le njé koo gang ɔje dè è ke karé. Yo-kos se se ɓee le njé ke koo à tɔli dooge se kuye kaskar ke bòi bember se ɓo a, se yo-kos a, se dan-tonge ke dè nang nè a tɔ.
REV.6.9	Go’t gugu, Ngonn bate tutu tà nyankorji ke njèkon’t mi. Ke loon’t nè kuwe, m’an ngarankum ra njé ke ndɔ ke dé tuje kɔbe de tede tà le Nube ke kété ɔri go nga tooi gir ɗinger loo nyan-kuje mese’t. 
REV.6.10	Dooge nè nga tami tà se ndu de ke bòi beng edi nè: «Kuwe-ɓee, i i doo ke get ke i tò se ninni gai. Dooge ke ndii dè nang nè nga, ké a i tile mbɔr sár ndɔ ke ra a i gangtà dè de’t wa? Ké ndɔ ke ra a i deje tà dè tɔl ke ndɔ ke ei tɔli jè nga wa?» 
REV.6.11	Dooge karé-karé malang ke ndɔ ke dé tɔl de nga, d’ade de kubu ke nda ke bòi ɔr gide nja de nang ndêt-ndêt. Taɓai d’ede de kade taai kebe ndêin ɓai a, le kade kɔr njémade kulege le de se ngakon dege ke d’ade tɔl de ase deĵ ɓita.
REV.6.12	Loo ke Ngonn bate teen tà nyankorji ke njèkon’t mute mute nga, m’an loo gerer ɓaa, nang unn gir yei ɓuk-ɓuk. Ke loon’t nè kuwe kàde tel ndul ndang-ndang tite kubu ndoo bè. Ra nan bere mbak tel ker tite mese bè. 
REV.6.13	Kɔnyonge ke kàde danran’t teei tosoi nang asenan se kage koté ke nel-bò yei’n ade ɓew’n ur nang bè. 
REV.6.14	Danran ɓir ra’n tite kam magtub ke dé ɓir bè. Taɓai mbalge se dè goré looge malang ndɔti inyei loo nda de ke kété karè. 
REV.6.15	Ngarge se dooge ke ngak-ngak se njékan dè njérɔge ke ngak-ngak se bawge se njé tɔgmong-ge se ɓerge a, se dooge ke ndii dè de pal dè nang nè an-in awi ɓɔyɔi ra de kem̂ bolè mbalge se bolè herge a tɔ. 
REV.6.16	D’ede mbalge se herge nè nga d’ede nè: «I jɔréi dè jé’t adi kum è ke ndi kutu-ngar’t nga oso dè jé’t lé. I jɔréi dè jé’t tede kade wong ra Ngonn bate nga dè jé’t lé a tɔ. 
REV.6.17	Ndɔ ke wong ke bò le è ke ndi kutu-ngar’t a, se le Ngonn bate nga ree ɓá. Ké nan asekum nda dɔ kem̂ ndɔn’t nè nga wa?»
REV.7.1	Go’t gugu, m’an dooge ke danrán sɔ ndai se nja de dɔ dè kum nang ke sɔ’t. Dooge ke danrán nè nga on-in nelge ke sɔ ke dè nang nè njanm-njanm tede kade nel karé bè géa ule dè nang nè éké dè ba-bò’t éké dè kage karé bè lé a tɔ. 
REV.7.2	Taɓai m’an doo ke danrán karé ke rang in loo tee’t le kàde. E uwe nyankorji le Nube njèndi kumgajer jinn’t. E tam tà se ndu’n ke bòi beng ede madennge ke sɔ ke d’ade de tɔgmong le tuju’n nang se ba-bò ede nè: 
REV.7.3	«An-in! tá nè a kin-in tuji nang se ba-bò a, se kagege a tɔ. I nginei sár adi jè tɔse nyankorji nat-non ɓerge’t le Nube le jéi pa ɓita.» 
REV.7.4	D’ede’m kɔr dooge ke ei girkoje le Israel ke dé tɔse nyankorji nat-non de’t malang d’ade m’oo. Ei aru dɔg loo aru se kɔr-sɔ-gidé-sɔ. 
REV.7.5	Njé ke girkoje’t le Juda ke dé tɔse nyankorji nat-non de’t ei aru dɔg loo dɔg-gidé-joo. Njé ke girkoje’t le Ruben ei aru dɔg loo dɔg-gidé-joo. Njé ke girkoje’t le Gad ei aru dɔg loo dɔg-gidé-joo. 
REV.7.6	Njé ke girkoje le Aser ei aru dɔg loo dɔg-gidé-joo. Njé ke girkoje’t le Nephtali ei aru dɔg loo dɔg-gidé-joo. Njé ke girkoje’t le Manassé ei aru dɔg loo dɔg-gidé-joo. 
REV.7.7	Njé ke girkoje’t le Siméon ei aru dɔg loo dɔg-gidé-joo. Njé ke girkoje’t le Lévi ei aru dɔg loo dɔg-gidé-joo. Njé ke girkoje’t le Issacar ei aru dɔg loo dɔg-gidé-joo. 
REV.7.8	Njé ke girkoje’t le Zabulon ei aru dɔg loo dɔg-gidé-joo. Njé girkoje’t le Joseph ei aru dɔg loo dɔg-gidé-joo. Njé ke girkoje’t le Benjamin ke dé tɔse nyankorji nat-non de’t ei aru dɔg loo dɔg-gidé-joo.
REV.7.9	Go nyange nè nga, m’an loo gerer ɓaa, m’an kosdooge ke se dè ɓee-ɓee bulei ɗik-ɗik ade doo asekum mbɔje de lé ndai girm. Dooge nè nga in-in dann girkoje dooge ke se dè ɓee-ɓee a, se dann girkoje le dooge malang ke dè dè nang nè ke tà tam de è gai-gai a, se kosdooge malang a tɔ. Dooge nè nga tulei kubuge ke nda ke bòi ɔr gide nja de nang ndêt-ndêt. Taɓai uwei mbi mar ji de’t ndai se nja de dɔ non kutu-ngar’t se non Ngonn bate’t. 
REV.7.10	Dé tam tà se ndu de ke bòi beng d’ede nè: «Nube le jéi ke ndi kutu-ngar’t a, Ngonn bate a, á ei njékaje jèige.» 
REV.7.11	Dooge ke danrán malang ndai se nja de dɔ an-in dè kutu-ngar se ngatɔgege a, se nyankundege ke sɔ ulei nan’t wàk. Dooge ke danrán undei ke burmba nang non kutu-ngar’t ɗɔyi Nube edi nè: 
REV.7.12	«Kerɔte kuwe, maje kade ɗɔi se ndubra, se kumkunju, se ra oiyo, riɓar se tɔgmong se dèmong ei le Nube le jéi kuwe sár se non. Maje kade è titeke bè kuwe.»
REV.7.13	Ngatɔge karé dann madennge’t deje’m ede nè: «Dooge ke tulei kubu ke nda ke bòi yul-yul nè nga, ké ei nange? Ké in-in ra wa?» 
REV.7.14	M’tel m’ile ngatɔge nè nga dè’t m’ede nè: «Kuwe’m, i i ger de mbak.» Ngatɔge nè nga ede’m ede nè: «Dé nè nga d’in dann nyantosowur ke bò’t. Dé togo kubuge le de ke bòi yul se mese Ngonn bate d’ade nda káng-káng. 
REV.7.15	Gir’n ke nè á dé nda’n non kutu-ngar’t le Nube, dé ɗɔi’n kada a, ndɔ a, gile kei’t le’n ke tò se ninn’n gai. E ke ndi kutu-ngar’t à ra kei kubu dè de’t. 
REV.7.16	Dé nè nga, ɓo se kunde mann à teli rai de gugu ndan lé a, kàde à tel kɔse de gugu ndan lé a, loo à tel nunge de gugu ndan lé a tɔ. 
REV.7.17	Kerɔte kuwe, Ngonn bate ke nda dann kutu-ngar’t danné bɔp nga à è njèkul de a, à ɔr non de kaw se de tà ngur mann ndikumgajer’t. Nube à tise mann non kum de’t ndát-ndát a tɔ.»
REV.8.1	Loo ke Ngonn bate tutu tà nyankorji ke njèkon’t ji sejimute nga ɓaa, ká loo ke danrán tel pa keng ase ngann kàde kɔr-mute. 
REV.8.2	Go’t gugu ɓaa, m’an dooge ke danrán ji sejimute ndai non Nube’t. D’ade de burunju ji sejimute ji de’t karé-karé.
REV.8.3	Doo ke danrán karé ke rang ree nda ngɔr se ke dè ɗinger loo nyankuje-mese. E uwe bai ró katchatcha jinn’t. Doo ke danrán nè nga d’ade’n katchatcha ngain kade unn ade nan’t se kɔje-tà se Nube le dooge malang ke ɔji se’n dè ɗinger loo nyankuje-mese’t. Ɗinger loo ke ra se nar-ɔr nè nga tò ngɔr se kutu-ngar. 
REV.8.4	Sà katchatchage ke ró tee tukuk-tukuk ji doo ke danrán’t nè nga aw non Nube’t nan’t se tà kɔje ke dooge le’n malang ɔji se’n nga. 
REV.8.5	Doo ke danrán nè nga uge yal por ke dè ɗinger loo nyankuje-mese’t kem̂ bai ró katchatchage’t ade rusu neĵ ɓaa, è lɔke ile piring dè nang nè. Ke loon’t nè kuwe, ndi ndang a, têl a, ndu dooge ɓar wuu-wuu a, nang unn gir yei ɓuk-ɓuk a tɔ.
REV.8.6	Dooge ke danrán ke ji sejimute ke d’ade de burunjuge ji sejimute ji de’t karé-karé nga, uwei dè nja ra de le kɔli burunju.
REV.8.7	Doo ke danrán ke desêin dann njé ke ji sejimute’t nè nga kɔl burunju ɓaa, ke loon’t nè kuwe, ndi kɔtche ede se por a, se mese a tɔ, nan’t dè nang nè. Debe nang ke karé dann madege ke mute’t nga, por ró rák-rák. Walè ke tebe bere mbak géa por ró’n rák-rák a tɔ. Debe kagege karé dann madege ke mute nga géa, por ró de rák-rák a tɔ.
REV.8.8	Loo ke doo ke danrán ke njèkon’t joo kɔl burunju ɓaa, d’ade nyan karé ke tanan se mbal ke bòi ke taa por bilm-bilm ɔr ɓarak oso dann ba-bò kate’t. Debe ba-bò kate karé dann madege ke mute’t tel mese. 
REV.8.9	Debe nyankundege karé dann madege ke mute’t ke awi kumgajer dann ba-bò kate’t weii kabak. Debe batoge ke karé dann madege ke mute’t tuju kɔke.
REV.8.10	Doo ke danrán ke njèkon’t mute kɔl burunju. Ke loon’t nè kuwe, kɔnyon ke bòi ke on por njoi-njoi tite lampe bè in danrán oso nang. Kɔnyon nè nga oso dè debe ba karé’t dann madege ke mute’t se dè ngur mannge’t a tɔ. 
REV.8.11	Ri kɔnyon nè nga è Absinthe, ate karar. Debe mann ke karé dann madege mute’t tel ate karar. Dooge ngain weii tede kate ke mannge nè teli ati karar.
REV.8.12	Loo ke doo ke danrán ke njèkon’t sɔ kɔl burunju ɓaa, debe kàde se nan se kɔnyonge ke karé dann madege ke mute’t ingei dò ade ndogó le de ke debe karé dann ke mute’t tel tuge ndul bigm. Ndogó le lookar se dann ndɔ ke karé dann madege ke mute’t teli tugei ndul bigm.
REV.8.13	M’an loo gerer ɓaa, m’oo ká kiro ke nel bage aw dann danran’t danné bɔp. Kiro nè nga tam tà se ndu’n ke bòi bèng ede nè: «Sei dooge malang ke i ndii dè nang nè nga, a an-in ɓai! a an-in ɓai! loo ke dooge ke danrán ke mute ke nan-in à unni gir kɔli burunjuge le de!»
REV.9.1	Loo ke doo ke danrán ke njèkon madennge’t mi kɔl burunju ɓaa, m’an kɔnyon karé ke ndɔ ke in danrán oso nang nè. D’ade’n lakêlé nyan kɔr tà bolè ke son’n goto. 
REV.9.2	Kɔnyon nè nga teen tà bolè ke son’n goto. Ke loon’t nè kuwe, sà tee kem̂é tukuk-tukuk tite sà por mbo-bò bè. Sa tee utu kum loo ke dɔ lêt ade kàde tel tuge ndul bigm. 
REV.9.3	Bêteĝe undei loo teei dann sà’t nè taai loo pel-pel dè nang nè. D’ade de tɔgmong ke tò asenan se tɔgmong le kuju-nang-ge ke dè nang nè. 
REV.9.4	D’unn ndu de d’ade de le kade on-in walè se nyan ke tebe karé éké kage karé bè géa dè nang nè lé. Nè d’inye loo d’ade de le kade rai kum dooge ke nyankorji le Nube goto nat-non de’t ndoo. 
REV.9.5	Taɓai, d’unn ndu de d’ade bêteĝe nè le kade tɔli dooge lé, nè le kade rai se de nyantosowur karè ase nan mi. Nyantosowur ke d’ade ra se dooge nga è tite tur le kuju-nang ke tuge doo bè. 
REV.9.6	Kem̂ nange ke mi nè nga, dooge à sangi yo nè à ingei nin ndan lé. Dooge à ndingei yo, nè à an-in de le nda heb.
REV.9.7	Bêteĝe nè nga taai nan se sinde rɔge ke d’uwe dè nja le kaw’n rɔ’t bè. Dé tule jɔkɔ tête rɔ ke tò tite ɔr bè dè de’t a, tàkum de tanan se tàkum dooge bè a tɔ. 
REV.9.8	Bin dè de tanan se bin dè dinyege bè a, gɔge de tanan se gɔge toboige bè a tɔ. 
REV.9.9	Sɔl-kàde de tò tanan se der-rɔ ke nar bè. Ká bage de ɓar asenan se ká wotro rɔ ke sindege bule ndɔri se ngɔde-ngɔde awi ke loo rɔ’t bè. 
REV.9.10	Tà ɓong de ate njêt tite ɓong kuju-nang-ge bè. Tɔgmong le de ke le ra’n se dooge nyantosowur ase nange mi nga, tò ɓong de’t. 
REV.9.11	Ngar le bêteĝe nè nga è doo karé ke ndi kem̂ bolè ke son’n goto. Ngar le de nga, ri’n tà Hébreu nè «Abaddon», ke se tà grec ɓaa è «Apollyon», tel se tà koje jéi è «Njè tɔ ko dooge.»
REV.9.12	Nyankem̂kon ke desêin nga dere ɓá. An! nyankem̂konge ke rang joo à reei kuti go è ke nè ɓai.
REV.9.13	Doo ke danrán ke njèkon’t mute-mute kɔl burunju. M’oo ndu doo ɓar sɔbe dè kil ɗinger loo nyankuje-mese ke sɔ ke dé ra se nar-ɔr. Loo nyankuje-mese nè nga tò non Nube’t. 
REV.9.14	Ndu doo ke m’oo nga tam se doo ke danrán ke njèkon madennge’t mute-mute ke uwe burunju jinn’t ede nè: «I tutu dooge ke danrán ke sɔ ke dé tɔ de dè ba ke bò ke ri’n nè Euphrate inye de dɔ.» 
REV.9.15	Dooge ke danrán ke sɔ ke dé tutu de d’inye de dɔ nga ndii dè nja de’t tchên nginei kàde’n, ndɔ’n, nan’n se ɓal’n a tɔ, le kin-in kawi tɔli debe dooge ke karé dann ke mute’t. 
REV.9.16	Kɔr njérɔge ke awi se sindege nga d’ede’m d’ade m’oo. Kɔr de malang nga dum mbɔje. 
REV.9.17	Dé tɔje’m sindege nè nga d’ade m’an de se go nyanpinde. Njé kal dege otoi der ke ker tite por a, ke ndul tite hel ban-an a, se ke ker jengleng ji de’t a tɔ. Dè sindege nè nga tò tite dè toboige bè. Por se sa a, nyan ker jengleng tite ndon por bè ube tà de’t ngɔk-ngɔk. 
REV.9.18	Nyange ke gir mute ke teei tà sindege’t nga tɔli debe dooge ke karé dann ke mute’t kɔke. 
REV.9.19	Tɔgmong le sindege nè nga è tà de’t a, ɓong de’t a tɔ. Ɓong de tò asenan se lige bè. Ɓong de nga dè’n tò tutu. Tɔgmong ke dé ra’n kum dooge ndoo nga, è ɓong de’t.
REV.9.20	Gute dooge malang ke por se sà por a, se nyan karé ke ker jengleng tɔl de lé nga mbati turi hal de. Ei ɗɔyi ndilge ke majelé a, se mage polége ke asi kan-in loo éké kooi tà éké njiyei lé a tɔ. Mage polége nè nga, è dé dooge nè kuwe á dé leen de se nar-ɔr, se nar-nda, se ninge-kase éké se mbal éké se kagege ke dé tɔl a tɔ. 
REV.9.21	Dooge nè nga mbati kinyei go tɔl dooge se ra nyan mbelige, se tò se nan ke kaiya’t, ei mbati kinyei go ɓoge le de a tɔ.
REV.10.1	Taɓai m’an doo ke danrán karé ke rang ke njètɔg in danrán rise nang. Doo nè nga bum utu dè’n lêt-lêt a, an-in dè’n king-king a tɔ. Tàkum’n ndoin tite kàde bè a, nja’n tò tite por ke suri nan ɗêng-ɗêng bè a tɔ. 
REV.10.2	Doo nè nga teen tà ngonn magtub karé bè uwe jinn’t. E ile nja’n ke kon dè ba-bò kate’t a, ile nja’n ke gel dè nang’t a tɔ. 
REV.10.3	E ra nyan se ndu’n ke bòi beng asenan se toboi ke uje rɔ bè. Loo ke doo nè ra nyan se ndu’n ke bòi beng ɓaa, ndi ndang pain-pain nja ji sejimute. 
REV.10.4	Loo ke ndi ndang titeke bè ɓaa, m’ayé kunn gir ndang nyan. Nè loon’t nè kuwe, m’oo ndu doo ɓar danrán ede nè: «Ndi ke ndang nja ji sejimute nè nga, ade tà’n tò loo ɓɔyɔn’t jêke^ m i ndang kem̂ magtub’t lé ɓanm.»
REV.10.5	Doo ke danrán ke kété m’an’n nda se nja’n dɔ dè ba-bò kate’t se dè nang nè nga ule jikon’n njung ke danrán. 
REV.10.6	E mann ra’n se ri ke njèndi kumgajer se non, ke njèkunde danran se nang, se ba-bò kate a, se nyange malang ke tooi tutu a tɔ. Doo ke danrán nè nga tam ndàt ede nè: «Ase nan’t lé ta. 
REV.10.7	Nè ndɔ ke doo ke danrán ke njèkon madennge’t ji sejimute à unn gir kɔl burunju ɓaa, Nube à ra nyan le’n ke ɔje ke tò loo ɓoyɔn’t le kɔr son’n njêt. Nyan ke ɔje le ra ke tò loo ɓɔyɔn’t ɓai nga, ndɔ ke è ade ɓer kulege le’n ke ei njéribe-dè-tàge ke tànn’t ilei mber’n kété mari bere.»
REV.10.8	Ndu doo ke ɓar danrán ke kété m’oo nga tel ede’m ede nè: «Aw, i taa ngonn magtub ke doo ke danrán karé ke nda se nja’n dɔ dè ba-bò kate’t se dè nang’t nè teen uwe jinn’t nda’n non.»
REV.10.9	M’ɔte maw kum’m ke ra doo ke danrán’t nè m’deje’n le kade ade’m ngonn magtub nè nga. E tel ede’m nè: «I taa ngonn magtub nè nga ur kem̂i’t. A linde tài’t nata laa tite wubu tuju bè, nè kate’n à toso wuri karar-karar.»
REV.10.10	M’taa ngonn magtub nè ji doo ke danrán’t m’ur lang ɓaa, linde tàm’t asenan se tuju bè nè kate’n toso wur’m karar-karar.
REV.10.11	Doo ke danrán tel ede’m ede nè: «Gar-gar, i tel i ribe dè tàge ke tà Nube’t nè ade kosdooge se girkoje dooge ke dè nang nè ke tà tam de è gai-gai nè nja karé ɓai. I ribe dè tàge nè nga ade ngar-ɓeege bule a tɔ.»
REV.11.1	Go’t gugu ɓaa, d’ade’m kage tuwe-mann ke tanan se kage tɔse bè. Ɓaa d’ede’m d’ede nè: «In dɔ ɔje ngal gile kei se là kei ke tò se ninn’n le Nube a, ɔje là ɗinger loo nyankuje-mese se ngal’n a tɔ. Taɓai i mbɔje kɔr njé ke ndii à ɗɔyi Nube kem̂ kei nè nga a tɔ. 
REV.11.2	Nè loo ke kem̂ kei’t nata ɓaa, inye ade tò m i mbɔje lé. Loo nè nga d’inye d’ade girkoje dooge ke geri Nube lé. Girkoje dooge ke geri Nube lé à tubei ɓee-bò ke tò se ninn’n nja de’t ase nange kɔr-sɔ-gidé-joo. 
REV.11.3	M’a m’ade tɔgmong njékɔrgo tàge le’m ke joo nè nga kade ilei mber se ri Nube ase ndɔge aru dɔg gidé-joo se kɔr-mute-mute. Njékɔrgo tàge le’m ke joo nè à tulei kubu-sile ra de’t.»
REV.11.4	Dé nè nga dé kage Olivierge ke joo a, dé lampege ke joo ke ndai non Kuwe-ɓee ke dè nang nè. 
REV.11.5	Ke nè á doo karé ndige ra se de majelé ɓaa, por à tee tà de’t le ró njébange le de rák-rák. Ke nè á doo karé nan le ra se de majelé ɓaa, gar-gar kum’n a udu titeke bè tɔ. 
REV.11.6	Njékɔrgo tàge le’m ke joo nè nga awi se tɔgmong le kuti kum danrán kade mann ndi oso nang ɗêin lé kem̂ ndɔge aru dɔg-gidé-joo ke a ilei mber tà le Nube nga. Dé nga d’aw se tɔgmong le kade mannge teli mese a, le kilei nyantosowurge ke se ri de-ri de dè nang nè titeke kem̂ de ndige.
REV.11.7	Loo ke njékɔrgo tàge le’m ke joo nè nga à ɔri son le kule le de njêt ɓá ɓaa, dan-ton à unde loo tee kem̂ bolè ke son’n goto’t, le kile rɔ dè de’t. Dan-ton nè nga à tête de rɔ a, à tɔl de a tɔ. 
REV.11.8	Ninn de à tò nang ka-rebe kɔse’t kem̂ ɓee-bò ke dé ɓer Kuwe-ɓee le de kàde kage-ke-dese’t tutu nga. Ɓee-bò nè nga dé ɓar’n se gos d’ede nè: Sodome se Egypte. 
REV.11.9	Ninn de à tò dɔ ngɔr se ndɔ sɔ kade dooge ke nange dann kosdooge’t a, girkoje dooge ke dè nang nè ke tà tam de è gai-gai a, dooge ke se dè ɓee-ɓee à an-in. Nè à inyei loo kade dé dubu ninn de nga lé. 
REV.11.10	Dooge ke ndii dè nang nè à rai ranel tede kwei le de a, à ali ra de ngain a tɔ. Taɓai à ulei se nyange kuwei noje se nan ke yo ke nè, tede njéribe-dè-tàge ke tà Nube’t ke joo nè nga, ei njé kade kem̂ dooge ke nang nè olé bɔt-bɔt.
REV.11.11	Ninn de tò dɔ ngɔr se ndɔ sɔ. Go’t gugu ɓaa, Nube ule kebe kem̂ njéribe-dè-tàge ke joo nè nga ade teli tɔsi ndeli in-in ndai se nja de dɔ. Dooge malang ke an-in de nga, ɓel ke bòi unde de ndàt gang de. 
REV.11.12	Njéribe-dè-tàge le Nube ke joo nè nga ooi ndu doo ɓar danrán beng ede nè: «Ali ke dɔ laa.» Ke loon’t nè kuwe d’in d’al dɔ dann bum’t d’aw danrán. Njébange le de malang an-in de sikm. 
REV.11.13	Ke loon’t nè kuwe, nang yei ɓuk-ɓuk. Debe ɓee-bò ke karé dann ke dɔg’t ɔr oso. Loo ke nang yei ɓuk-ɓuk nga, dooge aru dɔg loo ji sejimute weii kabak. Ɓel unde gute dooge ne nan-in ndàt gang de ade teli ulei ndubra dè Nube’t ke ndi danrán.
REV.11.14	Nyantosowur ke njèkon’t joo nga tuge gang ɓá. An-in! è ke njèkon’t mute à ree ngɔr.
REV.11.15	Taɓai doo ke danrán ke njèkon madennge’t ji sejimute kɔl burunju. Ke loon’t nè kuwe, ndu dooge ɓar danrán beng-beng edi nè: «Tɔgmong konɓee ke dè nang nè oso ji Kuwe-ɓee Nube’t le jéi se Krist le’n a tɔ. Kuwe-ɓee à on ɓee sár se non.» 
REV.11.16	Ngatɔgege ke kɔr-joo-gidé-sɔ ke ndii kutu-ngar’t le de non Nube’t nga ɔsi keje de nang nonn’t, 
REV.11.17	ei ɗɔyi nin edi nè:
REV.11.17	«I Kuwe-ɓee Nube ke njè tɔgmong
REV.11.17	ke i ndi tutu kété mari sár tee ɗarinè.
REV.11.17	Jè rai oiyo ngain tede i kuwe uwe tɔgi ba a,
REV.11.17	tede kunn ke i unn gir konɓee a tɔ.
REV.11.18	Girkoje dooge ke se dè ɓee-dè ɓee adi wong ra de,
REV.11.18	nè ɗarinè wong ke lei in sei tɔ ta.
REV.11.18	Ɓila è ndɔ gangtà dè njé ke koo’t.
REV.11.18	Ndɔ kuge dè ji ɓer kulege lei
REV.11.18	ke ei njéribe-dè-tàge lei nga ase ɓila ta.
REV.11.18	Dooge ke bòi se njé ke ngannge ke ei leige a,
REV.11.18	ke ilei koje dèi’t a tɔ nga,
REV.11.18	ndɔ kuge dè ji de ase ɓila ɓá ta.
REV.11.18	Dooge ke njé nuju dè nang nè nga géa,
REV.11.18	ndɔ kade i tuju de ase deĵ ɓá a tɔ.»
REV.11.19	Tà gile kei ke danrán ke tò se ninn’n le Nube nga teen. Sanduk mann-ra le Nube ke tò gile kei’t le’n ke tò se ninn’n nga tò nata doi. Go’t ɓaa, ndi têl a, ndang a, nang yei ɓuk-ɓuk a, ndi ede ade kɔtche toso danm-danm a tɔ.
REV.12.1	Go’t gugu, nyantɔje ke bò unde loo tee kàde danran’t. Dinye karé ule kàde rann’t tite kubu bè. E ube nan gir njann’t a, ule jɔkɔ kɔnyonge dɔg-gidé-joo dènn’t a tɔ. 
REV.12.2	Dinye nè nga ndann ngonn kem̂’n tɔge lêng-lêng. Ndo ule’n ndibe ngain ade non kaláng-kaláng a tɔ.
REV.12.3	Nyantɔje karé ke rang unde loo tee kàde danrán’t ɓai. An! nyantɔje nè nga è dan-kɔbe ke ker siw, dè’n è ji sejimute a, gaje’n è dɔg a tɔ. E tule jɔkɔ ke ndoin asenan se kɔnyon gajenn’t ke ji sejimute’t nga karé-karé malang. 
REV.12.4	Ɓong’n uwe debe kɔnyonge karé dann è ke mute’t jɔrè’n nang nè. Dan-kɔbe nè nda non dinye ke ayé koje ngonn; è nda um tà’n le kade loo ke à oje ngonn ɓaa, è à unn kuse kɔke. 
REV.12.5	Dinye nga oje ngonn ke dingem. Ngonn nè nga à è njèkɔr non girkoje dooge malang se kage-tɔse ke nar. Nè gar-gar, d’uwe ngonn le dinye nè nga wont d’ɔr’n d’aw se’n ra Nube’t a, kɔte kutu-ngar’t le Nube a tɔ. 
REV.12.6	Dinye nè nga an-in ranm-ranm aw ɓɔyɔ ra’n kem̂ dile’t. Nube uwe dè nja loo kem̂ dile’t nè tede kade d’ul’n tutu ndɔ aru dɔg-gidé-joo se kɔr-mute-mute.
REV.12.7	Rɔ oso kem̂ danran’t tip. Michael se dooge le’n ke danrán rɔi se dan-kɔbe nè ngain. Dan-kɔbe se dooge le’n géa rɔi se de ngain a tɔ. 
REV.12.8	Nè tɔg dan-kɔbe ase tête rɔ lé. E se dooge le’n nga, loo le de goto danrán ta. 
REV.12.9	Dan-kɔbe ke bò ke ri’n nè li ke mari, dé ɓar’n sú, njèkɔse tà se dooge a tɔ nga, dé sure’n mbeng d’ile’n nata dè nang nè. Dan-kɔbe ke bò è njè libe kum dooge dè nang nè bere mbak. E se dooge le’n nga, dé sure de mbeng d’ile de nata dè nang nè.
REV.12.10	Go’t gugu ɓai, m’oo ndu doo ɓar danrán beng ede nè: «Kaje se tɔgmong a, se konɓee le Nube le jéi nga, ɗarinè reei ɓá ta. Ɗarinè, tɔgmong è ji Krist’t le Nube nga ta. Njè kile tà dè ngakon jéige’t non Nube’t ndɔɔ a, kada a nga, dé sure’n mbeng d’ile’n nata dè nang nè. 
REV.12.11	Ngakon jéige têti rɔ njè kile tà dè de’t nga takul mese Ngonn bate a, takul tà le Krist ke ɔri go edi dooge a tɔ. Ngakon jéige nè nga ndêti ra de adi yo lé. 
REV.12.12	Gir’n ke nè sei dooge ke i ndii danrán, i rai ranel. Nè sei dooge malang ke i ndii dè nang nè éké nyange malang ke dann ba-bò kate’t nga, a an-in ɓai! Sú nga wong ra’n ngain ade rise nanga à aw sei non. E ger mbak titeke ndɔ le’n nain ndêin bè karè ta.»
REV.12.13	Loo ke dan-kɔbe an titeke dé sure’n d’ile’n nata dè nang nè ɓaa, è unn gir rɔ go dinye ke ndɔ ke oje ngonn ke dingem nga par-par. 
REV.12.14	D’ade dinye nè ndime bage kiro ke bò joo tede kade in nel’n bage tel aw’n dè dile loo ke ndɔ ke è ɓɔyɔ ra’n tutu nga. Dinye nè à ndi kem̂ dile’t ase ndɔ aru dɔg-gidé-joo se ndɔ kɔr-mute-mute kade d’ul’n heb tàkum li’t. 
REV.12.15	Li nga ubu mann tà’n go dinye’t pur-pur ade tel tò tite mann ba bè. E ndige le kade mann tà’n ke ubu nga uwe dinye nè aw se’n kɔke. 
REV.12.16	Nè nyan ra maje ade nang din-in dinye. Nang teen tà’n njibe mann tà dan-kɔbe ke ubu go dinye’t pur-pur nè nga njab. 
REV.12.17	Wong ra dan-kɔbe ngain dè dinye’t. E in aw ile rɔ dè gute ngannkà dinye’t nè nga. Ngannkà dinye nè nga, ei dooge ke ilei koje dè ndukunnge’t le Nube a, dè ngarankum tà ke ndɔ ke Jésu ede de nga a tɔ.
REV.12.18	Go’t gugu, dan-kɔbe nga aw nda dè nyeenger’t tà ba-bò kate’t.
REV.13.1	Taɓai m’an dan karé ke rang unde loo tee dann ba-bò kate’t. Dan nè nga ube gajennge dɔg a, dènnge ei ji sejimute a tɔ. E tule jɔkɔ ke ndoin asenan se kɔnyon tu gajennge’t karé-karé malang. Rige ke dé ndang tu dènnge’t karé-karé malang nga ei rige ke ɔje dè tam tà ke majelé se Nube. 
REV.13.2	Dan ke m’an’n nga tanan se kak. Nè nja’n ɓaa tanan se nja dan ke ri’n nè «Ours» a, tà’n tanan se tà toboi a tɔ. Dan-kɔbe ade dan nè nga tɔgmong le’n se kutu-ngar le’n a, se dèmong le’n ke bò a tɔ.
REV.13.3	Dan nè nga d’ade’n dò ke ase yo’n dè’n karé’t. Nè dò nè nga ide ndarr. Dooge ke dè nang nè bere mbak nga, ndil de tee an-in soin-soin ade umi goon’t. 
REV.13.4	Dooge malang ulei dè de nang non dan-kɔbe’t ɗɔyi nin tede tɔgmong le’n ke tel’n ade dan nè nga. Dooge ulei dè de nang non dan’t nè nga ɗɔyi nin edi nè: «Ké nan á tɔg’n asenan se le dan nè nga wa? Ké nan asekum rɔ se’n wa?»
REV.13.5	D’inye loo d’ade tàge ke tur-tur se tà nede Nube kujei nan tà dan’t nè nga pɔt-pɔt. D’ade’n tɔgmong kade ra’n kule ase nange kɔr-sɔ-gidé-joo. 
REV.13.6	E unn gir tam tàge ke majelé se Nube. E taje ri Nube a, loo ndi’n a tɔ. Dan nè nga taje dooge ke ndii danrán a tɔ. 
REV.13.7	D’inye loo d’ade’n kade rɔ se dooge le Nube ke tooi se ninn de a, kade tête de rɔ a tɔ. D’ade’n tɔgmong kade on kosdooge se girkoje dooge ke dè nang nè ke tà tam de è gai-gai a, dooge ke se dè ɓee-dè ɓee a tɔ. 
REV.13.8	Dooge malang ke ndii dè nang nè nga à ulei dè de nang non dan’t nè ɗɔyi nin. Njé ke ulei dè de nang non dan’t ɗɔyi nin nè nga, ei dooge ke mari loo kunde gir nang’t kuwe, dé ndang ri de kem̂ magtub ndikumgajer le Ngonn bate ke ndɔ ke dé tɔl’n nga lé.
REV.13.9	Nanan ke ka mbi’n tò tutu ɓaa, maje kade ur mbi’n oo’n tà nè: 
REV.13.10	Doo ke d’uwe dè nja dangai d’ɔje’n dè’n ɓaa, à aw dangai’t kuwe. Doo ke d’ɔje kade wei yo kuye kaskar ɓaa, à kwei yo kuye kaskar kuwe gar-gar. Gir’n ke nè á, maje kade dooge le Nube ke tooi se ninn de oréi tà njak dè kundekem̂ dè Nube’t le de.
REV.13.11	Go’t gugu, m’an dan karé ke rang unde loo tee dè nang nè. Dan nè nga ube gaje’n joo tite gaje ngonn dege-bate. Dan nè nga tam tà tite dan dan-kɔbe. 
REV.13.12	Dan ke unde loo tee ɗarinè nga aw se tɔgmong le ra’n nyange tàkum dan ke desêin’t. E ra ade nang nè se dooge bere ke ndii tutu ulei dè de nang non dan ke kété d’ade’n dò á ide ndarr nè nga, ɗɔyi nin. 
REV.13.13	Dan ke njèkon’t joo nè nga ra nyankɔbe ke bò. Taɓai è ade por in danrán been ree oso nang ade dooge malang an-in se kum de. 
REV.13.14	E libe kum dooge ke dè nang nè se nyankɔbege ke kade tɔli nyan ndajii dan ke ndɔ ke d’ade’n dò ke ase yo’n á tel ndi kumgajer ɓai nè nga. 
REV.13.15	Dan ke unde loo tee dè nang nè nga ule kebe kem̂ nyan ke dé tɔl ke dé ndaje’n dan ke kété d’ade’n dò nga. Nyan ke dé tɔl dé ndaje’n dan nè nga unn gir tam tà. Dooge malang ke mbati kulei dè de nang nonn’t nga, è ade dé tɔl de kɔke. 
REV.13.16	Dan ke njèkon’t joo nè ɔse dooge malang, ngannge se njé ke tɔgege, bawge se njéndooge, ɓerge se dooge ke ndii dè de pal, ade dé tɔse nyankorji jikon de’t se nat-non de’t. 
REV.13.17	Doo karé bè géa, ke nè á d’ɔse nyankorji éké ri dan éké kɔr nyan ke aw nan’t se ri dan nè nga rann’t lé ɓaa, è ase ndogo éké kige nyan ndan lé.
REV.13.18	Doo ke njèkumkunju ɓaa à ter gir nyan nè nga. Doo ke njègos nyanger ɓaa à mbɔje kɔr nyan ke ɔje dè dan nè nga. Kɔr nyan ke ɔje dan nga, è aru mute-mute se kɔr-mute-mute gidé-mute-mute.
REV.14.1	M’an loo gerer ɓaa, m’an Ngonn bate nda dè mbal ke ɓee-bò ke Sion. Dooge le’n ke aru dɔg loo aru se kɔr-sɔ-gidé-sɔ ei se’n nan’t. Dé ndang ri Ngonn bate se ri Bɔ’n nat-non de’t. 
REV.14.2	M’oo ndu doo ɓar danrán asenan se ká mann ba-bò kate ke ule wuu-wuu bè. Ndu doo nè nga ɓar ngain tite ndi ke ndang bè a tɔ. Ndu doo ke m’oo nga ɓar asenan se kundu-jêng ke njékundennge undei adi ɓar bè. 
REV.14.3	Dooge ke aru dɔg loo aru se kɔr-sɔ-gidé-sɔ nga ɔsi pa ke kige non kutu-ngar’t tàkum nyankundege ke sɔ se tàkum ngatɔgege. Doo karé bè ke asekum ndó pa ke kige nè nga goto. Nè njé ke aru dɔg loo aru se kɔr-sɔ-gidé-sɔ ke in-in dè nang nè kuwe karé á asi ndói pa ke kige nè geri. Ei dooge ke ndɔ ke Ngonn bate gang dè de dè nang nè.
REV.14.4	Ei dooge ke rai nyan se dè naje’n a, inyei ra de nyêin dann mage polé le dooge ke dè nang nè lé a tɔ. Loo malang ke Ngonn bate aw tutu nga, d’unn dè nja’n têr-têr. Dé nè nga dé dooge ke Ngonn bate gang dè de dann dooge ke dè nang nè. E gang dè de le kade dé ko nyange ke desêin le Nube a, le’n è a tɔ. 
REV.14.5	Tà lanm tee tà de’t ndɔ karé bè lé. Dé njé ra nyan se dè najennge m doo ile tà dè de’t nja karé bè géa lé.
REV.14.6	Taɓai, m’an doo ke danrán karé ke rang nel se bage’n aw dann danran’t danné bɔp. E aw se Tà ke Maje ke tò se non tede kile mber’n kade dooge malang ke ndii dè nang nè. Mber Tà ke Maje nga ɔje dè kosdooge a, girkoje dooge malang ke dè nang nè ke tà tam de è gai-gai a, se dooge ke se dè ɓee-dè ɓee a tɔ. 
REV.14.7	Doo ke danrán ke m’an’n nel bage nga tam tà se ndu’n ke bòi beng ede nè: «Ilei koje dè Nube’t a, ulei ndubra dènn’t a tɔ, tede kàde gangtà le’n nga tee ɓá. I ɗɔyi Nube ke njèkunde danran se nang a, ba-bò kate se ngire mannge ke an-in kutch-kutch a tɔ.»
REV.14.8	Doo ke danrán ke njèkon’t joo ndolè go njè ke desêin nga se tà tànn’t ede nè: «Babylone ke bòi nga oso! Babylone ke bòi nga oso! Babylone nga è njè kade girkoje dooge gai-gai malang weii yo wong tò se nan ke kaiya’t asenan se yibe nduu wong ke tɔl dooge singling bè.»
REV.14.9	Doo ke danrán ke njèkon’t mute ndolè go madennge. E tam ndàt se ndu’n ke bòi beng ede nè: «Ke nè á doo karé ule dè’n nang ɗɔi’n dan nè éké nyan ke dé tɔl dé ndaje’n dan nè nga, éké inge nyankorji nat-nonn’t éké da-jinn’t ɓaa, 
REV.14.10	è géa d’ade nim yibe nduu wong kem̂ bai wong’t le Nube kade an-in. Dooge nè nga d’a d’ade nyan ke ker jengleng à mbutu por kon de kade nyantosowur ra de. Nyantosowur nè nga à ule de ndibe tàkum dooge ke danrán ke tooi se ninn de a, tàkum Ngonn bate’t nga a tɔ. 
REV.14.11	Dooge malang ke ulei dè de nang ɗɔyi dan nè nga éké nyan ke dé tɔl dé ndaje’n dan nè, éké nanan ke d’ɔse nyankorji se ri dan nè nga rann’t ɓaa, loo taa kebe le de à goto. Sà nyantosowur ke ra de nga ube ngɔk-ngɔk se ɓal-ɓal ndɔɔ a, kada a tɔ.»
REV.14.12	Gir’n ke nè á, maje kade dooge le Nube ke ilei koje dè ndukunnge le’n nga oréi tà de njak dè kunde kem̂ de dè Jésu’t.
REV.14.13	Go’t gugu ɓaa, m’oo ndu doo ɓar danrán ede nè: «I ndang tà nè: njé ke umi nan’t bɔk se Kuwe-ɓee á weii nga, ɗarinè ndii dann ranel’t ta.» Ndil tam ede nè: «Oiyo, maje kade dé taa kebe dè kule ra ndibe loo kulege’t le de kerɔte kuwe, tede kule nyanra de ke maje nga à utu go de.»
REV.14.14	Loo ke m’unn kum’m ke dɔ ɓaa, m’an kil ndi ke nda káng-káng. Doo karé ke tanan se Ngonn doo ndi dann kil’t le ndi nè nga. E ule jɔkɔ ke ra se nar-ɔr dènn’t, uwe ngɔrong ke ate pem̂ jinn’t a tɔ. 
REV.14.15	Taɓai doo ke danrán karé ke rang unde loo pitring tee kem̂ kei ke tò se ninn’n. E tam tà se ndu’n ke bòi beng ede doo ke ndi dann kil ndi’t ede nè: «Ile ngɔrong lei nang lêr-lêr uje’n ko, tede ko ke dè nang nè nga tutu ɓá a, nan sà’n tee ɓá a tɔ.» 
REV.14.16	Doo ke ndi dann kil ndi’t nga ile ngɔrong le’n lêr dè nang nè, uje’n ko.
REV.14.17	Doo ke danrán karé ke rang unde loo tee gile kei le Nube ke tò se ninn’n danrán. E nga géa uwe ngɔrong ke ate pem̂ jinn’t tɔ.
REV.14.18	Doo ke danrán karé ke rang ke aw se tɔgmong dè por’t unde loo tee pitring dè ɗinger loo nyankuje-mese’t. E tam tà se ndu’n ke bòi beng ede made’n ke uwe ngɔrong ke ate pem̂ jinn’t nga ede nè: «Ile ngɔrong lei ke ate pem̂ non nang lêr uje’n kul nduu ke dè nang nè ɗap i gang, tede kul’n nga ɔɔ ɓá.» 
REV.14.19	Doo ke danrán nga ile ngɔrong le’n lêr nang uje’n kul nduu ɗap gang ile kem̂ rebe mboré mann nduu wong ke bò le Nube nga. 
REV.14.20	Dé mbule kul nduu nè se nja de kem̂ rebe mboré mann nduu’t nè gide ɓee-bò’t nata. Mese tee kem̂ rebe mboré mann nduu’t nè nga ule loo gɔngong-gɔngong ase kurloo aru mutege bè a, in sár aw ɔde aljem̂ ke tà sindege’t a tɔ.
REV.15.1	Go’t gugu ɓaa, m’an nyantɔje ke rang ke bò ke dum kum kem̂ danran’t. M’an dooge ke danrán ji sejimute uwei nyantosowurge ji sejimute ji de’t ndai. E ngei nyantosowurge ke Nube à ra se dooge le tɔl’n tà wong le’n.
REV.15.2	Taɓai, m’an mann ba-bò ke unju nyang-nyang a, por ndɔbe danné batat-batat a tɔ. M’an njé ke ndɔ ke têti rɔ dan, se nyan ke dooge tɔli ndajii nin a, se kɔr nyan ke ɔje dè ri dan nè nga a tɔ. Dooge nè ndai dè ba-bò ke unju nyang-nyang’t nè nga. Ei uwei kundu-jêng ke Nube ade de ji de’t ndai. 
REV.15.3	Ei ɔsi pa le Moise ɓer kule le Nube a, le Ngonn bate a tɔ, edi nè:
REV.15.3	«Kuwe-ɓee Nube ke njètɔgmong,
REV.15.3	nyange malang ke i ra nga ei nyange ke bò-bò ke dum kum!
REV.15.3	Ngar le girkoje dooge malang,
REV.15.3	rebe nyange lei ke ɔje nga
REV.15.3	ei se dè naje’n a, se go rebe’n kuwe a tɔ.
REV.15.4	Kuwe-ɓee! ké nan à nal kile koje
REV.15.4	éké nal kile riɓar dè ri’t nga wa?
REV.15.4	Oiyo, i kuwe se kari bere luk-luk á i tò se ninni,
REV.15.4	girkoje dooge se dè ɓee-dè ɓee malang à reei ndɔ karé
REV.15.4	kɔsi keje de nang non-in’t ɗɔyi nin
REV.15.4	tede nyanrage lei ke se dè naje’n tooi nata ndái-ndái tàkum de’t.»
REV.15.5	Go nyange’t nè nga, m’an gile kei kubu le Nube ke tò se ninn’n danrán teen tà’n. Sanduk mann-ra le Nube tò kem̂é. 
REV.15.6	M’an dooge ke danrán ji sejimute uwei nyantosowurge ji sejimute ji de’t, undei loo teei gile kei’t le Nube ke tò se ninn’n nga. Dooge ke danrán nè nga tulei kubu ke nda ke unju nyang-nyang ndai. Taɓai, ei tɔi kàde de se ndar ke dé ra se nar-ɔr njanm-njanm. 
REV.15.7	Nyankundege ke sɔ nè nga, è ke karé dann de’t ade dooge ke danrán ke ji sejimute bai nyankuje-mesege ji sejimute ke ra se nar-ɔr. Wong le Nube ke Njèndi kumgajer sár se non nga rusu kem̂ baige nè nga neĵ-neĵ. 
REV.15.8	Ndubra se tɔgmong le Nube adi sà por utu dè gile kei ke tò se ninn’n nga lêt. Doo karé bè géa asekum kaw gile kei ke tò se ninn’n le Nube nga lé sár kade nyantosowurge ke ji sejimute le dooge ke danrán ke ji sejimute rai dooge ɔri son’n njêt ɓita.
REV.16.1	Taɓai, m’oo ndu doo in gile kei ke tò se ninn’n le Nube ɓar beng ede dooge ke danrán ke ji sejimute ede nè: «Otoi nyantosowurge ke kem̂ bai wong-ge ke ji sejimute le Nube nga awi ɓênglei dè nang nè.»
REV.16.2	Doo ke danrán karé ke desêin ɔte aw unn nyantosowurge ke kem̂ bai wong-ge le Nube ke ji sejimute ɓêngle dè nang nè. Ke loon’t nè kuwe, dò-ngakɔige ke majelé age lêw oso ra dooge’t. Dooge nè nga, ei njé ke dé tɔse nyankorji le dan ra de’t a, ulei dè de nang non nyan ke dé tɔl dé ndaje’n dan nga.
REV.16.3	Doo ke danrán ke njèkon’t joo unn nyantosowurge ke kem̂ bai wong’t le’n ɓêngle dann ba-bò kate’t. Tajinan’t nè kuwe, mann ba-kate tel mese tite mese doo ke dé tɔl’n bè. Nyange malang ke awi kumgajer dann ba-kate’t nè nga weii kabak.
REV.16.4	Doo ke danrán ke njèkon’t mute unn nyantosowurge ke kem̂ bai wong’t le’n aw ɓêngle dann mann bage’t se ngur mannge ade teli mese. 
REV.16.5	Go’t gugu, m’oo ndu doo ke danrán ke njèkan dè mannge tam ede nè: «Gangtà lei ke titeke bè nga, è se dè naje’n kuwe, i kuwe se kari bere luk-luk á i tò se ninni gai, i nga i ndi tutu kété mari ke desêin sár tee ɗarinè. 
REV.16.6	Ndɔ ke dooge umi mese njétaakem̂-Kristge se njéribe-dè-tàge lei nang. Ɗarinè, i ade de mese kade d’an-in tɔ ta. Mese ke ade de ade d’an-in nga, è kure nyanra de kuwe á unde’n nja de.» 
REV.16.7	Taɓai, m’oo ndu doo in se ke dè ɗinger loo nyankuje-mese’t ede nè: «Oiyo, Kuwe-ɓee Nube ke njètɔgmong, tàge ke i gang nga è se dè naje’n kerɔte kuwe, loo naje’n goto.»
REV.16.8	Doo ke danrán ke njèkon’t sɔ unn nyantosowur ke kem̂ bai wong’t le’n ɓêngle dè kàde’t gangang. D’inye loo d’ade’n le kade ró dooge se por rák-rák. 
REV.16.9	Loo tunge ke tò ɓel ngain tunge dooge ade taji ri Nube ke njèkule nyantosowurge se go tɔgmong le’n. Nè né è bè géa, dé mbate tel tur hal de tede kule’n ndubra dè Nube’t.
REV.16.10	Doo ke danrán ke njèkon’t mi uwe nyantosowur ke kem̂ bai wong’t le’n ɓêngle dè kutu-ngar’t le dan. Tilkus sebe ràp-ràp dè ɓeekon’t le dan nè nga. Nyantosowur ra dooge ade ton-in tà de vbat-vbat. 
REV.16.11	Dé taje Nube ke danrán dap-dap tede nyantosowurge ke ra de a, se dò ke ngakɔige ke gebi nan dè de’t. Nè né è bè géa, dooge nè turi hal de dè nyanra de ke majelé’t nga lé.
REV.16.12	Doo ke danrán ke njèkon’t mute-mute uwe nyantosowur ke kem̂ bai wong’t le’n ɓêngle dann mann ba ke rin nè Euphrate. Tajinan’t nè kuwe, mann ba nè nga ii san-san inye rebe ade ngarge ke in-in loo tee’t le kàde. 
REV.16.13	M’an ndilge ke majelé ke majelé mute undei loo teei taai nan se kanran bange bè. E ke karé tee tà dan-kɔbe’t, è ke karé tee tà dan’t a, è ke karé unde loo tee tà doo ke ra ra’n ke njèribe-dè-tà ke tà Nube’t a tɔ. 
REV.16.14	Ndilge ke majelé nè nga ei ngann njékulege le ndilge ke yêr ke njé ra nyankɔbege gai-gai. Taɓai ei awi ra ngar-ɓeege ke dè nang nè bere mbak, ɔsi nja de nan’t tede ngine’n ndɔ rɔ ke bò le Nube ke njètɔgmong.
REV.16.15	Kuwe-ɓee tam ede nè: «An! man m’ree titeke njèɓog bè. Doo ke ndi dè njann’t a, ngonm kubuge le’n kɔtenn’t a tɔ ɓaa, ra’n à nel’n. Titeke bè á è à njiye’n mbur’n suturu lé a, ra’n à sɔl’n tàkum dooge’t lé a tɔ.»
REV.16.16	Ndilge ke majelé nè nga ɔsi nja ngar-ɓeege nan’t loo karé ke dé ɓar’n se tà Hébreu d’ede nè: «Harmagédon.»
REV.16.17	Doo ke danrán ke njèkon madennge’t ji sejimute uwe nyantosowurge ke kem̂ bai wong’t le’n sanrin ke dɔ. Ndu doo in se ke dè kutu-ngar’t ɓar beng gile kei ke tò se ninn’n le Nube ede nè: «Girtà gang ɓá ta.» 
REV.16.18	Ke loon’t nè kuwe, ndi têl a, ndu doo ɓar beng-beng a, nang unn gir yei ɓuk-ɓuk a tɔ. Unn gir mari ke doo ndii’n dè nang nè nga, nang yei ɓuk-ɓuk tite è ke nè nja karé lé ɓai! 
REV.16.19	Ɓee-bò nga kai ra’n danné loo mute. Ɓee-bòge ke dè ɓeege ke rang malang nga géa, tosoi tuji a tɔ. Kem̂ Nube olé dè kaiyage’t le ɓee-bò ke Babylone. Nube ade’n nyantosowur ke kem̂ bai yibe nduu wong’t le’n an-in. 
REV.16.20	Dè goré-looge malang an-in gotoi kɔke a, mbalge géa gotoi njêl karè a tɔ. 
REV.16.21	Kɔtchege ke bò-bò ke ɔyi tite nar-nda bè in-in danrán tilei dè dooge vbang-vbang. Dooge taji Nube dap-dap tede nyantosowur ke kɔtchege rai se de. Nyantosowur ke ra de nè nga, è nyantosowur ke tò ɓel ngain dum madege ke rang malang.
REV.17.1	Taɓai, doo ke danrán karé dann madennge ke ji sejimute ke ndai se bai nyantosowurge ke ji sejimute ji de’t nga ree ede’m ede nè: «I ree ade m’edi tà ke d’ade gang dè ɓee-bò ke tò tà ba-bòge’t. Ɓee-bò nè ra ra’n ke kaiya-dinye. 
REV.17.2	Ngar-ɓeege ke dè nang nè tooi se’n ke kaiya’t a, dooge ke ndii dè nang nè nga géa, tò se nan ke kaiya’t le’n tɔl de singling tite yibe nduu ke tɔl dooge bè.»
REV.17.3	Doo ke danrán nè nga unn ndil’m seen aw se’n kem̂ dile’t. Ke loon’t nè kuwe, m’an dinye karé ndi dè dan ke ker mbon. Ri ke ɔje dè taje Nube taa ra dan nè nga pel-pel. Dan ke dinye ndi dènn’t nga, dènnge ei ji sejimute a, gajennge ei dɔg a tɔ. 
REV.17.4	Dinye nè nga tule kubu ke ker piriri se ke ker perm-perm rann’t. E dolè ra’n se nar-ɔr, se her ke gate’n è ngain a, se mede-ngarge a tɔ. E uwe nyankain mann ke dé ra se nar-ɔr jinn’t. Nyange ke yêr se nyange ke mine ke ɔje dè tò se nan ke kaiya’t le’n rusu kem̂ bai le’n ke jinn’t neĵ. 
REV.17.5	Dé ndang ri ke tò loo ɓɔyɔn’t nat-non dinye’t nè nga d’ede nè: «Ɓee-bò ke Babylone, è ke njèkunde gir tò se nan ke kaiya’t a, kunde gir nyange ke yêr dè nang nè a tɔ.» 
REV.17.6	Mese dooge le Nube ke tooi se ninn de se mese njé ke dé tɔl de tede kem̂ de ke undei dè Jésu’t ra dinye nè nga tite yibe bè. Loo ke m’an’n bè ɓaa, ndil’m tee an-in soin-soin. 
REV.17.7	Doo ke danrán ede’m ede nè: «Ké bain á ade ndili tee an-in soin-soin bè wa? M’a m’ɔrgir nyan ke tò loo ɓɔyɔn’t ɔje dè dinye se dan ke unn’n gidenn’t nga, kade oo. Dan nè nga dènnge ei ji sejimute a, gajennge ei dɔg a tɔ.» 
REV.17.8	Doo ke danrán nga tel ede’m ede nè: «Dan ke i an’n nga tò tutu kété mari, nè ɗarinè goto ta. A unde loo tee kem̂ be ke son’n goto le kaw ke loo tuju’t. Dooge ke ndii dè nang nè, ke dé ndang ri de kem̂ magtub ndikumgajer’t lé mari loo kunde gir nang’t nga, loo ke à an-in dan nè nga bè ɓaa, tà à ige de sêl. Tà à ige de sêl tede dan nè nga tò tutu kété mari, nè go’t gugu goto njêl. Dan nè nga, ndɔn’t à tel kunde loo tee ɓai.
REV.17.9	Doo ke njègos nyanger se kumkunju ɓaa à ter gir nyan nè nga. Dan ke dènnge ei ji sejimute nga, ei mbalge ke ji sejimute ke dinye nè ndi dè’t. Mbalge ke ji sejimute nga ei ngar-ɓeege ke ji sejimute tɔ. 
REV.17.10	Ngar-ɓeege ke ji sejimute nga, dé sure njé ke mige d’ile de ɓá ta. Nè è ke karé ke njèkon de’t mute-mute ndi on ɓee a, è karé ke rang ndi à ree ɓai a tɔ. 
REV.17.11	Dan ke tò tutu kété mari á ɗarinè goto njêl nga, è kuwe è ngar-ɓee ke njèkon’t sɔ-sɔ. E géa è dann dange ke ji sejimute’t nè nga tɔ. E ɔte aw loo tuju’t nga.
REV.17.12	Gaje dan ke dɔg ke i an nga, ei ngar-ɓeege ke dɔg. Dé nè nga d’on ɓee lé ɓai, nè d’ade de tɔgmong asenan se ngar-ɓeege bè, tede kade d’on’n ɓee nan’t kum kàde karé se dan. 
REV.17.13	Ngar-ɓeege ke dɔg nè nga, tel se tɔgmong se dèmong le de kade dan kuwe karé bere á è tàgir le de. 
REV.17.14	D’a d’um nan’t bɔk le rɔ se Ngonn bate, nè è à tête de rɔ; tede Ngonn bate nga è Kuwe-ɓee ke on kuwe-ɓeege a, è Ngar ke on ngarge a tɔ. Ngonn bate se njé ke le’n ke è ɓar de, tɔr de a, ke undei kem̂ de dènn’t a tɔ nga, à têti de rɔ.»
REV.17.15	Doo ke danrán nè nga tel ede’m ede nè: «Mann bage ke kaiya-dinye ndi dè’t ke i an de kété nga, è kosdoo-bulege se girkoje dooge malang ke dè nè ke tà tam de è gai-gai a, dooge ke se dè ɓee-dè ɓee a tɔ. 
REV.17.16	Gaje dan ke dɔg se dan ke i an de kété nga, à ɔri kaiya-dinye nè nga njêt a, à uwei nin le tɔri kubuge rann’t ndát-ndát kinyei nin mbur’n suturu karè. D’a d’use dan’n a, d’a ró’n se por rák-rák a tɔ. 
REV.17.17	Nube kuwe à ule tàgir le’n dè ɓengre de’t tede kade dé ra’n nyan se go kem̂ndige le’n. E ade d’um tà le de nan’t karé, dé tel se konɓee le de kade dan sár kade tàge le Nube aw’n loon’t deĵ.
REV.17.18	Dinye ke kété án’n nga, è ɓee-bò ke njèkonɓee dè ngar-ɓeege ke dè nang nè.»
REV.18.1	Go nyange’t nè ɓaa, m’an doo karé ke rang in danrán rise nang. E aw se tɔgmong ke bò. Ndubra le’n ndogó ade loo ke dè nang nè bere mbak unju njai-njai. 
REV.18.2	Doo ke danrán nè nga tam tà se ndu’n ke bòi beng ede nè: «Ɓee-bò ke Babylone nga tuju! ɓee-bò ke Babylone nga tuju! Ɓee-bò nè nga tel è kei ndi ndilge ke majelé a, kei ɓɔyɔ ra le ndilge ke yêr a tɔ. Ɓee-bò nè nga tel è kei ndi helge ke yêr a, dange ke yêr ke kum kan lé a tɔ. 
REV.18.3	E ade girkoje dooge se dè ɓee-dè ɓee an-in yibe nduu wong tò se nan ke kaiya’t le’n. Ngar-ɓeege ke dè nang nè géa tooi se ɓee-bò nè nga ke kaiya’t. Njé ra gatege ke dè nang nè nga géa ubei maje nyankinge takul nyan maje le’n ke mbirin-mbin.»
REV.18.4	Go’t gugu, m’oo ndu doo karé ke rang ɓar beng ede nè: «Sei kosdooge le’m, undei loo i teei kɔke kem̂ ɓee-bò’t nè nga. Undei loo i teei tede kade oréi se’n nan dè majelége le’n nga lé a, tede kade ingei nyantosowurge le’n nga lé a tɔ. 
REV.18.5	Kaiyage le ɓee-bò nè nga ndur nan sár ɔde kàde danran. Gir’n ke nè á kem̂ Nube olé’n dè nyanrage ke pás-pàs le ɓee-bò nè nga. 
REV.18.6	I rai n’ee titeke ndɔ ke n’rai sei bè tɔ. Nyan ke ndɔ ke ɓee-bò nè ra se si nga i rai se’n guté nja joo. Nyankain mann ke ndɔ ke n’nim yibe nduu kem̂é n’ade an-in nga, i nimi yibe nduu ke ate karar tutu nja joo adi n’an-in tɔ. 
REV.18.7	Ɓee-bò nè nga ndɔ ke unde kàde’n ngain a, ndi deŝ dann maje’t a tɔ. Titeke ndɔ ke unde kàde’n a, ndi deŝ dann maje’t a tɔ nga, sei géa, i rai se’n nyantosowur adi ndii’n se kubu ndoo. Ɓee-bò nè nga tam kem̂n’t ede nè: N’ndi tite dinye le ngar bè, n’ee dinye ke njèkei-kinge lé a, kumndoo yo à ra’n ndan lé a tɔ. 
REV.18.8	Gir’n ke nè á ndɔ karé bere kuwe, nyantosowurge malang ke d’uwe dè nja d’ɔje’n dè’n nga, à teei dènn’t kuwe. Eige nè á tooi nè: yo-kos, kumndoo yo a, ɓo-bò a tɔ. D’ade ró ɓee-bò nè nga se por rák-rák. Tede Kuwe-ɓee Nube ke Njètɔgmong á gangtà dè ɓee-bò’t nè nga.»
REV.18.9	Ngar-ɓeege ke dè nang nè malang ke njé tooi se’n ke kaiya’t a, ke njé korè se’n nan dè ndi deŝ dann maje’t le’n nga, loo ke à an-in sà por ke à ró ɓee-bò ɓaa, ei à non-in kundei kàde de dai-dai. 
REV.18.10	D’ade ɓel nyantosowur ke à ra ɓee-bò nè nga ɓaa, d’a nda heb se’n tá d’a tam kede nè: «Habi! nyantosowur ke bain á tanan bè! ké nyantosowur ke bain á tee dè ɓee-bò ke Babylone, ke njètɔg nga, titeke bè wa! Ké i nga kuwe á Nube gangtà dèi’t kum kàde karé bere nè wa?»
REV.18.11	Njé ra gatege ke dè nang nè géa, non-in tede ɓee-bò nè a, rai ndoo’n a tɔ, tede doo karé bè ke njè ndogo se de nyan gatege le de goto ta. 
REV.18.12	Nyan gatege ke uri kugu dè nan’t bing-bing: nar-ɔr, nar-nda, herge ke gate de è ngain se mede-ngarge, kubu ke ker perm-perm, kage ke rara ke ɓus’n ete maje, jó-bai ke ra se gɔge kede se kage ke rara ke gate’n è ngain se ninge-kase, nar ke mong, her ke ndang mbin, 
REV.18.13	kàde kage ke ete ke ri’n nè Canelle, non-kage, wubuge ke dé ra se putu nyange ke ete sununu se yibe nduu a, wubu a, nduju koge a, se mangege a, se batege a, se sindege a, se wotro rɔge ke nja sɔ a, se ɓerge a, se dooge ke karè a tɔ. 
REV.18.14	Njé ra gatege à tami kedi nè: «Nyange ke maje-maje ke ngur ndogo’n ra dooge ke kem̂ ɓee-bò ke Babylone nga, gotoi. Nyanbawge le’n ke ndolé mbeble a, se ke ndoin-in kein-kein nga géa, gotoi rann’t njêl a tɔ. Doo à tel kinge de gugu ndan lé ta.» 
REV.18.15	Njé ra gatege ke teli ei baw nyankingege kem̂ ɓee-bò’t nè, takul nyan gatege le de nga, à ndai heb ngain tede ɓeli nyantosowur ke à ra ɓee-bò ke Babylone nè nga. Njé ra gatege à non-in a, à ndingei ndoo tede le’n a, à non-in kaláng-kaláng kedi nè: 
REV.18.16	«Habi! nyantosowur ri á tanan bè wa! Nyantosowur ri á tee dè ɓee-bò’t nè nga bè wa! Dooge ke kem̂ ɓee-bò’t nè nga tulei kubu ke sɔl lom-lom se kubu ke ker perm-perm se kubu ke ker jengleng se kubu ke ndoin kein-kein tite ɔr a, tulei her ke gate’n è ngain a, se mede-ngar ra de’t a tɔ. 
REV.18.17	Nè kum ke tuge jip kuwe ɓaa, nyanbawge le ɓee-bò ke Babylone ke tooi ɓel nè nga, dé tuju de ndát-ndát kɔke.»
REV.18.17	Njé kunn batoge se njé kaw mba se bato a, se njé ra kule kem̂ batoge’t a, se njé ra kule dann ba-bò kate’t a tɔ nga, ndai mbeng. 
REV.18.18	Loo ke an-in sà por ke ndi à ró ɓee-bò nè nga ɓaa, tami tà se ndu de ke bòi beng edi nè: «Ɓee-bò ke tanan se ɓee-bò nè nga goto.» 
REV.18.19	D’ɔi bubur d’um ke dè de’t, dè de’t dé non’n kaláng-kaláng a, dé ndinge’n ndoo a tɔ, d’ede nè: «Nyantosowur ri á tanan bè wa! Nyantosowur ke bain á tee dè ɓee-bò’t titeke bè wa! Kuwe-batoge ke dann ba-bò kate’t teli ei baw nyankingege takul nyankingege le ɓee-bò ke Babylone ke tooi ndàj-ndàj. Nè kum ke tuge jip kuwe, ɓee-bò nè nga tel è ndube-ɓee se non.»
REV.18.20	Sei ke i ndii danran, i rai ranel! Sei kosdooge le Nube ke i tooi se ninn si, njékawkulege a, se njéribe-dè-tàge ke tà Nube’t a tɔ nga, ali ra si ɔje dè tuju ke Nube tuju ɓee-bò nè nga! E è Nube kuwe á gangtà se dè naje’n dè ɓee-bò’t nè ɔje’n dè majelége ke ndɔ ke ra se si. 
REV.18.21	Doo ke danrán karé ke njètɔg unn her ke tò titeke mbal kusu ko ke bòi bè lɔke piring ile dann ba-bò kate’t, ede nè: «Ɓee-bò ke Babylone nga, d’a d’ile’n piring kɔke titeke bè kuwe tɔ. Doo à tel kan’n gugu ndan lé sár. 
REV.18.22	Doo à koo ká kundu-jêng-ge se ká njékunde nyan kɔse’n page, ká têbege se ká burunju à ɓar kem̂i i ɓee-bò’t nè nga gugu ndan lé ta. Doo à tel kinge kɔde ke njé ra kule ke rara éké doo à koo ká bir ɓar kem̂i i ɓee-bò’t nè nga gugu ndan lé ta. 
REV.18.23	Por lampe à ndoin ndên kem̂i i ɓee-bò’t nè nga gugu ndan lé a, doo à koo ndu njé taa dinye kige se njé ngaw kige kem̂i i ɓee-bò’t nè nga gugu ndan lé ta. Oiyo, njé ra gatege ke ndii kem̂i i ɓee-bò’t nè nga géa, ndɔ ke ei baw nyankingege dè nang nè: tede i libe kum girkoje dooge malang se dè ɓee-dè ɓee ade ndemi a tɔ.»
REV.18.24	I Ɓee-bò ke Babylone nga, tà mese njéribe-dè-tàge ke tà Nube’t se dooge le’n se njé ke ndɔ ke dé tɔl de nga, tà’n uwe dèi ɗarinè ɓá ta.
REV.19.1	Go nyange’t nè nga, m’oo ndu doo ɓar danrán beng tite ndu kosdoo-bulege bè ede nè: «Alléluia! i piti Kuwe-ɓee le jéi, tede kaje a, se ndubra a, se tɔgmong a tɔ ei le’n è kuwe. 
REV.19.2	Gangtàge le’n è se dè naje’n kerɔte kuwe! Nube gangtà dè ɓee-bò’t nè ke ndɔ ke dooge ke kem̂é ei njé tooi se nan ke kaiya’t nga. Nube gangtà dè ɓee-bò’t nè nga tede tɔl ke ndɔ tɔli ɓer kulege le’n ade mese de an-in nang.» 
REV.19.3	Kosdoo-bulege nè nga teli tami ke njèkon’t joo edi nè: « Alléluia! I pitii Nube! Sà por ke ró ɓee-bò nè rák-rák nga su tukuk-tukuk se ɓal-ɓal sár se non.» 
REV.19.4	Ngatɔgege ke kɔr-joo-gidé-sɔ se nyankundege ke sɔ nga ɔsi keje de nang non Nube ke ndi dè kutu-ngar’t ɗɔyi nin edi nè: «Amen! Maje kade è titeke bè kuwe! I piti Kuwe-ɓee!»
REV.19.5	Ndu doo ɓar se ke dè kutu-ngar’t ede nè: «Sei ɓer kulege le Nube le jéi malang, sei ngannge se dooge ke tɔgege ke i ɓeli ndil’n nga, ɔsi pa i pitii nin!» 
REV.19.6	M’oo ndu koosdoo-bulege ɓar asenan se ká mann ba-bòge a, ɓar tite ndi ke ndang se tɔg’n bè a tɔ, ede nè: «I piti Kuwe-ɓee! I piti Kuwe-ɓee Nube le jéi ke njè tɔgmong nga tede taa konɓee jinn’t ɗarinè ɓá ta! 
REV.19.7	Jè rai ranel a, j’ali ra jéi a, j’ɔsi pa j’ilei riɓar dè Nube’t a tɔ. An! ndɔ ra nan taa nan le Ngonn Bate nga ase ɓá! Njènong le’n nga géa uwe dè nja ra’n ɓá a tɔ. 
REV.19.8	Njènong le Ngonn bate nga d’ade’n kubu ke sɔl lom-lom, ke nda káng-káng a, ke unju nyang-nyang a tɔ, d’ade ule rann’t. Kubu ke nda káng-káng nè nga ei nyanrage ke se dè naje’n le dooge le Nube ke tooi se ninn de.»
REV.19.9	Doo ke danrán ede’m ede nè: «I ndang tà nè nga: Njé ke dé ɓar de loo mur dann ɓee’t le Ngonn bate nga, ra de à nel de.» Taɓai, è ede’m ede nè: «Tàge nè nga ei ngarankum tàge le Nube kuwe.»
REV.19.10	M’oso nang nja doo ke danrán’t nè nga rap, m’ule dè’m m’ade’n. Nè è tel ede’m nè: «Ebe’t ra titeke bè, tede man nga m’ee made-ɓer kule lei a, le ngakoinge ke njékɔrgo tàge le Jésu a tɔ. Gar-gar, i ɗɔi Nube.»
REV.19.10	Ngarankum tà ke Jésu ɔrgo nga, è tà ke ndɔ ke Ndil ule tà njéribe-dè-tàge ke tà Nube’t ade tami.
REV.19.11	Go’t gugu, m’an danrán teen tà’n. An! ke loon’t nè kuwe, sinde-gaglam unde loo tee pitring se doo gidenn’t. Doo ke al dènn’t nga, dé ɓar’n Ngarankum Maje kule. E gangtà a, rɔ se dè naje’n a tɔ. 
REV.19.12	Kum’n on por njoi-njoi asenan se por bilm-bilm bè. Jɔkɔ tête rɔ bule tò dènn’t a tɔ. Dé ndang ri ke doo karé bè géa ger lé dènn’t. Ri nè nga è kuwe se kar’n á ger. 
REV.19.13	Kubu ke ule rann’t nga è ke d’ule dann mese’t. Doo nè nga ri’n nè «Tà le Nube.» 
REV.19.14	Njérɔge ke danrán ali sinde-gaglam ndolèi goo’n. Njérɔge nè nga tulei kubu ke nda káng-káng, ke unju nyang-nyang ra de’t. 
REV.19.15	Kuye kaskar ke bòi bember ke tà’n ate njêt unde loo tee tà doo’t nè nga, tede jeng girkoje dooge ke se dè ɓee-ɓee dè nang nè. E è kuwe á ul de a, ɔr non de se kage-tɔse ke nar a tɔ. E à raje de ráj-ráj ndɔ wong bò’t le Nube ke njè tɔgmong, titeke doo raje’n kul nduu kem̂ nyan mboré mann nduu’t bè tɔ. 
REV.19.16	Doo ke danrán ke al dè sinde-gaglam’t nga, dé ndang ri doo tu kubu’t le’n ke bòi yul a, dè bingenn’t a tɔ, d’ede nè: «Ngar dè ngarge a, Kuwe-ɓee le kuwe-ɓeege a tɔ.»
REV.19.17	Taɓai, m’an doo ke danrán karé nda se nja’n dɔ kum kàde’t. E tam tà se ndu’n ke bòi beng ede helge malang ke in-in se bage dann danran’t danné bɔp, ede nè: «Ɔsi nja nan, i reei tà mur dann ɓee ke bò’t le Nube! 
REV.19.18	I reei tede kade usei danra ngar-ɓeege se njékan dè njérɔge, njé tɔgmong-ge se sinde-rɔge a, se njé kal dege a tɔ. I reei usei danra dooge malang, njé ndii dè de palge se ɓerge, se ngann dooge a, se dooge ke tɔge a tɔ.»
REV.19.19	M’unn kum’m ɓaa, m’an dan se ngar-ɓeege ke dè nang nè ɔši nja njérɔge le de nan’t káng-káng le kawi kosoi rɔ ra è ke ndi dè sinde-gaglam’t se njérɔge le’n. 
REV.19.20	Dan se è ke njè ra ra’n ke njèribe-dè-tàge ke tà Nube’t nga, d’uwe de joo mbak. E ke njè ra ra’n ke njèribe-dè-tàge ke tà Nube’t nga ndɔ ke è ra nyankɔbege gai-gai tàkum dan’t nè libe’n kum dooge ke nyankorji le dan tò ra de’t a, ke ɗɔyi nyan ke dé ra dé ndaje’n dan nè nga a tɔ. Dan se njè ra ra’n ke njèribe-dè-tàge ke tà Nube’t nga, d’uwe de joo mbak d’ile de kumgajer dann por nyan ke ker jengleng ke laa tong-tong a, ke on bilm-bilm a tɔ. 
REV.19.21	Gute dooge ke nan-in nga, kuye kaskar unde loo tee tà è ke ndi dè sinde-gaglam’t jeng kɔbe de ɗêng-ɗêng tɔl de. Helge malang usei dan de adi ase de nák-nák.
REV.20.1	Go’t gugu, m’an doo karé in danrán rise nang. E uwe lakêlé kɔr tà be ke son’n goto jinn’t. Doo ke danrán nè nga uwe sul ke mong mêr-mêr jinn’t nda’n. 
REV.20.2	E uwe dan-kɔbe ke è li ke mari, ke njè tête tà kunde tà dooge’t a, se njèkɔse tà se dooge a tɔ nga mêtch, tɔɔ’n se sul njanm-njanm ase loge aru dɔg. 
REV.20.3	Taɓai, è uwe’n ile’n piring kem̂ be ke son’n goto’t, utu tà’n a, ɔse nyankorji le’n tà be nè nga a tɔ. Doo ke danrán ra titeke bè tede le kade dan-kɔbe inge loo libe kum girkoje dooge ke se dè ɓee-ɓee nga gugu ndan lé sár kade loge ke aru dɔg nga ase’n deĵ. Go’t gugu ɓita, gar-gar d’a tutu’n kinye’n dɔ mbɔr ɓai.
REV.20.4	M’an dooge ndii dè kutu-ngar’t. D’inye loo d’ade de le kade gangi tà dè dooge’t; taɓai, m’an dooge ke ndɔ ke dé jeng kɔbe de se kunge dé tɔl de tede kem̂ de ke ndɔ ke undei dè tà’t le Krist a, dè tà’t le Nube a tɔ. Taɓai, m’an dooge ke ndɔ ke ulei dè de nang non dan’t ɗɔyi nin lé éké ke non nyan ke dé ra dé ndaje’n dan nè nga lé a tɔ. Dé nè nga, dé dooge ke ndɔ d’unde nyankorji le dan nat-non de’t éké da ji de’t lé a tɔ. Dé tel dé ndikumgajer a, d’on ɓee nan’t se Krist loge aru dɔg. 
REV.20.5	E ke nè á è kunde loo tee dann njé ke koo’t ke desêin. Gute njé ke koo ke nan-in nga, looge aru dɔg nè à dere pa ɓita à undei loo ke le de le teei dann njé ke koo’t ɓai. 
REV.20.6	Njé ke tooi se ninn de ke undei loo teei desêin dann njé ke koo’t nga, ra de à nel de. Yo ke joo à on ɓee dè de’t ndan lé ta. D’a dé njékuje nyan-mesege le Nube a, se le Krist a tɔ. D’a d’on ɓee se Krist nan’t loge aru dɔg.
REV.20.7	Loo ke loge aru dɔg nè nga ase deĵ ɓá ɓaa, d’ɔr njèkɔse tà se dooge dangai’t le’n, dé tutu’n d’inye’n dɔ. 
REV.20.8	Njèkɔse tà se dooge à unde loo tee le libe kum girkoje dooge se dè ɓee-ɓee dè kum nang ke sɔ’t. E ɔse nja Gog se Magog nan’t tede kaw rɔ’n. Dooge le’n ke ɔse nja de nan’t le kaw kile’n rɔ nga, kɔr de bule asenan se nyeenger ke tà ba-bò kate’t. 
REV.20.9	D’unn laa nang nè lát-lát, d’an-in’n dè loo ndi njérɔge le kosdooge le Nube a, se dè ɓee-bò ke Nube tár’n ngain nga king-king a tɔ. Nè ke loon’t nè kuwe, por in danrán ree ró de rák-rák. 
REV.20.10	Njè tête tà kunde tà dooge’t se njè libe kum de nga, d’uwe’n d’ile’n patak dann por nyan ke ker jengleng, ke on se laa’n bilm-bilm nga, ndɔ ke kété d’ile dan se njè ra ra’n ke njèribe-dè-tàge ke tà Nube’t danné. D’a d’ade nyantosowur à ra de kada a, ndɔɔ a, se ɓal-ɓal sár se non.
REV.20.11	Go’t gugu, m’an doo karé bè ndi dè kutu-ngar ke nda ke bòi’t. Nang se danran ɔti an-in nan tà kum’n ta. 
REV.20.12	M’an njé ke weii, dooge ke bò se ngann dooge ndai non kutu-ngar’t nè nga. D’uwe tà magtubge dé teen. Magtub karé ke ɔje dè ndikumgajer nga géa, dé teen tà’n tɔ. Go’t gugu, dé gangtà dè njé ke koo’t ɔje’n dè kule ra de, ra de, se go nyange ke dé ndang tà’n kem̂ magtub’t nè nga. 
REV.20.13	Njé ke koo ke ndɔ ke rai ɓee dann ba-bò kate’t nga, ba-bò kate ree se de ɓuku de nata. Njé ke koo ke ndii se yo ɓee le yo nga géa, yo se ɓee le yo reei se de ɓuki de nata a tɔ. Nanan géa dé gangtà dènn’t se go kule ra’n, ra’n. 
REV.20.14	Yo se ɓee le yo nga, dé tile de patak-patak dann por ke laa tong-tong’t. Yo ke njèkon’t joo nga, è por ke laa tong-tong. 
REV.20.15	Doo ke rara ke dé ndang ri’n kem̂ magtub ndikumgajer’t nè nga lé ɓaa, d’a kile’n patak dann por ke on se laa’n bilm-bilm nè nga tɔ.
REV.21.1	Taɓai, m’an loo gerer ɓaa, m’an danran ke kige tede danran ke desêin se nang ke desêin gotoi njêl karè. Ba-bò kate géa goto njêl karè a tɔ. 
REV.21.2	M’an Jérusalem ke kige, è ɓee-bò ke tò se ninn’n ke in danrán ra Nube’t rise nang. Ɓee-bò nè nga tò asenan se ngomande ke ra ra’n mande tàkum ngawn’t bè. 
REV.21.3	M’oo ndu doo ɓar beng se ke dè kutu-ngar’t ede nè: «An! kei kubu le Nube nga è dann dooge’t! Nube à ra ɓee se dooge a, d’a dé kosdooge le’n a tɔ. E Nube kuwe á nain se de a, à è Nube le de kuwe a tɔ. 
REV.21.4	Nube à tise mann non kum de’t ndát-ndát. Yo se kumndoo yo se kem̂kon à gotoi njing se non. Non se wuwi à ɓar gugu bè lé njing ta. Nyange ke mari gotoi njêl karè.»
REV.21.5	E ke ndi kɔte kutu-ngar’t nga tam ndàt ede nè: «An! nyange malang nga, m’tel m’ra de gugu kige.» Taɓai, è ede’m ede nè: «I ndang tàge nè nga tede ei ngarankum tàge ke get ke le taa kum kem̂ dè’t kuwe.»
REV.21.6	Taɓai, è tel ede’m ede nè: «Girtà gang ɓá ta. Man nga, m’ee ke desêin a, m’ee ke ngeinn’t a tɔ. Man nga m’ee loo kunde gir nyan a, loo tɔl ngang nyan a tɔ. Doo ke kunde on’n ɓaa, m’a m’ade’n ngur mann ndikumgajer kade an-in karè m à ndogo lé. 
REV.21.7	Doo ke tête rɔ ɓaa, m’a m’ade’n nyan nè nga kuwe. M’a m’ee Nube le’n a, à è ngonn’m ke dingem a tɔ. 
REV.21.8	Nè njé ɓelge, njé kunn mbi dè ta’tge, njé ra nyange ke tò yêr, njé tɔl dooge, njé tò se nan ke kaiya’tge, njé ra nyan mbelige, njé polé magege se njé tà lanmge nga, loo le de à è dann por nyan ke ker jengleng ke on se laa’n bilm-bilm tɔ. Por ke on se laa’n bilm-bilm á è yo ke njèkon’t joo.»
REV.21.9	Dooge ke danrán ji sejimute uwei baige ji sejimute ji de’t ndai. Bai wong nè nga, nyantosowurge ji sejimute rusi kem̂ neĵ-neĵ. E karé dann de’t ree tam se’m ede nè: «I ree laa ade m’tɔji njènong ke è dinye le Ngonn bate ke taa’n ke kige nga.»
REV.21.10	Doo ke danrán nè nga unn ndil’m seen aw se’m dè mbal ke bòi ke ngal lêng-lêng. E tɔje’m ɓee-bò ke tò se ninn’n gai. Ɓee-bò nè nga è Jérusalem ke in ra Nube’t danrán á ree. 
REV.21.11	Ɓee-bò ke tò se ninn’n nè nga ndubra le Nube ndogó dènn’t kotong. Loo ke kem̂ ɓee-bò’t nè ndolé kein-kein tite her ke ri’n nè Jaspe, ke unju nyang-nyang a, gate’n è ngain a tɔ. 
REV.21.12	Ɓee-bò nè d’ile geng-bɔr ke bò a, ngal a, d’an-in’n dè’n. Geng-bɔr nè nga tà rebennge ei dɔg-gidé-joo. Dooge ke danrán dɔg-gidé-joo ndai tà rebe geng-bɔr’t nè nga karé-karé malang. Dé ndang ri girkà le Israel ke dɔg-gidé-joo tà rebe’t karé-karé malang. 
REV.21.13	Tà rebe ke loo tee’t le kàde è mute. Tà rebe ke loo kur’t le kàde è mute, dè jikon tà rebe è mute a, dè jigel géa tà rebe è mute a tɔ. 
REV.21.14	Geng-bɔr le ɓee-bò nè nga, d’unde gir’n dè mbalge ke dɔg-gidé-joo. Dé ndang ri njékawkulege ke dɔg-gidé-joo le Ngonn bate dè mbalge’t nè nga karé-karé malang.
REV.21.15	Doo ke danrán ke tam se’m tà kété nga, uwe kage mbɔje nyan jinn’t. Kage mbɔje nyan ke uwe jinn’t tede le mbɔje’n ɓee-bò se tà rebege le ɓee-bò a, se geng-bɔr le’n a tɔ. Kage mbɔje nyan ke jinn’t nga, dé ra se nar-ɔr. 
REV.21.16	Ɓee-bò nga d’unde kil’n loo sɔ d’ade ngal’n a, laa’n a, asi nan deĵ. Doo ke danrán mbɔje ɓee-bò nè se kage mbɔje nyan ke jinn’t nga ɓaa, ngal’n ke nang se laa’n, se ngal’n ke dɔ a tɔ nga, ase kurloo aru dɔg loo joo se gide ke aru joo se kɔr-joo-gidé mige bè. 
REV.21.17	Doo ke danrán mbɔje geng-bɔr ke d’unde d’an-in’n dè ɓee-bò nè nga. Ngal’n ke dɔ è kil ji doo aru se kɔr-sɔ-gidé-sɔ se nyan mbɔje nyan ke tò ji doo ke danrán’t nè nga. 
REV.21.18	Geng-bɔr le ɓee-bò nè nga, d’unde se her Jaspe ke ɓal ke ker se ke ndul turuk-turuk a, ker ke yede mann sinde a tɔ. Loo ke kem̂ ɓee-bò nè nga ndolé kein-kein tite nar-ɔr ke deri a, ndolé kein-kein tite mede-kɔtche bè a tɔ. 
REV.21.19	Gir geng-bɔr le ɓee-bò nè nga, d’unde se herge ke se ri de, ri de ke gate de è ngain. Her ke desêin ke tɔr ɓál nga ri’n nè Jaspe, è ke njèkon’t joo ri’n nè Saphir, è ke njèkon’t mute ri’n nè Calcédoine, njèkon’t sɔ ri’n nè Eméraude, 
REV.21.20	Njèkon’t mi è Sardoniks, njèkon’t mute-mute è Sardoine, njèkon’t ji sejimute ri’n nè Chrysolite, njèkon’t sɔsɔ ri’n nè Béryl, njèkon’t jisɔ-jimi è Topaze, njèkon’t dɔg ri’n nè Chrysoprase, njèkon’t dɔg-gidé-karé è Hyacinthe, njèkon’t dɔg-gidé-joo ri’n Améthyste. 
REV.21.21	Tà rebe geng-bɔr ke dɔg-gidé-joo nga è mede-ngar ke dɔg-gidé-joo. Tà rebe karé tò ɔje dè mede-ngar karé tɔ. Ndá-loo ke kem̂ ɓee-bò’t nè nga dé ra se nar-ɔr ke deri ke ndolé kein-kein tite mede kɔtche bè.
REV.21.22	M’an kei ke tò se ninn’n le Nube kem̂ ɓee-bò’t nè nga lé, tede Nube ke njè tɔgmong a, Ngonn Bate a tɔ nga kuwe á ei kei ke tò se ninn’n le Nube. 
REV.21.23	Ɓee-bò nè nga aw ndoo kàde éké nan ke nyan-ndogó le’n lé. Nè Nube kuwe è nyan-ndogó le’n a, Ngonn bate á è lampe le’n a tɔ. 
REV.21.24	Girkoje kosdooge se dè ɓee-dè ɓee à njiyei takul lookar le’n. Ngar-ɓeege ke dè nang nè à reei se nyanbawge le de kadi ɓee-bò nè nga. 
REV.21.25	Tà rebege le geng-bɔr nè nga doo à utu kada ndan lé, tede ndɔ à tel kil tutu gugu ndan lé. 
REV.21.26	Gir kosdooge se dè ɓee-dè ɓee à reei se nyankingege se nyanbawge le de kadi ɓee-bò nè nga. 
REV.21.27	Nyan ke mine ke rara karé bè géa à aw kem̂ ɓee-bò’t nè nga ndan lé. Doo ke njé ra nyan ke yêr éké njè tam tà lanm se ndɔ’n-ndɔ’n nga à ile nja’n kem̂ ɓee-bò’t nè nga ndan lé a tɔ. Nè njé ke dé ndang ri de kem̂ magtub ndikumgajer’t le Ngonn Bate kuwe karé á à ilei nja de kem̂ ɓee-bò’t nè nga.
REV.22.1	Doo ke danrán tɔje’m ba karé ke an-in mann’n ɓaa, a i ndi kumgajer; mann ba nè nga unju njai-njai tite nyan karé ke dé ɓar’n Cristal bè. Ba nè nga in gir kutu-ngar’t le Nube se le Ngonn bate. 
REV.22.2	Mann ba nè ule dann ndá-loo ke kem̂ ɓee-bò’t nè nga. Kage karé ke d’use dé ndii’n kumgajer nda dè kong ba’t ke nú’t a, ke nè’t a tɔ. Kage nè nga ann nja dɔg-gidé-joo kem̂ ɓal karé, nan karé ɓaa ann nja karé tɔ. Mbi kage nè nga è kuge kɔr ratur ra girkoje kosdooge se dè ɓee-dè ɓee. 
REV.22.3	Nyan karé bè ke à ade Nube à gangtà dè dooge ke kem̂ ɓee-bò’t nè nga goto ta.
REV.22.3	Kutu-ngar le Nube se le Ngonn bate à tò kem̂ ɓee-bò’t nè nga. Ɓer kulege le Nube à ɗɔyi nin. 
REV.22.4	Ɓer kulege le Nube à an-in nin se kum de a, ri’n à tò nat-non de’t a tɔ. 
REV.22.5	Ndɔ à tel kil kem̂ ɓee-bò’t nè nga ndan lé ta. Ɓer kulege le Nube à awi ndoo ndogó le lampe éké le kàde nga lé ta. E Kuwe-ɓee Nube kuwe á è lookar le de a, d’a d’on ɓee sár se non.
REV.22.6	Doo ke danrán ede’m ede nè: «Tàge nè nga ei ngarankum tàge ke get ke le taa kum kem̂ de’t kuwe. Kuwe-ɓee Nube ade Ndil-kem̂nda ule tà tà njéribe-dè-tàge le’n. E ule doo le’n ke danrán le kade tɔje ɓer kulege le’n titeke ngɔr ɓaa, nyange nè nga gar-gar à teei kuwe.»
REV.22.7	Jésu ede nè: «Ooi maje, m’a m’tel ree ngɔr. Doo ke ngonm tà ke tà Nube’t ke dé ndang kem̂ magtub’t nè nga sêw-sêw ɓaa, ra’n à nel’n kuwe!»
REV.22.8	E man Jean kuwe á m’oo tà nè se mbi’m a, m’an nyange nè se kum’m a tɔ. Loo ke m’oo tà nè a, m’an nyange nè bè ɓaa, m’oso nang nja doo ke danrán ke kété tɔje’m nyange nè nga le ɗɔi’n. 
REV.22.9	Nè è ede’m ede nè: «Ebe rai ra nyan titeke bè! Man m’ee ngonn njèkule madi a, m’ee njè made kule le ngakoin ke njéribe-dè-tàge ke tà Nube’t. Man m’ee njèmade kule le njé ke ngonmi tàge ke dé ndang kem̂ magtub’t nè sêw-sêw. Nube á maje kade i ɗɔi’n gar-gar!»
REV.22.10	Doo ke danrán nè nga tel ede’m ede nè: «Tàge ke tà Nube’t ke dé ndang kem̂ magtub’t nè nga, maje kade i ɓɔyɔ dè lé, tede ndɔ ke kade nyange nè teei nain ngɔr ta. 
REV.22.11	Doo ke è njè ra nyan ke se dè naje’n lé ɓaa, maje kade aw kum’n ke kété dè nyanra ke nal najenn’t le’n nga ɓaa, ndɔn’t à an ɓai. Doo ke ndi se ra’n ke mine ɓaa, maje kade aw kum’n ke kété dè nyan ke mine’t le’n nga ɓaa, ndɔn’t à an ɓai. Doo ke è njè ra nyan ke se naje’n nga, maje kade aw kum’n ke kété dè nyanra ke se dè najenn’t le’n nga. Doo ke ndi tede le Nube nga, maje kade aw kum’n ke kété dè ndi tede le Nube’t le’n nga a tɔ.»
REV.22.12	Jésu ede nè: «Oo maje, man m’tel ree ngɔr. M’a m’aw se nyankuge dè ji le’m jim’t tede kuge’n dè ji dooge karé-karé malang se go kule ra de, ra de. 
REV.22.13	Man nga m’ee ke desêin a, ke ngeinn’t a tɔ. Man m’ee loo kunde gir nyan a, loo tɔl ngang nyan a tɔ.
REV.22.14	Njé ke togoi kubu le de ke bòi yul-yul nga, ra de à nel de kuwe. Ei asikum kuse kann kage ke doo à ndii’n kumgajer nga a, à asi kingei tà rebe kaw kem̂ ɓee-bò’t nè nga a tɔ. 
REV.22.15	Nè njé ra nyan rasɔlge se njé ra nyan mbelige se njé tò se nan ke kaiya’tge se njé tɔl dooge se njé polé magege a, se njé ndige tà lanm éké tami tà lanm se ndɔ de, ndɔ de a tɔ nga, à nain-in gide ɓee-bò’t nata.
REV.22.16	Man Jésu kuwe á m’ule doo le’m ke danrán kade aw ɔrgo tà nyange nè ade sei njétaakem̂-Kristge malang loo kebe nange’t le si. Man m’ee ngonnkà David a, m’ee mbonron lookar a tɔ.»
REV.22.17	Ndil Nube se dinye ke njè ngaw kige nga tami edi nè: «I ree.»
REV.22.17	Doo ke oo tà nè ɓaa, maje kade tam ede nè: «I ree.»
REV.22.17	Doo ke kunde mann on’n ɓaa, maje kade ree taa mann an-in. Doo ke ndige taa mann kan-in ndii’n kumgajer ɓaa, à inge karé m à ndogo lé.
REV.22.18	Dooge malang ke ooi tàge ke tà Nube’t ke dé ndang kem̂ magtub’t nè nga, man Jean m’ede de ndàt: Ke nè á doo ile tà karé ke rang dann tàge nè ɓaa, Nube à ra se’n nyantosowur ke dé ndang tà’n kem̂ magtub’t nè nga ɓai. 
REV.22.19	Ke nè á doo ɔr nyan karé dann tàge ke tà Nube’t ke tò kem̂ magtub’t nè ile ngang karé ɓaa, Nube à ɔge’n kuse kann kage ndikumgajer nè éké à ɔge’n kile nja’n kem̂ ɓee-bò ke tò se ninn’n ke dé ndang tà’n kem̂ magtub’t nè nga.
REV.22.20	Jésu ke njèkɔrgo tà nyange nè nga tam ede nè: «Oiyo, m’a tel ree ngɔr.»
REV.22.20	Maje kade è titeke bè kuwe, Kuwe-ɓee Jésu, i ree.
REV.22.21	Maje kade kem̂noje le Kuwe-ɓee Jésu nain se si malang.
