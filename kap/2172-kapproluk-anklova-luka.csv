PRO.1.1	Давудила оьждис, Израиллиъ ханлъилаъ зукъова Сулайбанис, аᵸкъилабла йаьжбо гей вагьаддо̄л.
PRO.1.2	Гьоддо̄л ча̄хна гей аьдамла̄л аᵸкъло мокъанна,
PRO.1.2	цӀодорлъилаъна адло-тадбирлиъна гьолло̄л муьхо-маьханна,
PRO.1.2	аᵸкъилабла йаьжла̄ш гьоллол маьъна бикъанна.
PRO.1.3	Вагьаддо̄л ча̄хна гей аьдамла̄ъ адло-тадбир телилъанна,
PRO.1.3	къацӀцӀо гьаькъабна, ритӀухъабна, бацӀадабна гьоллола йакӀкьа йеᵸцанна.
PRO.1.4	Аᵸкъло гаьчча̄л аᵸкъло мокъанна,
PRO.1.4	оьлохъаллил илмо-лъайна бичӀна михъанна.
PRO.1.5	Вагьаддо̄л йаьжбо аьᵸдалаъ йеᵸйагьда,
PRO.1.5	аᵸкъиллис лъайна телилъас,
PRO.1.5	цӀодораблис цӀодорлъи-аᵸкъиллъи кӀетӀлъас.
PRO.1.6	Кици-бицеллис маьънана каламна бикъанна,
PRO.1.6	аᵸкъилабла̄ла йаьжла̄ъ гаьгьийо балъголъи йикъанна
PRO.1.6	ча̄хна гей вагьаддо̄л аᵸкълова.
PRO.1.7	БетӀергьан Аллагьлихъа гьичӀейолъи – вагьли гей илмо-лъайлис бигъа.
PRO.1.7	Аᵸкълована насигьатлана йа̄тӀаъцаса ба̄хъца аьбдалла.
PRO.1.8	Ми энекзи ахъ, дие оьжо, абола малъилахъа,
PRO.1.8	ийос нисойона йугъола̄къа.
PRO.1.9	Дибола къаьмил къиматаб матӀайиᵸцо йахъца гьули,
PRO.1.9	билъалъил кӀетӀо тетенана йахъца гьули.
PRO.1.10	Йе дие оьжо, мунагь-гьаькълила агьлола гьидедой кьисада,
PRO.1.10	эᵸкьа̄къа муьгъалӀ.
PRO.1.11	Гьолло дӯхъа нисас:
PRO.1.11	«Тос илогъой, гьинона йохна гьоᵸс пуланаб сукӀо икьал.
PRO.1.11	Аьйиб гаьччо сукӀо икьал гьаьй йохал тос.
PRO.1.12	Боваханна бовахна вагьаллийа̄ аьдамла иле,
PRO.1.12	журжагьлицой, къацӀцӀа̄ мийаълал,
PRO.1.12	шуналицой къацӀца̄ мизаъ мийахъолал.
PRO.1.13	Илол михъас батӀ-батӀаяб хазина,
PRO.1.13	илосзу билӀована бечедабли давлалис йилӀа йовацӀлал.
PRO.1.14	Мина илогъой къацӀо цӀула йагъос,
PRO.1.14	окколас кисана илос къацӀос бахъца!»
PRO.1.15	Вере, дие оьжо, ми гьоллола гьид эᵸкьа̄къа,
PRO.1.15	гьоллола гьиддойс ми ата̄ боха дибо хаьба.
PRO.1.16	Гьоллос хаьба̄ кешлъилал чӀанабагъос,
PRO.1.16	гьеᵸ къе̄ мейал бохойбалъечӀе гей гьолло̄л.
PRO.1.17	Пайда гаьъа къӣ тӀутӀийас,
PRO.1.17	йогбаццала мигьна̄нна йеганна.
PRO.1.18	Гьидесзу гьеᵸ къе̄ мейал гьолло̄л гьинона йохна бечена гей,
PRO.1.18	гьидесзу руьгь бугъолцас гей гьолло̄л.
PRO.1.19	Гьаьрамаб давла батӀийас гей вагьаллийо гьино,
PRO.1.19	вагьло давла ко̄ъ михъо̄йо сукӀона угъолца гьолълъо.
PRO.1.20	Аᵸкъиллъила къатӀлиъкьа̄ аьгьи богьцас гей,
PRO.1.20	будакӀаллиъкьа̄ гьокӀ йагъона илӀеш гьолълъо,
PRO.1.21	Хъуй-гьай тели гаьгьийа мицаъ илӀелацас гей,
PRO.1.21	шагьарбала кавлидой йечена,
PRO.1.21	аᵸкъиллъила вагьаддийа̄ йаьжбо нийасоцас гей:
PRO.1.22	«Йа, кьолла̄ аьдамла, нитокцалди мизол вагьли аьнтлъи хира йахъца?
PRO.1.22	Йа, йаьгь-ламус гаьчча̄ аьдаьмла, нитокцалди миже кеп йокчиш кӀетӀосинабликьа лъоᵸвабана?
PRO.1.22	Йа, аьбдалла, нитокцалди мизол илмо-лъай цӀодоло бегас?
PRO.1.23	Дие йаьжбо аьᵸдалаъна йеᵸйагьна, миже кантӀизи ба̄хъда,
PRO.1.23	до мизокьа гуъал диела йакӀиъ гаьгьийосинаб жо,
PRO.1.23	дие йаьжбона йеᵸйагьал мизол.
PRO.1.24	До илӀела̄йо – миже энекзи ба̄хъеэш,
PRO.1.24	до ко̄ гуцӀолло – лъона гьули йохеэш.
PRO.1.25	Миже йовахеэш къацӀцӀа̄ дие аᵸкълова,
PRO.1.25	дие малъийана мизола йакӀил оьвалеэш.
PRO.1.26	Вагьалълъобза дона лъоᵸва̄л мизокьа балагь мокъа̄лъо,
PRO.1.26	дона кеп йокчал мизокьа йукъо гьинкъи кьодо йоᵸкъа̄лъо.
PRO.1.27	Мизокьа гьасаъас гьолошиги-болоцой йукъо гьинкъи кьодо йоᵸкъа̄лъо,
PRO.1.27	йилӀа йукъо залӀоцой балагь кьодо мокъа̄лъо,
PRO.1.27	акъуба-къарилъила билӀабакъонна боваха̄лъо,
PRO.1.28	миже дӣхъа илӀелаба̄л муьхобалъдана, до энекзи йахъаъас,
PRO.1.28	до йиᵸзал муьхобалъдана, мизол до йиᵸхъаъас,
PRO.1.29	илмо-лъайна мизол батӀаъалъ,
PRO.1.29	БетӀергьаллиъкьа̄ мокъоцас гьинкъина къабул боваъалъ,
PRO.1.30	Дие аᵸкъло-насигьатлана аьᵸдалаъ йеᵸйагьаъалъ,
PRO.1.30	дие малъна бохаъалъ.
PRO.1.31	Гьидела лъаькъейа̄ ишла̄ла хоьхкьа гуцӀойо чикейо пихъ йуьᵸхъча гьолло,
PRO.1.31	гьидела чикейа̄ пикрова̄ оᵸхана йовацӀилца гьолло,
PRO.1.32	кьолла̄ аьдамла̄ла гьинода̄ гьолло̄л бувагъоллъо,
PRO.1.32	аьбдалла̄слъийо пикро гаьччолъила гьолло̄л пасад бовагьлъо.
PRO.1.33	Амма дӣхъа энекзи ахъцас сукӀо сагъ-саламатлъилаъ гьихлъас,
PRO.1.33	балагьлихъа гьичӀечӀе гьули раьгьатлъилаъ ахъас».
PRO.2.1	Йе дие оьжо, дие йаьжбо аьᵸдалаъ йеᵸйагьда,
PRO.2.1	гьула̄зу дие амро-насигьатлана ми дибола йакӀиъ йовахда,
PRO.2.2	Аᵸкъиллъилахъа энекзи йахъал аьᵸгъана жухъна зогъда,
PRO.2.2	аᵸкъло михъаллакьа йакӀис кулна зогъда,
PRO.2.3	Аᵸкъло-насигьатна ми дудой илӀеда,
PRO.2.3	аᵸкъло-лъайна дудой бокӀда,
PRO.2.4	Окколас аьᵸгачой ми гьулина йиᵸзда,
PRO.2.4	мизаъ йиᵸхъолло хазиналгъацой, ми гьолълъогъой муьгъалӀна эᵸкьеда,
PRO.2.5	БетӀергьаллихъа гьичӀейолъи сийо жо йахъцасна йикъеш дул,
PRO.2.5	Аллагьлила илмолакьана оᵸкъас ми.
PRO.2.6	БетӀергьаллийа̄ъ аьᵸкъиллъи ницца,
PRO.2.6	Гьолцоъкьа̄йа̄ъ цӀодорлъина лъайна михъос.
PRO.2.7	ЙакӀо йаᵸцова̄ аьдамла̄л ко̄ гуцӀолал нитоназу гьаьдураб гей Гьули,
PRO.2.7	гьаьлаллъилаъ мекье-гугьцалал къейо тил тухъинна эчеш Гьули.
PRO.2.8	РитӀухълъилаъ эᵸкье-гогьцалас гьинодана цӀуми йовагьца Гьолцо,
PRO.2.8	гьинила муъмин-сукӀос гьинодана гьинкъи гаьчча̄ йовагьца.
PRO.2.9	Дӣхъа энекзи ахълъо, йакӀо йаᵸцо̄лъина, битӀараблъина, гьаьлалаблъина – вагьли сийо йахъцана дул йикъеш,
PRO.2.9	гьула̄зу дибо къацӀцӀа̄ гьинодана кӀетӀа̄ йа̄хъца.
PRO.2.10	Дул аᵸкъиллъи йиᵸхъолъ,
PRO.2.10	илмо-лъайна дибола руьгьлил ахо бахъца.
PRO.2.11	Бета кӀетӀо-цаццо гьацокӀал йикъейа жойла ми цӀуми овас,
PRO.2.11	цӀодорлъила ми тиса уьᵸхолаш.
PRO.2.12	Чикейа̄ аьдаьмла̄ла гьидсо ми аᵸкъиллъила цӀуми овас,
PRO.2.12	мекъаб-тӀекъаб нисоцала̄кьасна хъосар овас.
PRO.2.13	КолӀлӀа̄ гьинода̄кьа̄ мекьал ба̄тӀна,
PRO.2.13	гьолло кӀетӀо гьино йечанне̄ш.
PRO.2.14	Кешлъи йо̄вакьа рази ба̄хъца гьолло̄л,
PRO.2.14	чикейа пасадлъилакьана гьоллос йакӀода цӀийабалӀос.
PRO.2.15	Гьоллос гьинодана чӀикӀ-чӀекӀдийа̄ гей,
PRO.2.15	гьоллокьалакьа̄ мекьейа̄сна гьино кьичӀеш.
PRO.2.16	Аᵸкъиллъила цӀуми о̄с ми сукӀола ахъакьасна,
PRO.2.16	гьолълъола бихха мицакьасна.
PRO.2.17	Оьлохъанлъилаъ зукъойо гьудул эчанне̄йо гьолълъо,
PRO.2.17	гьинила Аллагьли халкъилал нилӀийо йаьжена амрона шоъилло гьолълъо.
PRO.2.18	Гьолълъола билӀо-къайлина ми хелликьа оᵸкъолца,
PRO.2.18	гьолълъос гьинона бувагъова̄дой эᵸкьецас гьино гей.
PRO.2.19	Гьолълъодой гьицакийо гьоᵸсна сукӀо кьа̄ь оᵸкъаъас,
PRO.2.19	цӀиддаса оьмролаш гьинона гьоллол йиᵸхъаъас.
PRO.2.20	Вагьалълъобза ми кӀетӀа гьидкьа̄ эᵸкье-гогь,
PRO.2.20	муъмилла̄с гьинона ми йоха.
PRO.2.21	ЙакӀо йаᵸцова̄ аьдамла вагьалӀо Аллагьли нилӀийа мицакьа ба̄хъца,
PRO.2.21	мунагьла гаьчча̄на ракьликьа кьодо гьихбалъос.
PRO.2.22	ЙакӀо чикейа̄ аьдамлана дунналикьас бовахна тӀувацца,
PRO.2.22	хийанатлъи йогьцас аьдамлана мицакьас хемухаъасзу боваъилца.
PRO.3.1	Йе дие оьжо, дие малъ-хъайлана шоваъла̄къа,
PRO.3.1	дие амрована йакӀиъ йоваха.
PRO.3.2	Гьолло дибо оьмро бихалокӀца,
PRO.3.2	дул сагъ-саламатлъина насиб йо̄с.
PRO.3.3	Гургьел-цӀобна божилъина тӀутӀа̄къа,
PRO.3.3	гьоллол билъалъ абоцацой йеᵸйахела,
PRO.3.3	йакӀила лӀибакьана ча̄ха.
PRO.3.4	Гьолълъогъа муьгъатта̄ Аллагьна аьдамлана рази ба̄хъца дӯкьа,
PRO.3.4	кӀетӀо ца̄на гулца дӯкьа.
PRO.3.5	ЙакӀо йоᵸкъонна БетӀергьалликьа ми бож,
PRO.3.5	дибола аᵸкъло-лъайликьа божна эᵸкье-гова̄къа.
PRO.3.6	Нӣйо гьино йохдана, Аллагь икъелал икье-аькье ми –
PRO.3.6	дул кӀетӀо гьино йегалца Гьолцо.
PRO.3.7	Мизу дул аᵸкъил гейлӀо гицӀа̄къа.
PRO.3.7	БетӀергьаллихъа гьичӀе, кешлъиладойс ата̄к;
PRO.3.8	Дибола магъол дарулъилаъ йахъца гьули,
PRO.3.8	дибо бицодана къуватабла йовагьца гьолълъо.
PRO.3.9	БоцӀи-ризкъилас бутӀана, гьула̄зу мицалъ гуцӀойо аьᵸйдда̄ш муькъона
PRO.3.9	ми БетӀергьаллил назро йова.
PRO.3.10	Бета дибо баькьла муькъодаш йовацца,
PRO.3.10	кӀейана ицӀцӀа гъинолис нитоназу гъоьдо богьна боцца.
PRO.3.11	БетӀергьаллис адло-тадбир ми боха, дие оьжо,
PRO.3.11	Гьолцо дӯкьа аьйиб гуллъо ми данде эца̄къа.
PRO.3.12	Гьинил аццала сукӀол бо̄с БетӀергьалли адло;
PRO.3.12	абол аццала оьждисцой гьолцос тӀалабна бо̄с.
PRO.3.13	Гьардараб гаьъад аᵸкъиллъи гьинил йиᵸхъойо сукӀо,
PRO.3.13	гьула̄зу гьинил аᵸкъло-лъай михъойо сукӀона!
PRO.3.14	Аᵸкъиллъи йиᵸхъо̄лъи кӀетӀо гей йаᵸцойо окколас аьᵸга михъовагъа,
PRO.3.14	йаᵸцова меседлигъа кӀетӀо гей гьолълъоъкьа̄ йиᵸхъоцас жона.
PRO.3.15	Жавгьар-якъутлигъана
PRO.3.15	дул йакӀил йаццас къацӀцӀо жо гьолълъол данде йоᵸкъойхъаъас.
PRO.3.16	Гьолълъола кӀетӀакьала каъ гей оьмролаш йихалолъи,
PRO.3.16	оᵸкьакьала каъ гей бечелъина къадро-къиматна.
PRO.3.17	ЙакӀил раьгьат бахъцас кӀетӀа̄ гьинода гей гьолълъос,
PRO.3.17	къацӀцӀола гьолло гьинода̄на рекъеллила гьид бейажеш.
PRO.3.18	Аᵸкълолакьа муьхо-маьхецала̄л оьмролаш хоьхо гей гьоло,
PRO.3.18	гьолълъол михъа̄ тил тухъилла̄на талигьабла гей.
PRO.3.19	Аᵸкъиллъилаъкьа̄ БетӀергьалли вагьалӀо ракьлил бигъа гулло,
PRO.3.19	аᵸкълолаъкьа̄ гьасна йилӀакъолло.
PRO.3.20	Гьолцола лъайлиъкьа̄ мицакьа эᵸхейа йеᵸйагьийо,
PRO.3.20	гьаса-мусаъкьа̄ мицакьа водо гуйиллийо.
PRO.3.21	Йе дие оьжо, къона жо гьаьгъа аьᵸйда̄ш йолъола̄къа ми –
PRO.3.21	аᵸкълолакьа оᵸкъо-тохъийолъина кӀетӀо-цаццо батӀа йовал йикъейолъина:
PRO.3.22	вагьли йахъца дибола оьмролал чӀаголъи,
PRO.3.22	гьула̄зу билъалъ йеᵸхелцас кӀетӀо тетена.
PRO.3.23	Гьолълъогъа муьгъатта̄ ми гьоᵸсна гьичӀечӀе эᵸкьеш дибола гьидлакьа̄,
PRO.3.23	хаьбана хаьлӀе муьхъаъаш дибо.
PRO.3.24	УтӀал аᵸко эᵸкьелъна ми гьицӀаъас,
PRO.3.24	утӀна йоᵸкъойо малӀона кӀетӀо йахъца.
PRO.3.25	ЙакӀкьа гаьчӀел мокъова балагьлихъана гьицӀа̄къа,
PRO.3.25	мунагьла тели гаьгьийа̄кьа йоᵸкъоцала къарилъилахъана гьицӀа̄къа.
PRO.3.26	БетӀергьан Аллагь ахъца дул михъа̄ тигъа тухълал йоᵸсоцой,
PRO.3.26	дибо хаьба къорлиъ михъанна мейаъас Гьолцо.
PRO.3.27	Дӯхъа йогьна йахъцас кӀетӀослъина,
PRO.3.27	вере, рес гаьчча сукӀол йойчӀе йечаннейа̄къа.
PRO.3.28	Гьицала мадугьаллил йатӀийо жо дӯхъа зогъда,
PRO.3.28	гьолцохъа ниса̄къа ми же ата̄ олъолӀо,
PRO.3.28	бета гогьлӀо, хиса нилӀаллӀо нисона.
PRO.3.29	Дӯъ божилъи гаьгьийа мадугьаллил кешлъилал иᵸгьолда̄къа.
PRO.3.30	Дул кешлъи йойэшла сукӀогъой аьдада даьъба бова̄къа.
PRO.3.31	Зулмо-сукӀол йахъийакьа ми йакӀо йагъолла̄къа,
PRO.3.31	гьолцола гьинода̄ъас гьоᵸсна кьодос гьино гьакӀа̄къа.
PRO.3.32	Мекълъи-тӀекълъи йогьцас сукӀо БетӀергьаллил атӀаъас,
PRO.3.32	валийа Гьолцо гьиндой гьицадаба̄кӀца.
PRO.3.33	Кешлъи йогьцала сукӀола билӀокьа БетӀергьаллис наьъана мокъос,
PRO.3.33	муъмилла̄ла билӀо-аᵸхакьа Гьолцо баркат мокъолца.
PRO.3.34	КӀетӀосинабликьа лъоᵸвабацала аьдамла̄кьа Гьули лъоᵸвас,
PRO.3.34	мутӀиъ бахъийа̄кьа Гьули рази ахъца.
PRO.3.35	Аᵸкъилла̄л ирслиъ къадро-къимат михъос,
PRO.3.35	аьбдалла̄л инжитлъи-гьаькъирлъи телилъца.
PRO.4.1	Абола малъилахъа энекзи ба̄хъ, оьжда,
PRO.4.1	ахо энекзи ба̄хъ, мизолзу аᵸкъло мокъалъгъа.
PRO.4.2	КӀетӀа̄ аᵸкълова до мизол нийацца.
PRO.4.2	Дие амрона миже шоъла̄къа.
PRO.4.3	До зукъойо диела абос итӀино оьжо,
PRO.4.3	диела ийос гьоᵸс гаьгьийо атӀийо къована.
PRO.4.4	Або дил аᵸкъло нилӀна, гьолцо дӣхъа ниса̄гьийо:
PRO.4.4	Дие йаьжбо йакӀиъ йеᵸйагьа;
PRO.4.4	диела амролакьа уьᵸхо-аьᵸхеда, чӀаго гьихлъас ми.
PRO.4.5	Аᵸкъиллъи тӀалаб йова, аᵸкъло-насигьат тӀалаб бова.
PRO.4.5	Диела сикӀаъкьа̄ гувагьийа̄ йаьжбо шоваъла̄къа,
PRO.4.5	до малъзи йо̄ва жойлакьас тарзи ахъа̄къа.
PRO.4.6	Аᵸкъиллъи тӀутӀна йечаннейа̄къа, гьолълъо ми цӀуми о̄с;
PRO.4.6	дул гьули йатӀ, гьолълъо ми цӀуми о̄с.
PRO.4.7	Аᵸкъиллъилас авал йахъца аᵸкъло бокӀоллолъи,
PRO.4.7	дибо бечелъина йиᵸсона, ми аᵸкъло-насигьат боха.
PRO.4.8	Аᵸкъиллъилас ми гьуьрмат бова, гьолълъо мина кьодда̄кӀца;
PRO.4.8	ми гьолълъол аᵸлъо йоцӀа, гьолълъо дибо къадро-къимат кьодда̄кӀца.
PRO.4.9	Дибола къаьмкьа кьодо кӀетӀо матӀайиᵸцо гулца гьолълъо,
PRO.4.9	кьухъийо тажна
PRO.4.10	Йе дие оьжо, дӣхъа энекзи ахъ ми,
PRO.4.10	дие йаьжбо аьᵸдалаъ йеᵸйагьа –
PRO.4.10	гьолълъохъа дибо оьмро бихалолъца.
PRO.4.11	До дул йегалца аᵸкъиллъилас гьино,
PRO.4.11	йаᵸкъойцӀойо шагьейалаъкьа̄ йежеш до ми.
PRO.4.12	Эᵸкьешлаъ, хаьба багъал загьмат бахъаъас дул,
PRO.4.12	чӀанагъона эᵸкьешлаъна хаьба къе̄ мехаъас.
PRO.4.13	Малъ-хъайла̄хъа энекзи ахъ, гьолло̄л йакӀиъ цӀуми йовагьа –
PRO.4.13	вагьли дибо чӀаголъи гей.
PRO.4.14	Лъаькъейа̄ аьдамла̄ла гьидна ми хаьба гухъла̄къа,
PRO.4.14	чикейа̄ сукӀоба̄ла гьидкьалакьа̄на эᵸкье-гова̄къа.
PRO.4.15	Вагьли гьино ата̄ йоха,
PRO.4.15	гьолълъокьа кьодолакьа̄на эᵸкьа̄къа,
PRO.4.15	гьули гаьлъгъа йечаннегьна, шеблаъкьа̄ эᵸкье.
PRO.4.16	Кешлъи йоваъда гьоллос гьаьйда йиᵸйабацаъас,
PRO.4.16	гьоᵸсдана сукӀо къаьм лӀийода̄ эклаъда, гьоллос малӀо йоᵸкъаъас!
PRO.4.17	Кешлъи йо̄с гьолло баьба муьхъчалаъцой,
PRO.4.17	Зулму бо̄с гьолло гъино хулӀослаъцой!
PRO.4.18	Муъмилла̄с гьино йеᵸлъейо йахъца бихъола канлъилалъ,
PRO.4.18	хискьалакьа̄ лӀобакьал гьули йилӀа бабалолъца.
PRO.4.19	Лъаькъейа̄ аьдамла̄ш гьино гьаьъ хаьлӀейо колӀлӀо йахъца,
PRO.4.19	на̄ хаьба гьидеш мехецасна бикъаъас гьоллол.
PRO.4.20	Йе дие оьжо, дие йаьжбо аьᵸдалаъ йеᵸйагьа,
PRO.4.20	диела каламлихъана энекзи ахъ.
PRO.4.21	Ми гьаьгъа аьᵸйда̄ш гьолло̄л йоваъла̄къа,
PRO.4.21	йакӀила оᵸкьаъ цӀуми йовагьа.
PRO.4.22	Вагьалло̄л йаьжбо гьидел йиᵸйахъова̄л чӀаголъи йиᵸхъос,
PRO.4.22	гьоллола магъол дарулъилаъна йа̄хъца.
PRO.4.23	Дибола хазиналгъана ахо цӀуми йова дибо йакӀо,
PRO.4.23	гьулиъкьа̄йаъ гувагьца чӀаголъилас лъӣбо.
PRO.4.24	СикӀас гьилла-макро дудойс цацакӀзи йова,
PRO.4.24	мицас мекълъи-тӀекълъина дудойс ата̄кӀа.
PRO.4.25	Дибо гьаьйда йаᵸкъойцӀо гувабацӀала,
PRO.4.25	дибо говацӀо̄лъина йаᵸкъойцӀо аьᵸйда̄ говацӀо̄лъи йахъала.
PRO.4.26	Дибола гьид аᵸкъойцӀо эᵸкьеда,
PRO.4.26	бадло къацӀцӀола гьинода̄кьана гьичӀейолъи гьаъа дул.
PRO.4.27	Йа кӀетӀакьалаъда̄, йа оᵸкьакьалаъда̄ кӀаьй уьᵸха̄къа ми;
PRO.4.27	дибозу хаьба кешлъиладойс ата̄кӀа.
PRO.5.1	Йе дие оьжо, энекзи ахъ диела аᵸкълолахъа,
PRO.5.1	до нисоцала жойлас маьънана бова.
PRO.5.2	Гьолълъоъкьа̄ ми бичӀи-лъай гаьгьийо ахъас,
PRO.5.2	дибола сикӀала каламлиъ илмо-лъайна бахъас.
PRO.5.3	СукӀола ахъала сикӀаъкьа̄ нуцо гӯс, йеᵸлъ йеᵸхеллаълъийо бахъца гьолълъо нисоцас хабарна.
PRO.5.4	Амма гьолълъодда̄ла йахъцас жона хаьчӀи-бохлъийо никъа̄йо йахъца,
PRO.5.4	балъайлъийо тушойона йахъца.
PRO.5.5	Гьолълъола хаьбала̄ хеллиъ бейажеш,
PRO.5.5	журжагьлиъ йеᵸйакьецас йа̄хъца гьолълъос хаьба̄на.
PRO.5.6	Гьинила оьмролала гьинолис пикрона боваъас гьолълъо,
PRO.5.6	чӀикӀ-чӀекӀдийа̄ гьинода̄кьа йеᵸкьецас гей гьоло гьинилзу йикъечӀе.
PRO.5.7	Гьаᵸже, дие оьжда, миже дӣхъа энекзи ба̄хъ,
PRO.5.7	диела сикӀаъкьа̄ гувагьийа̄ йаьжбона ата̄ йоваха̄къа.
PRO.5.8	Гьолълъо аьдаьмлидойс ата̄кӀа дибо гьино,
PRO.5.8	гьолълъола аᵸцлидойна гьицака̄къа,
PRO.5.9	дибо къуват сукӀол мекьечӀе гьихлъанна,
PRO.5.9	гургьел гаьччал дибо оьмролаш лӀӣбо йеᵸйакьечӀе гьихбалъанна йадда;
PRO.5.10	дибола боцӀи-ризкъила сукӀола аьдамла̄ш оᵸха йовацӀлечӀе гьихлъанна,
PRO.5.10	дул загьматлъи йегана йо̄йо жо сукӀола билӀоъ йеᵸкьечӀе гьихлъанна йатӀна зогъда.
PRO.5.11	Бетана ми угъаллакьа зигардизи ахъца –
PRO.5.11	къуватна гикьа мокъова, магъона заип бахъийа мехлаъ.
PRO.5.12	Бета ми нисас: «Малъ-хъайна аᵸкълона дил ригьзи бахъийас куц,
PRO.5.12	кантӀизи ахъийолъина диела йакӀи гьаькъир йогьцас зукъойо куц!
PRO.5.13	Дил малъ-хъай богьцала̄с калам аьᵸдалаъ мейэш до,
PRO.5.13	аᵸкъло-насигьат ниццала̄хъана энекзи ахъеэш.
PRO.5.14	Халкъиладойна жамаъатлидойна аьᵸйда̄
PRO.5.14	дӣкьа букъо балагь мокъал бахъца».
PRO.5.15	Дибола лъикьас гугьцасна,
PRO.5.15	гьула̄зу дибола таьгьризлиъис йоᵸкъоцасна лъи хулӀа.
PRO.5.16	Дибола мокӀиъис лъи къатӀла̄ъ йеᵸкьал нуцӀаъас,
PRO.5.16	майдалла̄кьа, эᵸхейа йа̄хъна, тор йеᵸкьал нуцӀаъас гьули.
PRO.5.17	Гьоᵸс ми бетӀергьанаб йахъал нуцӀос гьули лъи,
PRO.5.17	бадлос къацӀос йахъал нуцӀаъас.
PRO.5.18+PRO.5.19	Дибо лъи гуцӀова мицал баркат гулала,
PRO.5.18+PRO.5.19	анталаъ йоᵸкъова ахъа рази овала.
PRO.5.18+PRO.5.19	Дул хирияб билъона гьоло,
PRO.5.18+PRO.5.19	гьайбатаб жайранна гьоло!
PRO.5.18+PRO.5.19	Гьолълъола берцинлъила нитоназу йакӀо йоцӀлала дибо,
PRO.5.18+PRO.5.19	гьолълъола рокьиланна нитоназу мутӀиъ ахъна гьихлъала ми.
PRO.5.20	Ми суд, дие оьжо, сукӀола ахъал мутӀиъ ахъал нуцӀона,
PRO.5.20	сукӀола ахъал аᵸлъо йоцӀал нуцӀона.
PRO.5.21	БетӀергьаллила гьаьйда̄дой аьᵸйда̄ гей инсаллис оьмро,
PRO.5.21	инсаллис къацӀцӀа̄ гьинодана йийакъеш гьолцол.
PRO.5.22	Лъаькъейо сукӀо гьинила чикейа ишла̄ къази огьна охца,
PRO.5.22	гьинила мунагьла̄ гьули кӀиц гунна иᵸцос.
PRO.5.23	Нисойо йоваъалъ гьули угъас,
PRO.5.23	гьинила аьнтлъила къоссина овас.
PRO.6.1	Йе дие оьжо, мадугьаллидда̄ла гьогцо нилӀал нуцӀойо оккона ми дӯкьа кьодо йохда,
PRO.6.1	сукӀола сукӀодда̄ла къотӀи богьна ко̄на йилӀакъонна йохда,
PRO.6.2	дибола сикӀаъас гӯва йаьжи ми къорлиъ иᵸхъолца,
PRO.6.2	ми нилӀийа йаьжи илӀакъонна охца.
PRO.6.3	Ми мадугьаллила каъ кези ахълъо, гьолълъо къорлиъис, сийо йогьнана эццакал аьмал бова, дие оьжо.
PRO.6.3	Эᵸкьанна эᵸкьена, инжитаб гьаьлълъилакьа гьолцо мадугьаллидой аьᵸйда̄на эчена, гьардизи ахъ.
PRO.6.4	Дудойс малӀо йоцӀа,
PRO.6.4	милӀал гьаьйда йиᵸйацолал йеᵸйагьа̄къа.
PRO.6.5	Билъохъаллихъас мецакал жайралли валатӀо богьцалаъцой,
PRO.6.5	мигьна̄ йовахцала сукӀохъас ко̄ъос меццакал лӀаха-маче мигьнали бикьецалаъцой,
PRO.6.5	мизу хъосар ахъал аьмал бова.
PRO.6.6	Йа кӀаъаб сукӀо, дулзу аᵸкъло мокъал,
PRO.6.6	ми гьуᵸцалдой эᵸкье, гьоло муьхо-маьхецалахъана говацӀо.
PRO.6.7	Гьолълъос йа гьаьким гаьъа,
PRO.6.7	йа гьолълъокьа кьодо голло хъаравул гаьъа,
PRO.6.7	йа хан гаьъа.
PRO.6.8	Амма гьолълъо азодо гьинил йуьᵸхъал оьлло жо йо̄с,
PRO.6.8	муькъо-бох йокӀолцола замаллиъ йуьᵸхъал жона йокӀолца.
PRO.6.9	Йа кӀаъаб сукӀо, нитокцалди ми уьча̄хена эчеш?
PRO.6.9	Нитод ми милӀалъцо лъуьълӀош?
PRO.6.10	Даьгьабба̄жана уьча̄хаш,
PRO.6.10	даьгьабба̄жана гьаьйда йиᵸйацолас,
PRO.6.10	ко̄дана сидкьа гьоᵸсо гуванна йоькькьаша̄жана утӀна эцас ми.
PRO.6.11	Вагьалълъо мехлаъ къачагъцой йоᵸкъас дудой мискинлъи,
PRO.6.11	лъаькъейо сукӀоцой йоᵸкъос дудой йазихлъина.
PRO.6.12	Мекъабла йаьжла̄ш сикӀона йоцӀинна
PRO.6.12	эᵸкье-го̄с гьаьликатабна къаьдарабна сукӀо.
PRO.6.13	Дӯхъа оᵸтӀоласлаъ, гьолцо гьаьй йаькьелца,
PRO.6.13	хаьба къе̄ баькьелца, зокьла̄д ишара бо̄с.
PRO.6.14	Гьолцола йакӀиъ инжитлъи-къабигьлъи гей;
PRO.6.14	нитоназу кешлъи йовал иᵸгьолдас гьули,
PRO.6.14	нитоназу аьдамла даьъба-йаьжла̄ъ ме̄ш гьолцо.
PRO.6.15	Амма йакӀкьа гаьчӀел хел мокъос гьолцокьа,
PRO.6.15	гелокьасзу угъос гьули – гьолцол комак михъаъас.
PRO.6.16	Гьула БетӀергьаллил йатӀаъцас илъна жо,
PRO.6.16	гьула̄зу Гьолцол йакӀил йатӀаъцас алӀнасна жо:
PRO.6.17	букъа аьмалликьа говацӀо̄лъи,
PRO.6.17	гьереси нисоцас миц,
PRO.6.17	багьана-аьйиб гаьчӀел гьеᵸ къе̄ мегьцас ко̄да,
PRO.6.18	чикейо къас гаьгьийо йакӀо,
PRO.6.18	кешлъи йовал чӀанабагъоцас хаьба̄,
PRO.6.19	сидилъ гьоᵸсо йеᵸхенна гьереси нисоцас отӀолаги-нуьъ,
PRO.6.19	гьула̄зу исна̄ъ эᵸдо даьъба-йаьже йогьцас сукӀона.
PRO.6.20	Йе дие оьжо, абос амро-насигьат цӀуми бова,
PRO.6.20	ийос нисо̄на йова.
PRO.6.21	Вагьли къацӀцӀо ми нитоназу йакӀкьа йохна йечаннейа,
PRO.6.21	билъалъна йеᵸхенна йечаннейа.
PRO.6.22	Ми на̄ди эᵸкьедана, гьолълъо гьино йегалца дул,
PRO.6.22	утӀал эᵸкьейаъна гьолълъо ми цӀуми о̄с,
PRO.6.22	милӀалъсо лъуьълӀона муьгъатта̄на гьоло дӯгъой бикълаше-хъогьна бахъца.
PRO.6.23	Вагьло амрона – лампа гей,
PRO.6.23	насигьатна – нур гей,
PRO.6.23	аᵸкъло-малъила кантӀизи о̄йолъина – чӀаголъилас гьино гей.
PRO.6.24	Чикейа йоᵸтӀолацала аьдамликьасна,
PRO.6.24	сукӀола миц бихха ахъхъакьасна
PRO.6.24	цӀуми о̄с ми гьолло.
PRO.6.25	Гьолълъола берцинлъилад йакӀо йагъал йеᵸйла̄къа ми,
PRO.6.25	гьолълъо гьаьй йаькьенналӀона
PRO.6.25	гьолълъогъой муьгъалӀна эᵸкьа̄къа.
PRO.6.26	КӀаьйлӀочала ийодда̄ла аьдамли ми баьба-хокӀалиъис маьгьрум о̄с,
PRO.6.26	сукӀола ахъхъалӀо нисода, дул хирияб дибо оьмро бугъолца!
PRO.6.27	ЦӀо милъинаъ гулда, мухун йекӀечӀе гьихлъосди?
PRO.6.28	Гъадрилакьа кьодолакьа̄ эᵸкье-го̄вас хаьба̄ йеᵸйакӀечӀе гьихбалъосди?
PRO.6.29	СукӀола ахъхъадой гьицакийона,
PRO.6.29	гьолълъол ко̄ йеᵸхелло сукӀона
PRO.6.29	тамбигьлиъис тиса уьᵸхаъаш.
PRO.6.30	Нукона гьихлъоваъ гьинис оᵸх йоцӀаллъид жо йуᵸцодана,
PRO.6.30	гигьлагина вагьла̄ нуькучӀ оваъас.
PRO.6.31	Амма гигьликьа иᵸхъона муьгъатта̄,
PRO.6.31	алӀовахна йуьᵸкъонна йоцӀал нуцӀос гьолцо,
PRO.6.31	билӀоъ гаьгьийо-гаьччона нилӀал нуцӀос.
PRO.6.32	СукӀола ахъхъагъой кӀаьйлӀоцас сукӀо – аᵸкъло гаьччо сукӀо гей.
PRO.6.32	Гьолцо гьинис оьмро бугъолца.
PRO.6.33	Аькьенна икьейолъина, рогьо-ницна насибаб гей гьолцол.
PRO.6.33	Гьаькъирлъина нитоназу кьодос йеᵸкьаъас гьолцокьас.
PRO.6.34	ГьоглӀола бетӀергьаллис шаклъина чикейа симас боцӀийо бахъца,
PRO.6.34	къисас бокчицала водиъ гьолцол гургьел-рагьмона боваъас.
PRO.6.35	Ласо тели окко-месед нилӀдана, гьолцо гьули йохаъас,
PRO.6.35	лади тели сайгъатла ми йа̄къодана, дӯкьа гьули гургьизи ахъаъас.
PRO.7.1	Йе дие оьжо, дие йаьжбо аьᵸдалаъ йеᵸйагьа,
PRO.7.1	гьулазу дие амро-насигьатна ми дибола йакӀиъ йоваха.
PRO.7.2	Дие амро-насигьат цӀуми богьда, ми чӀаго гьихлъос.
PRO.7.2	До малъзи йо̄йо жона гьаьъаш наьницой цӀуми йова.
PRO.7.3	Дибола зокьла̄лъ йеᵸйахела гьолло̄л,
PRO.7.3	йакӀила лӀиба̄кьа чахна йечабаннейа гьолло̄л.
PRO.7.4	Аᵸкъиллъилахъа ми ниса, ми дие иси гейлӀо нисона,
PRO.7.4	аᵸкълолахъа ниса дие хирияблӀо нисона.
PRO.7.5	Аᵸкъиллъила цӀуми о̄с ми сукӀола ахъакьасна,
PRO.7.5	гьолълъола бихха мицакьасна.
PRO.7.6	Гьаᵸкъкъас до жугъуъкьа̄ говацӀос зукъойо.
PRO.7.6	До жугъуъла килла̄ъкьа̄ гиса говацӀойо.
PRO.7.7	Дил эга̄йо аьнтабла оьлохъалла̄ъ эᵸдо
PRO.7.7	гьоᵸс аᵸкъло гаьччо оьлохъан.
PRO.7.8	Гьоᵸс сукӀола ахъала билӀогъа аьᵸйда̄кьа̄
PRO.7.8	къатӀ багъона эᵸкьецас зукъойо гьули.
PRO.7.9	Бохъ тӀикейо, марчӀокӀолъийо, нишекийо.
PRO.7.10	Гьула гьолцол данде гисакна гигьцас гей
PRO.7.10	кӀаьйлӀочала̄ш лъицӀо лъичӀейо,
PRO.7.10	сагьирлъи йакӀиъ гаьгьийо аьдам.
PRO.7.11	Хъуй-гьай тели богьцас,
PRO.7.11	гьула̄зу жу йохал йогъо гаьччо аьдам гей гьоло.
PRO.7.11	БилӀогъа гьоло нигъади-судийа̄ъ йахъаъас.
PRO.7.12	Гьаᵸкъкъа гисакна,
PRO.7.12	будакӀаллиъ йеᵸкьена,
PRO.7.12	шибаб букьакьа гьино йохна йечена йахъца гьоло.
PRO.7.13	Гьула къази огьна охийо гьолълъо гьули оьлохъан,
PRO.7.13	гьолцол баъда̄л йуьᵸхолъийо,
PRO.7.13	матӀаъ ниц гаьчӀел нисойо гьолълъо:
PRO.7.14	«До жейса къурбан мухоллийо,
PRO.7.14	гьолълъос хона гей билӀогъа.
PRO.7.14	Вагьла̄ дие назру тӀубази бо̄йо до жейса.
PRO.7.15	Вагьалълъобза до дӯгъой муьгъалӀ гӣйо,
PRO.7.15	ми иᵸзал гисакийо.
PRO.7.15	Гьула иᵸхъойо ми дил.
PRO.7.16	БекӀейа говатона,
PRO.7.16	Мисрийаллиъис
PRO.7.16	къачӀази богьна гей до дие мукӀол.
PRO.7.17	Мирраялис, алойлис, гьула̄зу дарчинлис
PRO.7.17	йовагьийо до мукӀолаъ.
PRO.7.18	Эᵸдок, хискьакцал иле рокьилас кеп йокчал,
PRO.7.18	рокьилала эᵸхеъ лъийабацӀал.
PRO.7.19	Дие бетӀергьан билӀогъа гаьъа.
PRO.7.19	ЦӀихода̄ сапарлиъ эᵸкьена гьули.
PRO.7.20	Окколас боцӀийо кисана къацӀо бежена,
PRO.7.20	боцо балӀо биццал кьа̄ь оᵸкъаъас гьули».
PRO.7.21	ГьоглӀола сикӀаъкьа̄ гувагьцала вагьаллийа̄ ругьунабла йаьжла̄ йакӀо йагъойо гьолцос,
PRO.7.21	бихха мицад ко̄ъ окчийо гьолълъо гьули.
PRO.7.22	Вагьаллиъисзу гьолълъогъой муьгъалӀ эᵸкьейо гьули оьлохъан.
PRO.7.22	Эᵸкьейо, мухал бежеллицас оᵸсцой.
PRO.7.22	Эᵸкьейо, жу бохал гулла къорлил данде билъо мекьейаъцой.
PRO.7.23	Йикьейа цӀулали пийтӀи аьᵸгькӀис гьолълъо билъолис.
PRO.7.23	Хеллис къор гаьгьийолъи йикъечӀе,
PRO.7.23	гьинил къӣ гулла мицаъ эдеъзи бахъийо мигьнацой эᵸкьейо гьули.
PRO.7.24	Гьаᵸже, дие оьжда, миже дӣхъа энекзи ба̄хъ,
PRO.7.24	диела сикӀаъкьа̄ гувагьцала йаьжла̄хъа энекзи ба̄хъ.
PRO.7.25	Мизос йакӀода гьолълъола гьид кьисаба̄къала,
PRO.7.25	гьолълъола гьинолкьалкьа̄ мекье-гува̄къа миже.
PRO.7.26	Лади сукӀо угъолло,
PRO.7.26	гьолълъо бийакьейа̄на йилӀа тели гей!
PRO.7.27	Гьолълъола билӀоъ гей журжагьлиъ бейажецас гьино,
PRO.7.27	гьолълъола гьинокьалакьа̄ бейажеш бувагъова̄с агьло гаьгьийа мицаъ.
PRO.8.1	Аᵸкъиллъи гаьъади илӀелацас,
PRO.8.1	аᵸкълола гаьъади аьгьи богьцас?
PRO.8.2	Гьинолила гомдийа мицакьана йечена,
PRO.8.2	гьула̄зу гьинода йийаццала мица̄кьана йечена гей гьули аᵸкъиллъи.
PRO.8.3	Шагьарлила кавлидойна йечена,
PRO.8.3	шибаб билӀола маьгьакьана йечена илӀелацас гей гьули:
PRO.8.4	«Мизохъа̄ъ, аьдамла до илӀелацас гей,
PRO.8.4	къацӀцӀо халкъилахъа̄ъ до гьокӀ йагъоцас гей!
PRO.8.5	Йе жагьилабла аьдамла, мизол илмо-лъай бокӀола!
PRO.8.5	Йе аьбдалла, дие аᵸкъло боха!
PRO.8.6	Дӣхъа энекзи ба̄хъ миже,
PRO.8.6	пайда гаьгьийо жо нисаллӀона гей до мизохъа,
PRO.8.6	битӀараб жо нисал дил сикӀо йеᵸгьелал йатӀна гей.
PRO.8.7	Боважаъцас йаьже гуваъас диела сикӀаъкьа̄,
PRO.8.7	гьересина гей диела сикӀал сурукъаб жо.
PRO.8.8	Диела сикӀаъкьа̄ гувагьийа̄ йаьжбо битӀарабла йа̄хъца.
PRO.8.8	Гьиллана, мекълъи-тӀекълъина йахъаъас гьолло йаьжла̄ъ.
PRO.8.9	Биджи йахъцала сукӀол битӀарабла йаьжбо гей вагьалло̄л,
PRO.8.9	лъай гаьгьийа̄л ритӀухъаблана гей.
PRO.8.10	Окко-меседлила мицаъ дие аᵸкъло-малъи миза,
PRO.8.10	цӀудда меседлила мицаъ дие илмо-лъай тӀалаб бова.
PRO.8.11	Жавгьар-якъутлигъана кӀетӀо гей до,
PRO.8.11	гьула̄зу дул йатӀийосинаб жона дил данде йоᵸкъойхъаъас.
PRO.8.12	До гей аᵸкъиллъи. Дӣъ гей цӀодорлъина,
PRO.8.12	гьула̄зу дие илмо-лъайна гикьа мокъойо гей.
PRO.8.13	БетӀергьан Аллагьлихъа гьичӀейолъи – вагьли йахъца кешлъи йатӀеэшлъи.
PRO.8.13	Дил – аᵸкъиллъилал – йатӀаъцас жо гей букъо аьмал бо̄йолъи,
PRO.8.13	гьула̄зу кешлъиладойс гьинона, йоᵸтӀолацас сикӀона.
PRO.8.14	Аᵸкъло нилӀнана бахъца дӣхъа, комак богьнана бахъца дӣхъа.
PRO.8.14	Дӣъ аᵸкъло-насигьатна гей, дӣъ къуват-гучна гей.
PRO.8.15	Дӣъкьа̄ъйа̄ъ пача̄ гьидес ханлъи йо̄с,
PRO.8.15	гьаькимла̄ битӀараб гьоькмо бо̄с.
PRO.8.16	Дӣъкьа̄ъйа̄ъ халла̄ ханлъи йо̄с,
PRO.8.16	къацӀцӀола наибла̄ ритӀухъаб гьоькмона бо̄с.
PRO.8.17	До йаццала̄л динна ба̄цца,
PRO.8.17	до йиᵸзал муьхобалъийа̄л йиᵸхъос до!
PRO.8.18	Дӣкьа̄ йиᵸхъос бечелъина къадро-къиматна,
PRO.8.18	гьоᵸсна болъаъцас боцӀи-ризкъина, кӀетӀо бетӀербахъина.
PRO.8.19	Дӣкьа̄ йиᵸхъоцас жо цӀудда меседлигъана кӀетӀо гей,
PRO.8.19	дӣкьа̄ йахъцас жо окко-меседлигъа кӀетӀо гей.
PRO.8.20	До йеᵸкьеш ритӀухълъилала гьидкьа̄,
PRO.8.20	ритӀухъабли гьоькмолала гьидкьа̄.
PRO.8.21	До йатӀийа̄л нилӀал бечелъина гей дие,
PRO.8.21	гьоллос гъамасбана до хазиналис йовацӀилца.
PRO.8.22	Бишун аьᵸйдда̄ до йо̄йо БетӀергьалли,
PRO.8.22	йилӀа аьᵸйда̄ла замалла̄ъзу зукъойо до.
PRO.8.23	Лъингъана аьᵸйда̄ – гьинила замаллиъ йахъийо до,
PRO.8.23	дунийал бахъал аьᵸйда̄жу бижжи йахъна.
PRO.8.24	До йахъийа мехлаъ, ралъадба зувакъеэш,
PRO.8.24	лъи тели гаьгьийа̄ эᵸхейа зувакъеэш.
PRO.8.25	Ма̄ьда-бизода йа̄хъал аьᵸйда̄ до йахъна.
PRO.8.26	Ракьна, гьулиъ муькъо-бохна,
PRO.8.26	мицас аьᵸйдда̄ш къакъа̄на БетӀергьалли йа̄хълал аьᵸйда̄ зукъойо до.
PRO.8.27	Гьолцо гьаса гувалцалаъ, до гьулиъ зукъойо.
PRO.8.27	Аьᵸйдда̄ ралъадбакьа вагьдо дунийал бахълал маче мизцалаъ,
PRO.8.27	Гьолцо гор богьна гьуч багъослаъзу, до зукъойо.
PRO.8.28	Гьолцо гьасаъ гьаса-муса йовагьцалаъ,
PRO.8.28	аьᵸйдла̄ла ралъадбаъас эᵸхейа-кӀа̄ьда йеᵸйагьцалаъзу,
PRO.8.28	до зукъойо.
PRO.8.29	Гьинис амро бугъонна, ралъад гиса богицӀечӀе бецалъгъа,
PRO.8.29	Гьолцо оьрхъи гулло, гьула̄зу мицал бигъа гулцалаъзу,
PRO.8.29	до зукъойо.
PRO.8.30	Вагьалълъо мехлаъ до зукъойо Гьолцол йогьдацас устарлъилаъна, шибаб водиъ Гьолцол рохеллъилаъна
PRO.8.30	зукъойо.
PRO.8.30	Нитоназу Гьолцоъкьа̄ рази йахъна йахъа̄гьийо дона.
PRO.8.31	ВагьалӀо дунийалликьа йакӀо цӀилӀона йахъа̄гьийо до,
PRO.8.31	Гьолцо бахъилла дунийаллила аьламатликьа рази йахъна йахъа̄гьийо до.
PRO.8.32	Верейа, аьдаьмла, гьаᵸже дӣхъа энекзи ба̄хъ:
PRO.8.32	гьардарабла гаьъад дие гьинода цӀуми йовагьийа̄ аьдамла.
PRO.8.33	Энекзи ба̄хъ диела малъ-хъайла̄хъа,
PRO.8.33	гьолло̄л йечабаннейа̄къа,
PRO.8.33	аᵸкъилабла ба̄хъ.
PRO.8.34	Гьардараб гаьъад воддиъ диела кавлидой аьгъиъна эчена,
PRO.8.34	гьула̄зу диела маьгьакьа къаравуллъилаъ эчена,
PRO.8.34	дӣхъа энекзи ахъцас сукӀо.
PRO.8.35	До гьидел йиᵸхъова̄ сукӀол чӀаголъи йиᵸхъос,
PRO.8.35	БетӀергьанна рази ахъца гьолцокьа.
PRO.8.36	Дидой шеблаъкьа̄ эᵸкьейа гьинилзу зарал бо̄с;
PRO.8.36	до йатӀеэшшинабла̄л хел бацца».
PRO.9.1	Аᵸкъиллъила гьинил билӀо йо̄йо,
PRO.9.1	гьолълъо билӀол алӀна гьем къаьлӀлӀо̄йо.
PRO.9.2	Гьулиъ гьаьйман мухойо, гъино гитӀийо,
PRO.9.2	истӀоллийакьа кьодо кен гулло.
PRO.9.3	Гьолълъо гъаьрабашла ме̄йо,
PRO.9.3	шагьарлила бишун гьоъова мицакьана мекьена:
PRO.9.4	«Кьолла̄ сукӀоба, кӀаьйна муьхона, гугьу гьотта̄», – лӀо нисона илӀал.
PRO.9.4	Аᵸкъло гаьчча̄хъа аᵸкъиллъила нисойо:
PRO.9.5	«ГьолӀоъ гугьна, диела истӀолийакьас баьбана муьхъа,
PRO.9.5	до гитӀийо гъинона хулӀа.
PRO.9.6	Аьнтлъина йечаннегьна, бова миже оьмро,
PRO.9.6	аᵸкъло-насигьатлила гьидлакьа̄ мекье-гугь миже!»
PRO.9.7	Йаьгь-ламус гаьччо сукӀо кантӀизи овал уьᵸхолъда,
PRO.9.7	гьолцоъкьа̄ йаьже йиᵸхъос,
PRO.9.7	лъаькъейо сукӀо кӀетӀа гьид оᵸкъолал уьᵸхолъда,
PRO.9.7	гьолцоъкьа̄ чикейо йаьже йиᵸхъос.
PRO.9.8	Йаьгь-ламус гаьччо сукӀо кантӀизи ова̄къа –
PRO.9.8	гьолцол ми цӀодоло эгас;
PRO.9.8	аᵸкъилаб сукӀо кантӀизи ова – дибо къимат бо̄с.
PRO.9.9	Аᵸкъилаблил аᵸкъло нилӀа – гьули йилӀазу аᵸкъилаб ахъас,
PRO.9.9	муъмин-сукӀо цӀодор ова – гьолцос лъай телилъас.
PRO.9.10	БетӀергьан Аллагьлихъа гьичӀейолъи – аᵸкъиллъилас бигъа гей,
PRO.9.10	Кьодда̄л йакӀо нилӀийолъи – цӀодорлъи гей.
PRO.9.11	Дӣдда̄ла – аᵸкъиллъиладда̄ла дибо оьмролаш водбо телибалъца,
PRO.9.11	дибо оьмро бихалолъца.
PRO.9.12	Ми аᵸкъилаб зогъда, гьули аᵸкъиллъина дулзу пайдалил гей,
PRO.9.12	йаьгь-ламус гаьччо сукӀо ми зогъда гьолълъос акъуба-къарилъина дулзу гей.
PRO.9.13	Аьнтлъи гей аᵸкъло гаьччо ийодда̄с аьдамлъийо жо,
PRO.9.13	йилӀа хъуй-гьайлиъ йахъцас, жу йохал йогъо гаьччо гьула̄зу аᵸкъло-лъай гаьччо аьдам.
PRO.9.14	Аьнтлъи гьинила кавлила маьгьакьа гисда̄ къе̄на йечена,
PRO.9.14	шагьарлила бишун гьоъова мицакьана йеᵸкьена:
PRO.9.15+PRO.9.16	«Кьолла̄ сукӀоба, кӀаьйна муьхона, гугьу гьотта̄», – лӀо нисона илӀеш гьолълъо гьинила гьид мекьецала аьдамла̄хъана,
PRO.9.15+PRO.9.16	гьула̄зу йаᵸкъойцӀова гьидлакьа̄ мекьецала сукӀоба̄хъана.
PRO.9.15+PRO.9.16	Аᵸкъло гаьчча̄хъа гьолълъо нисос:
PRO.9.17	«Йуᵸцойо кен нийа̄ йахъца,
PRO.9.17	бегалечӀе муьхъийо баьбана гемояб бахъца», – лӀо.
PRO.9.18	Кьолла̄ аьдамла̄л йикъаъас
PRO.9.18	аьнтлъила билӀоъ эᵸдобакда бувагъоцаслъи,
PRO.9.18	гьулиъ эᵸдобакийа̄на журжагьлила оᵸкьаъ гей.
PRO.10.1	Сулайбанис кицийа:
PRO.10.1	ЦӀодорабли оьжди або рази о̄с,
PRO.10.1	аьнтабли оьжди ийос йакӀо кӀокӀолца.
PRO.10.2	Гьаьрамабли хазинали хайир нилӀаъас,
PRO.10.2	ритӀухълъила хеллиъис тиса муьвахолча.
PRO.10.3	Муъмилла БетӀергьалли нуко-ахъаба̄л мейаъас,
PRO.10.3	лъаькъейа сукӀол йатӀийо жо Гьолцо нилӀаъас.
PRO.10.4	КӀаъабла ко̄да̄ аьдам мискиндокӀца,
PRO.10.4	йикье-йа̄ькьецала ко̄да̄ бечед о̄с.
PRO.10.5	Азодо муькъо-бох йокӀолцас сукӀо цӀодораб оьжо гей,
PRO.10.5	муькъо йуьгьчалаъ утӀна эчейо нуькучӀ ахъца.
PRO.10.6	Муъмин-сукӀола къаьмкьа баркат мокъос,
PRO.10.6	лъаькъейа сукӀола йажла̄ъ зулмо муцона бахъца.
PRO.10.7	Муъмин-сукӀо акӀкьа оᵸкъолда баркат гулца,
PRO.10.7	лъаькъейа сукӀос ца̄на йугъос.
PRO.10.8	Аᵸкъилабли кӀетӀо амро йакӀо йоᵸкъонна къабул бо̄с,
PRO.10.8	амма аьнтаб балагьлиъ кези ахъца.
PRO.10.9	ЙакӀо йаᵸцона уьᵸхо-аьᵸхейал гьицӀал жо гаьъа,
PRO.10.9	чикейо гьино гьакӀийо охна эжеш.
PRO.10.10	ЦӀодоло йакӀона йохна гьаьй йаькьелло сукӀо пашманлъи йоᵸкъолца,
PRO.10.10	йакӀиъ йуцечӀе аьйиб бегалла аьдамла рекъеллиъ бейажеш
PRO.10.11	Муъмилла̄ла сикӀаъас маулхӀаят
PRO.10.11	лъаькъейа сукӀола йаьжла̄ъ зулмо муцона бахъца
PRO.10.12	Тушманлъила кьаллиъ бейажеш,
PRO.10.12	рокьила къацӀцӀа̄ мунагьла йуᵸвацос.
PRO.10.13	ЦӀодораблила сикӀаъ аᵸкъиллъи йиᵸхъос,
PRO.10.13	лъай гаьчча̄л михъа̄ъ баькьелал цӀицӀо михъос.
PRO.10.14	Аᵸкъилаблила йакӀи илмо-лъай цӀуми бо̄с,
PRO.10.14	аьбдаллила сикӀа пасалъи кьодо кьисас.
PRO.10.15	Бечедаблис боцӀи-ризкъи – вагьли йахъца гьолцос билӀа̄ хъала,
PRO.10.15	амма мискин-сукӀо гьинила язихлъила угъолца.
PRO.10.16	Муъмиллила бетӀербахъила гьолцол чӀаголъи ницца,
PRO.10.16	лъаькъейа сукӀол йиᵸхъова хайирли гьули тамбигьлиъ эжеш.
PRO.10.17	Малъзи йо̄йо аьᵸдалаъ йеᵸгьцас сукӀо чӀаго гьихлъос,
PRO.10.17	кантӀизи о̄йолъи къабул йоваъцала сукӀос гьино кьичӀеш.
PRO.10.18	Тушманлъи йакӀиъ йуᵸцова сукӀос сикӀаъ отӀола̄лъи йахъца,
PRO.10.18	миц богьна икълашецас сукӀона аьбдал ахъца.
PRO.10.19	Йаьже тели ниса̄цо мунагь бахъечӀе гьихлъаъас,
PRO.10.19	гьинила сикӀакьа раьгьай гуллона цӀодораб сукӀо ахъца.
PRO.10.20	Муъмиллис сикӀаъас миц йаᵸцойо окко-меседлъийо гей,
PRO.10.20	лъаькъейа сукӀос йакӀо къимат гаьччо йахъца.
PRO.10.21	Муъмиллила сикӀа лади сукӀо кикзи о̄с,
PRO.10.21	аьбдалла гьидес аᵸкъло йоькькьа бахъийахъа бувагъос.
PRO.10.22	БетӀергьаллила баркатли бечед бовагьца,
PRO.10.22	баркат гаьгьийа сукӀол ургъелна къарилъина йикъаъас.
PRO.10.23	Аьбдал чикейа аьмалликьа цӀилӀос,
PRO.10.23	аᵸкъил цӀодорлъилакьа рази ахъца.
PRO.10.24	Лъаькъейа сукӀокьа гьичӀеголцас жо гьинкьазу кьодо йоᵸкъос,
PRO.10.24	муъмин-сукӀол йатӀийосинаб йиᵸхъос.
PRO.10.25	Йукъо залӀо йикьелъ, лъаькъейо сукӀо гьолълъо окчина эжеш,
PRO.10.25	муъмин-сукӀолӀо нисода илӀакъона эчеш.
PRO.10.26	Сила̄л къанцӀалъийо, гьаьйда̄л хъолъийо жо гей
PRO.10.26	кӀаъаб сукӀо сийоди жойлагъой муьгъалӀ э̄ᵸйолъи.
PRO.10.27	БетӀергьаллихъа гьичӀейас оьмро бихалолъца,
PRO.10.27	лъаькъейа сукӀоба̄с оьмро маьшелъца.
PRO.10.28	Муъмин-сукӀос кул бахъийоназу рохел-разилъи йоᵸкъос,
PRO.10.28	лъаькъейа сукӀос кул аьдада бахъца.
PRO.10.29	БетӀергьаллис гьино – гьули гей йакӀо йаᵸцова сукӀос билӀа̄ хъала,
PRO.10.29	кешлъи йогьцалас гьули чӀодан гей.
PRO.10.30	Муъмин-сукӀо гьаᵸкъкъана хих тӀотӀна экаъас,
PRO.10.30	лъаькъейо сукӀона мицакьа кьодо гьихлъаъас.
PRO.10.31	Муъмин-сукӀола сикӀаъас аᵸкъиллъи гӯс,
PRO.10.31	йатӀеэш жо нисоцас миц буьчӀна тӀуцца.
PRO.10.32	Муъмиллила сикӀал йикъеш йакӀил йаццас йаьже нисал,
PRO.10.32	лъаькъейа сукӀола сикӀа къацӀцӀо къаьмлӀийода̄ гулца.
PRO.11.1	Гьилла-макролас сайцӀорийа БетӀергьаллил рихарабла гей,
PRO.11.1	ахо йаᵸсалабацас гирийа Гьолцол йа̄цца.
PRO.11.2	Букъа аьмаллил инжитлъи-гьаькъирлъи йиᵸхъос,
PRO.11.2	гьеренлъи-гьаьлимлъилал аᵸкъиллъи йоᵸкъос.
PRO.11.3	Гьидела йакӀо йаᵸцо̄лъила ритӀухъабла сукӀоба кӀетӀа гьид бейажеш,
PRO.11.3	боважал ба̄хъаъцала̄ла хийанатлъила жуво̄лзу гьалаг бовагьца.
PRO.11.4	БетӀергьаллис симо бӣйа водиъ, бечелъила комак боваъас,
PRO.11.4	ритӀухълъила хеллиъис тиса уьᵸхолча.
PRO.11.5	ЙакӀо йаᵸцова сукӀос ритӀухълъила гьино биджи йо̄с,
PRO.11.5	лъаькъейа̄ аьдамлана гьидела кешлъила бувагъолца.
PRO.11.6	Муъмин-сукӀола ритӀухълъила гьули хъосар о̄с,
PRO.11.6	хиянатабла аьдамла йакӀиъ гаьгьийа гьавали гьалаг бовагьца.
PRO.11.7	Лъаькъейо сукӀо угъолъ, гьолцос зукъойо кул-къас аьдада бахъца,
PRO.11.7	гьинила къуват-жанлиъкьа̄ йиᵸхъал йакӀкьа гаьгьийо жо йолъона йеᵸкьеш.
PRO.11.8	Муъмин-сукӀо балагьлиъис тиса уьᵸхош,
PRO.11.8	лъаькъейо сукӀо гьолцола мицаъ балагьлиъ кези ахъца.
PRO.11.9	Капураблила сикӀа мадугьал угъолца,
PRO.11.9	Аллагь икъелцала илмола муъмин-сукӀо хъосар о̄с.
PRO.11.10	Муъмин-сукӀокьа гьарзалъи-баркат кьодо йоᵸкъолъ,
PRO.11.10	шагьарзу рази бахъца, лъаькъейо сукӀо угъолъ, рохел бахъна, илӀелабас.
PRO.11.11	Муъмилла̄ла баркатликьалакьа̄ шагьар машгьур бахъца,
PRO.11.11	лъаькъейа сукӀоба̄ла сикӀа̄ гьоло бугъолца.
PRO.11.12	Аᵸкъло гаьччо сукӀо мадугьалликьа лъоᵸвас,
PRO.11.12	аᵸкъил сикӀо йиᵸцонна эчеш.
PRO.11.13	Мицахъалли сукӀола аьдамла̄ш божилъи йугъолца,
PRO.11.13	божилъи гагьийа сукӀо балъголъи гьиниъ йохца.
PRO.11.14	Насигьатла зовагъаъда халкъ пасад бахъца,
PRO.11.14	аᵸкъилла дӣсбалъийодола тушмалла̄кьас мокъоцас гьинкъи даьгьаб гей.
PRO.11.15	СукӀоллабза гьинкьа кьодо сукӀос жо йохда гьолцо гьинилзу кешлъи йо̄с,
PRO.11.15	ко̄ йохна йаьже нилӀийолъи йатӀеэшлал гьинкъи гаьъа.
PRO.11.16	ЙакӀо кӀетӀа ийодда̄ла аьдамлил кӀетӀо ца̄ᵸ-рец йиᵸхъос,
PRO.11.16	йакӀо чикейа бикинчийал гьоᵸс бечелъи йиᵸхъос.
PRO.11.17	ЙакӀо кӀетӀа сукӀо гьинил пайда-хайир насиб бо̄с,
PRO.11.17	йакӀо чикейа сукӀо гьинкьа кьодо балагь кьисас.
PRO.11.18	Кешлъилаъкьа̄ михъойо гьаьрамаб хайир божи гаьччо бахъца,
PRO.11.18	ритӀухълъи йиᵸжецала̄с муькъо тели йахъцалакьа божал ахъца.
PRO.11.19	ЙакӀо йоᵸкъойо ритӀухъаб сукӀо чӀаго гьихлъос,
PRO.11.19	кешлъилагъой муьгъалӀ эᵸкьейал хел кьодо мокъос.
PRO.11.20	ЙакӀиъ гьилла-макро гаьгьийо сукӀо БетӀергьаллил цӀодоло эгас,
PRO.11.20	йакӀо йаᵸцона уьᵸхо-аьᵸхейакьа Гьули рази ахъца.
PRO.11.21	ЙакӀо йоᵸкъонна нисона йахъца чикейо сукӀо тамбигьлиъис эᵸццакаъаслӀо нисона,
PRO.11.21	амма муъмин-сукӀо хъосар ахъца.
PRO.11.22	Кьухъийо, амма аᵸкъло-пикро гаьччо ийодда̄с аьдам, йеᵸлъейо йахъца
PRO.11.22	булӀила ма̄ᵸлъ мехелла меседлила кӀоьййалъ.
PRO.11.23	Муъмилла̄ гьаьракат багъос гьоᵸс кӀетӀослъи йовал,
PRO.11.23	лъаькъейа сукӀоба̄ла бикье-баькьейолъила БетӀергьаллис симо бийиллис.
PRO.11.24	Сид сукӀо ко̄ йеᵸцакӀна нилӀца садакъалил ниццас жо,
PRO.11.24	гьула̄зу гьолцос бечелъи жена телилъца,
PRO.11.24	бацосола ко̄ йилӀакъонна йохца – гьинил мискинлъилал.
PRO.11.25	Сахаватаб сукӀос кӀетӀо оьмро бахъца,
PRO.11.25	бадлос оᵸх йоцӀилла сукӀосна оᵸх йоцца.
PRO.11.26	Букъо багьа бахъаллъид баьба муьгъатта̄ цӀуми бо̄ва сукӀол халкъила наьъана ницца,
PRO.11.26	амма гьоло мисоцала сукӀола матӀакьа баркатлис мугьро бахъца.
PRO.11.27	КӀетӀослъи йовал икье-аькьецас сукӀо ахъца Аллагьлиъкьа̄ баркат мизцас сукӀо,
PRO.11.27	амма кешлъи йиᵸзцала сукӀокьа кьодо кешлъи йоᵸкъос.
PRO.11.28	Бечелъилал михъа̄ тил тухъилло сукӀо лӀийода̄ экца,
PRO.11.28	муъмин-сукӀола мицалъ боцӀийо кьоᵸва бахъца.
PRO.11.29	Гьинис хъизан бугъоллал залӀо насиб йахъца,
PRO.11.29	аьбдаллилӀо нисода аᵸкъиллил лагълъи йовас.
PRO.11.30	Муъмин-сукӀос аьмал оьмролаш хоьхо гей,
PRO.11.30	аᵸкъилабли сукӀо аьдамла̄ш йакӀода гьиндойда̄ кьисабас.
PRO.11.31	Муъмин-сукӀол дунналликьа шапакъат михъос,
PRO.11.31	лъаькъейа сукӀоба̄нна мунагьла йовагьцала̄нна гьидел мехейо азаб-акъуба михъос.
PRO.12.1	Насигьат баццалал илмо-лъайна бацца,
PRO.12.1	кантӀизи о̄йолъи йатӀеэшна аьбдал гей.
PRO.12.2	КӀетӀа сукӀокьа БетӀергьан рази ахъца,
PRO.12.2	симо-шайтӀан гаьгьийал Гьолцо тамбигь бо̄с.
PRO.12.3	Лъаькъейа сукӀола хоьхи хемуха йеᵸйагьаъас,
PRO.12.3	муъмилла̄ла хоьхиш хемуха йилӀа̄ йа̄хъца.
PRO.12.4	Аьмал кӀетӀо гаьгьийо ахъо гьинила бетӀергьаллила къаьмкьа гулцас таж йахъца,
PRO.12.4	йаьгь-ламус гаьччо ахъо гьолцос лӀоьᵸва̄ кӀовакӀолцас унти бахъца.
PRO.12.5	Муъмин-сукӀос къас-ният ритӀухълъилаъ муьхойо бахъца,
PRO.12.5	лъаькъейа̄ ишла̄ъ гьилла-макро бахъца.
PRO.12.6	Лъаькъейа сукӀола сикӀас калам аьдамла̄ш гьеᵸ къе̄ мегьцас жо гей,
PRO.12.6	муъмилла̄ла сикӀа аьдамла хъосар бо̄с.
PRO.12.7	Лъаькъейо сукӀо къаьм лӀийода̄ экца,
PRO.12.7	гьолцос иш болъос, муъмин-сукӀола билӀос бигъа билӀа̄ бахъца.
PRO.12.8	Инсан кӀетӀо гейлӀо нисос гьолцос цӀодорлъи йегана,
PRO.12.8	йакӀиъ гьилла-макрона, хиянатлъина гаьгьийо халкъилаъ нуькучӀ ахъца.
PRO.12.9	Гьинилзу жу лӀийода̄на эгана,
PRO.12.9	гьинизу жу лагълъилаъ икъеллолъи ахо гей,
PRO.12.9	баьбалаш лукӀмана гаьчӀел букъо аьмал бо̄вагъалгъа.
PRO.12.10	Муъмин-сукӀол йикъеш гьинила саконелийал йаццас жо,
PRO.12.10	лъаькъейа сукӀос йакӀо цӀоцӀойо йахъца.
PRO.12.11	Гьинис маьче богьдагулцалал оᵸх йоцӀлал оьлло баьба михъос,
PRO.12.11	йочӀчӀа̄ хиялла̄кьа оьмро богьцас сукӀо аᵸкъло гаьччо сукӀо гей.
PRO.12.12	Лъаькъейа сукӀоба̄с хъала мосона гугьцас мисо гей,
PRO.12.12	муъмилла̄ла хоьхис хемух билӀа̄ мизаъ бахъца.
PRO.12.13	Лъаькъейа сукӀол гьинила мунагьла гаьгьийа сикӀа къор гулца,
PRO.12.13	муъмин-сукӀо балагьлис тиса уьᵸхош.
PRO.12.14	Ко̄да йикье-йаькье гуванна михъоваъцой,
PRO.12.14	сикӀала каламлиъкьа̄ михъос инсаллил боцӀи-ризкъи.
PRO.12.15	Аьбдаллил гьинис гьино гицца йаᵸкъойцӀойо гейлӀона,
PRO.12.15	цӀодораб сукӀо бацола аᵸкълолахъа энекзи ахъца.
PRO.12.16	Аьбдалли йаьже нисослаъзу йегалца жу рази ахъеэшлъи,
PRO.12.16	аᵸкъилли жу нукучӀ о̄вал жавабна нилӀаъас.
PRO.12.17	РитӀухъабли нуьъли битӀараб нисос,
PRO.12.17	оᵸтӀолаги нуьъ оᵸтӀолас.
PRO.12.18	Ургъизи ахъечӀе нисова йаьжи, балъай йаькьеллаъцой, лъукъзи о̄с,
PRO.12.18	аᵸкъилабла̄ла сикӀаъас дару гӯс.
PRO.12.19	КӀетӀо йаьже нитоназу гьихлъос,
PRO.12.19	оᵸтӀола̄лъи гьоᵸс лагьзатлиъ йикъеш.
PRO.12.20	Кешлъилал иᵸгьолдабаца̄ла гьиделзу гьилла-макро бо̄с,
PRO.12.20	маслаъатлъи йогьцала сукӀоба̄ла йакӀиъ рохел бахъца.
PRO.12.21	Муъмин-сукӀокьа балагь мокъаъас,
PRO.12.21	лъаькъейа̄ сукӀоба балагьлиъ багъойба̄цӀна ба̄хъца.
PRO.12.22	ЙоᵸтӀолацас сикӀо БетӀергьаллил йатӀаъас,
PRO.12.22	ритӀухъабла сукӀоба̄кьа Гьули рази ахъца.
PRO.12.23	ЦӀодорабли гьинис илмо-лъай муцос,
PRO.12.23	аьбдаллила йакӀи аьнтлъи гиса чӀалӀеш.
PRO.12.24	Йикье-йаькьецас ко̄ ханлъилаъ йахъца,
PRO.12.24	кӀаълъила лагълъилаъ кези бовагьца.
PRO.12.25	Ургъеллихъа аьдамли къаьм йохолца,
PRO.12.25	кӀетӀа йаьжи гьули рази о̄с.
PRO.12.26	Муъмин-сукӀо мадугьаллил гьино йегалца,
PRO.12.26	лъаькъейа сукӀоба̄ла аьмал-хасиятли жуво̄лзу къосси бовагьца.
PRO.12.27	КӀаъаб сукӀо гьинила билъолис хо зиза̄ъас,
PRO.12.27	кӀаълъи гаьччал боцӀи-ризкъи ками бахъаъас.
PRO.12.28	РитӀухълъилас гьино чӀаголъилас гьино гей,
PRO.12.28	чикейа гьиноли хеллиъ бейажеш.
PRO.13.1	Аᵸкъилабли оьжди або нисойо йо̄с,
PRO.13.1	йаьгь-ламус гаьччо сукӀо кантӀизи огьдана нисо̄ йохаъас.
PRO.13.2	Гьинила кӀетӀа каламлиъкьа̄ инсаллил кӀетӀослъи йиᵸхъос,
PRO.13.2	хиянат-сукӀола йакӀиъ кешлъи йахъца.
PRO.13.3	СикӀо цӀуми йо̄ва руьгьна цӀуми бо̄с,
PRO.13.3	ургъизи ахъечӀе икълашейо пасад ахъца.
PRO.13.4	КӀаъаблила йакӀил тели жо йацца, амма гьоьшшона йиᵸхъаъас,
PRO.13.4	кӀаълъи гаьчча йакӀил йатӀийо жо йиᵸхъос.
PRO.13.5	Муъмин-сукӀол оᵸтӀола̄лъи йатӀаъас,
PRO.13.5	лъаькъейо сукӀо инжитлъилаъна къабигьлъилаъна эᵸкье-го̄с.
PRO.13.6	ЙакӀо йаᵸцойо инсан ималли сапарлиъна цӀуми о̄с,
PRO.13.6	лъаькъейо сукӀо мунагьли лӀийода̄ экилца.
PRO.13.7	Гьоᵸс сукӀо жу бечедаб гейлӀо нисона эчеш,
PRO.13.7	гьинис гьоьшшона йахъаъдана,
PRO.13.7	бадисо ласо йукъо бечелъи гьинис йахъдана,
PRO.13.7	гьоьшшона гаьъалӀо нисона эчеш.
PRO.13.8	Инсаллис бечелъи гьолцола оьмролахъаш багъоцас магъало гей,
PRO.13.8	мискин-сукӀол гьолълъос гьинкъи йахъаъас.
PRO.13.9	Муъмин-сукӀокьа кьодо нур йечена йахъца,
PRO.13.9	лъаькъейа сукӀос канлъи йедна йолъос.
PRO.13.10	Букъа аьмаллидда̄ла даьъба-йаьже йахъца,
PRO.13.10	аᵸкълова йовахийо аᵸкъилаб ахъца.
PRO.13.11	Бигьа йиᵸхъойо бечелъи гьех йолъос,
PRO.13.11	гьаьтеэчена йокӀолло бечелъи – телилъца.
PRO.13.12	Кул бахъийо жо йиᵸхъаъда йакӀо кӀокӀос,
PRO.13.12	йакӀкьа гаьгьийо жо йиᵸхъойолъи оьмролаш мокӀлъилаъ йикъелца.
PRO.13.13	Насигьат аьᵸдалаъ мейэшлал азаб михъос,
PRO.13.13	амрова тӀубази йовагьийал кири чахча.
PRO.13.14	Аᵸкъилаблис насигьат – маулхӀаятлис мокӀ гей,
PRO.13.14	хеллила кӀицлиъисна гьолълъо тиса ба̄гъос!
PRO.13.15	Аᵸкъло камилаб бахъийодола, къимат кьодда̄кца,
PRO.13.15	хиянат-сукӀос гьино йилӀа загьматаб йахъца.
PRO.13.16	ЦӀодораб сукӀо илмо-лъайлигъой муьгъалӀ эᵸкьеш,
PRO.13.16	аьбдалли гьинис аьнтлъи гиса йагъос.
PRO.13.17	Лъаькъейа чапарли балагьлиъ бейажеш,
PRO.13.17	божи гаьгьийо вакил унтилал даруцой ахъца.
PRO.13.18	Насигьатла йовахаъцала̄кьа кьодо мискинлъина инжитлъина йоᵸкъос,
PRO.13.18	нисойо йохна эᵸкье-гогьцалас гьуьрмат бо̄с.
PRO.13.19	Мурадлиъ оᵸкъолъ йакӀо рази йахъца,
PRO.13.19	аьбдалла̄ нуькучӀаб жолъилаъ йикъелца жуво̄л кантӀизи бовал муьхобалъийолъи.
PRO.13.20	Аᵸкъиллигъой къацӀо эчейал аᵸкъло мокъос,
PRO.13.20	аьбдаллигъой ваццалъи йо̄вал зарал бахъца.
PRO.13.21	Мунагь бо̄вал муьгъалӀ балагьна мокъос,
PRO.13.21	муъмин-сукӀол шапакъатлил бечелъи йиᵸхъос.
PRO.13.22	КӀетӀа сукӀо къовала къовал муьгъатта̄ ирс бечанне̄ш,
PRO.13.22	мунагьабли сукӀо боцӀи-ризкъи муъмилла̄л гьихлъал бокӀолца.
PRO.13.23	Мискиллис муькъо-бох йоцӀийо йахъца,
PRO.13.23	гьилла-макроли мицалъ йахъийо муькъо-бох залӀиъ йе̄ᵸш.
PRO.13.24	ЦӀицӀакьа йакӀо йугъоцас сукӀо – гьинис оьжо атӀаъцас сукӀо ахъца,
PRO.13.24	оьжо аццала – гьули цӀицӀолилъ агъечӀе эчаннейаъас.
PRO.13.25	Муъмилла оᵸха йоваццал бейасца,
PRO.13.25	апаракӀла̄с оᵸх нукона гьихлъос.
PRO.14.1	Аᵸкъилабли ахъа билӀо йо̄с,
PRO.14.1	аьнтабли гьули гьинила ко̄да̄д йугъолца.
PRO.14.2	КӀетӀа гьидкьа̄ эᵸкьецас сукӀо БетӀергьаллихъа гьичӀеш,
PRO.14.2	чӀикӀ-чӀекӀдийа гьидкьа̄ эᵸкьецала Гьули эᵸлъана оваъас.
PRO.14.3	Аьбдаллила сикӀа гьинила михъа̄ъ баькьелал цӀицӀо михъолца,
PRO.14.3	аькъилаблила сикӀа жу цӀуми о̄с.
PRO.14.4	Оᵸсо гаьчча̄с гьиᵸсо йоьчӀчӀо йахъца, оᵸсо йогьдабагулцала̄с –
PRO.14.4	муькъо-бохас йоцӀийо йахъца.
PRO.14.5	БитӀараб нуьъ оᵸтӀола̄ъас,
PRO.14.5	оᵸтӀолацала нуьъли сидилъ гьоᵸсо йеᵸхенна гьереси нисос.
PRO.14.6	Йаьгь-ламус гаьчча сукӀо аᵸкъиллъи йиᵸзца, амма йиᵸхъаъас,
PRO.14.6	цӀодораблил илмо-лъай бигьазу михъос.
PRO.14.7	Аьнтаб сукӀодойс ата̄к,
PRO.14.7	гьолцола йаьжиъ аᵸкъиллъи йиᵸхъаъцаслъи йикъе дул.
PRO.14.8	Суд аᵸкъилла цӀодорабла гей?
PRO.14.8	СудлӀо нисода гьоллол гьидеш гьино йикъеш.
PRO.14.8	Суд аьбдалла̄ш аᵸкъло гаьъа?
PRO.14.8	СудлӀо нисода гьолло гьилла-макролас гьино йиᵸзца.
PRO.14.9	Аьбдалла, мунагьла̄дойс бовачоцала аьдамла̄кьа лъоᵸвабас,
PRO.14.9	кӀетӀа̄ аьдамла̄ла билӀокьа баркат гулца.
PRO.14.10	ЙакӀилзу йикъеш гьиниъ гаьгьийо пашманлъи-къарилъи,
PRO.14.10	йакӀиъ гаьгьийа рохеллиъ сукӀос сукӀо алӀо эᵸкьаъас.
PRO.14.11	Лъаькъейа сукӀос билӀо йугъос,
PRO.14.11	муъмин-сукӀос къай кӀетӀлъис.
PRO.14.12	Гей гьино инсаллил йаᵸкъойцӀо̄лӀо гиццас,
PRO.14.12	амма ахирна гьолълъо хеллиъ бейажеш.
PRO.14.13	Лъоᵸваслаъна кӀокӀал йахъца аьдамлис йакӀо,
PRO.14.13	рохелна пашманлъилаъ йуьᵸхал йахъца.
PRO.14.14	Капурабла̄ла ишла̄л тамбигь насиб бахъца,
PRO.14.14	кӀетӀа̄ сукӀоба̄ла ишла̄л кири бахъца.
PRO.14.15	Аᵸкъло-лъай гаьччо сукӀо лъинкьаназу божча,
PRO.14.15	цӀодорабли сукӀо шибаб хаьба масана багъос.
PRO.14.16	Аᵸкъил, кешлъилахъа гьичӀена, гьолълъодойс ата̄ эчеш,
PRO.14.16	аьбдал сидхъана гьицӀаъас,
PRO.14.16	гьула̄зу гьоᵸссидихъана йахъаъас гьолцол йогъо йеᵸхенна.
PRO.14.17	Симахъоцала сукӀо аьнтаб жо йо̄с,
PRO.14.17	кешлъилал иᵸгьолдацас халкъилал атӀаъас.
PRO.14.18	Кьолла̄ аьдамла̄л аьнтлъи насиб йахъца,
PRO.14.18	цӀодорабла̄л илмо-лъайлис таж йиᵸхъос.
PRO.14.19	Чикейа̄ аьдамла̄, кӀетӀа̄ сукӀоба̄дой аьᵸйда̄ ахирна къаьм йуьᵸкъолча;
PRO.14.19	лъаькъейа̄ сукӀоба̄на муъмилла̄ла кавлидой къаьм йуьᵸкъолча.
PRO.14.20	Мискиллидойс мадугьанна очош,
PRO.14.20	бечедаблис вацца̄на тели ба̄хъца.
PRO.14.21	Мискинаб мадугьал охаъцалал мунагь бахъца,
PRO.14.21	гьардараб гаьъад мискилла̄кьа йакӀо йугъоцас сукӀо!
PRO.14.22	Кешлъилал иᵸгьолдабацас сукӀоба къосси ба̄хъна гаьъад?
PRO.14.22	Амма кӀетӀослъи йогьцас сукӀо аьдамла̄л ацца,
PRO.14.22	гьула̄зу гьолцокьа божилъина йо̄с.
PRO.14.23	Шибаб гьаьлтӀи-пишалис пайда-хайир бахъца,
PRO.14.23	наьгьакъда йикълашецала сикӀа гьоᵸс мискинлъи йоᵸкъолца.
PRO.14.24	Аᵸкъилабла̄с бечелъи – гьидела къаьмкьа гулцас таж йахъца,
PRO.14.24	аᵸкъло гаьчча̄ла муьхо-маьхейолъила жуьво̄л гьоᵸс аьнтлъилаъ бейажеш.
PRO.14.25	ОᵸтӀолаъца̄ла нуьъли аьдамла хъосар бовагьца,
PRO.14.25	оᵸтӀолацала нуьъли ми иᵸсос.
PRO.14.26	БетӀергьан Аллагьлихъа гьичӀецас инсан эᵸлъейо ахъца тушмаллихъа багъона бахъаъцала хъалалилъ,
PRO.14.26	гьолцола къованна гьолълъо хъалалиъ гьичӀейолъи гаьъа.
PRO.14.27	БетӀергьан Аллагьлихъа гьичӀейолъи – маулхӀаятлис мокӀ гей,
PRO.14.27	хеллила кӀицлиъисна тиса ба̄гъос.
PRO.14.28	Халкъ телилъда – халлис къимат кьодда̄кца,
PRO.14.28	аьдамла даьгьбалъда – гьули пасад ахъца.
PRO.14.29	Сабру букъо гаьгьийо гьинила аᵸкълола кьодда̄кӀца,
PRO.14.29	симо гьех бигьцала гьинис аьнтлъи гиса йагъос.
PRO.14.30	ЙакӀила сабрула магъол чӀаголъи ницца,
PRO.14.30	сукӀол йахъийа жойлакьа йакӀо йагъола̄лъи лӀоьᵸйш унти гей.
PRO.14.31	Мискилла̄л зулмо богьцала̄ гьолло̄л ба̄хъилло Аллагь какзи о̄с,
PRO.14.31	пакъирла̄кьа йакӀо йугъоцала̄ Гьолцос ца̄ᵸ кьодда̄кӀца.
PRO.14.32	Лъаькъейа сукӀоба гьидела кешлъила лӀуьвабахолча,
PRO.14.32	муъмилла гьидела кӀетӀослъила хъосар бовагьца.
PRO.14.33	Аᵸкъиллъи аᵸкъилабла сукӀоба̄ъ гей,
PRO.14.33	гьоᵸсолаъ гьули аьбдалла̄ъна йиᵸхъос.
PRO.14.34	РитӀухълъила халкъ кьоддаба̄кӀца,
PRO.14.34	мунагьли шибаб къавмалил рогьо-ниц бо̄с.
PRO.14.35	ЦӀодорабли лагъли хан рази о̄с,
PRO.14.35	йаьгь-ламус гаьчча лагъли гьолцос симо бийиллис.
PRO.15.1	Гьеренаб жавабли симо болъолца,
PRO.15.1	хъачӀабли йаьжи симо йилӀа бийиллис.
PRO.15.2	Аᵸкъилабла̄ла сикӀаъкьа̄ илмо-лъай гӯс,
PRO.15.2	аьбдалла̄ла сикӀаъкьа̄ аьнтаб йаьже гӯс.
PRO.15.3	БетӀергьаллис гьаьй йоᵸкъаъцас маьче гаьъа:
PRO.15.3	чикейа̄на бегабас, кӀетӀа̄на бегабас.
PRO.15.4	СикӀас гьеренлъи – чӀаголъилас хоьхо гей,
PRO.15.4	йоᵸтӀолацала сикӀа пасад бо̄с.
PRO.15.5	Аьбдалли абос малъи-хъай гьица мейаъас,
PRO.15.5	кантӀизи о̄йолъи йохийал аᵸкъло мокъос.
PRO.15.6	Муъмин-сукӀос билӀо хазиналис йоцӀна йахъца,
PRO.15.6	лъаькъейа сукӀоба̄ла боцӀи-ризкъила балагь кьодо мокъолца.
PRO.15.7	ЦӀодораблила сикӀа илмо-лъай мите ме̄ш,
PRO.15.7	аьбдалла̄с йакӀода гьолълъодойс ата̄ йовачош.
PRO.15.8	Лъаькъейа сукӀоба̄с къурбан БетӀергьаллил батӀаъас,
PRO.15.8	муъмилла̄ла гьари-доьъалкьа Гьули рази ахъца.
PRO.15.9	Лъаькъейа сукӀос гьино БетӀергьаллил йатӀаъас,
PRO.15.9	ритӀухълъи тӀалаб йогьцас сукӀо Гьолцол ацца.
PRO.15.10	Гьинолкьас тарзи ахъийа сукӀол тамбигь букъо бахъца,
PRO.15.10	нисойо йоваъцас сукӀона хеллиъ эᵸкьеш.
PRO.15.11	Журжагьна Жагьандаманна БетӀергьаллидой гьаьгъа аьᵸйда̄ гей,
PRO.15.11	аьдамла̄ла йакӀиъ гаьгьийо жо Гьолцол йилӀазу ахо йикъаъасди!
PRO.15.12	Йаьгь-ламус гаьчча сукӀол йатӀаъас жу кантӀизи ахълал,
PRO.15.12	аькъилабла̄дой гьицана эᵸкьаъас гьули.
PRO.15.13	ЙакӀиъ рохел зогъда мотӀо цӀилӀона бахъца,
PRO.15.13	йакӀкьа мокъова ургъелли йакӀо йугъолца.
PRO.15.14	ЦӀодораблила йакӀи илмо-лъай тӀалаб бо̄с,
PRO.15.14	аьбдалла̄ла сикӀа йуьᵸхъчаш жо – аьнтлъи йахъца.
PRO.15.15	Мискин-пакъирлил къацӀцӀа̄ водбо чикейа̄ йа̄хъца,
PRO.15.15	йакӀо цӀилӀова̄л нитоназу бейтен йахъца.
PRO.15.16	Йоькькьана йахъна БетӀергьаллихъа гьичӀейолъи ахо гей,
PRO.15.16	тели бечелъина йиᵸхъона, гьолълъола ургъеллиъ ахъийагъа.
PRO.15.17	Дул атӀийа сукӀогъой йуьᵸхъийо чӀагьбаш кен ахо гей,
PRO.15.17	йакӀиъ симона бахъна мухал бегъакӀийа оᵸсис хо йуьᵸхъийагъа.
PRO.15.18	Симо гьех бигьцала тушманлъилас цӀо лъишелца,
PRO.15.18	сабру гаьгьийасола даьъба-йаьже йолъолца.
PRO.15.19	КӀаъаблис гьино зазлис йоцӀийо йахъца,
PRO.15.19	муъмиллис гьино йаᵸкъойцӀойо йахъца.
PRO.15.20	ЦӀодорабли оьжди або рази о̄с,
PRO.15.20	аьнтабли – ийо нуькучӀ йо̄с.
PRO.15.21	Аьнтаб гьинила аьнтлъилакьа рази ахъца,
PRO.15.21	цӀодораб сукӀо йаᵸкъойцӀойо гьидлакьа̄ эᵸкьеш.
PRO.15.22	Аᵸкъло-насигьат зогъаъда мурадлиъ оᵸкъаъас,
PRO.15.22	аᵸкъло ниццас телибалъда мурад гикьа мокъос.
PRO.15.23	Гьинила сикӀала кӀетӀа жавабли инсан рази о̄с,
PRO.15.23	нисал нуцӀа̄цо, нисойо йаьже ахо гаьъад!
PRO.15.24	ЦӀодорабли сукӀола гьиноли кьодда̄ бейажеш,
PRO.15.24	гигъа гаьгьийа журжагьлиъис гьули хъосар ахъца.
PRO.15.25	Йукъо йакӀо гаьгьийа сукӀос билӀо БетӀергьалли къаьм лӀийода̄ йекилца,
PRO.15.25	къоролайлила маче-бохас оьрхъи Гьолцо гаьлълъа̄чо йечанне̄ш.
PRO.15.26	Чикейа сукӀоба̄с ният-къас БетӀергьаллил батӀаъас,
PRO.15.26	кӀетӀа сукӀола каламликьа Гьули рази ахъца.
PRO.15.27	Гьаьрамаб боцӀи-ризкъи йакӀо йоцӀечӀе бокӀоллас билӀо йугъолца,
PRO.15.27	ришват батӀеэшла̄с – чӀаго гьихлъолца.
PRO.15.28	Муъмилли йаьже пикро богьна нисос,
PRO.15.28	лъаькъейа сукӀола сикӀа кешлъи чӀалӀеш.
PRO.15.29	Лъаькъейа сукӀодойс БетӀергьан ата̄ эчеш,
PRO.15.29	муъмиллис гьари-доьъа Гьолцол тухъца.
PRO.15.30	ЙакӀо аваданлъилаъ гаьгьийахъа гувабацӀова̄с йакӀо рази йахъца,
PRO.15.30	кӀетӀа хабалли лӀоьᵸва йилӀакъолца.
PRO.15.31	Аᵸкъилабла̄ъ эᵸдо иᵸхъос бетӀербахъи
PRO.15.31	кӀетӀлъицасна насигьатлихъа энекзи ахъцасна сукӀо.
PRO.15.32	Нисойо жо аьᵸдалаъ йеᵸйаъцала сукӀо гьинис оьмро инжит-гьаькъир бо̄с,
PRO.15.32	насигьатлихъа энекзи ахъийал аᵸкъло мокъос.
PRO.15.33	БетӀергьаллихъа гьичӀейолъила аᵸкъиллъилаъна адлолаъна уьᵸхо-аьᵸхелца,
PRO.15.33	ца̄ᵸ йеᵸкьал аьᵸйда̄ аьдамлис сабру-мутӀиълъи телилъца.
PRO.16.1	ЙакӀис пикро-хиял инсаллис гей,
PRO.16.1	сикӀас жаваб БетӀергьаллис гей.
PRO.16.2	Инсаллил гицца гьинис ният-къас мацойо гейлӀона,
PRO.16.2	БетӀергьалли масана шибабли ругьлис пикро-хиял.
PRO.16.3	Дибозу ишла, БетӀергьалликьа боважна, йечабаннейагьда,
PRO.16.3	йакӀкьа гаьгьийо жо тӀубази йахъца.
PRO.16.4	Гьоᵸсдана мурад гаьчӀел гьоьшшона жо йахъинна гаьъа БетӀергьалли,
PRO.16.4	лъаькъейа сукӀобана ба̄хъинна Гьолцо балагьлила водла̄л.
PRO.16.5	БетӀергьаллил букъо аьмал гаьгьийа̄ ба̄тӀаъас,
PRO.16.5	гьолло̄л тамбигьлиъис тиса муьвахаъчалакьа йакӀо йоᵸкъос.
PRO.16.6	Гургьел-рагьмолана божилъилана мунагьла чурзи йовагьца,
PRO.16.6	БетӀергьаллихъа гьичӀейолъила кешлъи муьгъатта̄ тӀуцца.
PRO.16.7	Инсаллила ишла̄кьа БетӀергьан рази ахъда,
PRO.16.7	гьолцола тушмалла̄гъойна рекъел бахъилца Гьолцо.
PRO.16.8	Гьаьла-бацӀадса йиᵸхъойо йоькькьа жо ахо гей,
PRO.16.8	оᵸтӀолана йиᵸхъова телилагъа.
PRO.16.9	Инсалли гьинил эᵸкье-говал гьино кьодос гьакӀца,
PRO.16.9	гьолълъо гьид гьули БетӀергьалли эжеллис.
PRO.16.10	Аллагьлила сикӀад пача икълашеш,
PRO.16.10	пачали битӀараб гьоькмо богьцалаъ, гьолцола мицана мунагь боваъас.
PRO.16.11	Ахо йаᵸсалабацас сайцӀорийана, сайцӀорийа̄с хаьтӀа̄на БетӀергьаллиъкьа̄ гей,
PRO.16.11	базаргаллила боьъоъ гаьгьийа гирийана Гьолцо йовагьийа̄ гей.
PRO.16.12	Кешлъи йо̄йолъи пача̄л йатӀаъас,
PRO.16.12	ритӀухълъила гьоллос ханлъи йилӀакъолца!
PRO.16.13	ЙоᵸтӀола̄ъцас сикӀо пачалил йацца,
PRO.16.13	оᵸтӀола̄ъцала сукӀос къиматна бо̄с гьолцо.
PRO.16.14	Пачалис симо хеллис чапар гей,
PRO.16.14	амма аᵸкъилаб сукӀохъа гьолцос къаьм лӀийода̄ йуьᵸхонна йахъца.
PRO.16.15	Пачалис мотӀо мацойо зогъда, рагӀиятлис
PRO.16.15	гьули рази ахъийолъи йеᵸлъейо гей эмеда̄ла гьасалъ.
PRO.16.16	Аᵸкъиллъи йиᵸхъойолъи месед йиᵸхъовагъа кӀетӀо гей,
PRO.16.16	аᵸкъло-насигъат михъойолъина ахо гей окко-месед йиᵸхъовагъана.
PRO.16.17	Мацова аьдамла̄ш гьино кешлъилаъас бовачойолъи гей;
PRO.16.17	гьинисзу гьино цӀуми йо̄йо сукӀо хъосар ахъца.
PRO.16.18	Пасадлъилас аьᵸйда̄ш жо – чӀугьи-пахрулъи гей,
PRO.16.18	къаьм лӀийода̄ йекийа̄с – букъо аьмал бахъийолъи гей.
PRO.16.19	Мискилла̄ъ эᵸдо сабру-мутӀиълъилаъ ахъийолъи ахо гей,
PRO.16.19	чӀугьарабла̄с давла биццас ахъцалагъа.
PRO.16.20	БетӀергьаллис йаьже йохийа̄л кӀетӀослъи йиᵸхъос,
PRO.16.20	гьардарабла гаьъад Гьолцокьа йакӀо йоᵸкъона боважийа̄.
PRO.16.21	Къаьмиъ аᵸкъло гаьгьийахъа цӀодораблӀо нисос,
PRO.16.21	кӀетӀа каламлид икълашецалас илмо-лъайна дӣслъис.
PRO.16.22	ЦӀодорабла̄л аᵸкъло-малъи – маулхӀаят гей,
PRO.16.22	аьбдалла̄л тамбигь гьидесзу аьнтлъи гей.
PRO.16.23	Аᵸкъилаблила йакӀиъ гаьгьийона гей гьолцола сикӀа нисоцас жо,
PRO.16.23	гьолцола сикӀаъаслӀо нисода аᵸкъло-насигьат гӯс.
PRO.16.24	Нийа̄ калам тӀотӀис нуцолъийо гей,
PRO.16.24	йакӀил лазатна ницца гьолълъо,
PRO.16.24	лӀоьᵸва̄л даруна гей гьоло.
PRO.16.25	Гей гьино инсаллил йаᵸкъойцӀойолӀо гиццас,
PRO.16.25	амма ахирна гьолълъо хеллиъ бейажеш.
PRO.16.26	Нуковахъа сукӀо огьдас,
PRO.16.26	гьолцола оᵸха икье-аькье голцас гаьлълъоха гьули.
PRO.16.27	Гьаликатаб-къадараб сукӀо кешлъилал иᵸгьолдас,
PRO.16.27	гьолцола мицаъкьа̄ цӀо гӯс.
PRO.16.28	Мекъабли сукӀо даьъба-йаьже йиᵸте йе̄ᵸш,
PRO.16.28	мицахъалли сидил-гьоᵸсо вацца̄на атаба̄кӀца.
PRO.16.29	Зулмолалъда̄ гьаьй гаьгьийа гьинис гьицас сукӀо къосси о̄с,
PRO.16.29	чикейа гьидна эжеш.
PRO.16.30	Гьаьй йаькьенна говацӀойо сукӀо гьилла-макролал иᵸгьолдас,
PRO.16.30	сикӀо чӀекӀдокӀцалас йакӀиъна кешлъи йуᵸцона йахъца.
PRO.16.31	Гьаьлдийо кеᵸйа – кьухъийо таж гей,
PRO.16.31	ритӀухълъилаъ оьмро ме̄йал, гьулина гуцӀос.
PRO.16.32	Сабру букъо гаьгьийо – багьадурлигъана кӀетӀо гейлӀо нисос,
PRO.16.32	гьинис тавакал гаьгьийона – шагьар ко̄ъ бокчийагъа кӀетӀолӀо нисос.
PRO.16.33	ЦӀула аьдамла̄ милъинаъ йагъос,
PRO.16.33	амма лъо̄кьади цӀула йоᵸкъо̄лъина БетӀергьаллиъкьа̄ гей.
PRO.17.1	Раьгьат-гьаьлкилаъ муьхъчаш хъохъова баьбалаш лукӀма ахо гей,
PRO.17.1	даьъба-йаьжиъ бесал билӀо йоцӀийо зиза̄ хологъана.
PRO.17.2	О̄вакьа оᵸкъеэшла оьждигъана цӀодораб лагъ кьодда̄слӀо нисос,
PRO.17.2	исна̄ъ балӀо битӀийа ирслис бутӀана михъослӀо гьолцол.
PRO.17.3	Окколас гьаьл бикъелца цӀойла пирали,
PRO.17.3	меседлис гьаьл бикъелца цӀойла кутакли,
PRO.17.3	инсаллила йакӀис гьаьл БетӀергьалли бикъелца.
PRO.17.4	Чикейо сукӀо чикейа сикӀахъа энекзи ахъца,
PRO.17.4	оᵸтӀолаги сукӀона кӀортӀон-миц аьᵸдалаъ ме̄ш.
PRO.17.5	Мискилла̄кьа лъоᵸвацас сукӀо ахъца гьолло̄л ба̄хъилло Аллагь охаъцас сукӀо,
PRO.17.5	сукӀокьа балагь мокъовакьа рази ахъийо сукӀона тамбигьлиъис тиса уьᵸхаъаш.
PRO.17.6	Ицила̄с къаьмкьаш – таж гьолцола къовас къова гей,
PRO.17.6	къовас къадро-къимат – ийо-або гей.
PRO.17.7	Аьбдаллила сикӀаъ пасигьабла йаьжбо кьувахъаъас,
PRO.17.7	гьаькимла̄кьана кӀортон-миц йилӀазу кьухъаъас.
PRO.17.8	Ришват ниццала сукӀол пикро бахъца ришватлихъа йогьна йахъаъцас жо гаьъалӀо гицӀна,
PRO.17.8	гьули на̄ йежена йеᵸкьедана, гьолълъохъа мурад тӀубази бахъцалӀо.
PRO.17.9	Лъоди гьинис йакӀо йугъоллолъи йуᵸцоцала сукӀо гьиниъ божи-рокьи дӣскӀис,
PRO.17.9	бета йакӀо йугъо̄лъи йакӀкьа йоᵸкъолцала гьалмагълъи йугъолца.
PRO.17.10	Аᵸкъилликьа аьйиб гуллаъкьа̄ бахъийо асар тели гей,
PRO.17.10	гьоᵸсчӀитӀ кӀобала баькьенна аьбдаллил бахъийа асарлигъа.
PRO.17.11	Чикейо сукӀо питна баьгъиълал иᵸгьолда̄зу ахъца,
PRO.17.11	амма лъаькъейо наиб оᵸкъосса̄ъ гьолцокьа кьодо.
PRO.17.12	КӀапӀейа йагъоллийо сӣᵸгъой кези ахъийолъи ахо гей,
PRO.17.12	аьнтлъила аᵸлъо йоцӀийо аьбдал кези ахъийагъа.
PRO.17.13	КӀетӀослъилал кешлъи йогьцала билӀоъос кешлъи йолъал рес гаьъа.
PRO.17.14	Даьъба-йаьже йахъийолъи йеᵸлъейо гей мосийа кӀа̄ьъаш гиса йогицӀал гьаьдур йахъийа эᵸхелъ;
PRO.17.14	даьъба-йаьже йолъола йуьᵸхолъал аьᵸйда̄.
PRO.17.15	БетӀергьаллил йатӀаъцас къона жо гей –
PRO.17.15	аьйиб гаьгьийо ритӀухъ о̄йолъина
PRO.17.15	аьйиб гаьччал тамбигь бо̄йолъина.
PRO.17.16	Аьбдаьллила ко̄ъ окко сийо йовалди?
PRO.17.16	Аᵸкъиллъи йохалди?
PRO.17.16	Гьолълъонна аᵸкъло оьлаъаш гьолцос.
PRO.17.17	Гьалмагълис рокьи кӀетӀо-цаццо йо̄слаъ загьир йахъца,
PRO.17.17	къарилъи кьодо йоᵸкъолъ мийахъал ба̄цца иснана.
PRO.17.18	Аᵸкъло гаьчча сукӀо йаькьенна ко̄на йохна аманат бо̄с,
PRO.17.18	сукӀос нагьлъи йоцӀослӀо нисона йаьжена ницца.
PRO.17.19	Даьъба-йаьже йахъал йатӀийо сукӀо –
PRO.17.19	мунагь бовал баццас сукӀо гей.
PRO.17.19	ЧӀугьзи ахъна кав гьоъокьакӀцас сукӀо –
PRO.17.19	гьинизу жу лӀийода̄кӀцас сукӀо гей.
PRO.17.20	ЙакӀиъ чикейо къас гаьгьийа̄л талигьаб водо йоᵸкъаъас;
PRO.17.20	кӀортон миц баькьелцала̄нна балагь мокъос.
PRO.17.21	Аьнтаб оьжо къайбакьа зогъда къарилъи кьодос йолъаъас,
PRO.17.21	аᵸкъло гаьчча оьждина або рази оваъас.
PRO.17.22	ЙакӀо аваданлъи – инсан сагъ огьцас дару гей,
PRO.17.22	йакӀо къарид йахъда лӀоьᵸва хъохъос.
PRO.17.23	Лъаькъейа сукӀол ришват аᵸгъаъас бокчина ницца,
PRO.17.23	гьолцо мекъаб гьоькмо боваллъид.
PRO.17.24	ЦӀодораб сукӀо аᵸкъойцӀо аᵸкъиллъи гаьлъа̄чо говацӀона ахъца,
PRO.17.24	аьбдаллис гьаьйда гьуги-гьотта̄ гувабацӀона йа̄хъца.
PRO.17.25	Аьнтаб оьжо – абос йакӀис унти гей,
PRO.17.25	гьули о̄ва ийола йакӀил – пашманлъина гей.
PRO.17.26	Аьйиб гаьччал тамбигь бо̄йолъи лъаькъейо жо гей,
PRO.17.26	вагьалла̄зу чикейо гей йакӀо йаᵸцо̄ гаьгьийадда̄ла гьаькимла лӀуьручӀбад ба̄ькьеллолъи.
PRO.17.27	Илмо-лъай гаьгьийа йаьже пикро богьна нисос,
PRO.17.27	цӀодораб сукӀона гьинил жу йогъодакьа ахъца.
PRO.17.28	ГьокӀ йоъинна эчецас аьбдална аᵸкъиллъилаъ икъелца,
PRO.17.28	сикӀо йиᵸхъона эчеда цӀодораблъилаъна бикӀзи о̄с.
PRO.18.1	Ата̄ огицӀна эчейо сукӀо гьинил пайда мизцас сукӀо гей;
PRO.18.1	бадло нисойо жо гьолцо гьоᵸсна аьᵸдалаъ йеᵸйаъас.
PRO.18.2	Биджи йахъанна йикъанна йатӀаъас аьбдаллил,
PRO.18.2	гьолцол йацца йакӀиъ гаьгьийо жо гиса йагъал.
PRO.18.3	Иман гаьччолъиладда̄ла муьгъалӀ гьаькъирлъи йоᵸкъос,
PRO.18.3	инжитабла ишла̄гъа муьгъалӀ рогьо-ницна мокъос.
PRO.18.4	Инсаллила сикӀаъ аᵸкъилабла йаьжбо гилъилло ралъадлъилаъ йийакъелца,
PRO.18.4	аᵸкъиллъина зарпилаъ йеᵸкьецас эᵸхеш лъилъилаъ йикъелца.
PRO.18.5	Гьоькмо бо̄слаъ, аьйиб гаьгьийона иженна,
PRO.18.5	аьйиб гаьччо уьволлолъи кӀетӀо жо гаьъа.
PRO.18.6	Аьбдаллила мица даьъба-йаьжиъ бейажеш,
PRO.18.6	сикӀадда̄ла гьолцола михъа̄л кӀобала̄на йеᵸйахеш.
PRO.18.7	Аьбдаллила сикӀаъас миц – жу угъолцас жо гей,
PRO.18.7	гьолцола порова̄ нисойона гьули эᵸдо экилцас хъаранди гей.
PRO.18.8	Мицахъаллис йаьжбо энекзи ахъцалал – бисун кӀетӀо кен гей,
PRO.18.8	лазатликьа йаьᵸчиба̄цӀилца гьолцо гьолло̄л.
PRO.18.9	КьодтуцӀо билӀо йогьцас сукӀо ахъца гьули йугъолцала̄с ис.
PRO.18.10	БетӀергьаллис ца̄ᵸ – билӀа̄ хъала гей;
PRO.18.10	муъмин-сукӀо гьулиъ эᵸдокца,
PRO.18.10	гьолцол гьоьшшона гьинкъи гаьъа.
PRO.18.11	Бечедаблис боцӀи-ризкъи – вагьли гьолцос билӀа̄ хъала бахъца,
PRO.18.11	гьолцол йакӀил пикро бахъца гьоло гьиндой гугьна бахъаъцас кало гейлӀона.
PRO.18.12	Экал аьᵸйда̄ инсаллис йукъо йакӀо йахъца,
PRO.18.12	ца̄ᵸ йеᵸкьал аьᵸйда̄ аьдамлис сабру-мутӀиълъи телилъца.
PRO.18.13	Нисона гикьа йоᵸкъал аьᵸйда̄ жаваб нилӀийолъи –
PRO.18.13	аьбдаллъина инжитлъина гей.
PRO.18.14	Инсаллила ругь-жанли унти буьволча,
PRO.18.14	амма йакӀо йекийолъи лъо̄хъад йохна йахца?
PRO.18.15	ЦӀодораб сукӀола йакӀил илмо-лъай михъос,
PRO.18.15	аᵸкъилаблила аьᵸгъали аᵸкъло тӀалаб бо̄с.
PRO.18.16	Сайгъатла нийаццала гьинил дунийал къекъе ме̄ш,
PRO.18.16	укъа гьаькимлъилаъна оᵸкъос гьули.
PRO.18.17	Суд йо̄слаъ, аьᵸйдда̄ икълашецас битӀараб гейлӀо гицца,
PRO.18.17	оᵸкъона гьолцол данде эчейа сукӀо суалла нийаццал.
PRO.18.18	ЦӀула йагъова жойла даьъба-йаьже йолъолца,
PRO.18.18	ба̄хъаъаслӀо нисона бечейаъ балӀо маслаъатна бо̄с.
PRO.18.19	Ишелдана симахъойо ис багъона бахъаъцала шагьарбалъ эᵸлъейо ахъца,
PRO.18.19	даьъба-йаьжена йелъейо йахъца хъалалила гъешейа кавлилъ.
PRO.18.20	Инсаллила икълашейана оᵸхал кен йиᵸзца,
PRO.18.20	гьолцола сикӀаъкьа̄ гувагьийа йаьжла̄на гьолцол баьба-цаᵸ йиᵸхъолца.
PRO.18.21	Мица аьдамна икьеш чӀагона о̄с,
PRO.18.21	тели икълашецалал йикъал нуцӀос гьули.
PRO.18.22	КӀетӀо ахъо йиᵸхъовал кӀетӀослъи йиᵸхъос,
PRO.18.22	БетӀергьаллис баркатна михъос.
PRO.18.23	Мискин-сукӀо гьеренна гьалимна бовагьца,
PRO.18.23	амма бечедабли хъачӀаб жаваб ницца.
PRO.18.24	ВаццалӀо нисоцас сукӀо ваццана ахъаъас,
PRO.18.24	амма гьоᵸсо-гьоᵸс вацца истӀигъана кӀетӀо ахъца.
PRO.19.1	Аᵸцона эᵸкье-гогьцас мискин-сукӀо кӀетӀо гей,
PRO.19.1	сикӀаъ гьилла-макрояб мицна, къаьмиъ аᵸкълона гаьчча сукӀогъа.
PRO.19.2	Илмо-лъайлил гьино гаьччо къаьмна кӀетӀо гаьъа,
PRO.19.2	хаьба йилӀа багъоцас хих тӀотӀечӀена,
PRO.19.2	хаьба на̄ди мехечӀена гьихлъаъас.
PRO.19.3	Гьинилазу аьнтлъила инсан угъолца,
PRO.19.3	амма гьолцола йакӀи БетӀергьалликьа симо бо̄с.
PRO.19.4	Бечелъила вацца̄на тели бовагьца,
PRO.19.4	амма мискинлъила гьоᵸс га̄ьгьийо ваццана ата̄кӀца.
PRO.19.5	ОᵸтӀолана нуьълъи йо̄йо сукӀо тамбигьлиъис тиса уьᵸхаъаш,
PRO.19.5	мекъаб йаьже нисоцас сукӀона хъосар ахъаъас.
PRO.19.6	Телила гургьел-раьгьмо гьарзи бо̄с, гьаькимла̄дой аьᵸйда̄на бечена,
PRO.19.6	тели сайгъатла нийаццала̄сна гьалмагълъилаъ сукӀоназу ахъца.
PRO.19.7	Мискин-сукӀо къацӀцӀола исна̄нна атӀаъас,
PRO.19.7	вацца̄на гьолцодойс йилӀазу ата̄ боьчош.
PRO.19.7	НилӀийо йаьже гьоᵸсна тӀубази йоваъцала
PRO.19.7	гьоллогъой муьгъалӀна гьихлъос гьули.
PRO.19.8	Гьинил жу аццала аᵸкъло-лъай тӀалаб бо̄с,
PRO.19.8	гьинилзу кӀетӀослъилал аᵸкъиллъилаъна цӀодорлъилаъна эчеш гьули.
PRO.19.9	ОᵸтӀолана нуьълъи йо̄йо сукӀо тамбигьлиъис тиса уьᵸхаъаш,
PRO.19.9	мекъаб йаьже нисоцас сукӀона хеллиъис тиса уьᵸхаъаш.
PRO.19.10	Аьбдалликьа гьарзалъи-бечелъи кьухъаъас,
PRO.19.10	йилӀазу кьухъаъас гьаькимла̄кьа кьодо лагъли ханлъи йо̄йолъи.
PRO.19.11	Инсаллила аᵸкълола гьолцос сабру букъкӀис,
PRO.19.11	аьйибликьас кьодос тилӀкийо инсан ца̄ᵸ йеᵸкьейо ахъца.
PRO.19.12	Пачалис симо бӣйолъи йеᵸлъейо йахъца гъалбацӀлила хъаьлӀейалъ,
PRO.19.12	гьолцос кӀетӀо говацӀо̄йолъи йеᵸлъейо йахъца бохакьа йекийа хидалалъ.
PRO.19.13	Аьнтаб оьжо ахъийолъи абос талигь бугъойолъи гей,
PRO.19.13	сикӀо чикейо ахъо – гьоᵸсна йолъечӀе кьамакьас гугьцас ахатӀо гей.
PRO.19.14	БилӀо-аᵸхна маъишатна ийо-абохъас йиᵸхъойо ирс гей,
PRO.19.14	амма цӀодораб ахъо БетӀергьаллис сайгъат гей.
PRO.19.15	КӀаълъила милӀаъ бовахца,
PRO.19.15	огьда̄л атӀаъцалас оᵸх нукона гьихлъос.
PRO.19.16	БетӀергьаллила амролакьа уьᵸхо-аьᵸхецала гьинис руьгь цӀуми бо̄с,
PRO.19.16	Гьолцос гьино йохеэшна угъос.
PRO.19.17	Мискиллил нилӀийо садакъа йахъца БетӀергьаллил нагьлъилаъ нилӀийо окко,
PRO.19.17	йо̄йо кӀетӀослъи Гьолцо йоцӀечӀе йечаннейаъас.
PRO.19.18	Укълъал аьᵸйда̄ бова оьждил адло, бетана аьдада угъос гьули.
PRO.19.19	Симо бигьцалал тамбигь бовал нуцӀос,
PRO.19.19	вагьаллийа сукӀокьа дибо йакӀо йугъона йилӀазу нигъади йахъда,
PRO.19.19	букъо тамбигь бовал нуцӀас.
PRO.19.20	Нисо̄ йоха, насигьат аьᵸдалаъ мейа,
PRO.19.20	дулзу аᵸкъло мокъал.
PRO.19.21	Инсаллила йакӀиъ тели къасдла йа̄хъца,
PRO.19.21	амма БетӀергьалли чахийова̄ъ йахъаъас.
PRO.19.22	Йолъаъцала гургьел-раьгьмоли инсаллис йакӀо рази йо̄с,
PRO.19.22	оᵸтӀола̄лъилагъа мискинлъизу ахо гей.
PRO.19.23	БетӀергьаллихъа гьичӀейа оьмро цӀуми бо̄с,
PRO.19.23	оᵸх йоцӀнана ахъца гьули, кешлъина йеᵸхаъас гьолцолъ.
PRO.19.24	КӀаъабли ко̄ хаьтӀаъ йечаннеш,
PRO.19.24	амма кьа̄ь сикӀадой гьули йезал гьолцол загьмат йахъца.
PRO.19.25	Йаьгь-ламус гаьччо сукӀо зукӀна-аькьелда кьолла̄ аьдамла цӀодорабла ба̄хъца,
PRO.19.25	аᵸкъло гаьгьийал малъзи йова – гьолцол илмо-лъай михъос.
PRO.19.26	Абос адаб боваъцаласна, ийо гиса йоццаласна
PRO.19.26	оьжо инжит-гьаькъир ахъца.
PRO.19.27	Малъилахъа энекзи ахъаъда
PRO.19.27	илмо-лъайлидойс ата̄кца, дие оьжо.
PRO.19.28	Гьилла-макро гаьгьийо нуьъ битӀараб гьоькмо бо̄вакьа кьодо лъоᵸвас,
PRO.19.28	лъаькъейа сукӀос сикӀо кӀортӀолла̄с йоцӀийо йахъца.
PRO.19.29	Йаьгь-ламус гаьчча сукӀоба̄л тамбигь-жаза кьодо йоᵸкъал гьаьдурса йахъца,
PRO.19.29	аьбдалла̄ла михъа̄кьа йаькьелал кӀобала̄на гьаьдурса йа̄хъца.
PRO.20.1	Гъино йаьгь-ламус гаьччо жо бахъца,
PRO.20.1	чӀаъа гьалагаб жо бахъца.
PRO.20.1	Гьолло къонина къосси о̄васна аᵸкъло болъос.
PRO.20.2	Пачалис симо бӣйолъи йеᵸлъейо йахъца гъалбацӀлила хъаьлӀейалъ;
PRO.20.2	гьолцос симо бийиллицала сукӀона хел кьодо кьисас.
PRO.20.3	Даьъба йаьжиъис ата̄ эчелъ инсаллис къадро кьодда̄кца,
PRO.20.3	амма аьбдаьллихъа гьоᵸсна йахъаъас гьинилзу йогъо гунна.
PRO.20.4	КӀаъабли муькъо гьинила замаллиъ йиᵸзаъас,
PRO.20.4	муькъо-бох йуьгьчалаъ,
PRO.20.4	гьули муькъо йиᵸзал уьᵸхолъча, амма гьоьшшона йиᵸхъаъас.
PRO.20.5	Инсаллила йакӀис ният-къас гилъилло ралъад гей, цӀодорабли сукӀол гьолълъос оᵸкьо йиᵸхъос.
PRO.20.6	ЙакӀо-божи гаьгьийа̄ сукӀоба жуво̄л гейлӀо нисона илӀелабацас аьдаьмла тели ба̄хъца,
PRO.20.6	амма божи гаьгьийо сукӀо иᵸхъонна лъо̄хъад ахъца?
PRO.20.7	Муъмин-сукӀо гьаьлаллъилаъ эᵸкье-го̄с,
PRO.20.7	гьардарабла гаьъад гьолцоъкьа̄ ба̄хъийа̄ къована.
PRO.20.8	БитӀараб гьоькмо бовал тахликьа къе̄ эчейа пачали,
PRO.20.8	гьаьй йеᵸхенна, къацӀцӀо кешлъи лъацаййацой исиъца.
PRO.20.9	Лъо̄хъад нисона йахъца до дие йакӀо йаᵸцонна цӀуми йогьналӀо нисона,
PRO.20.9	до мунагьлиъис аᵸцойо гейлӀо?
PRO.20.10	Ахо йаᵸсалаба̄ъцас гирийана, йаьᵸшекӀийо йокьна БетӀергьаллил йа̄тӀаъас.
PRO.20.11	ИтӀина̄кьа бехъхъа гьолцола ишла̄хъана говацӀона йикъеш –
PRO.20.11	йаᵸцо̄ди, ритӀухъабди гей гьолцос уьᵸхо-аьᵸхейолъи.
PRO.20.12	Тухъал аьᵸгъана йега̄л гьаьйна БетӀергьалли йахъилло гей.
PRO.20.13	Дул малӀо йатӀа̄къа – мизу мискин ахъца,
PRO.20.13	гьаьйда йеᵸйагьенна йечабаннейа – баьба-цаᵸ телилъца.
PRO.20.14	Йиᵸсона йохцалаъ нӣйоди гейлӀо, нӣйоди гейлӀо нисос,
PRO.20.14	амма гьули йохна муьгъатта̄ кӀетӀо гейлӀо нисос.
PRO.20.15	Меседна гей, жавгьар-якъутна тели гей,
PRO.20.15	амма цӀодораб сикӀо нигъади-судийа̄ъ йиᵸхъаъас.
PRO.20.16	Йагъа кьодос лъицӀо сукӀола сукӀос жо кьодо йохийа сукӀохъас.
PRO.20.16	Багъа балӀо гулло къай сукӀола сукӀос жо кьодо бохийа сукӀохъас.
PRO.20.17	Гьаьрамаб баьба аьдамлил нийалъца,
PRO.20.17	амма бета гьолцос сикӀо кӀаьчлис йоцца.
PRO.20.18	Аᵸкъло мелъелда, мурадлиъ оᵸкъас;
PRO.20.18	аᵸкъилла̄гъой ургъизи ахъна̄ъ, рагъна бова̄къа.
PRO.20.19	Мицахъалли божилъи йугъолца;
PRO.20.19	сикӀо тели йеᵸгьцаладойс ата̄ эче.
PRO.20.20	Ийо-абол наьъана ниццала сукӀос
PRO.20.20	лампа бишун колӀлӀа мицаъ йедца.
PRO.20.21	Гьех михъова боцӀи-ризкъилакьа ахирна баркат гулаъас.
PRO.20.22	«Ми йо̄йо кешлъи до йоцӀал», – лӀо ниса̄къа.
PRO.20.22	БетӀергьалликьа тӀутӀна йечаннейа, Гьолцо комак бовас дул.
PRO.20.23	Ахо йаᵸсалаба̄ъцас гирийана БетӀергьаллил йа̄тӀаъас,
PRO.20.23	гьилла-макрова гагьийа̄ сайцӀорийана Гьолцол йа̄тӀаъас.
PRO.20.24	БетӀергьаллис амро гаьчӀел инсалли хаьба багъаъас.
PRO.20.25	Пикро бойчӀе гьоᵸс жо БетӀергьаллил назрона йогьна,
PRO.20.25	бета до сийод йо̄йолӀо нисоваъкьа̄ инсаллил къор гулца.
PRO.20.26	Аᵸкъилабли пачали лъаькъейа̄ аьдамла лъацаййацой исибаъца,
PRO.20.26	бета гьоллокьа кьодо йал йолца.
PRO.20.27	БетӀергьалли инсаллис руьгь лампаладцой бабалокӀца,
PRO.20.27	гьолцола йакӀила оᵸкьаъ гаьгьийасна гьаьл бикъелца.
PRO.20.28	Гургьел-рагьмолана божилъилана цӀуми о̄с пача,
PRO.20.28	кӀетӀослъилана гьолцос тах цӀуми бо̄с.
PRO.20.29	Оьлохъалла̄л машгьурлъи гьидела къуват-жалли йиᵸхъолца,
PRO.20.29	ицила̄на гьаьлдийа кеᵸйа̄ кьухъийа̄ бовагьца.
PRO.20.30	ЗукӀна-аькьеллахъа лъаькъейо сукӀо кӀетӀлъис,
PRO.20.30	лаьхъла̄на гьолцос йакӀо йаᵸцойо йо̄с.
PRO.21.1	Пачалис йакӀо БетӀергьаллила ихтийарлиъ гей.
PRO.21.1	ЙатӀа̄цо эᵸхейа йеᵸйагьцалаъцой,
PRO.21.1	Гьолцо пачана гьинил атӀгъа уьᵸхо-аьᵸхелца.
PRO.21.2	Шибабли сукӀол гицца гьинис гьино йаᵸкъойцӀойо гейлӀона,
PRO.21.2	амма БетӀергьалли йаᵸсас гьолцола йакӀиъ гаьгьийо жо.
PRO.21.3	Къурбан муховагъана хирияб гей БетӀергьаллидой аьᵸйда̄
PRO.21.3	ритӀухълъи цӀуми йо̄йолъина
PRO.21.3	аᵸцогъа уьᵸхо-аьᵸхейолъина.
PRO.21.4	Гьаьйда̄ш чӀугьина йакӀис пахрулъина –
PRO.21.4	гьула лъаькъейа сукӀоба̄с лампа, вагьлина мунагьаб гей.
PRO.21.5	КӀаълъи гаьчча̄ пикро-къасла̄ пайда-хайирлиъ бейажеш,
PRO.21.5	эдеъзи ахъийолъила мискинлъилаъ бейажеш.
PRO.21.6	ОᵸтӀолана бокӀолло хазина – залӀи бежена мекьецас готӀ гей.
PRO.21.6	Вагьаллийа хазинали хел кьодо кьисас.
PRO.21.7	Лъаькъейа аьдамла гьидела зулмо-гьаьлли пасад бовагьца,
PRO.21.7	йаᵸкъойцӀова гьидкьа̄ мекьаъцас гаьлълъо гьолло̄л.
PRO.21.8	Аьйиб гаьгьийас гьино чӀикӀ-чӀекӀдийо йахъца,
PRO.21.8	аьйиб гаьччаш ишла кӀетӀа̄ йа̄хъца.
PRO.21.9	Кьамала кьохъкьа оьмро бо̄йолъи ахо гей,
PRO.21.9	сикӀо чикейа ахъхъагъой къацӀо сид билӀоъ эчейагъа.
PRO.21.10	Лъаькъейа сукӀоба̄ла йакӀиъ чикейа къасла йа̄хъца,
PRO.21.10	мадугьаллинна михъаъас гьолцоъкьа̄ гургьел-раьгьмо.
PRO.21.11	Йаьгь-ламус гаьчча сукӀол тамбигь богьцас бегада,
PRO.21.11	кьолло сукӀона цӀодор ахъца.
PRO.21.11	ЦӀодораблила малъилахъа энекзи ахъда,
PRO.21.11	илмо-лъай михъос.
PRO.21.12	Лъаькъейа сукӀола билӀоъ йахъцассинаб йегацас
PRO.21.12	ритӀухъабли Аллагьли гьули пасад о̄с.
PRO.21.13	Мискиллис аьгьи тухъечӀе бахъалъгъа аьᵸгъалакьа ко̄ гулцас сукӀо ахирна жузу илӀела̄л уьᵸхолъча,
PRO.21.13	амма лъона гьолцол жаваб нилӀаъас.
PRO.21.14	Бадлол бикъелечӀе нилӀийа сайгъатли симо болъолца,
PRO.21.14	аᵸгъаъна гунна бакъова ришватли симолис цӀо йедилца.
PRO.21.15	БитӀараб гьоькмо бо̄лъ муъмилла рази ба̄хъца,
PRO.21.15	кешлъи йогьцалал гьинкъи йоᵸкъолца.
PRO.21.16	Аᵸкъиллъила гьидсо оьчойо сукӀо бувагъова̄ла агьлолаъ эᵸдо ахъца.
PRO.21.17	Ихтилат-кеп баццас сукӀо язихлъилаъ оᵸкъос,
PRO.21.17	гъинона маьгь кӀетӀо йеᵸлъна йаццас сукӀо бечед ахъаъас.
PRO.21.18	Лъаькъейа сукӀолъ хуьжона муъмин-сукӀо иᵸхъас,
PRO.21.18	хийанат-сукӀолъ хуьжона ритӀухъаб сукӀо иᵸхъас.
PRO.21.19	БоьчӀчӀа авлахълиъ оьмро бо̄йолъи ахо гей
PRO.21.19	сикӀо чикейана симахъоцалана ахъхъадой шеблаъ эчейагъа.
PRO.21.20	Аᵸкъилаблила билӀоъ йокӀолло жо йолъаъцас йахъца,
PRO.21.20	аьбдаллилӀо нисода билӀоъ гаьгьийо жо залӀил йуьᵸхолча.
PRO.21.21	РитӀухъабна гургьел гаьгьийона ахъал икье-аькьецала сукӀос
PRO.21.21	бетӀербахъи кӀетӀлъис, къадро-къимат кьодда̄кца.
PRO.21.22	Аᵸкъилабли кьодо огицӀна багъос къуватаб тушмалла̄ш шагьар,
PRO.21.22	гьоглол билӀа̄ гейлӀо гицӀийо хъалана пасад бо̄с.
PRO.21.23	Гьинис сикӀона сикӀаъ гаьгьийо мицна цӀуми бо̄ва сукӀо,
PRO.21.23	гьинис руьгьна балагьла̄кьас цӀуми бо̄с.
PRO.21.24	Букъо аьмална ницна гаьччо инсаллихъа̄ъ нисос йаьгь-ламус гаьччо сукӀолӀо,
PRO.21.24	оьрхъилаъас гиса гӯйо чӀугьи-пахрулъи йахъцас йикъе гьолцола йакӀиъ.
PRO.21.25	Хийал-пикрула̄ кӀаъаб сукӀо угъолца,
PRO.21.25	йикье-йаькьечӀе йейачеш гьолцос ко̄дана.
PRO.21.26	Гьаьйл йатӀийосинаб йиᵸхъассаъдилӀона пикрола̄ъ ахъца гьули хискьабехъхъа,
PRO.21.26	муъмин-сукӀо гьинил йиᵸхъо̄назу ко̄ йеᵸццакна нилӀал гьаьдураб ахъца.
PRO.21.27	Лъаькъейа сукӀоба̄с къурбан сурукъабна къаьбигьабна жо гей,
PRO.21.27	гьоло йилӀазу нигъади бахъца йакӀиъ чикейо къасна бахъна мухос зогъда.
PRO.21.28	ОᵸтӀолана нуьълъи йогьцас сукӀо пана ахъца,
PRO.21.28	нуьъла̄хъа энекзи ахъна къадийа бо̄йо гьоькмо муьгъатта̄ гьихлъос.
PRO.21.29	Лъаькъейа сукӀола мотӀолиъ ниц бахъаъас,
PRO.21.29	ритӀухъабли сукӀо пикро богьна̄ъ хаьба багъаъас.
PRO.21.30	БетӀергьаллигъа йижецас аᵸкъиллъина гаьъа, цӀодорлъина гаьъа, ният-къасна гаьъа.
PRO.21.31	Рагълиъ йежеллал шуго̄л гьаьдур йовагьца,
PRO.21.31	амма бергьенлъи БетӀергьаллиъис йахъца.
PRO.22.1	КӀетӀо ца̄ᵸ йукъа бечелъилагъа къиматаб гей,
PRO.22.1	адаб-гьуьрмат окко-меседлигъана кӀетӀо гей.
PRO.22.2	Бечедаблана мискинаблана мейалъейа̄ ба̄хъца:
PRO.22.2	гьолло̄л къацӀцӀа̄ БетӀергьалли ба̄хъинна.
PRO.22.3	Шед-баьчдой оᵸкъолъ, цӀодораб сукӀо балӀо гьидлакьа̄ эᵸкьеш,
PRO.22.3	амма кьолло сукӀо эченоцӀечӀе аьᵸйда̄ эᵸкьеш,
PRO.22.3	бета балагьлиъна кези ахъца.
PRO.22.4	Гьаьлимабна гьеренабна ми ахъда,
PRO.22.4	гьула̄зу БетӀергьаллихъана гьичӀеда,
PRO.22.4	бета дул бечелъина, адаб-гьуьрматна, чӀаголъина насиб йахъца.
PRO.22.5	АпаракӀла̄ла гьинода̄кьа зазна йахъца, гьоллол гулло къорна йахъца;
PRO.22.5	гьидеш руьгь цӀуми бовал батӀийа̄ гьоллодойс ата̄ бечеш.
PRO.22.6	Оьлохъан-сукӀо гьид аᵸкъойцӀо эᵸгьда,
PRO.22.6	ицлолъна муьгъатта̄на гьули гьолълъо гьидсо олъаъас.
PRO.22.7	Бечедабли мискилла̄кьа кьодо ханлъи йо̄с,
PRO.22.7	нагьлъилахъна ахъца гьинил нагьлъилаъ окко нилӀийас лагълъилаъ.
PRO.22.8	Кешлъи йиᵸжецала балагь-азаб муькъо-бохцой йуьᵸвоьш,
PRO.22.8	гьолцола симас лӀуьручӀна йишеш.
PRO.22.9	Сахаватаб сукӀокьа баркат гулца,
PRO.22.9	гьолцо мискилла̄л баьба-цаᵸ нилӀлъо.
PRO.22.10	Йаьгь-ламус гаьччо сукӀо гьицас оцӀа –
PRO.22.10	питна-йаьже ата̄кца, даьъба-йаьжена йолъос.
PRO.22.11	Пачалина гьалмагълъи йо̄с йакӀо йаᵸцо̄лъи
PRO.22.11	йаццала̄гъойна сикӀас калам нийа̄ гаьгьийа сукӀогъойна.
PRO.22.12	Илмо-лъай гаьгьийас БетӀергьалли тӀалаб бо̄с, Гьолцо божи бовал бахъаъцаса ата̄ бовахца.
PRO.22.13	КӀаъабли нисос, гьула, гисда̄ гъалбацӀ гейлӀо,
PRO.22.13	къатӀлиъ жу гисакда икьешлӀо.
PRO.22.14	СукӀола ахъхъас сикӀо-миц – гилъилло куво гей,
PRO.22.14	БетӀергьаллис симо бӣйо гьулиъ экца.
PRO.22.15	Оьлохъаллила йакӀиъ аьнтлъи эᵸдокна гей,
PRO.22.15	аᵸкъло-насигьатлила цӀицӀолид гиса йоцӀал нуцӀос гьули.
PRO.22.16	БоцӀи-ризкъи телилъал батӀна, мискиллил зулмо богьцас,
PRO.22.16	йана бечедаблил сайгъатла нийалӀцас сукӀо мискиндолъца.
PRO.22.17	Аьᵸгъа йохна энекзи ахъ ми аᵸкъилабла̄ла йаьжла̄хъа,
PRO.22.17	до малъзи йогьцалагъойна йакӀона йуьᵸхола.
PRO.22.18	Гьолло̄л йакӀиъ цӀуми йовагьийа̄ рази ба̄хъца,
PRO.22.18	йакӀкьана йоᵸвакъос дул гьолло̄л.
PRO.22.19	БетӀергьаллил дибо михъа̄ тил тухълалъгъа,
PRO.22.19	жейсана ниццас гей до дул аᵸкъло
PRO.22.20	Дул аᵸкъло-насигьатлил лъанайиг кици чахна зукъеэшди до.
PRO.22.21	Дул амро богьцала̄л аᵸкъилабна битӀарабна жаваб дӯхъа нилӀна йа̄хъцаса кицийа гей гьолло̄л.
PRO.22.22	Мискинаб гейлӀо нисона мискин-сукӀо оᵸкьола̄къа,
PRO.22.22	судлил оᵸкъойо пакъирна къарид ова̄къа.
PRO.22.23	БетӀергьан гьоллолъда̄ ахъцас йикъе,
PRO.22.23	гьоллохъас жо йагъова̄с руьгьна Гьолцова̄ъ багъос.
PRO.22.24	Симо бигьцала̄гъойна гьалмагълъи йова̄къа,
PRO.22.24	тӀикъкъо йакӀо гаьгьийа̄гъойна къацӀо жо йова̄къа.
PRO.22.25	Гьоллос аьмална бокчина, дулзу ми къор гулалаъ.
PRO.22.26	Йаьᵸкьенна ко̄ йохна къотӀи богьцала̄лъна сукӀос жо кьодо йохна бечейа̄ аьдамла̄лъна мейалъена муьхо-маьха̄къа.
PRO.22.27	Нагьлъи йоцӀал дибо рес зогъаъда, дӯлӀ лӀийос мокӀолна багъас.
PRO.22.28	Умумалли гулло оьрхъи-бигъа бадо̄цо хуьжа̄къа.
PRO.22.29	Гьинисзу махшел ахо бикъецас сукӀо эгасди дул?
PRO.22.29	Бийакъаъцала халкъилал гаьъа гьолцо хъулухъ богьцас, – пача̄л гей богьцас.
PRO.23.1	Халлигъой къацӀо эсцалаъ, ми ахо гоцӀохъ дудой аьᵸйда̄ сийо гуллахъана.
PRO.23.2	Оᵸх чикейо сукӀо ми зогъда, дибола йислиъ цӀитӀ хаьлӀа.
PRO.23.3	Гьолцола бесал гулла гемоябла ниъматла̄кьа кул бова̄къа, ми оᵸтӀоцас кен гей гьули.
PRO.23.4	Бечед ахъаллӀона ми икье-аькьа̄къа,
PRO.23.4	оьрхъилаъас гисакечӀе гьихлъал нуцӀос ми.
PRO.23.5	Дибо гьаьй йеᵸхейоназу бечелъи аьᵸйда̄ш йоъца –
PRO.23.5	гьабода йа̄хъилца гьолълъо, цуᵸгьацойна гьасаъ йогицца.
PRO.23.6	Гьаьй хоькӀкӀа сукӀос баьба муьхъа̄къа,
PRO.23.6	гьолцола ниъматликьана кул бова̄къа.
PRO.23.7	Гьинхъас йеᵸкьецала харжлила пикрола̄кьа нитоназу гьули ахъца.
PRO.23.7	Йуьᵸхъ-хулӀалӀо нисос, амма гьолцос йакӀо дудойс цӀихода̄ йахъца.
PRO.23.8	Муьхъийа баьбалаш лукӀмана бек чӀалӀена гиса гувас,
PRO.23.8	гьолцол нийасова̄ дибозу гьеренабла йаьжбона аьдада йа̄хъца.
PRO.23.9	Аьбдаллихъа икълаша̄къа, –
PRO.23.9	дибо аᵸкъилабла йаьжбо гьолцо инжит-гьаькъир йовагьца.
PRO.23.10	Аьᵸйд гулло оьрхъи-бигъа бадо̄цо хуьжа̄къа,
PRO.23.10	бестӀалла̄ла мицалъна эᵸкьа̄къа.
PRO.23.11	Гьоллос рахъ бохцас Къудратаб Аллагь гей,
PRO.23.11	дул данде диваллинна аьгъиъца Гьули.
PRO.23.12	Аᵸкъло-насигьатлидойл йакӀо эдеъзи йова,
PRO.23.12	аᵸкъилабла йаьжла̄л аьᵸгъа̄на эдеъзи йовагьа.
PRO.23.13	Оьждил адло бойчӀе бечаннейа̄къа,
PRO.23.13	ми цӀицӀолид аькьеллолӀо нисона гьули угъаъас.
PRO.23.14	Ми гьули цӀицӀолид аькьелца, –
PRO.23.14	гьолцос руьгьна журжагьлиъис хъосар бахъас.
PRO.23.15	Йе дие оьжо! Дибола къаьмиъ аᵸкълона цӀодорлъина йахъда, дибола йакӀиъ рохелна бахъца.
PRO.23.16	Дибола сикӀа битӀун нисослаъ, диела къацӀцӀа магъоъ рохел телилъца.
PRO.23.17	Мунагьла йовагьцала̄кьа дибо йакӀо йагъола̄къа;
PRO.23.17	нитоназу БетӀергьаллихъа гьичӀена эцал гьаьракат багъа.
PRO.23.18	Гьоᵸс водо йоᵸкъоцаслъи гьаькъкъаб гей,
PRO.23.18	гьолълъол гаьгьийо дибо кул аьдада бугъаъас.
PRO.23.19	Дӣхъа энекзи ахъ, дие оьжо, цӀодорлъилаъ эᵸкье-гогь;
PRO.23.19	дибола йакӀил йатӀна, йаᵸкъойцӀо̄ гьинона кьодос гьакӀа.
PRO.23.20	Цихцал гъино хулӀоцала̄гъой къацӀона эца̄къа,
PRO.23.20	холод оᵸх йоцӀилцала̄гъойна къацӀо эца̄къа.
PRO.23.21	Хувадагина, эсахона мискиндобалъца,
PRO.23.21	малӀо йилӀа йатӀийа̄на дӯкьа кьодо кьакь-макьало лъицӀо лъичӀелца.
PRO.23.22	Дибола абохъа энекзи ахъ: гьолцохъа ахъийо оьжо гей ми,
PRO.23.22	ицлолъа̄лъо ийохъана гоцӀохъечӀе эца̄къа.
PRO.23.23	РитӀухълъи ми йиᵸсона йоха,
PRO.23.23	аᵸкъиллъина, илмо-лъайна, аᵸкъло-насигьатна мисал ми уьᵸхолъа̄къа.
PRO.23.24	Муъмин-сукӀо або йилӀа рази о̄с,
PRO.23.24	цӀодораб оьжо ахълъо гьолцокьана рази ба̄хъца.
PRO.23.25	Ийо-або рази ба̄хъала дӯкьа, ми о̄ва̄на рази ба̄хъала.
PRO.23.26	Ми дибо йакӀо дидойда̄ йуьᵸхола, дие оьжо,
PRO.23.26	до йегалло гьинолхъа гувабацӀала дибо гьаьйда.
PRO.23.27	Дул йикъе: хъаьгьба йахъца гилъилло хъарандилъийо аьдам,
PRO.23.27	сукӀос ахъона йахъца гилъилло куво
PRO.23.28	Гьолълъо, къачагълицой гьино йохца,
PRO.23.28	аьдамла̄ъ эᵸдо мунапикълана телибакӀца.
PRO.23.29	Огь-агьлӀо нисона сукӀод зигардизи ахъца?
PRO.23.29	Пайда сийодлӀо нисона лъод нисос?
PRO.23.29	Даьъба-йаьже лъойсди йахъца?
PRO.23.29	Ийана макъо лъод йагъос?
PRO.23.29	Аьдада лаьхъла гувалал лъо̄лди йа̄цца?
PRO.23.29	Гьаьйда лъойсди цӀудобалъна йа̄хъца?
PRO.23.30	Вагьли йахъца нише йалӀохъовадда̄кцал къе̄на бечена гъино хулӀоцала̄с,
PRO.23.30	ицӀцӀо гъино нӣйо гаьгьийона хал бовал гӯва̄с.
PRO.23.31	Гъино дул кӀетӀо бикъа̄къа, гьоло цӀуддо бахъдана,
PRO.23.31	кӀотхолаъ гьоло бабалолъдана, бигьазу хулӀона мекьеш зогъдана.
PRO.23.32	Бета гьолълъо бекелалицой сила гулца,
PRO.23.32	цӀодола бекелалицой гьолълъо загьруна чӀалӀеш.
PRO.23.33	Дибола гьаьйда̄дой аьᵸйда̄ тамашаябла жобо йа̄хъца,
PRO.23.33	къаьмиъна йиᵸхъо-йаьхъийа̄ пикрова йоᵸвакъос.
PRO.23.34	Ми ахъца ралъадбаъ алӀлӀода̄,
PRO.23.34	гамалила рулликьа кьодо уьча̄хейаъцой.
PRO.23.35	«До зукӀна гей – кӀокӀоллеэш,
PRO.23.35	дил баькьенна гей – лаьхъла йийакъаъас.
PRO.23.35	Суд до хулӀоваъас лъуьълӀаъаш, дил бадина хулӀал жо йатӀна гей», – лӀо нисос.
PRO.24.1	Чикейа̄ аьдамла̄д йакӀо йагъолла̄къа,
PRO.24.1	гьоллогъой гьалмагълъина йова̄къа.
PRO.24.2	Гьоллола йакӀиъ зулмова̄ъ бади жо гаьъа,
PRO.24.2	гьоллола сикӀана сукӀол кешлъиласса̄ъ бади жо нисаъас.
PRO.24.3	Аᵸкъиллъила билӀо гулца,
PRO.24.3	цӀодорлъилана гьолълъол бигъа гулца.
PRO.24.4	Илмо-лъайлина гьули батӀ-батӀаябли къиматаблина къанаъатаблина жойлас йоцӀилца.
PRO.24.5	Аᵸкъилаб сукӀо къуватаб ахъца,
PRO.24.5	илмо-лъай гаьгьийас гуч дӣслъис.
PRO.24.6	Рагълил эгъал нуцӀода, аᵸкъилабла̄хъа энекзи ахъал нуцӀос,
PRO.24.6	аᵸкъилла телибалъийодола тушмалла̄кьа бийажейолъина йикъейозу жо гей.
PRO.24.7	Аᵸкъиллъилал аьбдаллис ко̄ йоᵸкъойхъаъас,
PRO.24.7	будакӀаллиъ нисал хабарна гьолцос бахъаъас.
PRO.24.8	Кешлъи йовал йакӀкьа гаьгьийа сукӀохъа питна-кьаллис сукӀолӀо нисос.
PRO.24.9	Аьнтлъила бахъилла пикрола мунагьлиъ кьисабас,
PRO.24.9	йаьгь-ламус гаьччо сукӀо аьдамла̄л эга̄нна атӀаъас.
PRO.24.10	Йукъо къарилъи-балагь йоᵸкъова водиъ чучзи ахъда,
PRO.24.10	йилӀа мукъсанабба̄ъ къуват зукъона гаьъа дӯъ.
PRO.24.11	Бийакьал бейажецас аьдамла хъосар бовагьа,
PRO.24.11	бийакьецасана хеллиъис тиса ба̄гъа.
PRO.24.12	Вагьли илол икъаъас зукъойолӀо ми нисодана,
PRO.24.12	дибола йакӀис гьаьл бикъелцалал йикъаъасди Гьули,
PRO.24.12	дибо руьгь цӀуми богьцалал йега̄ъасди,
PRO.24.12	Шибаблила ишла̄кьа гаьъад Гьолцо битӀараб гьоькмо богьцас.
PRO.24.13	Ми, дие оьжо, нуцо йуьᵸхъа, –
PRO.24.13	тӀотӀила нуцода йис-йакӀо нийакӀца.
PRO.24.14	Гьолълъолъ йеᵸлъеш дибола къаьмис аᵸкъиллъи.
PRO.24.14	Дул гьули йиᵸхъода, хисала водкьа гьоло дибо кулна аьдада бугъаъас,
PRO.24.14	дул йатӀийо жона йахъца.
PRO.24.15	Къачагъцой, муъмин-сукӀола кавлидой уᵸцолана эᵸкьа̄къа,
PRO.24.15	раьгьатлиъ гьули гаьгьийа мицалъна ми ко̄ йеᵸхела̄къа.
PRO.24.16	АлӀовахна къе̄ экдана, муъмин-сукӀо кьа̄ь аьгъиъца,
PRO.24.16	амма лъаькъейа сукӀоба̄ букъо балагьна мокъона бейакца.
PRO.24.17	Дибо тушман къе̄ экда, ми рази ахъа̄къа,
PRO.24.17	гьолцос хаьба хих тӀудда, гьоллъокьана йакӀо цӀилӀа̄къа.
PRO.24.18	Бетана БетӀергьаллил гьули йегас, Гьолцола йакӀил оьлаъаш,
PRO.24.18	гьула̄зу дибола тушмалликьа Гьолцос зукъойо симона болъос.
PRO.24.19	Кешлъи йогьцала̄хъа говацӀона симо бийа̄къа,
PRO.24.19	гьаькъирлъи йакӀиъ гаьгьийа̄д йакӀо йагъолла̄къа.
PRO.24.20	Чикейа сукӀос хисала водкьа кул къабул бахъаъас,
PRO.24.20	лъаькъейа сукӀоба̄с канлъина йедна йолъос.
PRO.24.21	БетӀергьаллихъа гьичӀе, дие оьжо, пачалхъана гьичӀе,
PRO.24.21	питна-сукӀоба̄гъойна къацӀо эца̄къа.
PRO.24.22	ЙакӀкьа гаьчӀелла̄ъ питна-сукӀоба̄кьа хел мокъос,
PRO.24.22	йакӀкьа гаьчӀела мехлаъ гьоллокьа БетӀергьаллина пачалина балагь мокъолца.
PRO.24.23	Гьула аᵸкъилабла̄с баддо̄лна аᵸкълова: суд йо̄слаъ аьᵸйда̄-муьгъалӀ говацӀона гьоькмо бо̄йолъи кӀетӀо жо гаьъа.
PRO.24.24	Аьйиб гаьгьийахъа ми битӀараб гейлӀо нисоцалал халкъила наьъана ницца,
PRO.24.24	аьдамла̄на нисос гьолцол наьъана зогъалалӀо нисона.
PRO.24.25	Аьйиб гаьгьийал битӀун гьоькмо богьцалас иш ахо бахъца,
PRO.24.25	кӀетӀо баркатна мокъос гьолцокьа.
PRO.24.26	БитӀараб нисона ниццас жаваб – сикӀакьа баълӀо̄лъи гей.
PRO.24.27	Аьгьбаъ гьаьлтӀина лъикъона, мицалъ муькъона йиᵸжена муьгъатта̄ гула билӀол бигъа.
PRO.24.28	Мадугьаллил оᵸтӀолана нуьълъи йова̄къа,
PRO.24.28	дибола йаьжла̄д аьдамла моватӀа̄къа.
PRO.24.29	Гьогцо дил йо̄йо кешлъи до гьогцолна йоваллӀо нисона,
PRO.24.29	гьокцо йо̄вас къисас бокчислӀо нисона ниса̄къа.
PRO.24.30	До эᵸкьеш зукъойо кӀаъаб сукӀола мицадой шеблаъкьа̄,
PRO.24.30	гьула̄зу аᵸкъло гаьчча сукӀола венахийадой шеблаъкьа̄.
PRO.24.31	Гьула вагьлиъ тӀитӀас ван йахъна гей,
PRO.24.31	на̄назу чӀагь йеᵸкьена, со̄ᵸгъой йо̄йо кьалис йоᵸсона йугъонна гей.
PRO.24.32	Гьоллохъа говацӀона йакӀил асар бахъийо,
PRO.24.32	хал бо̄лъ дил гьули дарслъилаъ йахъийо.
PRO.24.33	Даьгьабба̄жана уьча̄хаш, даьгьабба̄жана гьаьйда йиᵸйацолас,
PRO.24.33	сидкьа гьоᵸсо ко̄дана гуванна йоькькьаша̄жана утӀна эцас ми, –
PRO.24.34	вагьалълъо мехлаъ, къачагъцой, йоᵸкъас дудой мискинлъи,
PRO.24.34	лъаькъейо сукӀоцой, йоᵸкъас дудой язихлъина.
PRO.25.1	Гьула Сулайбанис баддо̄нна аᵸкъилабла йаьжбо. Ягьудиялила пачалила – Гьизкъиялила аьдамла̄ бадлохъас ча̄хна гьоллол.
PRO.25.2	Иле Аллагьлил рец бо̄с, Гьолцо балъгоябна йуᵸцона гаьлълъо;
PRO.25.2	пача̄л рец бо̄с, гьолло балъгоябна гиса йагъолъ.
PRO.25.3	Гьаса̄с гьоъо̄лъина, мицас гилъиллолъина,
PRO.25.3	пача̄ла йакӀкьа гаьгьийо жона гьоᵸссидинна йикъаъас.
PRO.25.4	Йуᵸцолла окколаъас учузаб кил-мих йолъолда,
PRO.25.4	устарли гьолълъос хаьтӀа бахъилца.
PRO.25.5	Лъаькъейо аᵸкълочи пачалидойс ата̄ охда, ритӀухълъи йижеш,
PRO.25.5	гьолцос тахна билӀакъос.
PRO.25.6	Пачалидой аьᵸйда̄ дибо йукъолъи йегала̄къа,
PRO.25.6	букъа̄ сукӀоба бечейа мицаъна эца̄къа.
PRO.25.7	ВагьалӀоъ гогьлӀо гьолцо нисойолъи ахо гей дул,
PRO.25.7	гьулиъ гаьгьийа̄ гьаькимла̄дой аьᵸйда̄кьа̄ олъо гьолӀоъослӀо нисона гьолцо инжит-гьаькъир огьцал.
PRO.25.8	Судлиъ мизос даьъба гиса багъал эдеъзи ахъа̄къа,
PRO.25.8	дибола дандеябли ламус огьда, сийод ми йо̄с?
PRO.25.9	Мадугьаллигъой даьъба бахълъо,
PRO.25.9	мизоъ эᵸдо гаьгьийо жо гиса йагъа̄къа;
PRO.25.10	дӯхъа энекзи ахъийа мизу инжит-гьаькъир о̄слӀо нисона,
PRO.25.10	кӀетӀо ца̄на дудой тӀокӀаб кьа̄ь йоᵸкъаъаслӀо гицӀна.
PRO.25.11	Гьинила мицаъ нисойо йаьже йеᵸлъейо йахъца окколала цӀараъбакьа кьухълал гулла меседлила гьаьйлилъ.
PRO.25.12	Аᵸкъиллила аᵸкъло-малъилахъа энекзи ахъийас аᵸкъло мелъейо бахъца меседлила кӀоййалъ,
PRO.25.12	йаᵸцова меседлила рахасбалъна.
PRO.25.13	Муькъо йуьгьчала водиъ, оᵸзила гьайрилалъ эᵸлъейаълъийо ахъца, жу э̄ᵸйа сукӀол божараб чапар.
PRO.25.13	Гьинила БетӀергьаллис йакӀо рази йо̄с гьолцо.
PRO.25.14	Гьас-мус йоᵸкъойо, залӀо йикьейо, амма водо гуйэш –
PRO.25.14	гьолълъолъ эᵸлъейо ахъца нилӀал йакӀкьа гаьчча̄ сайгъатла нилӀаллӀо нисона икълашецас сукӀо.
PRO.25.15	Сабруябли каламли гьаькимна бицдокӀца,
PRO.25.15	бихха мица лӀоᵸвана йишелца.
PRO.25.16	Дул нуцо йиᵸхъода, гьули дул йуьᵸхъакъо̄долас йуьᵸхъа,
PRO.25.16	бетана гьолълъо дибо йакӀо сисих йе̄ᵸш, бек чӀалӀеллис.
PRO.25.17	Мадугьаллидой тели ми эᵸкье-гова̄къа,
PRO.25.17	бетана тели эᵸйакьейахъа гьолцол ми чӀаръин ахъца.
PRO.25.18	КӀондахийалъна, балъайалъна, аᵸцӀцӀо цӀулалилъна –
PRO.25.18	вагьаллолъ эᵸлъейо ахъца мадугьаллил данде оᵸтӀолана нуьълъи йогьцас сукӀо.
PRO.25.19	КӀокӀова силалилъна бишейа хаьбалалъна –
PRO.25.19	вагьаллолъ эᵸлъейо ахъца къарилъи йоᵸкъова водиъ иᵸхъаъцала сукӀокьа божийолъи.
PRO.25.20	ЙаьчӀчӀа водиъ сукӀокьас лъицӀо йагъоцала сукӀолъна,
PRO.25.20	гьула̄зу судалиъ эᵸдо къанцӀа гитӀийа аьдамлилъна
PRO.25.20	эᵸлъейо ахъца йакӀо пашманлъилаъ гаьгьийа̄л кечӀ илӀецас сукӀо.
PRO.25.21	Дибо тушман нукона зогъда баьба нилӀна огъа,
PRO.25.21	гьули лъи йатӀна угъос зогъда оьлчал лъи туха.
PRO.25.22	Вагьалълъоъкьа̄ гьолцола къаьмкьа кьодо ми гъадрийа гувалца.
PRO.25.22	Бета БетӀергьалли дул гьолълъос кири чахча.
PRO.25.23	Оᵸкъаъда̄кьа йикьецала залӀи водо йакъос,
PRO.25.23	мицахъаллила мица аьдамла̄ш мотӀова хъимабакӀца.
PRO.25.24	Кьамала кьохъкьа оьмро бо̄йолъи ахо гей,
PRO.25.24	сикӀо чикейа ахъхъагъой къацӀо сид билӀоъ эчейагъа.
PRO.25.25	Аᵸхъа̄йа сикӀо-йислил йаьчӀчӀо лъилъийо жо гей
PRO.25.25	цӀихода̄кьа мокъоцас кӀетӀо хабар.
PRO.25.26	ГъаьгъатӀокӀийо лъӣлъ, бугъова тагьризлилъ
PRO.25.26	эᵸлъейо ахъца лъаькъейа сукӀол гьино ниццас муъмин-сукӀо.
PRO.25.27	Тели нуцо йуьᵸхъийолъина кӀетӀо жо гаьъа,
PRO.25.27	дӣс рец-бакъ гьинил мизийолъина кӀетӀо жо гаьъа.
PRO.25.28	Со̄ᵸгъой гаьгьийо йоᵸсо йугъолла шагьарлилъ
PRO.25.28	эᵸлъейо ахъца гьинил йогъо гунна йахъаъцас сукӀо.
PRO.26.1	Азодо гӯва оᵸзилъна, муькъо йуьгьчала мехлаъ гӯва водилъна
PRO.26.1	йеᵸлъейо йахъца аьбдаллис къадро-къимат бо̄йолъи.
PRO.26.2	Мигьна богицӀна мекьешлаъцой,
PRO.26.2	койдакӀо гьабода парбалӀонна богиццалаъцой,
PRO.26.2	вагьалла̄ аьйиб гаьчча сукӀокьа бо̄йо наьъана гьолцокьа кьодо бецаъас.
PRO.26.3	Шугал – чурукь,
PRO.26.3	аᵸъул – каьчӀо,
PRO.26.3	аьбдаллила михъа̄л – цӀицӀо.
PRO.26.4	Аьбдаллил гьолцола аьнтлъилакьа мелъейо жаваб нилӀа̄къа,
PRO.26.4	мизуна гьолцолъ эᵸлъейо ахъалаъ.
PRO.26.5	Аьбдаллил гьолцола аьнтлъилакьа мелъейо жаваб нилӀа,
PRO.26.5	бетана – гьолцола йакӀил гицца жуна цӀодораб сукӀо гейлӀона.
PRO.26.6	Аьбдаллихъа лъо̄лди цӀигьи йе̄ᵸйо сукӀо
PRO.26.6	эᵸлъейо ахъца гьинис хаьба̄ йуьвачӀийона балагь кьодо бокчийона сукӀолъ.
PRO.26.7	Хаьба бишейо сукӀо лаьхъдайчӀе гьихлъаъас,
PRO.26.7	аьбдаллила сикӀаъ аᵸкъилаб кицина кьухъаъас.
PRO.26.8	Йикьецас цӀулу-цӀаъа йиᵸцова сукӀолъ
PRO.26.8	эᵸлъейо йахъца аьбдаллис гьуьрмат богьцас сукӀо.
PRO.26.9	Цихийа сукӀола каъ гаьгьийа хаьла-аьжа̄ кӀобалалилъ
PRO.26.9	мелъейо бахъца аьбдаллила сикӀаъ аᵸкъилаб кици.
PRO.26.10	Йиᵸхъо-йаᵸхъа̄цо цӀулу тӀуццала сукӀолъ
PRO.26.10	эᵸлъейо ахъца иᵸхъо-аᵸхъийо аьбдал оьгьдаголал эжеллицас сукӀо.
PRO.26.11	Гьинизу чӀалӀейо бек муьхъал во кьа̄ь вагьаклӀозу мицаъ гугьцалаъцой,
PRO.26.11	аьбдална гьинила аьнтлъилагъой кьа̄ь кӀаьйухона го̄с.
PRO.26.12	Гьинилзу жу аᵸкъилабна цӀодорабна гейлӀо гиццас сукӀо эга̄д дул?
PRO.26.12	Гьолцоллагъа ахо йахъца аьбдаьллил.
PRO.26.13	КӀаъабли нисос къатӀлиъ гъалбацӀ гейлӀо нисона,
PRO.26.13	къатӀлиъ лъаькъейо жанавар гейлӀо нисона.
PRO.26.14	Аᵸц килла̄кьа кьодо кӀаьйлӀош,
PRO.26.14	кӀаъаб сукӀо мокӀолакьа кьодо кӀаьйлӀош.
PRO.26.15	КӀаъабли ко̄ хаьтӀаъ йечанне̄ш,
PRO.26.15	амма кьа̄ь сикӀадой гьули йезал загьмат йахъца.
PRO.26.16	КӀаъаблил йакӀил пикро бахъца
PRO.26.16	аᵸкъло нилӀна бахъцала алӀон сукӀогъа цӀодораб жу гейлӀона.
PRO.26.17	СукӀола даьъба-йаьжиъ алӀокийо сукӀо эᵸлъейо ахъца гьицалкьа̄ лӀийахона мекьецала войс къонана аьᵸгъа̄ йовахцала сукӀолъ.
PRO.26.18	Аьдамла̄л цӀойсна хеллисна цӀулува тӀуваццас къаьм кӀаьйлӀойо сукӀо эᵸлъейо ахъца
PRO.26.19	мадугьал оᵸтӀоцасна бета гьоло махсара зукъойолӀо нисоцала сукӀолъ.
PRO.26.20	Гьудо болъода цӀо йецца,
PRO.26.20	балӀо миц зогъаъда, даьъба-йаьже йолъос.
PRO.26.21	Гьудо – цӀо йекӀелал гей,
PRO.26.21	гьа̄ьмо – цӀо йохал гей,
PRO.26.21	сикӀо чикейо сукӀо – даьъба-йаьже йовал гей.
PRO.26.22	Мицахъаллис йаьжбо – энекзи ахъцалал бишун кӀетӀо кен гей,
PRO.26.22	лазатликьа йаьᵸчибацӀилца гьолцо гьолло̄л.
PRO.26.23	Кьей йолъойо окко кьодо йе̄ᵸйо мизалила кӀеᵸйаᵸлилъ
PRO.26.23	эᵸлъейо ахъца сикӀо нийа̄на, йакӀо цӀодолона сукӀо.
PRO.26.24	Гьаьликатли гьинис кешлъи нийа̄ сикӀад йуᵸцос,
PRO.26.24	кешлъи эᵸдо гаьгьийо йакӀона йахъца гьолцос.
PRO.26.25	Гьолцола бихха каламликьа божа̄къа.
PRO.26.25	АлӀна къабигьлъи-къадарлъи йахъца гьолцола йакӀиъ.
PRO.26.26	Ми гьокцол бо̄ва рецли симо муцона зогъда,
PRO.26.26	гьолцола йакӀиъ гаьгьийо кешлъи жамаъатлил йикъечӀе гьихлъаъас.
PRO.26.27	СукӀол хъаранди йоьᵸтӀода жужу эᵸдо экца,
PRO.26.27	гердена кьода̄ йежеллида, кьа̄ь гаргийа̄гъа йеᵸкьейо гьули гьинилзу йеᵸхеш.
PRO.26.28	ЙоᵸтӀолацала сукӀол йатӀаъас гьиниъкьа̄ зарал бахъцас аьдаьмла.
PRO.26.28	МатӀаъ рец богьцала сикӀа инсан лӀийо экилца.
PRO.27.1	ИжейцӀа̄къа хиса дул йахъцала жойлакьа,
PRO.27.1	хисас водо нӣйо йоᵸкъоцасна йикъаъас.
PRO.27.2	Мизу ми вецци ова̄къа – бадло вецци овал эчаннейа,
PRO.27.2	дибола сикӀа гаьчӀел сукӀола сикӀа вецци овалалӀо ниса.
PRO.27.3	Кьало йаькъкъо жо гей, мисона баькълъис,
PRO.27.3	амма аьбдаллидда̄ла мокъоцас балагь – бишун йаькъкъо йаькъ йахъца.
PRO.27.4	Симо – гьалагаб жо гей, гьалаглъина – йоᵸкъойо эᵸхелъийо жо гей,
PRO.27.4	амма шаклъилаъкьа̄ бахъийа симал данде эчена ахъийо сукӀо сукӀод гей.
PRO.27.5	Нисона аьйиб гуллолъи ахо гей,
PRO.27.5	лъо̄нна йикъаъцала рокьилагъа.
PRO.27.6	Ваццаъкьа̄ лаьхъ йахъдана божилъи бугъаъас,
PRO.27.6	тушман баъдадана гьолцокьа божал ахъаъас.
PRO.27.7	Оᵸх йоцӀийа сукӀол тӀотӀис нуцона никъалъца,
PRO.27.7	нувабакова̄л никъа̄на нийа̄ йикъеш.
PRO.27.8	Сиᵸ йечаннегьна мекьейа мигьналилъ эᵸлъейо ахъца
PRO.27.8	гьинис билӀо йечаннегьна эᵸкьейо сукӀо.
PRO.27.9	Маьгь кӀетӀа̄ бохана, магь нийа̄ йеᵸлълина йакӀо авадан йо̄с,
PRO.27.9	ваццас кӀетӀо йакӀо – гьолцо нилӀийа аᵸкълолаъ йикъеш.
PRO.27.10	Дибо ваццана абос къайсадахъна бечабаннейа̄къа,
PRO.27.10	дӯкьа къарилъи йоᵸкъова водиъ истӀила къайбакьа эᵸкьа̄къа:
PRO.27.10	цӀихо гаьгьийа истӀигъа шеблаъ гаьгьийо мадугьан ижеш.
PRO.27.11	Йе дие оьжо, аᵸкъилцой уьᵸхо-аьᵸхе ми, дие йакӀо рази йова.
PRO.27.11	До гъаьбахъа аькьелцала̄л жаваб нилӀна бахъца дӣхъа вагьалълъо мехлаъ.
PRO.27.12	Шед-баьчлидой оᵸкъолъ, цӀодораб сукӀо балӀо гьидлакьа̄ эᵸкьеш,
PRO.27.12	амма кьолло сукӀо эченоцӀечӀе аьᵸйда̄ эᵸкьеш, бета балагьлиъна кези ахъца.
PRO.27.13	Йагъа кьодос лъицӀо сукӀола сукӀос жо кьодо йохийа сукӀохъас;
PRO.27.13	багъа балӀо гулло къай сукӀола ахъхъас жо кьодо бохийа сукӀохъас.
PRO.27.14	Хискьа къайкьа аьгъиъна, мадугьаллис раьгьатна бугъонна гьолцол баркат гулалалӀо нисона йукъо илӀела̄лъи йикъелца гьогцол наьъана нилӀийолъилаъ.
PRO.27.15	СикӀо чикейо ахъо йеᵸлъейо йахъца
PRO.27.15	водо гугьцала водиъ гьоᵸсна йечечӀе ахатӀо гугьцала кьамалъ.
PRO.27.16	Гьоло ахъо йечелал уьᵸхолъийо сукӀо эᵸлъейо ахъца
PRO.27.16	залӀо йеченуцӀлал, йана лъикко йеᵸлъ каъ йоьхал уьᵸхолъийа сукӀолъ.
PRO.27.17	Килли кил ацӀкӀис,
PRO.27.17	инсанна инсалли ацӀцӀо о̄с.
PRO.27.18	Легъилала хоьхил хъулухъ богьцала,
PRO.27.18	гьолълъокьа кьодос пихъ йуьᵸхъча,
PRO.27.18	гьинила бетӀергьаллил хъулухълиъ эчейа
PRO.27.18	лагълисна гьуьрмат бойчӀе гьихлъаъас.
PRO.27.19	Лъи – инсаллис эᵸдо мотӀо бегацас цӀика гей,
PRO.27.19	йакӀона – инсаллила аьмал-хасиятлис цӀика гей.
PRO.27.20	Журжагьна Жагьандаманна йовацӀаъцас жобо гей, инсаллис гьаьйна йоцӀаъас.
PRO.27.21	Окколас гьаьл бикъелца цӀойла пирали,
PRO.27.21	меседлис гьаьл бикъелца цӀойла котакли,
PRO.27.21	инсаллис гьаьл бикъелца гьолцол ца̄ᵸ-рец богьна.
PRO.27.22	Цобохналиъна гонна гендуралид ишелдана аᵸциъ эжена кьодо йал йолдана, аьбдаьллиъис аьнтлъи йолъаъас.
PRO.27.23	Дибола бикьла̄л тимар ахо бова,
PRO.27.23	дибола рехъелла̄с тӀалабна бова.
PRO.27.24	СудлӀо нисода бечелъи нитоназу гьихлъоцас жо гаьъа,
PRO.27.24	пачалис тажна къацӀцӀо наслолал ирслиъ йиᵸхъоцас жо гаьъа.
PRO.27.25	ИцӀцӀо бох цӀицӀилӀас, бох-нахо гуцӀас,
PRO.27.25	ма̄ьда̄кьаш бох йагъогьна гьаьдур йогьна муьгъатта̄,
PRO.27.26	ЛӀилейа̄ лъицӀол лъуᵸ ницца,
PRO.27.26	тӀига̄ йиᵸйасона, аьгь-маьчейа йовагьца.
PRO.27.27	Цанна̄с гьиᵸ оьлча дул эсанна,
PRO.27.27	билӀос агьло богъанна, гъарабашла бегъабакӀанна.
PRO.28.1	МуьгъалӀ гогьцас сукӀо ахъаъдана, лъаькъейо сукӀо оьчош,
PRO.28.1	муъмин-сукӀо гъалбацӀдолана гьицӀаъас.
PRO.28.2	Улкалиъ бегъ-бувагъо̄лъи телилъда, гьаькимлана дӣсбалъца,
PRO.28.2	амма аᵸкъилаб-цӀодорабли сукӀо адло-низам бо̄с.
PRO.28.3	Язихла̄л зулмо богьцас мискин-сукӀо
PRO.28.3	эᵸлъейо ахъца мицалъ гаьгьийосинаб муькъо-бох йугъолцала гитӀна гугьцала водилъ.
PRO.28.4	Къанон
PRO.28.4	Къанонликьа уьᵸхоь-аьᵸхецас сукӀо гьоллол данде эгъдас.
PRO.28.5	Чикейа сукӀоба̄л йикъаъас сийо аьᵸхъейо-хелло гаьгьийона,
PRO.28.5	гьиде БетӀергьан иᵸзцала̄л гьули йикъеш.
PRO.28.6	Гьаьлаллъилаъ эᵸкье-гогьцас мискин-сукӀо кӀетӀо гей,
PRO.28.6	мекъабли гьинолкьалкьа̄ эᵸкье-гогьцала бечедабли сукӀогъа.
PRO.28.7	ЦӀодораб оьжо Къанонликьа уьᵸхо-аьᵸхеш,
PRO.28.7	оᵸх чикейа̄ла вацца абол рогьо-ниц бо̄с.
PRO.28.8	Нагьлъилаъ нилӀийагъана окко кьодо йагъоваъкьа̄ сукӀо бечед ахъца.
PRO.28.8	ЙоцӀол окко нилӀийаъкьа̄ бечелъи телилъца.
PRO.28.8	Амма ахирна гьули мискилла̄кьа йакӀо йугъоцалал йиᵸхъал йахъца.
PRO.28.9	Къанонлихъа энекзи ахъцалӀо нисона гьолълъодойс аьᵸгъа ата̄ йолъолцала сукӀос гьари-доьъана БетӀергьаллидой аьᵸйда̄ нуькучӀаб жо гей.
PRO.28.10	Муъмин-сукӀо чикейа гьинолкьа уьᵸхолло сукӀо гьинизу йоьᵸтӀова хъарандийаъ экца,
PRO.28.10	амма йакӀо йаᵸцова сукӀол кӀетӀослъи йиᵸхъос.
PRO.28.11	Бечедабли сукӀол гицца жу аᵸкъил гейлӀона,
PRO.28.11	цӀодорабли мискин-сукӀоллӀо нисода, гьолцоъ йалӀоъкьа̄ канлъи йегас.
PRO.28.12	Муъмилла̄л бергьенлъи йиᵸхъолъ, букъо рохел кьодо мокъос,
PRO.28.12	амма лъаькъейа̄ сукӀоба кьодо мокъолъ, аьдамла̄ мувацал маьче мизца.
PRO.28.13	Гьинис мунагь муцоцала сукӀол талигь нилӀаъас,
PRO.28.13	мунагьла̄кьа мукӀур ахъна, кешлъи йечаннейал Аллагьли баркат гулца.
PRO.28.14	Гьардараб гаьъад нитоназу БетӀергьаллихъа гьичӀейо сукӀо,
PRO.28.14	гьинис йакӀо хетӀелъал йе̄ᵸйал балагь кьодо мокъос.
PRO.28.15	ХъаьлӀецала гъалбацӀлилъна, хъантӀизи бахъийа сӣᵸлъна
PRO.28.15	эᵸлъейо ахъца заипаб халкъилакьа кьодо голло лъаькъейо хан.
PRO.28.16	Аᵸкъло гаьччо гьаьким укъо зулмо-сукӀо ахъца,
PRO.28.16	гьаьрамаб боцӀи-ризкъи батӀаъцалас оьмро бихалолъца.
PRO.28.17	СукӀо икьейадда̄ла иᵸзцас бидулав шуна̄дой оᵸкъоцал чӀанагъос,
PRO.28.17	лъо̄лна иᵸхъечӀе гьихлъалъгъа.
PRO.28.18	ЙакӀо йаᵸцона, уьᵸхо-аьᵸхейал гьичӀейолъи гаьъа,
PRO.28.18	мекъаб гьидкьа̄ эᵸкье-гогьцас сукӀо, йакӀкьа гаьчӀел, къе̄ экца.
PRO.28.19	Гьинис маьче богьдагулцалал оᵸх йоцӀлал оьлло баьба михъос,
PRO.28.19	пикрола̄д болӀова мица аьдам къацӀцӀо мискиндокӀца.
PRO.28.20	РитӀухъаб сукӀокьа баркат гулца, бечелъина йиᵸхъос,
PRO.28.20	бечед ахъал икье-аькьецас тамбигь михъечӀе гьихлъаъас.
PRO.28.21	Аьйда̄-муьгъалӀ говацӀована судлис гьоькмо бо̄йолъи кӀетӀо жо гаьъа,
PRO.28.21	баьбалаш лукӀмаладда̄лана сукӀо мунагь-гьаькълиъ эᵸхеш.
PRO.28.22	Бахилаб сукӀол угъалдола йилӀа бечелъи йацца,
PRO.28.22	гьолцол йикъаъас гьинкьа кьодо мискинлъи йоᵸкъоцаслъи.
PRO.28.23	МатӀаъ рец богьна, икълашецала сукӀогъа ахирна,
PRO.28.23	жу кантӀизи ахъал, какзи огьна, икълашецас сукӀо ацца.
PRO.28.24	Гьинис ийо-або мовакьолцас,
PRO.28.24	гьолълъос мунагь бахъаъаслӀо нисоцас сукӀо ахъца пасалъи йогьцала къачагъла̄с вацца.
PRO.28.25	ХъантӀлъила даьъба-йаьже йо̄с,
PRO.28.25	БетӀергьалликьа тӀутӀийал баркат гулца.
PRO.28.26	Гьинил йакӀкьа йоᵸкъойо йогьцас сукӀо аьбдал гей,
PRO.28.26	аᵸкълолакьа уьᵸхо-аьᵸхейо хъосар ахъца.
PRO.28.27	Мискиллил жо ниццас сукӀо гьоьшшона гаьчӀел гьихлъаъас,
PRO.28.27	нилӀал йатӀечӀе гьаьйда йиᵸйацолла̄л михъоцас наьъана тели бахъца.
PRO.28.28	Лъаькъейа̄ сукӀоба кьодо мокъолъ, аьдамла̄ мувацал маьче мизца,
PRO.28.28	гьолло̄л пасад ба̄хълъо, муъмилла телибалъца.
PRO.29.1	Лади кантӀизи огьдана, нисойо йойчӀе, болъо бегалцас сукӀо, шак гаьчӀел гьалаг ахъца,
PRO.29.1	гьолцол комак михъаъас.
PRO.29.2	Муъмилла кьоддаба̄клъо, халкъ рази бахъца,
PRO.29.2	лъаькъейа сукӀоба ханлъи йо̄слаъ, халкъ зигардизи бахъца.
PRO.29.3	Аᵸкъиллъи йаццала оьжди або рази о̄с,
PRO.29.3	хъаьгьба̄гъой къацӀо эчейа – абос бечелъи пасад йо̄с.
PRO.29.4	БитӀараб гьоькмо богьцала пачали улка йилӀакъолца, халкъилакьа кьодо гулло магъало теликӀийа улка йугъолца.
PRO.29.5	Мадугьаллил рец богьцас сукӀо ахъца
PRO.29.5	гьогцола хаьбала̄л къор гулцас аьдам.
PRO.29.6	Чикейа сукӀол гьинила мунагьла̄ къор гулца,
PRO.29.6	муъмин-сукӀо рохеллихъа илӀелацас ахъца.
PRO.29.7	Муъмин-сукӀо икье-аькьеш мискинлил, ритӀухъаб гьоькмо бовал,
PRO.29.7	лъаькъейа сукӀол гьолълъос ургъенна бахъаъас.
PRO.29.8	Йаьгь-ламус гаьчча̄ аьдамла̄ шагьарбаъ бегъ-бугъо̄лъи йо̄с,
PRO.29.8	амма аᵸкъилла̄ аьдамла̄ш симо болъолца.
PRO.29.9	Аᵸкъилли аьбдал диваллил илӀеда аьбдалли гьулиъ гъалмагъал бо̄с,
PRO.29.9	йана, йилӀа лъоᵸвана, – гьоллос раьгьат бугъолца.
PRO.29.10	Гьеᵸ къе̄ мейал батӀийал ритӀухъаб сукӀо атӀаъас,
PRO.29.10	гьолло муъмилла бийакьал бикье-бакьеш.
PRO.29.11	Аьбдалли гьинис къацӀцӀо симо гиса чӀалӀеш,
PRO.29.11	аᵸкъиллихъа гьинил йогъо йеᵸхенна йахъца.
PRO.29.12	Гьаьким кӀортоллихъа энекзи ахъца зогъда,
PRO.29.12	гьолцос къацӀцӀа̄ нукарла лъаькъебалъца.
PRO.29.13	Мискинна зулмо-сукӀона мелъейа гей,
PRO.29.13	гьолло къонина гьаьйда̄л канлъи БетӀергьаллийа̄ъ нилӀна.
PRO.29.14	Пачали мискилла̄л битӀараб гьоькмо бо̄с зогъда,
PRO.29.14	гьолцос ханлъи гьоᵸсна йугъаъас.
PRO.29.15	Насигьатлила цӀицӀа аᵸкъло мокъолца,
PRO.29.15	эᵸлъа ойчӀе эчанне̄йа къова ийокьа рогьо-ниц бо̄с.
PRO.29.16	Лъаькъейа аьдамла кьоддаба̄клъо, мунагьла дӣсбалъца,
PRO.29.16	амма муъмилла̄л йегас гьолло̄л къаьм лӀийода̄ бийакьейо мех.
PRO.29.17	Дибола оьждил адло бова, – гьолцо ми рази о̄с,
PRO.29.17	дибо йакӀона гигъа йеᵸкьеш.
PRO.29.18	Аллагьлис калам тухъеэш халкъ бадагъударлиъ бахъца,
PRO.29.18	гьардараб гаьъад Къанонликьа уьᵸхо-аьᵸхецас сукӀо.
PRO.29.19	Малъзи йогьналӀона лагълис аьмал хужаъаш, –
PRO.29.19	ми нисойо жо гьолцол биджи йахъдана, гьолцо аьᵸдалаъ йеᵸйаъас.
PRO.29.20	Икълашал охойлъеэш сукӀо эга̄йод дул?
PRO.29.20	Гьолцоллагъа ахо йахъца аьбдаллил.
PRO.29.21	ИтӀина̄кьазу лагъ кацлӀолда, – бета гьолцо балагь мокъолца.
PRO.29.22	Симо бӣйа сукӀо питна баьгъиъилца,
PRO.29.22	симо гьех бигьцаласна мунагьла телибалъца.
PRO.29.23	Букъа аьмалли инсан лӀийода̄кӀца,
PRO.29.23	йакӀиъ гьеренлъи-гьалимлъи гаьгьийа гьуьрмат-хъатир кьодо кьисас.
PRO.29.24	ЦӀогьорлигъой къацӀо эчейо сукӀо гьинилзу жу атӀаъцас сукӀо ахъца.
PRO.29.24	Суд йогьцала сукӀоба̄дой аьᵸйда̄ гьаьдаладана, гьолцо гаьлъгъа нисаъас.
PRO.29.25	Инсаллихъа гьичӀейолъи – вагьли гьичӀейа сукӀол къор гей,
PRO.29.25	БетӀергьалликьа тӀутӀна йечанне̄йал гьичӀейолъи гаьъа.
PRO.29.26	Телилал йацца даьъба-йаьжиъ гьаькимла̄ гьидес рахъ бохал,
PRO.29.26	амма ритӀухъаб гьоькмо БетӀергьаллила каъ гей.
PRO.29.27	Муъмилла̄л чикейа̄ сукӀоба ба̄тӀаъас,
PRO.29.27	лъаькъейа аьдамла̄л иман гулла̄на ба̄тӀаъас.
PRO.30.1	Якъейис оьжо Агурис – Массаъ агьлола сукӀос йаьжбо, гьолцо Итиэллинна, гьула̄зу Итиэллинна Ухалинна бо̄йо калам.
PRO.30.2	Аьдамла̄ъ эᵸдо бисун аᵸкъло-лъай гаьччо сукӀо гей до,
PRO.30.2	аьдамла̄ъ гаьгьийо бичӀи-лъайна гаьъа дӣъ.
PRO.30.3	Аᵸкъиллъина дил йиᵸкъеэш,
PRO.30.3	Кьодда̄ла лъайлис дил илмона насиб бахъеэш.
PRO.30.4	Гьасаъ сукӀод эᵸкьейо, кьа̄ь сукӀод лӀийо оᵸкъойо,
PRO.30.4	къиденад залӀо лъод йокӀолло,
PRO.30.4	лъо̄хъад мухунаъ ралъад бокӀонна бахъийо?
PRO.30.4	Дунналлил раьъал лъо̄хъад гунна бахъийо?
PRO.30.4	Вагьаллийа сукӀокьа сийод ца̄ᵸ гей,
PRO.30.4	гьолцола оьждикьа сийо ца̄ᵸд гей?
PRO.30.4	Дул йикъеш зогъца вагьли?
PRO.30.5	Аллагьлис шибаб йаьже йаᵸцойо гей.
PRO.30.5	ЙакӀо йоᵸкъонна, Гьолцокьа кул бахъийа сукӀоба̄л
PRO.30.5	магъо цӀуми бовал аьᵸйда̄ йохийо кил гей Гьули.
PRO.30.6	Аллагьлила йаьжла̄ъ эᵸдо ми гьоьшшона лъичӀ-хочӀла̄къа, гьолцо ми нуькучӀ о̄с,
PRO.30.6	бета ми оᵸтӀолаги гаьгьийолъи икъелца.
PRO.30.7	Йе БетӀергьан, къона жо гьарзи йо̄с до Дӯхъа,
PRO.30.7	до угъоцал йова Ми вагьли:
PRO.30.8	пайда гаьччо михъо-махъийо хабарна оᵸтӀола̄лъина дидойс ата̄кӀа; йа мискинлъина, йа бечелъина нилӀа̄къа дил.
PRO.30.8	БетӀербахъи боваллабза баьба-цаᵸйа̄ъ бади жона нилӀа̄къа Ми дил.
PRO.30.9	Дие оᵸх йоцӀна муьгъатта̄, до Дӯкьас инкар бойчӀе эцалъгъа,
PRO.30.9	БетӀергьан сукӀо ахъцана дил икъаъаслӀо нисечӀе эцалъгъа.
PRO.30.9	Мискиндолъна муьгъатта̄на, гигьла̄л уьᵸхолълъо,
PRO.30.9	до вагьла̄ йогьна Аллагьлис ца̄ᵸ чикелечӀе гьихлъалъгъа.
PRO.30.10	Лагъ какзи огьна гьолцола бетӀергьаллихъа миц бова̄къа –
PRO.30.10	гьолцо лагъли дул наьъана ницца, бета гьолълъодда̄ла дул балагь мокъос.
PRO.30.11	Балагь-азаб мизол, гьинила абол наьъана ниццас,
PRO.30.11	баркат гулалалӀо гьидела ийокьа нисаъцас насло!
PRO.30.12	Балагь-азаб мизол, гьиделзу жуво̄л ма̄цова̄ гейлӀо гиццас,
PRO.30.12	амма гьидес аᵸза̄лъи ла низадана гьоᵸсна йолъаъцас насло!
PRO.30.13	Балагь-азаб мизол, мизола гьайда̄ъ чӀугьи-пахрулъи гей,
PRO.30.13	гьаьйда гуцӀобахъийаъ мизос букъо аьмал гаьгьийолъина йегас.
PRO.30.14	Балагь-азаб мизол, дунналикьа гаьгьийа̄ мискилла̄с ризкъина, ракьликьа кьодо гаьгьийа̄ язихла̄с баьба-цана йуьᵸхъанна, гьолло̄л бувагъолална сила̄ балъаййа̄лъ йеᵸлъелло,
PRO.30.14	гьулазу гажода цӀитӀа̄лъ йеᵸлъелло насло!
PRO.30.15	ЦӀурбелалис къона кид гей,
PRO.30.15	къонникьана ца̄ᵸда «нилӀа», «нилӀа» гей.
PRO.30.15	Оᵸх йоцӀийолъи йикъаъцас лъана жо гей,
PRO.30.15	оьлчалӀо гьоᵸсна нисаъцас оьᵸкъонашна гей:
PRO.30.16	Журжагьна, къова ахъаъцас оᵸхна,
PRO.30.16	регьеллихъа боцӀаъцас ракьна,
PRO.30.16	гьула̄зу гьудо оьлчалӀо нисаъцас цӀона.
PRO.30.17	Абокьа лъоᵸвацаласна ийо йеᵸлъа йоваъцаласна гьаьйда авлахълила гъаьди йа̄гъос,
PRO.30.17	гьоллос хона къоргийалли йуьᵸхъча!
PRO.30.18	Лъана жо гей дил балъгояб,
PRO.30.18	оьᵸкъонашна гей дил йикъаъцас:
PRO.30.19	гьасаъкьа̄ богиццала цуᵸгьалис гьинона, шедилъкьа̄ мекьецала бекелалис гьинона,
PRO.30.19	ралъадбакьа кьодолакьа̄ мекьецала гамалис гьинона,
PRO.30.19	гьула̄зу къимако киббадой экьецала оьждис гьинона.
PRO.30.20	КӀаьйлӀочала ахъхъас нӣйо аьмалди бахъца?
PRO.30.20	Йесца, сикӀо йаᵸцолца, гьула̄зу до гьоᵸсна чикейо аьмал богьна гаьъалӀо нисос гьолълъо.
PRO.30.21	Лъана жо гей маьче лахлӀолцас,
PRO.30.21	оьᵸкъонашна гей гьолълъохъа йежена йахъаъцас:
PRO.30.22	пачалъилаъ оᵸкъойо лагъна,
PRO.30.22	оᵸх йоццал эсал баьба-цаᵸ йиᵸхъойо аьбдална,
PRO.30.23	аьдамла̄ъ нуькучӀ йахъна ахъо йеᵸкьейо аьдамна,
PRO.30.23	гьинила бикалис маьче бохийо гъарабашна.
PRO.30.24	ВагьалӀо дунналликьа бишун итӀина̄,
PRO.30.24	амма йилӀа цӀодорлъи-аᵸкъиллъи йиᵸхъова̄ оьᵸкъона ругьчӀаголъи гей:
PRO.30.25	гьуᵸца̄ – гьолло̄л гей тоьба̄ жобо,
PRO.30.25	амма азодо гьидел бета муьгъалӀил бесал кен йокӀолца гьолло;
PRO.30.26	бизова̄кьа йа̄хъцас аᵸкъбона лъаькъейо агьло гаьъа,
PRO.30.26	амма шед-бачла̄ъ гьидел къоьчӀова йовагьца гьолло;
PRO.30.27	мицакьа йа̄хъцас муькъо-бох угъолцас хацӀбо –
PRO.30.27	ханлъи йовал гьоллос укъона гаьъа,
PRO.30.27	амма рагълиъ мекьецала̄слъийо михо йахъца гьоллос;
PRO.30.28	кӀемуса̄на дӯхъа кад йовахна йа̄хъца,
PRO.30.28	амма гьолло̄л пача̄ла хъала̄ъна йа̄хъца.
PRO.30.29	Лъана жо гей вагьалӀо дунналликьа чӀугьзи йа̄хъна йеᵸкье-гугьцаса, оьᵸкъонашна –
PRO.30.29	гьинис гьеба кӀетӀо гаьгьийо:
PRO.30.30	гъалбацӀ къацӀцӀола жанаварла̄ъ эᵸдо къуватаб гей,
PRO.30.30	гьоло гьоᵸсна муьгъатта̄ буькьаъаш,
PRO.30.31	бета мамалина, рехъеллис букъо – билъова̄с тӀигана,
PRO.30.31	йукъа аскарлила гьазлис укъо – пачана.
PRO.30.32	Букъа аьмаллиъкьа̄ дӯхъа гьоᵸс аьнтлъи йахъна зогъда,
PRO.30.32	йана дӯхъа гьилла-макро йахъна зогъда,
PRO.30.32	вагьалълъо саъатбаъзу дибола сикӀакьа ко̄ гула.
PRO.30.33	Кьодос йагъойо гьиᵸ йикьеда – йеᵸлъ йахъца,
PRO.30.33	мотӀолиъ биза баькьелда – гьеᵸ гӯс,
PRO.30.33	симо бигьда – даьъба-йаьже йахъца.
PRO.31.1	Массаъ къавмалис пача Лемуэллил ийо йовагьийа̄ насигьатла гей вагьаддо̄л.
PRO.31.2	Дул сийоле, дие оьжо, до малъзи йовал?
PRO.31.2	Сийоле малъзи йовал, диела оᵸхас оьжо?
PRO.31.2	Сийоле малъзи йовал, дие гьари-доьъа къабул бахъна, ахъийо оьжо?
PRO.31.3	Дибо руьгь-жан ийола̄ла каъ нилӀа̄къа,
PRO.31.3	пача̄ бувагъолцала ийола̄дна дибозу гьинода кьийачӀелла̄къа.
PRO.31.4	Лемуэл, гъино пача̄л хулӀал кьухъийо жо гаьъа,
PRO.31.4	чӀаъана гьаькимла̄л хулӀал кьухъийо жо гаьъа.
PRO.31.5	Цийабахна муьгъатта̄ гьоллол Къанон шоъча,
PRO.31.5	къарилъилаъ гаьгьийа халкъилал гьоллохъа битӀараб гьоькмона богьна бахъаъас.
PRO.31.6	ЧӀаъа ми нилӀа угъоцала сукӀол,
PRO.31.6	гъинона гитӀа йакӀо къарид йахъийа сукӀол.
PRO.31.7	Эчаннейа, гьолцо хулӀала мискинлъина шоъалъгъа,
PRO.31.7	гьинкьа гаьгьийо къарилъина йакӀкьа йоᵸкъечӀе гьихлъалъгъа.
PRO.31.8	Ми сикӀо йеᵸгьела бикълабашал бийакъаъцала̄с рахъ бохал,
PRO.31.8	тоьба̄ сукӀоба̄с ихтиярла цӀуми йовагьал.
PRO.31.9	Ми сикӀо йеᵸгьела битӀараб гьоькмо бовал,
PRO.31.9	мискилла̄сна язихла̄сна ихтиярла цӀуми йовагьал.
PRO.31.10	Аьмал кӀетӀо гаьгьийо ахъо на̄сди йиᵸхъос?
PRO.31.10	Жавгьар-якъутлигъана къимат гаьгьийо йахъца гьоло.
PRO.31.11	БетӀергьанна гьолълъокьа йакӀо йоᵸкъонна божча,
PRO.31.11	гьолцол зарал-зиянна бахъаъас.
PRO.31.12	Гьинила оьмролаъ гьолълъо бетӀергьаллил кӀетӀослъи йо̄с,
PRO.31.12	кешлъина йоваъас.
PRO.31.13	Гьолълъо лъуна гьелӀакӀца, лъелълис кӀигьматна йо̄с,
PRO.31.13	букъа гъиралкьа тувабакӀца гьолълъо ко̄да.
PRO.31.14	Базаргалла̄ла гамалицой, цӀихода̄кьана йоᵸкъоллис
PRO.31.14	гьолълъо баьба-цана.
PRO.31.15	ЙалӀохъавадда̄ йаьгъиъна, билӀоъла̄л гьолълъо кенна йо̄с, гьула̄зу гъарабашлана богьдабагувалца.
PRO.31.16	Мицахъа гичӀехъална йеᵸкьена, гьолълъо гьоло мисона бохца. Йогьдана йиᵸхъова окколалӀ венахина гулца.
PRO.31.17	Гьолълъо тицӀийона йилӀа къази йо̄с,
PRO.31.17	ко̄да̄с къуватна гей.
PRO.31.18	Гьинила даран-базаййал баркат гуллолъина гьолълъол йикъеш, –
PRO.31.18	гьолълъос канлъи нише йалӀохъовадда̄на йедаъас.
PRO.31.19	Лъуᵸ гьелӀакцала гьелӀагъой гьолълъос ко̄да йуьᵸхо-йа̄ьᵸхецас йа̄хъца,
PRO.31.19	гьолълъола зокьла̄гъой кӀисацас аᵸкьна йахъца.
PRO.31.20	Къедо гьолълъос мискилла̄л меццакийо бахъца,
PRO.31.20	ко̄ гьолълъос йазихла̄л гуцӀолгъазу йахъца.
PRO.31.21	Оᵸз гугьдана, билӀоъла къова-хизаллис гьолълъокьа ургъел мокъаъас, –
PRO.31.21	аьшша гъечӀиш лъицӀона лъичӀена, къацӀцӀа̄ ба̄хълӀо.
PRO.31.22	Гьолълъо гьинилзу бекӀейа йовагьца,
PRO.31.22	гьолълъос лъицӀона лъелълила гъечӀисна хириябли гъечӀисна йахъца.
PRO.31.23	Шагьарбала кавла̄дой машгьур йахъна гей гьолълъола бетӀергьаллис ца̄ᵸ,
PRO.31.23	улкалила букъа̄ гьаькимла̄гъой къе̄ эчегъа ахъца гьули.
PRO.31.24	Йиᵸсал ийола̄с кьодос лъицӀона гьолълъо йаьᵸхъеш,
PRO.31.24	базаргалла̄л тицӀийа̄на йиᵸйасос.
PRO.31.25	Магъоъ къуват-жанна гей гьолълъос,
PRO.31.25	аьдамла̄ъ эᵸдо къадро-къиматна гей.
PRO.31.25	Хисала водис ургъенна гаьъа гьолълъол.
PRO.31.26	Аᵸкъилаб йаьжилла̄ъ сикӀона йеᵸгьелаъас,
PRO.31.26	гьолълъола мицакьас гугьцас аᵸкъло-малъина гургьел-цӀоблис йовацӀийа̄ йа̄хъца.
PRO.31.27	Гьинила билӀо-аᵸхаъ йахъцала жойлагъой муьгъалӀ йахъца гьолълъос гьаьй,
PRO.31.27	йогьдайчӀе йиᵸхъойо баьба-цана гьолълъо йуьᵸхъаъаш.
PRO.31.28	Къова гьоло баьгъбаъна вецци йо̄с,
PRO.31.28	бетӀергьаллина гьолълъол эцокьалкьа̄ рец-бакъ бо̄с.
PRO.31.29	«Лади кӀетӀо ахъо зукъойо вагьалӀо мицакьа, –
PRO.31.29	гьолло къацӀцӀолагъа ми кӀетӀо гей!»
PRO.31.30	Гьайбатлъи – божи гаьччо жо гей,
PRO.31.30	берцинлъина кьодос йеᵸкьеш,
PRO.31.30	амма БетӀергьаллихъа гьичӀецала ахъхъас ца̄ᵸ на̄назу йиᵸте йеᵸкьеш.
PRO.31.31	Гьинил йеᵸхецас жо гьолълъол йиᵸхъал нуцӀос,
PRO.31.31	шагьарлила кавла̄дой гьолълъола кӀетӀа̄ ишла̄с хабарна мите мекьал нуцӀос.
LUK.1.1+LUK.1.2	Илоъ эᵸдо йахъийо шинаб жо, аьᵸйдда̄кьа бехъхъа йега̄йа̄на Каламлил хъуллухъ богьцала̄на йеᵸйагьийа̄ хабалла ча̄хал муьхобалъна зукъойо тели аьдамла. 
LUK.1.3	Вагьалълъобза, муьгьканлъилаъ вагьалъос нисол-илӀена, гьихъхъалакьа̄ къацӀцӀо йахъийа жойлас дул чахал гьоькмо бахъийо диена, гьуьрмат кьодда̄с Теофил, 
LUK.1.4	дул малъзи йо̄йо шинаб жо гьаькъкъаб гаьгьийакьа дибо йакӀо йоᵸкъалъгъа.
LUK.1.5	Гьерод Ягьудиялиъ ханлъилаъ гаьгьийа замаллиъ, зукъона гей Абия тухумлис
LUK.1.6	Гьолло̄л къонана зувакъона Аллагьлис ма̄цова валийа. БетӀергьаллис къацӀцӀо амрона, муъмин-лагъликьа тӀаддаб жона йакӀо нилӀна йова̄гьийо гьолло. 
LUK.1.7	Амма гьоллос къова зувакъеэш. Элисабет зукъона къова ба̄хъаъцас аьдам. Гьолло̄л къонана зувакъона мех мекьейа̄ сукӀоба.
LUK.1.8	Гьоᵸс водолалъ Закария, гьидела тухумликьа ирга мокъолъ, Аллагьлил хъуллухъ богьцас зукъойо. 
LUK.1.9	Кашишла̄ла аьдатликьа гьолцокьа цӀула йоᵸкъойо БетӀергьаллила билӀоъ эᵸкьена маьгь нийа̄ боха̄с готӀ мейал. 
LUK.1.10	Вагьли йогьцалаъ, гисда̄ гаьгьийа къацӀцӀола аьдамла̄ какла йовагьийо. 
LUK.1.11	Вагьалълъо мехлаъ Закариял эга̄л итӀилло Бичаслис малаик. Малаик эчейо маьгь нийа̄ боха̄с готӀ богьцала хирияб мицала кӀетӀакьала рахълиъда̄. 
LUK.1.12	Гьули эгалъ, Закария гьаьгьелъна гьихлъойо ва йилӀа гьиᵸчӀейо. 
LUK.1.13	Малаикли гьолцохъа нисойо:
LUK.1.13	– Ми гьицӀа̄къа Закария, Аллагьлил дибо гьари-доьъа тухъийо. Дибола ахъхъа, Элисабети, дул оьжо о̄с. Ягья гула ми оьждикьа ца̄ᵸна. 
LUK.1.14	Дул талигьна рохелна бахъца, тели аьдамла рази ба̄хъца гьули ахъийакьа, 
LUK.1.15	судлӀо нисода БетӀергьаллидой аьᵸйда̄ гьули кьодда̄с ахъца. Гьолцо гъинона чӀаъана хулӀаъас. Ийола оᵸхаъзу Илагьияб Ругьлис оцца. 
LUK.1.16	Израиллис телида̄с аьдамла гьолцо гьидела БетӀергьан Аллагьлилъда̄ муьвахолча. 
LUK.1.17	Иляс авараглислъийо къудратна гьаьлкӀолъина бахъна оᵸкъос гьули Гьокцогъа аьᵸйда̄: ийо-абосна къовасна сидил-гьоᵸсо йакӀодана йуьᵸвахолал, Аллагьликьа мутӀиъ бахъаъцасна муъмилла̄ла гьинолкьа мокъолал, Кьодда̄с оᵸкъолъол халкъ гьаьдур бовал.
LUK.1.18	Закария малаиклихъа нисолло:
LUK.1.18	– Лъинкьад дил вагьли йикъеш? Дона ицлолъна гей, дие ахъона мех мекьейо аьдам гей.
LUK.1.19+LUK.1.20	Малаикли гьолцол жаваб нилӀийо:
LUK.1.19+LUK.1.20	– До гей Аллагьлидой аьᵸйда̄ гаьгьийо Жабраил. Гьолцо эᵸгьна гей дӯхъа икълашанна рохел нисанна. Гьинила замаллиъ йахъцала до нисова йаьжла̄кьа божаъалъ, гьуна же дул йикъе, дибо йаьже йохца, дӯхъа гьоьшшона нисона йахъаъас, до нисойо жо йахъцал.
LUK.1.21	Вагьалълъо мехлаъ халкъ гисда̄ гувабацӀона бечена зукъойо Закария оᵸкъаллахъа. Суле Аллагьлила билӀоъос гиса говаъаслӀона гьикмат ба̄хъна зувакъойо гьолло̄л. 
LUK.1.22	Гиса оᵸкъолъ, Закария халкъилахъа икълашена ахъеэш. Гьоглол биджи йахъийо Аллагьлила билӀоъ гьолцол Аллагьли илгьам
LUK.1.23	Аллагьлила билӀоъ хъуллухъ богьцас водбо йовалъолъ, Закария билӀогъа эᵸкьейо.
LUK.1.24	Ласона гаьчӀел гьолцос ахъо Элисабет оᵸх гаьгьийо йахъийо. Лъина боцо мекьецал, гього аьдамла̄ъ гисакеэш. 
LUK.1.25	ГьоглӀо нисос зукъойо:
LUK.1.25	– Гьуна, вагьла̄ йогьна гей Кьодда̄ла БетӀергьалли, вагьалло водла̄ъ дӣхъа гьаьй йеᵸхелло аьдамла̄ъ эᵸдо дӣкьас рогьона болъонна
LUK.1.26	Илънасла бицоъ Галилейлила Назарет шагьарбаъ, 
LUK.1.27	Давудила наслолала УсуплӀо нисойо сукӀол йоᵸкъал гьаьдур йо̄йо киббадой Аллагьли Жабраил малаик э̄ᵸш. Гьолълъо киббасна ца̄ᵸ зукъойо Мариян. 
LUK.1.28	Малаикли эᵸдокна нисос:
LUK.1.28	– Рази йахъ, Аллагьлис баркат михъойо! БетӀергьан Аллагь дӯгъой гей.
LUK.1.29	Нисова жойлакьа гьайран йахъна гьихлъойо гьоло, вагьло сийо саламди бахъал нуцӀослӀо нисона.
LUK.1.30	– ГьицӀа̄къа Мариян, – лӀо нисойо малаикли гьолълъохъа, – Бичаслис раьгьмат михъойо дул, 
LUK.1.31	Гьуна, ми оᵸх гаьгьийона йахъна дул оьжо ахъца. Иса гула Гьолцокьа ца̄ᵸна. 
LUK.1.32	Ца̄ᵸ йеᵸкьейо сукӀо ахъца Гьолцоъкьа̄. Кьодда̄лас ОьжолӀо нисас Гьолцохъа. БетӀергьан Аллагьли Гьули Давудила – гьинила абола
LUK.1.33	Гьули ахъца нитоназу Якъубила халкъилал пачалъилаъ, ханлъина гьолцос гьоᵸсна йолъаъас.
LUK.1.34	Марияни малаиклихъа нисолло:
LUK.1.34	– Ахъо йеᵸкьеэшла дил нигъад вагьли ахъца?
LUK.1.35	Малаикли жаваб богьна нисос:
LUK.1.35	– Илагьияб Ругь мокъос дӯкьа. Кьодда̄лала гьаьлкӀолъилас гьидоци йахъца дул. Вагьалълъобза гьолцо къовахъа илагьиябна Аллагьлис ОьжоналӀо нисос. 
LUK.1.36	Гьуна, дибо аьгарай, къова ба̄хъаъцаслӀо нисоцас Элисабетна, же ицлолъа̄лъо оᵸх гаьгьийо йахъийо. Гьолцо къовал илънас боцо гей, 
LUK.1.37	Аллагьлихъа йахъаъцас жо гьоьшшона гаьъа.
LUK.1.38	Бета Марияни нисойо:
LUK.1.38	– Гьуна, до БетӀергьаллис лагъ гей! Ми нисогъа йахъала дил.
LUK.1.38	Бета малаик гьолълъодойс оьчойо.
LUK.1.39	Лади водла̄ъас эдеъзи йахъна Мариян йеᵸкьеш Ягьудиялила ма̄ьда̄ла улкалиъ гаьгьийа шагьарбаъ. 
LUK.1.40	Закарияла билӀоъна эᵸдокна, гьолълъо Элисабетил салам бо̄с. 
LUK.1.41	Мариянис салам тухъийоназу, Элисабетила оᵸхаъ гаьгьийо къова лахдас, гьоло Илагьияб Ругьлис йоцца. 
LUK.1.42	Бета гьолълъо йукъо тухъинна нисос:
LUK.1.42	– Барка дул, Мариян! КъацӀцӀа̄ ийола̄ъ эᵸдо же ми баркат михъойо йахъийо. Баркат гаьгьийо гей дибола оᵸхаъас къова. 
LUK.1.43	Дӣгъа Кьодда̄лас ийо дӣдой йоᵸкъойо – на̄сди дил вагьдо баркат! 
LUK.1.44	Гьуна, дибо салам дил тухъийоназу, цӀилӀона диела оᵸхаъас къова лахда̄йо. 
LUK.1.45	Гьолълъокьа божийо ми гьардараб гей, судлӀо нисода БетӀергьалли дӯхъа нисойо жо йахъца.
LUK.1.46	Марияни нисойо:
LUK.1.46	– Диела йакӀи БетӀергьан кьодда̄кӀца,
LUK.1.47	ЦӀилӀона гей дие ругьна диела Аллагьли тиса багъоцалакьа,
LUK.1.48	СудлӀо нисода гьаьй йеᵸхелло гьинила пакъираб лагъликьа.
LUK.1.48	Гьуна, дил баркат михъолъ желагъа муьгъатта̄ къацӀцӀола агьлова̄ дил рец бовас,
LUK.1.49	ГьаьлкӀолъи йо̄лъ дил Къудратаб БетӀергьалли.
LUK.1.49	Гьогцос ца̄ᵸна илагьияб гей.
LUK.1.50	Гьинхъа гьийабачӀецала агьло-агьлола̄кьа раьгьмат гулца.
LUK.1.51	Гьинила кад къуватабла ишла йовагьийо.
LUK.1.51	ЦацакӀзи бовагьийо йакӀо чӀугьарабла аьдамла.
LUK.1.52	Гьогцо залимабла – тахла̄кьас тӀуватӀийо, пакъирабла – кьоддаба̄кӀийо.
LUK.1.53	Нувабакова̄л гьолцо кӀетӀо шинаб жо нилӀийо, бечедабла гьоьшшона гаьчӀел меццабакӀийо.
LUK.1.54+LUK.1.55	Гьолцо комак бо̄йо Израиллила халкъилал – гьинила лагъла̄л;
LUK.1.54+LUK.1.55	Аллагьлил йакӀкьа гей илла умумаллил – Ирбагьинил, гьолцола къавмалил абадул-абадийалъ раьгьмат бовал нисойо къутӀи.
LUK.1.56	Гьулиъ лъаналъийо боцона багъона, Мариян кьа̄ь билӀогъа йеᵸкьейо.
LUK.1.57	Мех мокъолъ, Элисабетил оьжо ахъийо. 
LUK.1.58	Аллагьли букъо гургьел богьна гьолълъол оьжо ахъийо тухълъо, гьолълъогъой мадугьаллана аьгарлъина рази бахъийо. 
LUK.1.59	БелӀнасла водиъ оьждил суннат бовал мокъова̄ сукӀоба̄л йатӀийолӀо абокьацой оьждикьана Закария ца̄ᵸ гулал
LUK.1.60	Амма ийо нисойолӀо оьждикьа Ягья ца̄ᵸ гулал нуцӀослӀо нисона. 
LUK.1.61	Вагьаллийо ца̄ᵸ гаьгьийо сукӀозу гаьъа дибола аьгарлъилаълӀо нисойолӀо гьогло гьолълъохъа. 
LUK.1.62	Бета ко̄да̄д ишан богьна абохъа нисолло оьждикьа нӣйо ца̄ᵸд гулал дул йаццалӀо. 
LUK.1.63	Гьоᵸс кьокькьона йакъоллина Закария гьолълъокьа кьодо чахийо: «Оьждикьа Ягья ца̄ᵸ гула». КъацӀцӀа̄ аьжаиб ба̄хъийо. 
LUK.1.64	Йаьже йохийо Закария вагьаллиъисзу Аллагьлил рецна богьна икълашал уьᵸхолъийолӀо. 
LUK.1.65	Гьулиъ со̄ᵸгъой гаьгьийа̄ аьдамла йилӀа гьийабачӀейо; вагьло хабар Ягьудияллила къацӀцӀа̄ ма̄ьда̄кьа митемекьейо. 
LUK.1.66	Вагьло хабар тухъийа̄ пикро бо̄с зукъойо:
LUK.1.66	– Нӣйо сукӀод ахъал вагьакцо оьждиъкьа̄, – лӀо нисона.
LUK.1.66	Зукъанна Бичаслис гьаьлкӀолъи зукъона гей гьокцоъ.
LUK.1.67	Илагьияб Ругьлисна оцӀна, Ягьяла або Закария, Аллагьлила каламликьа нисос:
LUK.1.68	– Букъо рец БетӀергьаллил, Израиллила Аллагьлил, судлӀо нисода, Гьогцо оᵸкъона Гьинис халкъ тиса багъойо. 
LUK.1.69+LUK.1.70	Гьогцо гьехзу, гьинила илагьиябла аварагла̄ъкьа̄ илол йоᵸкъолал кьодо йохийо хъосарлъи жейса йоᵸкъойо Гьинис лагъ Давудила билӀоъкьа̄. 
LUK.1.71	Аллагьли нисойо вагьда̄: илла тушмалла̄кьасна, къацӀцӀа̄ иле ба̄тӀаъцала̄кьасна хъосар боваллӀо. 
LUK.1.72+LUK.1.73	Илла агьлолал кьодо бохийо раьгьмат бованна, вагьла̄зу Гьинис илагьияб бугъаъцас къутӀина илос або Ирбагьинил нилӀийо гьа̄на йакӀкьа йоᵸкъолална. 
LUK.1.74	Аллагьли нилӀийа къутӀилакьа зукъойо нисона иле тушмалла̄кьас хъосар бо̄слӀо, бета Гьогцол гьийабачӀечӀе ибадатна бо̄слӀо. 
LUK.1.75	Нитоназу илла оьмролаъ Аллагьлил ибадат бовал Гьогцос ма̄цова̄ валийацойна ба̄хъна. 
LUK.1.76	Мина, Оьжо, Бичаслила авараглъилаъ бикӀзи овас, Ми э̄ᵸш Кьодда̄ла гьингъа аьᵸйда̄ Гьинил гьино йеᵸлъелал, 
LUK.1.77	Гьинила халкъилал хъосарлъи – мунагь-гьаькълиъис гьогго̄л ма̄цолцаслъи – нисал, 
LUK.1.78	Бичаслила гилъилла раьгьмола мехелло бохъ кьодда̄кьа мокъос илол, 
LUK.1.79	колӀлӀаъна хеллила гьидоцилаъна бечейа̄л бахъалъгъа, илос хаьба̄на рекъеллила гьинолкьа йеᵸйагьалъгъа.
LUK.1.80	Ягья укълъис зукъойо, аᵸкъло-лъайликьа оᵸкъос зукъойо.
LUK.1.80	Израиллила халкъилал ваъзалил аьгъиъцал, гьолцо оьмро бо̄йо боьчӀчӀа авлахълиъ.
LUK.2.1	Гьогло водла̄ъ Август къайсарила амролакьа дуниялликьа гаьгьийа къацӀцӀа̄ аьдамла ча̄хал нуцӀос зукъона гей. 
LUK.2.2	Вагьли аьдамла ча̄хийолъи зукъона гей аьᵸйдда̄ш, Квиринийли Шамлиъ наиблъи йогьцала замалла̄ъ. 
LUK.2.3	МекьейолӀо къацӀцӀа̄ гьӣ-гьидела шагьарба̄ъ жуво̄л чахиллал. 
LUK.2.4	Галилеялис Назарет шагьарбаъаш аьгъиъна Усупна Ягьудияллиъ БетлегьемлӀо нисойо Давудила шагьарбаъ кьодо эᵸкьейо жу чахиллал, судлӀо нисода гьули Давудила насло-зуриятлисна билӀосна сукӀо зукъойо. 
LUK.2.5	Гьолцогъой къацӀо зукъойо гьолцол магьар гулло оᵸх гаьгьийо ахъо Мариянна. 
LUK.2.6	Гьулиъ гьоддо̄л мокъолъ, гьоглӀол къова ахъал мех мокъойо. 
LUK.2.7	Марияни о̄йо аьᵸйдда̄ш къова, оьжо. Бета къӣла̄ъна оьлӀна голло гьолълъо гьули синакӀбаъ, жуво̄л бецал билӀоъ маьче михъаъалъ.
LUK.2.8	ГьоглӀо мицаъ зувакъона гей авлахълиъ нише гьидеш боцӀи богъоцас века̄. 
LUK.2.9	Гьоглодой Бичаслис малаик оᵸкъойо, БетӀергьаллила Нурли гангъизи бо̄йо гьолло̄л, гьолълъохъа века̄на йилӀа гьийабачӀейо. 
LUK.2.10	Малаикли нисос века̄хъа:
LUK.2.10	– ГьийабацӀа̄къа, до мизол бакъойо къацӀцӀола аьламлил бахъцас букъо рохел. 
LUK.2.11	Жейса Давудила шагьарбаъ ахъна гей Аллагьли аьдамла тиса ба̄гъал э̄ᵸйо Кьодда̄с Масигь. 
LUK.2.12	Гьуна, миже вагьалълъокьа боьважаллъийо аьламат: мизол иᵸхъос синакӀбаъ оьлӀна голло къова.
LUK.2.13	Гелокьасзу малаиклигъой къацӀо йоᵸкъос гьаᵸсаъла агьлолас йукъо гьаз. Аллагьлил тасбигьна йогьна гьолло нисос:
LUK.2.14	– Гьаᵸсаъла Аллагьлил рецна,
LUK.2.14	ЛӀийо дуниялликьа Аллагьли цӀоб гулла̄л – рекъелна!
LUK.2.15	Малаикла гьаᵸсаъ мекьена муьгъатта̄, века̄ сидхъа гьоᵸсо нисос:
LUK.2.15	– БетӀергьалли илол тухъал битӀилло вагьдо хабарна, гьулиъ йахъийо жона йикъелал Бетлегьемлиъ иле мекьал.
LUK.2.16	Вагьаллиъисзу кьапӀун мекьейа̄ гьоллол, мийахъос Мариянна, Усупна, синакӀбаъ укилло къована. 
LUK.2.17	Къова эга̄йоназу века̄ нисос, къова ахъийас хабар гьидел малаикли илгьам бо̄йолӀо. 
LUK.2.18	Гьодлохъа энекзи бахъийа̄ къацӀцӀа̄ аьдамла аьжаиб ба̄хъна гьихбалъос века̄ нисойо жойлакьа. 
LUK.2.19	Нисова жойлаш маънана богьна, Марияни шоваълечӀе йакӀкьа йовахийо гьолло шибаблис йаьжбо. 
LUK.2.20	Малаикли нисогъа гьидел тухъанна бега̄нна битӀилло хабар битӀун михъолъ, Аллагьлил рецна тасбигьна богьна века̄ кьа̄ь боьвачош.
LUK.2.21	БелӀен водиъис къовал суннат бо̄слаъ, гьолцокьа Иса ца̄ᵸ гулца. Вагьли ца̄ᵸ зукъойо малаикли Мариян оᵸх гаьгьийо йахъал аьᵸйда̄ гулалӀо нисойо ца̄ᵸ.
LUK.2.22	Мусала къанонликьа гьогго̄л ма̄цолцас водбо йоᵸвакъолъ, гьолло оьжо Иерусалимлиъ акъос БетӀергьаллил назро
LUK.2.23	Аллагьлила амролакьа ийола сиᵸйаъас гисакийо шибаб абодда̄с насло БетӀергьаллил назролъилаъ икъелца зукъона.) 
LUK.2.24	Вагьалълъо динияб къанонликьа къурбаллил мухал нуцӀос зукъона гей къона ванаъас илба, йаги илбалис къона лӀапан.
LUK.2.25	Гьуна вагьалълъо мехлаъ, Иерусалимлиъ зукъона гей СимеонлӀо нисойо сукӀо. Гьули зукъона динияб муъмин ва Израиллис халкъ БетӀергьалли тапшур боваллакьа йакӀо гаьгьийо сукӀо. Гьолцогъой зукъона Илагьияб Ругьна. 
LUK.2.26	Гьолцол Илагьияб Ругьли тухъал йитӀилло жу Бичаслис Масигь эгайчӀе угъаъцаслъи. 
LUK.2.27	ВагьаглӀо водиъ гьули Илагьияб Ругьли оᵸкъолло Аллагьлила билӀоъ. Ийо-абона акъос итӀино Иса гьулиъ, Гьолцол бовал нуцӀойо динияб аьдат бовал. 
LUK.2.28	Симеони окчиш Гьули ко̄ъ, бета Аллагьлил рецна богьна нисос:
LUK.2.29	– Йа̄ Рабби дие БетӀергьан, до Дибо лагъ, мокъола дил къадар до угъал, Ми нисова йаьжкьа рекъенна богьна. 
LUK.2.30+LUK.2.31	Ми къацӀцӀола халкъилал йикъалъгъа гьаьдур йо̄йо хъосарлъи йега̄йо диела гьаьйда̄л, 
LUK.2.32	мажусла̄л канлъи-лъай, дибола Израил халкъилал рецна къадрона.
LUK.2.33	Оьждикьас Симеони вагьла̄ нисолъ, ийо-або гьайран-гьикмат ба̄хъийо. 
LUK.2.34	Гьоллол доьъана богьна Симеони нисос Мариянхъа, оьждила ийохъа:
LUK.2.34	– Гьуна, вагьацо оьждиъкьа̄ телида̄с Израил халкъилас аьдамла бейакца, телида̄с кьоддаба̄кца, вагьди къова ахъца Аллагьлис аьламатцой, амма тели аьдамла гьолцол данде бечеш, 
LUK.2.35	– дибона йакӀо балъаййахъа лъукъзи йахъца, – телилас йакӀиъ гаьгьийа̄ пикрована загьир йа̄хъалъгъа.
LUK.2.36	Зукъойо гьулиъ гьиниъ караматлъи гаьгьийо Гьаннат – Пенуэлис кид, Ашерила кьибиллиъис, йилӀа ицлолъийо аьдам. Гьинила бетӀергьаллигъой ахъо йеᵸкьена муьгъатта̄ алӀна лӀи йагъос. 
LUK.2.37	БелӀнайигна оьᵸкъона лӀи йеᵸкьецал къоролай нитоназу Аллагьлила билӀоъос йолъаъас зукъона гей нишена-хискьана БетӀергьаллил какна-кӀална йогьна, тӀаъат-ибадатликьа йечена. 
LUK.2.38	Вагьалълъо мехлаъ гьолълъо Аллагьлил рец-бакъ богьна ме̄ш зукъойо Исас хабар, Иерусалим тапшур боваллакьа йакӀо гаьгьийа къацӀола аьдамла̄л.
LUK.2.39	Бета гьолло̄л, БетӀергьаллила къанонликьа бовал нуцӀойо аьдатна богьна, мекьена мокъос Галилеялиъ, гьидела шагьар Назаретлиъ. 
LUK.2.40	ИтӀино укълъис зукъойо, къуватабна аькъилабна ахъца зукъойо, Аллагьлис баркат зукъойо Гьолцоъ.
LUK.2.41	Шибаб лӀиъ Гьолцос ийо-або мекьа̄гьийо Иерусалимлиъ ПасхалӀо нисоцала ид-водил. 
LUK.2.42	Гьолцол ацӀона къона лӀи йеᵸкьелъ, аьдатликьа ид-водил гьолло̄л мекьейо кьодо Иерусалимлиъ. 
LUK.2.43	Бета ид-водо йолъона муьгъатта̄ гьолло̄л кьа̄ь мекьейо, гьихлъос гьоллос насло Иса Иерусалимлиъ; гьули гьихлъо̄лъи икъаъас ийолна аболна. 
LUK.2.44	ГицӀийолӀо гьодлол Гьули го̄слӀона бадлогъой. ЙалӀокъе̄ш йагъойо гьино йолъона муьгъатта̄, муьхобалъийолӀо гьолло̄л гьули иᵸзал аьгарлъилаъна бега-бийакъейа̄ъна. 
LUK.2.45	Гьулина иᵸхъечӀе, кьа̄ь кӀаьймуьхона мекьейолӀо гьолло̄л Иерусалимлиъ гьолцогъойна миздабана. 
LUK.2.46	Лъанасла водиъ Гьули иᵸхъона гей Аллагьлила билӀоъ муалимла̄ъ алӀо къе̄на эчена, гьоглохъа энекзи ахъна гьоглол суалла нийаццас. 
LUK.2.47	КъацӀцӀа̄ энекзи бахъийа гьайран-гьикмат бовагьца зукъона гьолцола аᵸкълолана жавабла̄на. 
LUK.2.48	Гьули эгалъ, ийо-або гьикмат ба̄хъийо; гьолцола ийо оьждихъа нисос:
LUK.2.48	– Йа̄ дие оьжо, сийод ми илол йо̄йо. Гьуна, дибо абона дона йукъа пашманлъилаъ ми иᵸзийо.
LUK.2.49	Гьолцо гьоллохъа нисос:
LUK.2.49	– Суд миже до иᵸзал нуцӀос? Мизол икъаъасди зукъойо до диела Абола билӀоъ ахъал нуцӀоцаслъи?
LUK.2.50	Амма ийо-абол биджи йахъеэш гьолцо нисо̄ йаьжла̄ш маъна. 
LUK.2.51	Бета Гьули аьгъиъна эᵸкьейо гьоллогъой лӀийо Назаретлиъ. Гьули ийо-або нисогъа уьᵸхо-аьᵸхейо. Ийона гьогцос йаьжбо шоваълечӀе йакӀкьа йовахийо.
LUK.2.52	Иса укълъийо, аьдамла̄ла аᵸкъло-пикролаъ оᵸкъойо, Аллагьлинна аьдамла̄нна Гьули йилӀа атӀийо.
LUK.3.1	Тиберий къайсарлъилаъ ахънас ацӀона лъинас лӀи зукъойо; Ягьудиялиъ наиблъилаъ Понтий Пилат зукъойо; Галилеялиъ ханлъилаъ Гьерод зукъойо; гьолцос ис Филипп зукъойо Итурейлилана Трахонитлилана вилаятлис хан; Лисаний Абиленаллиъ ханлъилаъ зукъойо; 
LUK.3.2	Гьаннана Кайафана бишшун букъа̄ кашишлалъилаъ гаьгьийа мехлаъ, Закарияла оьждил – Ягьял боьчӀчӀа авлахълиъ Аллагьлис йаьже тухъийо. 
LUK.3.3	Гьолцо Иордан эᵸхедой гьица гаьгьийа мица̄ъ кӀаьйлӀона лъӣд ма̄цоллолъи тӀибитӀизи йо̄йо, мизос мунагьла тавба богьда чурзи йа̄хъцалӀо нисойо. 
LUK.3.4	Вагьаддийа йаьжбо ча̄хна гей Ишая авараглила ТӀекликьа:
LUK.3.4	«Гьоᵸс гьокӀ тухъца боьчӀчӀа авлахълиъ:
LUK.3.4	Гьуги оᵸкъолъол гьино къачӀази йова,
LUK.3.4	Кьодда̄лал гьино йаᵸкъойцӀойо йова,
LUK.3.5	Шибаб куво-аьракъ йолъала,
LUK.3.5	шибаб ма̄ь-бизова йеᵸйалъала,
LUK.3.5	ЧӀикӀ-чӀекӀдийо жо йаᵸкъойцӀала, хир-хоькӀила̄ маьче мелъала,
LUK.3.6	Шибаб ругь-чӀаголъилал Аллагьлис хъосарлъи йега̄ла».
LUK.3.7	Гьолцодой ма̄цолал мокъова халкъилала аьламлихъа Ягья ниса̄гьийо:
LUK.3.7	– Гьай миже, цӀодола бекелалис насло! Лъод миже тӀамзи бо̄йо кьодо мокъоцала Аллагьлила симолдойс боьвачал? 
LUK.3.8	Миже бо̄ва тавбалас пихъ йегала. Иле Ирбагьинила наслолас къова̄ гейлӀо нисона бикълабаша̄къа. Гьуна До мизохъа нисос, Аллагьлил йадда вагьаддо̄л кьала̄на Ирбагьинила къова̄л Гьогцохъа йуьᵸвахонна йа̄хъца. 
LUK.3.9	Хоьхила хемухадой оᵸг гуллолъи мизол йикъе. КӀетӀо пихъ кьодо йахъаъцас хоьхо буьчӀна цӀоъ гулцаслъи йикъе.
LUK.3.10	Гьиде сийод йовал нуцӀослӀо нисос зукъойо аьдамла̄. 
LUK.3.11	Ягья жаваб ницца зукъойо:
LUK.3.11	– Къона мухун гаьгьийа гьоᵸсцойс гаьччал нилӀа, кен гаьгьийана вагьалла̄ йова.
LUK.3.12	Мунагьла чурзи йовагьиллал мокъова̄ гьаькъ бокӀолал бечелла̄ аьдамла̄на нисолло гьолцохъа:
LUK.3.12	– Йа̄ Муалим, иле сийод йовал нуцӀос?
LUK.3.13	Гьоллол жаваб нилӀийо Ягья:
LUK.3.13	– Мизол бегаллагъа кьодда̄с багъа̄къа гьаькъ.
LUK.3.14	Вагьалла̄зу рагъухъалла̄на мокъона нисолло:
LUK.3.14	– Илена сийод йовал нуцӀос?
LUK.3.14	Гьоллохъана нисойо:
LUK.3.14	– Гьоᵸссидихъасна гьичӀегонна окко йагъа̄къа, гьоᵸссидикьана гаьччо аьйиб гула̄къа, мизол ниццала харжликьа рази бахъна бече.
LUK.3.15	Масигь оᵸкъаллахъа гувабацӀона бечейаъ, халкъилал пикро бахъца зукъойо Ягья Масигь зогъаллӀона. 
LUK.3.16	Ягья къацӀцӀолал жаваб нилӀийо:
LUK.3.16	– До мизос мунагьла лъӣд йа̄ᵸцолца, амма оᵸкъос дӣгъана йилӀа къудратаб СукӀо. До гей гьолцола гьалалъцола̄с кьохъа̄ йа̄ᵸкал мустагьикъаб гаьччо сукӀо. Гьогцо мизос мунагьла йа̄ᵸцолас Илагьиябли ругьлидна цӀойидна. 
LUK.3.17	Гьогцола каъ аьᵸко гей, нахоъос хъибо мацонна гьинила баькьиъ гулца, нахо гьоᵸсна йедаъцала цӀоъна гунна Гьолцо йекӀелца.
LUK.3.18	Рохеллис Хабар нисона вагьалла̄зу тели баддо̄нна насигьатла Ягья аьдамла̄л йовагьийо.
LUK.3.19	Гьерод ханли гьинила истӀис ахъо Гьеродиада йоᵸкъойолъина, бади гьокцос чороклъина Ягья мотӀолиъ йакьеллъо, 
LUK.3.20	Гьероди Ягья тӀусагъийаъ голло, ханли йовагьийа бадло кешлъила̄кьа кьодо вагьли кешлъина телилъийо.
LUK.3.21	КъацӀцӀо гаьлъда-гаьгьийо аьламна мокъона лъӣд мунагьла йа̄ᵸцолцалаъ, Исана лъӣъна эᵸдокна доьъа бо̄слаъ, гьаᵸса йеᵸйагьейо. 
LUK.3.22	Илбалила суратбакьа Илагьияб Ругь мокъойо гьолцодой. Бета гьаᵸсаъкьа̄ гьокӀ тухъийо:
LUK.3.22	– Ми гей дил аццас дие Оьжо. Дӯкьа До рази гей!
LUK.3.23	Иса Аллагьлил хъуллухъ бовал уьᵸхолъийаъ, гьолцос зукъойо лъанайиглъийо лӀи. Гьолцола умумаллис вагьаддийо кьибил гейлӀо нисос зукъойо: гьолцос або Усуп, гьолцосна або Эли, бета 
LUK.3.24	Маттат, Леви, Малки, Яннай, Усуп, 
LUK.3.25	Матитя, Амос, Нагьум, Гьесли, Наггай, 
LUK.3.26	Магьат, Маттати, Шимъи, Йосех, Йода, 
LUK.3.27	Йогьанан, Реса, Зеруббабел, Шеалтиэл, Нер, 
LUK.3.28	Малки, Адди, Къасам, Алмодам, Эр, 
LUK.3.29	Ешуа, Элиэзер, Йорим, Маттат, Леви, 
LUK.3.30	Шимъон, Ягьуда, Усуп, Йонан, Элякъим, 
LUK.3.31	Мелеа, Менна, Маттата, Натан, Давуд, 
LUK.3.32	Йишай, Йобед, Боаз, Шалмон, Нагьшон, 
LUK.3.33	Аминадаб, Админ, Арам, Гьецрон, Перец, Ягьуда, 
LUK.3.34	Якъуб, Исгьакъ, Ирбагьин, Терагь, Нагьор, 
LUK.3.35	Серуг, Реу, Пелег, Эбер, Шелагь, 
LUK.3.36	Къейнан, Арпакшад, Шем, Нуьгь, Ламек, 
LUK.3.37	Метушелагь, Гьенок, Яред, Магьалалеэл, Къейнан, 
LUK.3.38	Энош, Шит, Адам, Аллагь.
LUK.4.1	Илагьияб Ругьлид оцӀийо Иса Иорданлиъис кӀаьй уьᵸхона го̄йо, бета Ругьли Гьули оᵸкъолло боьчӀчӀа авлахълиъ. 
LUK.4.2	Вагьлиъ йагъойо Иса оьᵸкъонайиг водо. Илбисли гьолцос гьаьлна бикъелло. Вагьлосинаб замаллиъ сикӀаъ лукӀма мейэш. Оьᵸкъонайиг водо йеᵸкьелъ, Гьули нукойо. 
LUK.4.3	Вагьалълъо мехлаъ илбисли нисос Гьолцохъа:
LUK.4.3	– Ми Аллагьлис Оьжо зогъда, вагьалӀо кьалхъа ниса баьбалал йуьᵸхолӀо.
LUK.4.4	Иса гьоглӀол жаваб нилӀийо:
LUK.4.4	– ТӀекликьа чахна гей: «Сид баьбалакьа боваъас инсалли гьинис оьмро».
LUK.4.5	Бета илбисли ма̄ькьана оᵸкъонна, сид лагьзатлиъ дуниялликьа гаьгьийа̄ къацӀцӀа̄ пачалихъла йегабалло Гьолцол. 
LUK.4.6	Бета гьоклӀо нисос:
LUK.4.6	– Вагьадло къацӀцӀола пачалихъла̄с ихтиярна рецна до Дул нилӀал, судлӀо нисода гьолълъос ихтияр дӣхъа нилӀна гей, до дил атӀтӀийал вагьло ницца. 
LUK.4.7	Ми дил сужда богьда, вагьли къацӀцӀо дибо йахъца.
LUK.4.8	Иса жаваб нилӀийо:
LUK.4.8	– ТӀекликьа чахна гей: «Сид Аллагьлилла̄ъ сужда бова̄къа, БетӀергьаллилла̄ъ ибадат бова̄къа».
LUK.4.9	Бета илбисли Гьули Иерусалимлиъ эжена Аллагьлила билӀола кьохъкьана гонна, Гьолцохъа нисос:
LUK.4.9	– Ми Аллагьлис Оьжо зогъда, вагьалӀоъла лӀийо огицӀ! 
LUK.4.10	ТӀекликьа чахна гаьъад: «Аллагьли малаикла̄кьа амро бовас ми цӀуми овалӀо нисона». 
LUK.4.11	Бета: «Малаикла̄ каъ охна эзас кьалил дибо хаьба мехелечӀе».
LUK.4.12	Иса жаваб бо̄йо:
LUK.4.12	– «Ми БетӀергьан, дибола Аллагьлил гьаьлбики йова̄къа» – лӀо нисона чахна ТӀекликьа.
LUK.4.13	Гьолцол къацӀцӀо гьаьлбики йогьна лъикъолъ, илбис гьоᵸс санаъатаб мех мокъоцал боъийо Гьолцодойс.
LUK.4.14	Иса оᵸкъойо Галилеялиъ Илагьияб Ругьна Гьиниъ бахъна. Гьолцос ца̄ᵸ на̄назу со̄ᵸгъой гаьгьийа̄ мица̄ъ йеᵸкьейо. 
LUK.4.15	Синагогла̄ъ эᵸкьена Гьолцо ваъза-насигьатла йовагьийо, къацӀцӀола Гьолцол рец-бакъ бо̄с зукъойо.
LUK.4.16	Бета Иса тарбийа-лъай нилӀийа Назарет шагьарбаъ эᵸкьейо, гьинила аьдатликьа шамат водиъ синагоглиъна эᵸдокийо. Гьоллол ТӀек хъовал минбарликьа кьодокийо. 
LUK.4.17	Ишая авараглис ТӀек нилӀийо Гьолцохъа. Вагьаддийо калима гаьгьийо мицаъ ТӀекна йеᵸгьена, хъо̄йо Гьолцо:
LUK.4.18+LUK.4.19	– «Дӣъ БетӀергьаллис Ругь гей, гьолцо дил ихтияр нилӀийо Рохеллис Хабар мискилла̄хъа мейал, асирлъилаъ гаьгьийа̄ тиса ба̄гъоналӀо, боцдийа̄л канлъи йоᵸкъоналӀо, азаб-акъубалиъ гаьгьийа̄ гиса мегьналӀо. Аллагьлила раьгьматлис мех мокъоналӀо нисал эᵸгьна гей До».
LUK.4.20	Бета Гьули ТӀекна йиᵸхъона, хъулухъчийахъана нилӀна, къе̄ эчейо. Синагоглиъ гаьгьийа̄ къацӀцӀолас гьаьй йеᵸхейо Гьолцокьа. 
LUK.4.21	Иса гьоллохъа нисал уьᵸхотохъийо:
LUK.4.21	– Жейса миже вагьалӀо калималихъа энекзи бахъцалаъ, чахийо жо тӀубази йахъийо.
LUK.4.22	Гьолцола каламли гьоллол букъо асар бо̄йо. Исала сикӀаъкьа̄ гугьцала вагьалълъо баркатаб каламли къацӀцӀа̄ аьжаиб бовагьийо. Бета гьолло нисойо:
LUK.4.22	– Усупис оьжод гей Гьули?
LUK.4.23	Иса нисойо гьоллохъа:
LUK.4.23	– Гьай-гьай миже Дӣхъа кицина бакъона нисас: «Ми дохтур зогъда, гьакъкъа Мизу сагъ ахълӀо. Илол Капернаумлиъ йахъийо шинаб жо тухъийо, же вагьалӀо Дибола абола ракьликьана йова!» – лӀона нисас миже Дӣхъа.
LUK.4.24	Амма Гьогцо гьоглохъа нисойо:
LUK.4.24	– Гьаькъкъаб жо гей, гьоᵸсна авараг гьинила абола ракьликьа бикӀзи оваъас. 
LUK.4.25	Гьаькъкъаб жо нисос До мизохъа: Иляс авараглила замаллиъ лъана лӀина илъна боцо бахъийо мицакьа водо гуйчӀе къацӀцӀо дуниялликьа йукъо ракъи йоᵸкъона. 
LUK.4.26	Израиллиъна тели къоролла зувакъодана, Сидонлидой гьиᵸца гаьгьийа Царепатила сид къоролайдоййаъ эᵸйэш Аллагьли Иляс. 
LUK.4.27	Элиша авараглила замаллиъ Израиллиъна барас унтилаъ кӀовабакӀова тели аьдамла ба̄хъдана, Шамлиъис гьоᵸс НаъманлӀо нисоцас сукӀова̄ъ аᵸцолеэш гьолълъо унтилаъас.
LUK.4.28	Вагьли тухъийоназу, синагоглиъ гаьгьийа̄ аьдамла гьалаг ба̄хъийо. 
LUK.4.29	Баьгъбаъна гьолло Гьули шагьарбаъаш гисана эжена бачилӀ тӀотӀаллӀо нисона, гьидес шагьар бо̄йо бизола раьъалликьа акъос зукъойо. 
LUK.4.30	Амма Иса халкъилаъас алӀос оьчона оъийо.
LUK.4.31	Бета Галилеялила КапернаумлӀо нисоцала шагьарбаъна эᵸкьена, гьоллол шамат водла̄ъ Аллагьлис калам биджи бовал уьᵸхолъийо. 
LUK.4.32	Гьолцола ваъзала̄кьа аьдамла аьжаиб ба̄хъна зувакъойо. Гьолцо нисоцас жо нисос зукъойо Гьиниъ гьаьлкӀолъи гаьгьийаъцой.
LUK.4.33	Синагоглиъ зукъона гей зинналла̄ охийо гьоᵸс сукӀо.
LUK.4.34	– ЭццакӀа! Сийод дул илоъкьа̄ йатӀна, Назаретлиъис Иса! – лӀо нисона йукъо илӀела̄л уьᵸхолъийо гьули сукӀо. – Иле пасад бовалди оᵸкъона Ми! Дил икъеш Ми Аллагьлис Илагьияб СукӀо ахъцаслъи!
LUK.4.35	Иса гьокӀ йоъиллийо гьолълъос:
LUK.4.35	– ГьокӀ йоъла, болъо Ми гьолцола магъоъос!
LUK.4.35	Синагоглиъ алӀлӀода гьули сукӀона къе̄ икьена, гьоьшшона зарал бойчӀе гьолцола магъоъос зиннал гисакийо. 
LUK.4.36	КъацӀцӀа̄ гьайран бахъийо. Гьолло̄л сидхъа гьоᵸсо бикълабашал муьхобалъийо:
LUK.4.36	– Сийо йаьжед гьули, гьинила къуватлидна къудратлидна амро богьцас зинналла̄л; гьолълъогъа муьгъатта̄ гьолло̄лна инсаллила магъоъос гисабакцас, – лӀо нисона.
LUK.4.37	На̄назу со̄ᵸгъой гаьгьийа̄ мица̄ъ митемекьейо Исас хабар.
LUK.4.38	Бета аьгъиъна, синагоглиъисна гисакна, Иса СимонлӀо нисоцала сукӀодой билӀогъа эᵸкьеш. Симонис йукъо ийо йаьчӀ-йиххала унтилаъ йилӀа кӀокӀона йиᵸхъос. Гьоло йахълалӀо нисона гьарзи йо̄с Гьолцохъа. 
LUK.4.39	КӀокӀовадой гьиᵸцана эᵸкьена, йаьжена нисона, гьолълъоъос унти болъолца. Вагьаллиъисзу йаьгъиъна, гьоллол кен-оᵸх гулал йуьᵸхолъча гьоло.
LUK.4.40	Бохъ тӀикейа анталаъ тели кӀовакӀова̄ аьдамлана ба̄къона мокъойо Гьолцодой. Исана шибаблил ко̄ йеᵸхенна гьолло̄л ба̄хъилло. 
LUK.4.41	Лади аьдамла̄ъаш зинналла йовацӀийо.
LUK.4.41	– Ми Аллагьлис Оьжо гей! – лӀо нисона илӀелабас зувакъойо гьолло̄л йоьвачошлаъ.
LUK.4.41	Амма жу Масигь гаьгьийолъи зинналла̄л икъелъ, Иса гьоллос гьокӀа йоваъиллис зукъойо.
LUK.4.42	Бета хиса водо хишейоназу гисакна Гьули боьчӀчӀа авлахълиъ эᵸкьейо. Халкъила Гьули иᵸзийо. Иᵸхъона муьгъатта̄, гьидедойс на̄на эᵸкьа̄къалӀо нисона гьардизи ба̄хъийо. 
LUK.4.43	Амма Иса гьоллохъа нисойо:
LUK.4.43	– Аллагьлис Парчагьлъи йоᵸкъоцалас Рохеллис Хабар нисал До бадло шагьарба̄ъна эᵸкьал нуцӀос, вагьалълъол э̄ᵸйо гей До.
LUK.4.44	Вагьла̄ Ягьудиялила синагогла̄ъ эᵸкьена, Гьолцо ваъза-насигьатла йовагьийо.
LUK.5.1	Аллагьлис калам тухъал батӀийа̄ аьдамла̄ со̄ᵸгъой къацӀобакна гаьгьийа мехлаъ, Гьули зукъойо ГеннисаретлӀо нисоцала ралъадбадой. 
LUK.5.2	Ралъадбаъ къона гама бегас Исал. Биса̄хъла, гамалиъис гисана гугьна, гьидеш биса̄ йовахцас къӣла низабас зувакъойо гьулиъ. 
LUK.5.3	Иса Симонила гамалкьа кьодокийо.
LUK.5.3	– Раъалликьас даьгьаб ралъадбаъ эᵸдда̄ гама беза, – лӀо нисона гьарзи йо̄йо Гьолцо Симонхъа.
LUK.5.3	Гамалкьа къе̄на эчена Гьолцо аьдамла̄л ваъза-насигьат бо̄с зукъойо. 
LUK.5.4	Ваъза-хабар болъолъ, Симонхъа нисос:
LUK.5.4	– Ралъадбала гилъилла мицаъ гамана мокъонна, тӀутӀа дибо биса̄ йовахцас къӣ.
LUK.5.5	Симони Гьолцол жаваб нилӀийо:
LUK.5.5	– Йа̄ НасигьатсукӀо! Гьуᵸлъ нише-хишей ла тӀутӀдана илол гьоᵸсна биса михъеэш. Амма Ми нисойо йаьже йугъолечӀе до гьаᵸкъкъаса̄за къӣ тӀутӀал.
LUK.5.6	Вагьла̄ нисогъа тӀулӀлӀо, гьоллол тели биса михъойо. Биса̄ла йаькъкъолъилахъа къӣ йа̄ьхал йуьᵸхолъийо. 
LUK.5.7	БалӀо гамалкьа гаьгьийа̄ гьалмагъла̄хъа ишан богьна комаклил ийалӀейо. Мокъона гьоллона къацӀо комак богьна, къонана гама̄ бисалис йовацӀилло. Давлалила йаькъкъолъилахъа къонана гама̄ ралъадбаъ гъанкъизи йа̄хъал йуьᵸхоьбалъийо. 
LUK.5.8	Вагьли йегалъ, Симон-Петри Исала мицна̄дой аьᵸйда̄ суждалкьана эчена нисойо:
LUK.5.8	– Йа̄ БетӀерчӀахъаяв, олъо дидойс Ми! До гей мунагьла̄с оцӀийо сукӀо!
LUK.5.9	Вагьла̄ нисаъасди, гьулина гьолцогъой къацӀо гаьгьийа̄на котакалда гьийабачӀена зувакъойо тели бохийо биса бегалъ. 
LUK.5.10	Вагьла̄зу, Симонил гьалмагълъилаъ гаьгьийа̄ Зебедайис оьждаь, Якъубна Иоанна, гьийабачӀейо. Бета Иса Симонхъа нисойо:
LUK.5.10	– ГьицӀа̄къа! Желагъа муьгъатта̄ ми аьдамла бисацой бовахца
LUK.5.11	Гама̄на мицакьана кьисабана, гаьлъгъа къацӀцӀо жона йечаннегьна, гьолло̄л Исагъой къацӀо мекьейо.
LUK.5.12	Гьуна Исал, сид шагьарбаъ оᵸкъолъ, къацӀцӀо магъокьа барас унти чӀалӀейо гьоᵸс кӀокӀойо сукӀо эгас. Иса эгалъ, гьули сукӀо Гьоцодой аьᵸйда̄ мотӀо лӀийода̄ къе̄на экна гьардизи ахъал уьᵸхолъча:
LUK.5.12	– Йа̄ БетӀерчӀахъаяв! Дул адда, до Дӯхъа аᵸцонна сагъ огьна ахъца!
LUK.5.13	КӀокӀовал ко̄на йеᵸхенна Иса нисойо:
LUK.5.13	– Дил атӀна гей: ми аᵸцо, сагъна ахъ!
LUK.5.13	Нисослаъзу чӀалӀейо жона магъокьа кьодос йекна, гьули сукӀо аᵸцона сагъ ахъийо.
LUK.5.14	– Гьоᵸссидихъана хабар мейчӀе, эᵸкьена бегала дибо магъо кашишлил, аьдамла̄л ми ахъийолъи икъалъгъа Мусала къанонликьа къурбан муха, – лӀо нисона лъази йо̄йо Иса гьогцохъа.
LUK.5.15	Амма Исас хабар халкъилаъ гьех митемекьейо. Гьолцохъа энекзи бахъална, унтилаъас сагъ бахъална тели аьдамла мовакъос зувакъойо. 
LUK.5.16	ГьулилӀо нисода, аьдамла гаьчӀела мицаъ эᵸкьена тӀаъатлиъ ахъца зукъойо.
LUK.5.17	Гьоᵸс водолалъ Иса ваъза-насигьат бо̄слаъ, Гьолцохъа энекзи бахъийа аьдамла̄ъ эᵸдо зувакъойо Галилеялила шибаб аьлӀаъашна, Ягьудиялиъисна, Иерусалимлиъисна мокъова̄ фарисейлана динияб аьлимлана. БетӀергьаллис къудратлъи зукъойо Гьолцоъ кӀовакӀова ба̄хълал. 
LUK.5.18	Гьуна гьоᵸс аьдамла̄ лӀоᵸвакьана гонна акъойо магъо хъохъойо сукӀо. КӀокӀо̄ сукӀо Исадой аьᵸйда̄ оᵸкъолална голална гьаьракат багъос зукъойо гьолло. 
LUK.5.19	Амма тели халкъ бахъийахъа, эзал гьино йиᵸхъеэш. Кьамакьас кӀараматӀина йолъонна, лӀоᵸвакьа голгъа Исадой аьᵸйда̄ алӀлӀода̄ лӀийо э̄ᵸйо. 
LUK.5.20	Гьули сукӀо акъона мокъова̄ сукӀоба̄с божи бегалъ, Иса нисойо:
LUK.5.20	– Аьдам, ми мунагьла̄ъас аᵸцойо!
LUK.5.21	Диниябла аьлимлана фарисейлана сидхъа-гьоᵸсо бикълабашал муьхобалъийо:
LUK.5.21	– СукӀо сукӀод ахъал нуцӀос вагьди вагьаллийо инжитаб-гьаькъираб жо йекӀцас? Аллагьлихъа̄ъ инсаллис мунагьла чурзи йовагьна йа̄хъаъас, – лӀо нисойо гьогло.
LUK.5.22	Гьоглола йакӀиъ гаьгьийо жона йикъена, Иса нисолца:
LUK.5.22	– Суд мизола йакӀиъ вагьаллийа пикрова йа̄хъийо? 
LUK.5.23	Сийод нисал пигьаяб гей: «Ми мунагьла̄ъас аᵸцойолӀод» йаги «Аьгъиъна эᵸкье-гогьлӀод»? 
LUK.5.24	Амма мизол йикъе, Аьдамлила Оьждисна ихтияр гей аьдамла̄ш мунагьла чурзи йовагьал... – Иса кӀокӀовахъа нисойо: – До дӯхъа нисос, аьгъиъна лӀоᵸна бежена билӀогъа эᵸкье!
LUK.5.25	Вагьаллиъисзу аьгъиъна, жу акъойо лӀоᵸна бокчина, Аллагьлил рецна богьгъа, гьинила билӀогъа эᵸкьейо. 
LUK.5.26	Гьайран-гьикмат бахъийа̄ гьолло къацӀцӀола Аллагьлил рец бо̄йо. ЙилӀа гьийабачӀейахъа гьолло йекӀийо:
LUK.5.26	– Гьикматаб жо йега̄йо илол жейса, – лӀо нисона.
LUK.5.27	Гьолълъогъа муьгъатта̄ Иса билӀоъос гисакийо. Гьинолис гьаькъ бокӀолцала билӀодой Гьолцол къе̄ эчена эга̄йо Левий ца̄ᵸ гаьгьийо гьоᵸс гьаькъ бокӀолцас сукӀо.
LUK.5.27	– Дӣгъой муьгъалӀ тос, – лӀо нисос гьолцохъа Иса.
LUK.5.28	КъацӀцӀо жона гаьлълъа̄чо йечаннегьна, аьгъиъна Гьолцогъой муьгъалӀ эᵸкьейо Левий. 
LUK.5.29	Гьинила билӀоъ мокъолъ, Левий йукъо гьоболлъи йо̄йо Исал. Гьулиъ зукъойо гьаькъ бокӀолцасана, гьула̄зу гьоллогъой къацӀо гагьийа̄ баддо̄л аьдамлана. 
LUK.5.30	Фарисейла̄на гьоглола диниябла аьлимла̄на Исала асгьабла̄хъа морлӀона нисолло:
LUK.5.30	– Суд миже гьаькъ бокӀолцала сукӀоба̄гъойна, мунагьла̄с бовацӀийа̄ аьдамла̄гъойна къацӀо бес-хулӀос?
LUK.5.31	Иса гьоллол жаваб богьна нисос:
LUK.5.31	– КӀовакӀовалла̄ъ, сахаб сукӀоба̄л дохтурлис комак батӀаъас. 
LUK.5.32	До гогьна гей муъмилла гаьчӀел, муна̄пикъла ийабалӀал, гьолло тавба бовал балӀлӀо.
LUK.5.33	Гьогло нисолло Исахъа:
LUK.5.33	– Ягьяла асгьабла̄на фарисейла̄ла мутаъалимла̄на дӣсда̄с как-кӀалла йовагьцала мехлаъ, гьоддо̄л Дибо асгьабла суд бес-хулӀона ба̄хъца? – лӀо нисона.
LUK.5.34	Иса гьоллохъа нисойо:
LUK.5.34	– Къимако шеблаъ гаьгьийа мехлаъ, гьолцо бейтелликьа ийабалӀейа аьдамла̄хъа, бес-хулӀечӀе кӀал йохна бечелӀо нисона йахъцади мизохъа? 
LUK.5.35	Къимако гьоллодойс агъойо водбо йоᵸвакъас, вагьалло водла̄ъ кӀал йохна гьолло̄нна ба̄хъас.
LUK.5.36	Бета Иса гьоллол вагьаддийо хабар ме̄йо:
LUK.5.36	– Лъона ицӀцӀо лъицӀона йаьхенна келла лъицӀокьа гъечӀе гуцӀаъас. ИцӀцӀо лъицӀона йугъос, келла лъицӀокьа ицӀцӀо гъечӀе гуцӀийолъина кьухъаъас. 
LUK.5.37	Лъона гитӀаъас ицӀцӀо гъино йугъал йоᵸкъова тӀикӀилаъ. Бетана ицӀцӀо гъинона къе̄ мекьас, йаьхена тӀикӀина йугъас. 
LUK.5.38	ИцӀцӀо гъино гитӀал нуцӀос ицӀцӀа тӀикӀилаъ. 
LUK.5.39	Келло гъино хулӀона муьгъатта̄, лъо̄нна кьодо ицӀцӀо гъино хулӀал батӀаъас, судлӀо нисода келлозу гъино кӀетӀо гейлӀо нисос.
LUK.6.1	Шамат водиъ хъибола майдалла̄ъкьа̄ мекьал нуцӀойо Исана Гьолцос асгьаблана. Асгьабла̄ хъибос кьоᵸва̄ ко̄ъна йуьвашинна мугьла йуьᵸвахъча зувакъойо. 
LUK.6.2	Садло фарисейла̄ гьодлохъа нисолло:
LUK.6.2	– Шамат водла̄ъ йовал йахъаъцас жо суд миже йо̄с? – лӀо.
LUK.6.3	Иса гьоллол жаваб нилӀийо:
LUK.6.3	– Хъойэшди миже, жуна къацӀо гаьгьийа̄на нувабакона гьихбалъолъ, Давуди йо̄ва жойлас? 
LUK.6.4	Аллагьлила билӀоъна эᵸдокна Давуди бокчина гей Аллагьлил бакъойо, кашишла̄йаъ муьхъал бахъаъцас баьба. Гьинина муьхъна гей, къацӀо гаьгьийа̄нна нилӀна гей.
LUK.6.5	Бетана нисойо гьоглохъа:
LUK.6.5	– Шамат водис ихтияр Аьдамлила Оьждихъа гей!
LUK.6.6	БалӀосола шамат водиъ Иса ваъза-насигьатлил синагоглиъ эᵸкьал нуцӀойо. Гьулиъ зукъона гей кӀетӀакьас ко̄ хъохъойо гьоᵸс сукӀо. 
LUK.6.7	Диниябла аьлимлана, фарисейлана Гьолцохъа гуцӀобахъна бечена зукъойо сагъ овалла̄лӀона, шамат водиъ вагьли кӀокӀо̄ ахъинналӀо нисона Исакьа аьйиб мокъолалъгъа. 
LUK.6.8	Амма гьоглола йакӀиъ гаьгьийо жона йикъена, Иса ко̄ хъохъова сукӀохъа нисойо:
LUK.6.8	– Аьгъиъна алӀлӀода̄ эче! – лӀо.
LUK.6.8	Гьуги аьгъиъна алӀлӀода̄ эᵸкьейо. 
LUK.6.9	Бета Иса гьоллохъа нисойо:
LUK.6.9	– До мизохъа гьоᵸс жо нисолал: шамат водиъ сийод йовал йахъца – кӀетӀолъид йаги кешлъид? Аьдам ахълалди йаги угъолалди нуцӀос?
LUK.6.10	Гьогло къацӀцӀолахъана говацӀона, Иса гьолцо сукӀохъа нисойо:
LUK.6.10	– Ко̄ йаᵸкъойцӀола, – лӀо.
LUK.6.10	Иса нисогъа йо̄йо гьолцо сукӀо. Хъохъойо ко̄ сагъ йахъийо. 
LUK.6.11	Гьогго̄л йилӀа гьалаг ба̄хъийо, Исал сийоди йовал нуцӀослӀо нисона сидхъа-гьоᵸсо дандибази йовал муьхобалъийо.
LUK.6.12	Вагьалло водла̄ъ Иса гьари-доьъалил сид ма̄ькьана эᵸкьена нише-хишей Аллагьлил тӀаъат богьна эчейо. 
LUK.6.13	Хискьа Иса Гьинис асгьаблана ийалӀена, гьоллоъ эᵸдос ацӀона къона сукӀона гьакӀна, гьоллокьа чапарлалӀо нисона ца̄ᵸда гувалло. Гьолло̄нна зувакъойо: 
LUK.6.14	ПетерлӀо
LUK.6.15	Маттей, Тома, Алфайлис оьжо Якъуб, Зелот
LUK.6.16	Якъубис оьжо Ягьуда ва бета Исал хиянат ахъийо Ягьуда Искариот
LUK.6.17	Гьинила асгьабла̄гъой къацӀо Иса, ма̄ькьаш лӀийона гогьна, авлахълиъ эчеш. Гьулиъ мокъос Гьолцос тели асгьаблана, къацӀцӀо Ягьудиялиъисна, Иерусалимлиъисна, гьула̄зу ралъадбадой шеблаъ гаьгьийа̄ Тирна Сидонна шагьарба̄ъаш букъо аьламна. 
LUK.6.18	Гьулиъ мокъойо Исала ваъза-насигьатлихъа энекзи бахъална, гьула̄зу унтилаъас ба̄хълаллакьа йакӀо йоᵸкъова̄на, чикейа зинналла̄ азаб ниццаса аьдамлана; гьолло̄л Иса сагъ бовагьийо. 
LUK.6.19	КъацӀцӀола халкъилал йатӀна зукъойо Исалъ ко̄ йеᵸхелал, судлӀо нисода Гьолцоъкьа̄ гугьцала букъа къудратлихъа къацӀцӀа̄ ба̄хъца зувакъойо.
LUK.6.20	Бета асгьабла̄хъа гьаьйна йеᵸхенна Иса нисос:
LUK.6.20	– Гьардарабла гей миже мискин-пакъирла,
LUK.6.20	Аллагьлис Парчагьлъи мизол йиᵸхъолъ.
LUK.6.21	Гьардарабла гей миже, же нуко-аᵸхъаба̄,
LUK.6.21	Аллагьли мизос оᵸха йовацӀлас.
LUK.6.21	Гьардарабла гей миже, же бийабацаса,
LUK.6.21	бета миже лъоᵸваба̄с.
LUK.6.22	Гьардарабла гей миже, аьдамла̄л ба̄тӀеэса,
LUK.6.22	гьогло атаба̄кӀийа, мизокьа цӀокьдаба̄йа,
LUK.6.22	мизос чикейа ца̄ᵸда гейлӀо нисона
LUK.6.22	гиса тӀуватӀас мизос ца̄ᵸда,
LUK.6.22	Аьдамлила Оьждидда̄ла.
LUK.6.23	Рази ба̄хъ, рази ба̄хъна богба̄цӀ миже,
LUK.6.23	судлӀо нисода гьаᵸсаъ мизол
LUK.6.23	букъо шапаъат гей.
LUK.6.23	Вагьалла̄зу гьоглола наслола̄ла
LUK.6.23	абола̄на аварагла̄л йо̄йо.
LUK.6.24	Амма балагь-азаб мизол
LUK.6.24	бечедлъилаъ гаьгьийа̄л,
LUK.6.24	кӀетӀо оьмро же мизол нилӀийо.
LUK.6.25	Балагь-азаб мизол,
LUK.6.25	же оᵸх йовацӀна гаьгьийа̄л,
LUK.6.25	бета миже нувабакас.
LUK.6.25	Балагь-азаб мизол, же лъоᵸваба̄йал,
LUK.6.25	бета миже бийабана макъо йагъас.
LUK.6.26	Балагь-азаб мизол,
LUK.6.26	кӀетӀа̄ аьдамла гейлӀо нисона
LUK.6.26	сикӀалъ къацӀцӀола ба̄гъова̄л.
LUK.6.26	Гьоллола умумаллина вагьалла̄
LUK.6.26	йилӀа рец-бакъ бова̄гьийо
LUK.6.26	аьйдла̄ гьересиаварагла̄л.
LUK.6.27	Дӣхъа энекзи бахъцала мизохъа нисоцас гей: мизос тушмалла ба̄тӀ, миже ба̄тӀаъцала̄л кӀетӀослъи йова. 
LUK.6.28	Мизол наьъана богьцала̄л баркат гулала, миже нуькучӀ бовагьийа̄ доьъалиъ ба̄гъа. 
LUK.6.29	Дул гога̄кьа баькьеллал, бадона гога̄ гуцӀола; дӯхъас чохъа-гужгат йагъовал, кьодос мухунна йагъона нилӀа. 
LUK.6.30	Шибабли гьарзи йо̄вал гьарзи йо̄йо жо нилӀа, нилӀийахъасна кьа̄ь йокӀа̄къа. 
LUK.6.31	Бадло дул йовакъо̄йо жо ми гьоллонна йова. 
LUK.6.32	Миже ба̄ццала̄л мизол ба̄тӀийа̄с нӣйо кирид бахъал? Мунагьла̄д бовацӀийа̄лна ба̄цца жуво̄л ба̄ццаса аьдамла. 
LUK.6.33	Мизол кӀетӀослъи йо̄вал кьа̄ь йоцӀона йо̄ва кӀетӀослъилас нӣйо кирид бахъал? Мунагьла̄д бовацӀийа̄на вагьлизу жо йо̄с. 
LUK.6.34	Кьа̄ь нилӀаллакьа кул бахъна боцӀи сукӀол къарзалаъ нилӀийа сукӀол нӣйо кирид бахъал? Мунагьла̄д бовацӀийа̄на сидил гьоᵸсо ницца йоцӀол, кьа̄ь кьодос камийойчӀе, йоᵸкъаллакьа йакӀона йоᵸкъонна. 
LUK.6.35	Амма мизол мизосзу тушмалла ба̄тӀ ва садакъа̄ йовагьа; йоцӀол нилӀийакьа кьа̄ь йоᵸкъаллакьа кул бова̄къа; бета мизол тели кири бахъца, бета миже Кьодда̄ла Аллагьлис къовалъилаъ ба̄хъца. Баркалла нилӀаъцала̄нна, кешлъи йо̄вална цӀоб гулцас гаьлълъо Гьуги. 
LUK.6.36	Мизос Аболъийозу гургьел-раьгьмо гаьгьийа ба̄хъ мижена.
LUK.6.37	Миже сукӀокьа аьйиб бова̄къа, Аллагьли мизокьана боваъас; миже аьдам какзи ова̄къа, мижена какзи боваъас; миже кьодос тилӀбак, мизокьасна тилӀбакас. 
LUK.6.38	Мижена нилӀа – мизонна нилӀас. ЙилӀа лахлӀо-къуькъона гъоьдо богьна боцӀийо моьгьоре ницца мизол. Нӣйа моьгьорейад мизол масадана, вагьаллийа моьгьорейад мизонна масас.
LUK.6.39	Вагьаддийона мисал бакъойо Иса гьоллол:
LUK.6.39	– Боцдийа сукӀохъа бадисо боцдийо сукӀо эжеллина ахъцади? Гьолло̄л къонана хъарандийаъ бейакассаъди?
LUK.6.40	Гьинила муалимлигъа лъай кьодда̄с ахъаъас мутаъалим. Амма жузу, къацӀцӀо жо йикъенна, камиллъилаъ оᵸкъода, шибаб мутаъалим муалимлъийо ахъца.
LUK.6.41	Суд дибола гьаьъ гаьгьийо михъо бегайчӀе истӀила гьаьъ гаьгьийо цӀих йегас? 
LUK.6.42	Йана дӯхъа дибола истӀихъа нигъад нисона йахъца: Верейа ис, дибола гьаьъаш цӀих йагъоллаъче дӣд. Дибола гьаьъаш михъо бега̄ъас. Йе къона мотӀо гаьгьийо инсан, гьакъкъа ми дибола гьаьъаш михъо болъола, бета йагъал йахъца истӀила гьаьъаш цӀих.
LUK.6.43	КӀетӀа хоьхкьа нӣйоди пихъ гуцӀаъас, бахъеэшла хоьхкьа кьодо кӀетӀо пихъна гуцӀаъас. 
LUK.6.44	Шибаб хоьхо бикъеш пихълихъа гуцӀобахъна, судлӀо нисода тӀитӀакьа легъи йахъаъас, зазликьас кӀодо бокӀолаъас. 
LUK.6.45	КӀетӀа сукӀо гьинила йакӀила кӀетӀа гъамасбаъас кӀетӀослъи гиса йагъос. ЙакӀо чикейа сукӀо гьинила йакӀила чикейа гъамасбаъас кешлъи гиса йагъос, судлӀо нисода сикӀа нисос йакӀиъ гаьгьийо жо дӣслъилъ.
LUK.6.46	– Йа̄ БетӀерчӀахъаяв, йа̄ БетӀерчӀахъаяв! – лӀо нисона суд Дӣхъа илӀелабас, До нисогъана йойчӀе. 
LUK.6.47	Дӣгъой гугьцаса, Дӣхъа энекзи бахъцаса, Дие йаьже тӀубази йогьцаса – лъо̄лъ мелъейа̄д ба̄хъцасна нисал До мизохъа: 
LUK.6.48	гьули эᵸлъейо ахъца билӀо йогьцала сукӀолъ. Гьолцо эᵸдда̄с маьчена моьтӀона шедкьа кьодо бигъа гулло. Водбо тели гувагьлъо, эᵸхе билӀокьа йогицӀийо, гьолълъохъа гьули лахлӀонна йахъеэш, билӀо ахо кьучӀликьа йоᵸкъонна йо̄лъ. 
LUK.6.49	Дӣхъа энекзи ахъдана, До нисогъа йоваъцас сукӀо эᵸлъейо ахъца мицаъ бигъа гулечӀе билӀо йо̄ва сукӀолъ; эᵸхе йогицӀийоназу гьолцос билӀо йекна йугъос. БилӀос гьоьшшона гьихлъаъас.
LUK.7.1	Энекзи бахъийа халкъилал вагьло ваъза богьна лъикъолъ, Иса Капернаумлиъ эᵸкьейо. 
LUK.7.2	Гьулиъ гьоᵸс рагъухъалла̄ла нусилбетӀерлис йилӀа аццас нукар зукъона гей ахо кӀокӀовахъа угъал гикьа оᵸкъона. 
LUK.7.3	Иса оᵸкъовас тухълъо, кӀокӀойо нукар ахълал нусилбетӀерли Ягьудиялис букъа̄ гьаькимла Гьули окӀал ме̄йо. 
LUK.7.4	Исадойна мокъона, гьолло кьодос болъечӀе гьардизи бахъна нисойо:
LUK.7.4	– Гьули Ми комак бовал эᵸхецас сукӀо гей. 
LUK.7.5	Гьолцол илос агьло бацца, гьолцо илол синагоглана йовагьийо.
LUK.7.6	Иса гьоллогъой къацӀо эᵸкьейо. Гьинила билӀодой мокъалдайлил, нусилбетӀерли гьодлол данде гьинис гьалмагъла ме̄йо, Гьогцохъа нисал:
LUK.7.6	– Йа̄ БетӀерчӀахъаяв, букъо миллат бова̄къа, Ми диела билӀоъ эᵸдокал эᵸхецас сукӀо до гаьъа. 
LUK.7.7	Вагьалълъобза дона Дудой говал эᵸхецас сукӀо гаьъа, судлӀо нисода Дудой гьицакна ахъийо сукӀо гаьлъаъалъ. Амма Ми нукар кӀокӀо̄ ахъцала гьаьлкӀолъилас гьоᵸс йаьже ниса. 
LUK.7.8	Дона гейлӀо дӣгъа кьодда̄ гаьгьийас амро тӀубази богьцас сукӀо. Вагьла̄зу диела ихтиялликьа гаьгьийа̄ рагъухъалла̄ъас сидцойсолахъа эᵸкьелӀо нисода, гьули эᵸкьеш; бацосолахъа гогьлӀо нисода, гьули го̄с; лагълихъа вагьадди жо йовалӀо нисода, гьолцо йо̄с.
LUK.7.9	Вагьли тухълъо, Иса аьжаиб ахъийо. Гьингъой муьгъалӀ гугьцала халкъилахъана гоцӀохъна Гьолцо нисойо:
LUK.7.9	– До мизохъа нисос, Израиллиъна вагьаддийо букъо божилъина иманна Дил михъеэш.
LUK.7.10	НусилбетӀерли ме̄йа̄ аьдамла кьа̄ь билӀогъа мокъолъол, гьуги кӀокӀо̄ нукар сагъ ахъна иᵸхъос.
LUK.7.11	ГьаколъечӀе Иса эᵸкьейо НаинлӀо нисойо шагьарбаъ. Гьолцогъой къацӀо зувакъойо асгьаблана тели аьламна. 
LUK.7.12	Гьуна шагьарбала кавлидой Иса оᵸкъалдайлил, угъона гисда̄ акъоцас иᵸхъос ийос гьоᵸс гаьгьийо оьжо; гьоло ийона къоролай зукъона гей. Гьолълъогъой шагьарбаъаш эзиан халкъна зукъойо оьжо иᵸхъолал мекьецас. 
LUK.7.13	Гьоло йегалъ, гьолълъокьа йакӀона йугъона, Кьодда̄ла Иса нисойо:
LUK.7.13	– Йийа̄къа! – лӀо.
LUK.7.14	Бета гьицана эᵸкьена, Гьолцо лӀоᵸвалъ ко̄ йеᵸхелло. Гьуги оьжо эжецас аьдамла беченувацӀийо. Иса нисойо:
LUK.7.14	– Оьжо! До дӯхъа нисос: аьгъиълӀо!
LUK.7.15	Угъойо аьгъиъийо, бета къе̄на эчена икълашал уьᵸхолъийо. Иса гьули оьжо ийохъа нилӀийо. 
LUK.7.16	КъацӀцӀолас гьицӀода йейакийо, Аллагьлил рецна богьна, аьдамла̄ нисос зукъойо:
LUK.7.16	– Укъо авараг ахъна гей илоъ эᵸдо, Аллагь комаклил оᵸкъонна гей гьинила агьлолал, – лӀо нисона.
LUK.7.17	Гьолълъос хабар мекьейо къацӀцӀо Ягьудиялиъна со̄ᵸгъой гаьгьийа мица̄ъна.
LUK.7.18	Ме̄йолӀо Ягьяхъа гьинила асгьабла̄ вагьалълъос къацӀцӀо хабар. 
LUK.7.19	Къона асгьабна илӀена, Ягья гьолло̄л ме̄ш Кьодда̄ла Исадой, оᵸкъал нуцӀойо мид гей йаги бацохъад гувабацӀона иле бецал нуцӀослӀо нисолал.
LUK.7.20	Исадой мокъона абола̄ нисолло:
LUK.7.20	– Ягья аварагли иле ме̄йо нисолал: «Оᵸкъал нуцӀойо мид гей йаги бацохъад гувабацӀона бецал нуцӀос?»
LUK.7.20	(
LUK.7.21	Вагьалло мех мокъоцал Гьолцо тели аьдамла сагъ бовагьийо унти-шокълъилаъас, чикейа зиналла̄ъас; тели боцдийа̄л канлъийана йоᵸвакъолло.) 
LUK.7.22	Бета Иса гьоглол жаваб нилӀийо:
LUK.7.22	– Мекьена Ягьяхъа ниса мизол йега̄йона тухъийона жо: боцдобалъийа̄л кьа̄ьна канлъи йегаслӀо, лаьхъдийа̄ мекье-гӯслӀо, барас унтилаъ кӀовакӀова̄ ма̄цослӀо, аьᵸгъала̄л жо тухъаъцала̄л тухъцалӀо, бувагъова̄ ба̄хъилцалӀо, гьардухъалла-пакъирла̄ Рохеллис Хабар ме̄шлӀо. 
LUK.7.23	Дӣкьа шак ахъеэс сукӀо талигьаб гейлӀона ниса.
LUK.7.24	Асгьабла кьа̄ь боьвачолъ, Иса халкъилахъа Ягьяс вагьда̄ нисолал уьᵸхолъийо:
LUK.7.24	– Сийо йега̄лди миже боьчӀчӀа авлахълиъ мекье-гӯс зукъойо? ЗалӀи лахлӀолцас чала бега̄лди? 
LUK.7.25	СукӀо эга̄лди мекьеш зукъойо? КӀетӀо лъицӀо лъичӀейо аьдам эга̄лди? Амма бечедаблана кьухъийо лъицӀо лъичӀейа̄ аьдамлана ба̄хъца ханлила хъалалиъ. 
LUK.7.26	Гьаᵸ, сийо йега̄лди мекьеш зукъойо? Авараг эга̄лди? ӢᵸлӀо нисос До мизохъа, авараглигъана укъо гей гьули Ягья. 
LUK.7.27	ТӀекла̄кьа гьолцос чахна гей: «Гьуна, ми оᵸкъолъол, Дул гьино йаᵸцолал, Дие чапар До аьᵸйда̄ эᵸгьна». 
LUK.7.28	До мизохъа нисос: ийола̄ бовагьийаъ эᵸдо Ягья авараглигъа укъо сукӀо гаьъа, амма Аллагьлила Парчагьлиъ бишшун итӀинона гьолцогъа укъо гей.
LUK.7.29	Бета Ягьяхъа энекзи бахъийа̄ къацӀцӀола аьдамла̄на, вагьла̄зу гьаькъ бокӀолцала̄на Ягья ма̄цолцалаъцой жуво̄лна ма̄цонна, Аллагь ритӀухъаб о̄йо. 
LUK.7.30	Амма фарисейла̄на диниябла аьлимла̄на Аллагьли гьидел бо̄йо амро – Ягья лъӣд мунагьла йа̄цоллолъи – къабул йойэш.
LUK.7.31	Иса нисойо:
LUK.7.31	– Вагьаллийа тайпалас аьдамла лъо̄лъди мейалъелал, лъо̄лъ мейалъейа̄д ба̄хъца? 
LUK.7.32	Гьолло̄л мелъейа гей къовалъ, майдалликьа къе̄на бечена сидхъа-гьоᵸсо бикълабашецала:
LUK.7.32	«Иле мизол шашатӀо баькьелло,
LUK.7.32	Миже лъисокьа богбачӀеэш;
LUK.7.32	Иле йакӀо йугъоцас кечӀла ийалӀейо,
LUK.7.32	Миже бийабайэш».
LUK.7.33	Оᵸкъойо Ягья авараг: йа баьба муьхъаъчаш, йа гъино хулӀаъцас. Миже нисойо шайтӀалла̄ охийо сукӀо гейлӀо нисона. 
LUK.7.34	Оᵸкъойо Аьдамлис Оьжо эсцасна хулӀоцасна. Миже нисос, гьуна эсахона хувагина, гьула̄зу гьаькъ бокӀолцала̄сна, мунагьла̄д бовацӀийа̄сна гьалмагъ гейлӀо нисона. 
LUK.7.35	Амма Аллагьлис Аᵸкъло ритӀухъаб богьцала̄ аьдамла̄ Гьоло гьаькъкъаб бикъелца.
LUK.7.36	Сид фарисейли Иса эсал окӀийо. Фарисейлила билӀоъ эᵸдокна Иса эсал шеблакьа къе̄ эчейо. 
LUK.7.37	Гьуна вагьалълъо шагьарбаъаш гьоᵸс мунагьла̄с йоцӀийо аьдам, Иса фарисейлила билӀоъ гаьгьийо икъелъ, кӀетӀо маьгь гаьгьийо йеᵸлълис къиматаб къутина бакъона йоᵸкъос. 
LUK.7.38	Гьолцогъа муьгъатта̄ къе̄на йечена, йийа̄нна йийана, микъад Исас хаьба̄на йиᵸабанна, муьчӀад гьолло̄л йуьᵸвалъилло. Бета хаьбала̄лна баъдана, гьоллолъ кӀетӀо маьгь гаьгьийо йеᵸлъ йеᵸхелло.
LUK.7.39	Вагьли йегалъ, Иса эсал окӀийа фарисейли гьинис гьинхъа нисос: вагьди сукӀо авараг зукъойокъода̄, Гьолцол йикъеш га̄ь, нӣйа аьдамли Гьинил ко̄ йеᵸхеллона. Мунагьла̄с йоцӀийо аьдамма̄ъ гьоло гей. 
LUK.7.40	Исана гьолцол жаваб нилӀийо:
LUK.7.40	– Симон! Гьоᵸс дӯхъа нисал жо гей Дие.
LUK.7.40	– Ниса Муалим, – лӀо кьа̄ь нисойо Симони.
LUK.7.41	– ЙоцӀол окко ниццала сид сукӀос зукъона гей къона нагьлъулав: сидцойсола гьолцол нилӀал нуцӀос зукъона лъиначӀитӀ динар, бацосола – лъинайиг динар. 
LUK.7.42	Нагьлъи йоцӀал гьоллос рес гаьччолъи йега̄лъ, къонхъасна окко кьа̄ь йокӀна гаьъа. Гьаᵸже ниса: лъо̄лди гьули йилӀа атӀал?
LUK.7.43	Симони жаваб нилӀийо:
LUK.7.43	– Тели окко кьа̄ь нилӀал нуцӀовал йилӀа атӀал, – лӀо нисона.
LUK.7.43	Иса нисойо:
LUK.7.43	– БитӀун гей.
LUK.7.44	Бета гьолълъо аьдамлихъана говацӀона, Иса Симонхъа нисойо:
LUK.7.44	– Йегасди дул вагьдо аьдам? До дибола билӀоъ эᵸдокийо, амма ми Дие хаьба̄ низаба̄л лъи нилӀеэш, гьолълъо гьинила микъад Дие хаьба̄на низабана къаьмкьала муьчӀад йуьᵸвалъилло. 
LUK.7.45	Ми Дил гьакъкъана баълӀеэш, гьолълъолӀо нисода До оᵸкъонас хаьбала̄л баъдана ата̄кечӀе гей. 
LUK.7.46	Ми Диела къаьмкьа йеᵸлъ йеᵸхелеэш, гьолълъолӀо нисода Диела хаьбала̄лъ йеᵸхелло бишшун кӀетӀо маьгь гаьгьийо йеᵸлъ. 
LUK.7.47	Вагьалълъобза До дӯхъа нисос: гьолълъол йилӀа алӀлӀо, гьолълъола телида̄ла мунагьла̄кьас кьодос тилӀкийо. Йоькькьа мунагьла чурзи йовагьийа̄л йоькькьа ацца.
LUK.7.48	Гьолълъо аьдамлихъана Иса нисойо:
LUK.7.48	– Дибола мунагьла̄кьа кьодос тилӀкийо, – лӀо.
LUK.7.49	Гьулиъ гаьгьийа̄с пикро бахъийо:
LUK.7.49	– СукӀо сукӀод Гьуди аьдамла̄ш мунагьлана чурзи йовагьна йа̄хъцас?
LUK.7.50	Иса гьоглӀо аьдамлихъа нисойо:
LUK.7.50	– Дибола йакӀила божи-ималли ми тиса йуьᵸхолло. Гьаᵸже йеᵸкье ми рекъелна бахъна.
LUK.8.1	Гьолълъогъа муьгъатта̄ Исана Гьолцос ацӀона къона асгьабна, Аллагьлис Парчагьлъи кьодо йоᵸкъоцала Рохеллис Хабаллана йеᵸйагьна, шагьарба̄ъна аьлӀа̄ъна мейакьеш зукъойо. 
LUK.8.2	Гьолцогъой къацӀо зувакъойо унтилаъас ба̄хъилла̄, шайтӀан-илбислиъис ма̄цолла̄ ийо̄лна, вагьла̄зу гьинила магъоъос гьехзу алӀна зиннал боцӀийо МагдаленалӀо нисоцас Мариянна, 
LUK.8.3	Гьеродила билӀоъ гаьгьийо ХузалӀо нисоцала хъуллухъчияс ахъо Иоаннана, вагьла̄зу Сусаннана, телида̄с баддо̄л гьидехъалкьа̄ бахъийо Исал давлалид комак бовал батӀийа̄ ийо̄нна.
LUK.8.4	Гьоᵸс водолалъ гьолцодой на̄назу шагьарба̄ъаш тели аьлам мокъона къацӀобакийа мехлаъ, Иса гьоллол вагьаддийо хабар ме̄йо:
LUK.8.5	– Мицалъ гьинис иᵸзо чӀалӀал эᵸкьейолӀо гьоᵸс иᵸжелаги. Иᵸзо чӀалӀецалаъ, гьолцола ко̄ъос лади мугьла гьинолкьа йейакийолӀо. Хаьбала̄лӀ йовацилла̄ гьолло̄л, йогбацӀна мигьна̄ йоᵸвазна йуьᵸвахъийолӀо. 
LUK.8.6	Гьоᵸсо мугьла шедкьа йейакийолӀо, гьулиъ гувацӀодана, лъи оьлечӀе хемухаъзу хъовахъойолӀо. 
LUK.8.7	Баддо̄л мугьла чӀагь-зазла̄ъ эᵸдо йейакийолӀо, йилӀа йукълъицала чӀагь-зазлина гувацӀова̄ мугьла ахо гуцӀал йеᵸйэшлӀо. 
LUK.8.8	Амма бади чӀалӀейо иᵸзо регьел гаьгьийа мицаъ йахъийолӀо. Гьо̄ᵸ-гьоᵸсчӀитӀ мугь гаьгьийа̄ кьоᵸва̄ гувацӀойолӀо гьоллокьа.
LUK.8.8	Вагьлина нисона Иса илӀейолӀо:
LUK.8.8	– Тухъал аьᵸгъа̄ гаьгьийа̄л, тухъала! – лӀо.
LUK.8.9	– Гьолълъо хабарлис сийо маънад бахъал нуцӀос, – лӀо нисолло асгьабла̄ Исахъа.
LUK.8.10	Гьолцо жаваб нилӀийо:
LUK.8.10	– Аллагьлила Парчагьлис балъголъийа йийакъал гьаьлкӀолъи нилӀна гей мизол, амма бадлол мисал бакъона нисал нуцӀос, вагьалълъобза гьоглол гувабацӀодана йега̄ъас, энекзи бахъдана биджи йахъаъас.
LUK.8.11	Гьуна гьоклӀо мисаллис маъна: мицалъ чӀалӀецас иᵸзо гей Аллагьлис йаьже. 
LUK.8.12	Гьинолкьа йейакийа̄ иᵸзодас мугьлалъийа ба̄хъца йаьжхъа энекзи ба̄хъдана, бета илбисли гьоглола йакӀиъис жуво̄л боьважинна хъосар ба̄хъечӀе бецалъгъа, йаьже йагъал йеᵸгьцаса. 
LUK.8.13	Шедкьа йейакийа̄ иᵸзодас мугьлалъийа ба̄хъца энекзи бахъна разилъилаъ Аллагьлис йаьже къабул йогьцаса, зама-замаллиъ жуво̄л боьважчаша, амма гьаьл бикъелцас загьматаб водбо кьодо йоᵸвакъолъ, хемуха гаьчча̄ гьолло̄л ата̄ боьвачош. 
LUK.8.14	ЧӀагь-зазлиъ йалӀо кези йахъийо мугьлалъийа ба̄хъца Аллагьлис йаьже тухъдана, тӀалаб-агъазлигъой, бечедлъилагъой, дунияллила тӀаъам-лазатлигъой мекьена, лӀуьхонна йаьжис кьоᵸва гуцӀал мейэш аьдамла. 
LUK.8.15	Регьел гаьгьийо мицакьа йеᵸхейо иᵸзолъийо ба̄хъца, кӀетӀа хирияб йакӀиъ йаьжена цӀуми йогьна сабруна богьна, кьоᵸва гуцӀал мегьцаса аьдамла.
LUK.8.16	Гухъилла сантелийакьа кьодо лъона шаг гулаъас, йаги йоькчина сантели тахлилӀ лӀийо гулаъас. Гьули гулца канаргъолкьа эᵸдобакцала̄л канлъи йахъалъгъа. 
LUK.8.17	СудлӀо нисода йуᵸцойо шинаб жо йиᵸхъос, балъгояб шинаб жона гиса йагъас бета загьирна йахъна. 
LUK.8.18	Пал гьаьсил, гуцӀобахъ нигъа миже энекзи бахъцалахъа! СудлӀо нисода гаьгьийа̄л кьодо бадина йоᵸкъас; гаьчча̄хъас гьинхъа гаьгьийолӀо гицӀийона йагъас.
LUK.8.19	Исадой мокъойо Гьолцос ийона иснана, амма аьламлила телилъилахъа гьоллохъа Гьолцодой гьино йагъона йахъаъас. 
LUK.8.20	Дибо ийона иснана Ми эга̄л атӀна гисда̄ бечена гейлӀо нисос Исахъа. 
LUK.8.21	Гьолцо жаваб нилӀийо гьоллол:
LUK.8.21	– Дие ийона иснана гей Аллагьлила йаьжхъа энекзи бахъцасна гьули тӀубази йогьцасна аьдамла.
LUK.8.22	Гьоᵸс водолалъ Иса Гьинила асгьабла̄гъой къацӀо гамалкьа кьодокийо, бета ралъадбала тикьада̄ла рахълиъда̄ безалӀо нисона гьоллохъа амро бо̄йо. Гьолло̄л мекьеш зукъойо. 
LUK.8.23	Вагьла̄ мекьешлаъ, Иса уьчахена гей. Йукъа залӀхъа ралъад багъарзи бахъийолӀо, бета лъи жапӀлӀона эᵸдо йоᵸкъойолӀо. Гьоглол гьинкъи зукъойо. 
LUK.8.24	Гьицана мекьена асгьабла̄ Иса лъуьълӀолло.
LUK.8.24	– Йа̄ НасигьатсукӀо! Йа̄ НасигьатсукӀо! Иле гъанкъизи ба̄хъца! – лӀо нисона илӀелаба̄йо.
LUK.8.24	ЛъуьълӀона Гьолцо залӀхъа амро бо̄йо йикьечӀе йечелӀо нисона, йилӀа жапӀлӀоцас лъӣхъа йеченуцӀлӀо нисойо. Бета дуниялна гьулиъ сасси бахъна гей.
LUK.8.25	– На̄д мизос божи-иман? – лӀо нисолло гьоллохъа Иса.
LUK.8.25	ЙилӀа гьийабачӀена бихзи бахъийа̄ гьолло̄л сидхъа-гьоᵸсо бикълабашена нисойо:
LUK.8.25	– Нӣйо сукӀод Гьули залӀинна ралъадбала соййа̄лна амро богьна бахъцас, гьолло̄нна Гьолцол мутӀиъ йа̄хъна нисогъа йогьцаса?
LUK.8.26	Гамалкьа мекьена гьоддо̄л мокъойо Галилеялидой аьᵸйда̄ гаьгьийа гераселла̄ла
LUK.8.27	Иса гамалкьас лӀийоклъо, Гьолцол гьидкъо эᵸкьейо шагьарбаъаш гьоᵸс сукӀо. Гьули зукъона гей зинналла̄ охийо сукӀо. Гьехбехъхъа кьодо лъицӀона лъицӀаъас зукъона гей, гьула̄зу билӀогъа эчечӀе шуна̄л гьаьлтӀизи йовагьцала онохба̄ъ эйачес зукъона гей. 
LUK.8.28	Иса эга̄йоназу, гьули илӀела̄л уьᵸхолъийо, бета Гьолцола хаьбала̄дой аьᵸйда̄ къе̄на экна гьогцо сукӀо йукъо гьокӀна йагъона нисойо:
LUK.8.28	– Кьодда̄ла Аллагьлис Оьжо Иса, сийод Дул дӣкьа йатӀна! Гьарзи йо̄с Дӯхъа, нилӀа̄къа дил азаб!
LUK.8.28	(
LUK.8.29	Зинналлихъа Иса гьолцоъос болъолӀо нисона амро бо̄йо.) Зинналла̄ тели мехлаъ азаб-акъуба ницца зукъона гей гьолцо сукӀол; гьуги цӀуми огьна на̄ди оьчодал рачӀода̄дна сабалийа̄дна иᵸцос зукъона гей. Амма гьолцо йиᵸцо̄ жо йуькь-йаькьинна муьгъатта̄, зинналли боьчӀчӀа авлахълиъ оцца зукъона гей.
LUK.8.30	– Дибо ца̄ᵸ сийод гей? – лӀо нисолца гьолцохъа Иса.
LUK.8.30	– «Гьаз» ца̄ᵸ гей дие, – лӀо нисона кьа̄ь жаваб ницца, судлӀо нисода тели зинналла зувакъона гей гьолцоъ.
LUK.8.31	Зинналла̄ Исахъа гьарзи йо̄йо жуво̄л аьракъбаъ тӀуватӀа̄къалӀо нисона. 
LUK.8.32	Вагьалълъо мехлаъ бизокьа зукъона гей бесцас булӀлас букъо рекед. Зинналла̄ Гьолцохъа гьарзи йогьна гей вагьагло булӀлаъ жуво̄л йеᵸкьал изно нилӀалӀо нисона. Гьолцо изно нилӀна гей. 
LUK.8.33	Гьогцо сукӀоъосна гисабакна зинналла булӀлаъ эᵸдо йеᵸйакьейолӀо, бета булӀлас рекед бачилӀ богицӀна ралъадбаъ гъанкъизи бахъна гей.
LUK.8.34	Вагьли къацӀцӀо жо йега̄ века̄ чӀалликьа аьлӀа̄ъна шагьарбаъна мекьена, йахъийа жойлас аьдамла̄хъа хабарла йеᵸйагьна гей. 
LUK.8.35	Тели аьдамла мокъос вагьалълъо мицаъ. Исадой гьица мокъолъ, Гьолцола хаьбала̄дой къе̄ эчена зогъца гьоллол гьуги зинналла̄ гьаг огьна зукъойо сукӀо. Гьолцола магъокьа лъицӀона йиᵸхъолъ, гьули кӀетӀо аᵸкъло-лъайликьана эгалъ, аьдамла̄ш гьицӀода йейакца. 
LUK.8.36	Гьулиъ зукъова̄ аьдамла ме̄йолӀо зинналла̄ охийо сукӀо сагъ о̄вас хабар нисал. 
LUK.8.37	Гераселла̄ъна, гьула̄зу со̄ᵸгъой гаьгьийа халкъила жуво̄л йилӀа гьийабачӀелъ, Гьолцохъа гьарзи йо̄йолӀо гьидедойс эᵸкьелӀо нисона. Вагьаллиъисзу гамалкьа кьодокна кьа̄ь эᵸкьейо.
LUK.8.38	Зиннала̄ъас ацова сукӀона Исахъа гьарзи йо̄йо Гьингъой жуна къацӀо оᵸкъалӀо нисона. Амма Гьолцо гьули къацӀо оᵸкъеэш. Гьолцохъа нисона гей:
LUK.8.39	– БилӀогъана эᵸкьена ме̄йа Аллагьли дул йо̄ва жойлас хабар.
LUK.8.39	Эᵸкьена къацӀцӀо шагьарбаъ, Иса гьинил йо̄ва жойлас хабар ме̄йолӀо.
LUK.8.40	Кьа̄ь Галилеялиъ оᵸкъолъ, халкъила Исал гьидкъолъи йо̄йо, судлӀо нисода Гьолцохъа гувабацӀона бечена зувакъойо къацӀцӀа̄. 
LUK.8.41	Гьуна, синагоглиъ гьаькимлъилаъ гаьгьийо ЯирлӀо нисойо сукӀо гьицакийо Гьолцодой. Исала хаьбала̄дой аьᵸйда̄ къе̄на экна, гьарзи йо̄йо гьиндой билӀогъа тослӀо нисона. 
LUK.8.42	СудлӀо нисода гьолцо Яирис зукъона гей гьоᵸс гаьгьийо ацӀона къон лӀикьа йоᵸкъойо кид; гьоло йугъос зукъона гей.
LUK.8.42	Иса, эᵸкьешлаъ, халкъила алӀо охна зукъойо. 
LUK.8.43	АцӀона къона лӀи магъоъос гьеᵸ гугьна бечечӀе азаблиъ гаьгьийо лъо̄хъана сагъ йогьна йахъеэшла гьоᵸс ийо, 
LUK.8.44	муьгъатта̄кьа гигьна, Исала лъицӀола моькькьа ко̄ йеᵸхеллолӀо, вагьаллиъисзу гугьцас гьена бечейолӀо.
LUK.8.45	Иса нисойо:
LUK.8.45	– Лъод Дӣлъ ко̄ йеᵸхелло?
LUK.8.45	КъацӀцӀола инкар бо̄лъ, Петри нисойо:
LUK.8.45	– Йа̄ НасигьатсукӀо! Халкъила Ми алӀо охна къази огьцас гей.
LUK.8.46	Амма Иса нисойо:
LUK.8.46	– Лъоди Дил ко̄ йеᵸхелло. Дӣъис къуват-ругь мекьецас бикъейо Дил.
LUK.8.47	Гьини йо̄йо жо балъго гьихлъаъцас йегалъ, гьоло аьдам къикъилӀона Исадой гьица йеᵸкьейо. Гьолцола хаьбала̄дой къе̄на йекна, халкъилал тухъинна нисойо су гьини Гьолцол ко̄ йеᵸхеллона, ва нигъа жу ко̄ йеᵸхенна муьгъатта̄ сагъ йахъийона. 
LUK.8.48	Исана гьолълъохъа нисойо:
LUK.8.48	– Дие кид, дибола божила йахъилло ми. Гьаᵸже йеᵸкье рекъелна мина.
LUK.8.49	Иса гьоглӀохъа икълашешлаъ, синагоглила гьаькимлила билӀоъос гисакна сид сукӀо нисос:
LUK.8.49	– Дибо кид йугъойо, ми аьдада Муалимлис раьгьат бугъола̄къа.
LUK.8.50	Вагьли Исал тухълъо, Гьолцо киббала абохъа нисос:
LUK.8.50	– ГьицӀа̄къа, ми бож, дибо кид сагъ йахъца.
LUK.8.51	БилӀогъа мокъолъ, Петерна, Иоаннана, Якъубна, гьула̄зу киббас ийо-абона гьихбалъоцал, баддо̄л гьоᵸссукӀона билӀоъ эᵸдо мейэш. 
LUK.8.52	Гьолълъо киббадда̄ла къацӀцӀа̄ бийабас зувакъойо гьидеш гъейодана зувакӀна. Амма Иса нисойо:
LUK.8.52	– Бийаба̄къа! Гьоло йугъона гаьъа, йуьча̄хена гей.
LUK.8.53	Аьдамла Гьолцокьа лъоᵸвабас зукъойо, гього йугъойолъи йикъелъ. 
LUK.8.54	Иса киббас ко̄на йохна, гьолълъохъа илӀейо:
LUK.8.54	– Къова, йаьгъиъ!
LUK.8.55	Киббал ругь мокъойо, вагьаллиъисзу гьоло йаьгъиъийо, Исана гьолълъол кен нилӀалӀо нисойо. 
LUK.8.56	Ажаиб ба̄хъна гьихбалъойо киббас ийо-або. Гьолцона вагьлиъ йахъийо жо гьоᵸссидихъана ниса̄къалӀо нисона гьоллохъа лъази йо̄йо.
LUK.9.1	АцӀона къона асгьабна илӀена, гьоллол нилӀийо къацӀцӀа̄ зинналла̄кьа ихтиярна кӀовакӀова ба̄хълал къудратна. 
LUK.9.2	Ме̄йо Иса гьолло̄л Аллагьлис Парчагьлъи йоᵸкъоцалас хабар нисална кӀовакӀова ба̄хъланна. 
LUK.9.3	Гьоллохъа нисойо гьоьшшона гьиногьид йеза̄къалӀо: йа кӀобала, йа хуржалла, йа баьба, йа окко, гьула̄зу къо̄-къона мухунна къацӀо йеза̄къалӀо. 
LUK.9.4	Нӣйа билӀоъ мекьедана, гьолълъо аьлӀаъаш, йаги шагьарбаъаш кьа̄ь мекьецал, вагьалълъо билӀоъ лахбалӀечӀе бечелӀо. 
LUK.9.5	Амма лъоди миже къабул боваъда, гьулиъис боьвачошлаъ, шагьарбала кавлидой мокъолъ, мизола гьалалъцола̄лъцо пах йолъола, гьоллол аьламатлъилаъ йахъалъгъа.
LUK.9.6	Мекьена Гьолло мо̄-мокъова̄ аьлӀа̄ъ на̄назу Рохеллис Хабарна ме̄йо, кӀовакӀова аьдамлана ба̄хъилло.
LUK.9.7	Гьерод ханлилна тухъийо къацӀцӀо караматлис хабар. Гьули гьаьгьелъна гьихлъойо, судлӀо нисода садло нисос зукъойо угъоваъас ахъна Ягья оᵸкъоналӀо. 
LUK.9.8	Бадлосола нисос зукъойо Иляс авараг оᵸкъоналӀо, гьоᵸсо-гьоᵸсола – аьᵸйда̄ш гьоᵸс авараг угъоваъас ахъналӀо. 
LUK.9.9	Гьероди нисойо:
LUK.9.9	– Ягьяс до къаьм йуьчӀиллина зукъойо. СукӀод Гьули, вагьло хабар гьинис дил тухъилцас?
LUK.9.9	Гьули эга̄л атӀна икье-аькьеш зукъойо Гьерод.
LUK.9.10	Чапарла кьа̄ь мокъолъ, Исахъа йеᵸйагьийо гьиде йо̄-йо̄ва жойлас хабалла. Бета бадло аьдамла̄дойс гьолло̄лна бежеллина, Гьули эᵸкьейо БетсаидалӀо нисоцала шагьарлилъда̄. 
LUK.9.11	Амма халкъилал эᵸкьейас тухълъо, Гьолцогъой муьгъалӀ гьолло̄нна мекьейо. Иса гьолло̄л къабул богьна Аллагьлила Парчагьлис хабарна ме̄йо, бета сагъ бовал нуцӀова̄ аьдамлана ба̄хъилло.
LUK.9.12	Водо нисда̄кийо. АцӀона къона асгьабла гьицана мекьена Гьолцохъа нисойо:
LUK.9.12	– Халкъ меццабакӀа, гьицайцӀо гаьгьийа̄ аьлӀа̄ъна хъунна̄ъна гьидел буватӀанна бесанна маьче михъолас, судлӀо нисода иле гьолӀоъ аьдам-сукӀо гаьчча боьчӀчӀо авлахълиъ гей.
LUK.9.13	Амма Иса гьоллохъа нисойо:
LUK.9.13	– Миже нилӀаъче гьоллол бесал кен!
LUK.9.13	Гьогло нисойо:
LUK.9.13	– Лъина баьбана къона бисана̄ъ бади кен-оᵸх гаьъа илохъа, къацӀцӀолал оьлло кен йохал мекьеда бахъас иле.
LUK.9.14	Гьулиъ зукъойо лъина гьазайликьа оᵸкъойо або. Амма Иса нисойо Гьинила асгьабла̄хъа:
LUK.9.14	– Миже гьолло̄л, лъӣ-лъинайиг хъогьна мухъликьа къе̄ бечела!
LUK.9.15	Гьогцо нисогъа къацӀцӀа̄ гьолло̄л къе̄ бечелло. 
LUK.9.16	Иса лъина баьбана къона бисана бокчина, гьаᵸсаъда̄на говацӀона, кенлил доьъа бо̄йо, бета бувакӀинна асгьабла̄хъа халкъилал битӀал нилӀийо. 
LUK.9.17	КъацӀцӀа̄ оᵸха йоваццал бесийо. Муьгъатта̄ гьихлъойо роилла̄с ацӀона къона кедна боцӀийо.
LUK.9.18	Гьоᵸс водолалъ аьдам-сукӀо гаьчча мицаъ тӀаъатлиъ гаьгьийа мехлаъ, Гьинила асгьабла̄хъа Гьолцо нисолло:
LUK.9.18	– Халкъила До сукӀолъилаъад бикӀзи о̄с?
LUK.9.19	Гьолло жаваб нилӀийо:
LUK.9.19	– Садло Ягья авараг, бадло Иляс авараг, гьоᵸсола бадо̄лъола аварагла̄ъас гьоᵸсцойс угъойо авараг аьгъиъна гейлӀо нисос.
LUK.9.20	Иса гьоллохъа кьа̄ьна нисолло:
LUK.9.20	– Миже сукӀолъилаъад До бикӀзи о̄с?
LUK.9.20	Петерли жаваб нилӀийо:
LUK.9.20	– Аллагьлис Масигь.
LUK.9.21	Амма Гьолцо асгьабла̄хъа лъази йо̄йо вагьалълъос гьоᵸссидихъана гьокӀ йагъа̄къалӀо нисона.
LUK.9.22	– Аьдамлила Оьждил тели азаб-акъуба бега̄л нуцӀос: букъа̄ кашишла̄на, гьаькимла̄на, вагьла̄зу диниябла аьлимла̄на гьинкьас инкар бо̄с, бета жу икьеш, лъанасла водиъ угъоваъас ахъца, – лӀо нисойо Гьолцо.
LUK.9.23	Бетана Иса къацӀцӀолахъа нисойо:
LUK.9.23	– Дӣгъой говал атӀийо сукӀо зогъда, гьинкьас ко̄на йагъала, шибаб водиъ гьинис хъанчна бохала, Дӣгъойна говала. 
LUK.9.24	СудлӀо нисода гьинис ругь цӀуми бовал батӀийо сукӀо, гьолълъо ругьлиъис маьгьрум ахъца. Дил оьло ругь нилӀийа сукӀос, ругь хъосар бахъца. 
LUK.9.25	Гьинизу жуна угъонна, йана гьинилзу гьини зарална богьна, вагьалӀо къацӀцӀо дуниялликьа ханлъилаъ аьдам ахъналӀона инсаллил сийона хайир гейди? 
LUK.9.26	Дона дие йаьжена бикӀзи йойэш сукӀо, Аьдамлила Оьждина бикӀзи оваъас, Гьинилана, Аболана, мукъадабла малаикла̄лана къудратликьа Гьули оᵸкъолъ. 
LUK.9.27	Гьаькъкъаб жо гейлӀо нисос мизохъа: вагьалӀоъ бечейа̄ла гьоᵸсолал хел мокъаъас Аллагьлис Парчагьлъи йегайчӀе.
LUK.9.28	Вагьла̄ нисона муьгъатта̄ белӀналъийо водо йеᵸкьелъ, Петерна, Иоаннана, Якъубна къацӀо мокъона тӀаъат-ибадат бовал Иса эᵸкьейо ма̄ькьа. 
LUK.9.29	Гьуна вагьлиъ доьъа-гьари бо̄слаъ, Гьолцола мотӀолис куц хужойо, магъокьас лъицӀона бабалолъна гьаьлдолъийо. 
LUK.9.30	Гьуна вагьлиъ къона або Гьолцохъа икълашеш зукъойо. Гьолло̄л зувакъойо Мусана Илясна. 
LUK.9.31	Гьогго̄л мовакъойо букъа рец-нурликьа. Гьогло нисойо Иерусалимлиъ оᵸкъолъ, Иса Аллагьлис амрона тӀубази богьна гьолӀо дунияликьас эᵸкьешлӀо. 
LUK.9.32	Петерна къацӀо гаьгьийа̄на йуькьеэшла милӀаъ зувакъойо, амма лъуьъбалӀолъ, Иса букъа рец-нурликьа эга̄йо, эцокьа эчейо къона сукӀона эга̄йо. 
LUK.9.33	Гьогго̄л къонана сукӀоба бовачошлаъ, гьинил нисоцас йикъечӀе Петери Исахъа нисойо:
LUK.9.33	– Йа̄ НасигьатсукӀо! Илол гьолӀоъ ахо гей. Лъана къай бовал: гьоᵸс Дул, гьоᵸс Мусал, гьоᵸс Илясил!
LUK.9.34	Гьолцохъа вагьли нисослаъ, гьаᵸс-мусна йоᵸкъона, гьоллол гьидоци йахъийо. Вагьалълъо гьаᵸса-мусаъ гьогго̄л эᵸдобаклъо, асгьабла̄с йилӀа гьицӀода йейакийо. 
LUK.9.35	Бета гьаᵸса-мусаъкьа̄ гьодлол гьоᵸс гьокӀ тухъийо:
LUK.9.35	– Гьули гей до гьакӀийо Дие оьжо. Гьолцохъа миже энекзи ба̄хъ!
LUK.9.36	Вагьли гьокӀ тухъийаъ, Иса гьоᵸсцо гьихлъойо.
LUK.9.36	Гьоглос гьокӀа йоваъийо, гьидел йега̄йо жо асгьабла̄ вагьагло водла̄ъ гьоᵸссидихъана нисеэш.
LUK.9.37	Бета хиса ма̄ькьаш лӀийо мокъолъ, Исал данде тели аьлам мекьейо. 
LUK.9.38	Гьуна вагьлиъ, халкъилаъ эᵸдо гаьгьийо гьоᵸс сукӀо илӀела̄йо:
LUK.9.38	– Йа̄ Муалим! Гьарзи йо̄с Дӯхъа, диела гьоᵸс гаьгьийа оьждихъа гоцӀохъ. 
LUK.9.39	Гьуна зама-замаллиъ зинналли охца гьули: гелокьас гьолцо хъаьлӀеш, илӀелас, муьшо мокъонна сикӀаъ поьп чӀалӀеллис. Тели азаб-акъобана нилӀна гьаьлалъ эццакӀца зинналли гьули. 
LUK.9.40	Дибола асгьабла̄хъа гьарзи йо̄йо зиннал боцӀалӀо нисона, амма гьоллохъа боцӀна бахъеэш.
LUK.9.41	Иса жаваб нилӀна нисойо:
LUK.9.41	– Йа̄ иман гаьччо мекъаб агьло! Нитокцалди До мизогъой ахъал, нитокцалди миже гьекези бовал?
LUK.9.41	Бета гьолцо сукӀохъа нисойо:
LUK.9.41	– Акъа гьолӀоъ дибо оьжо, – лӀо.
LUK.9.42	Акъона го̄сла̄ъна, зиннал оьждикьа богицӀийо, къе̄на экинна гьолцол вагьго унти мокъолло. Иса зинналлихъа оьлиллалӀо нисойо, бета сагъ огьна оьжо абохъа нилӀийо. 
LUK.9.43	Аллагьлис гьаьлкӀолъи йегасдилӀо нисона къацӀцӀа̄ гьикмат ба̄хъийо.
LUK.9.43	Йо̄ва муъжизатли къацӀцӀа̄ гьайран бовагьна гаьгьийа мехлаъ, Гьолцо асгьабла̄хъа нисойо:
LUK.9.44	– Вагьаддо̄л Дие йаьжбо миже йакӀкьа йоваха: Аьдамлис Оьжо гьаколъечӀе аьдамла̄ла каъ ницца.
LUK.9.45	Амма асгьабла̄л нисойо жойлас маъна биджи бахъеэш. Гьулина нисона зукъойо гьоллол йикъаъалъгъа. Гьолълъос нисолал гьолло̄лна гьийабачӀейо.
LUK.9.46	Гьоᵸс водолалъ бахъийолӀо асгьабла̄ъ эᵸдо даьъба, сукӀод гьидеъ эᵸдо биссун укъо гейлӀо нисона. 
LUK.9.47	Гьоллола йакӀиъ гаьгьийо пикрона бикъена, Иса окчина гьоᵸс итӀино къова голца Гьиндой шеблаъ. 
LUK.9.48	Бета гьоллохъа нисос:
LUK.9.48	– Диллабза вагьди къова охийо сукӀо Дона охийо сукӀо ахъца. До къабул о̄ва До мизодой э̄ᵸйо Аллагьна къабул о̄с. Вагьалълъобза мизоъ эᵸдос бишшун итӀино бишшун укъо ахъца.
LUK.9.49	Вагьалълъол Иоанни нисойо:
LUK.9.49	– Йа̄ НасигьатсукӀо! Илол иᵸхъойо Дибо ца̄на йагъона аьдамла̄ъаш зинналла йоваццас гьоᵸс сукӀо. Иле гьукъзи йо̄йо гьолцол, судлӀо нисода илогъой муьгъалӀ говаъцас сукӀо гаьлълъо.
LUK.9.50	Иса гьолцохъа нисойо:
LUK.9.50	– Гьукъзи йова̄къа, мизол данде эчеэш сукӀо мизос рахъ бохийо сукӀо ахъца.
LUK.9.51	Жу гьаᵸсаъ эᵸкьал нуцӀойо водбо кьодо йоᵸвакъалъе̄лъ, Иса Иерусалимлиъ эᵸкьал гьоькмо бо̄йо.
LUK.9.52	Жу оᵸкъолъол гьаьдурлъилал Гьинис асгьабла ме̄йо. Мекьена Самариялила сид аьлӀаъ бечейо гьолло̄л, Иса оᵸкъолъол гьаьдурлъина йогьна. 
LUK.9.53	Амма гьулиъ Иса къабул ойэш, Гьули Иерусалимлиъ эᵸкьецас икъелъ. 
LUK.9.54	Вагьли йикъелъ, асгьабла̄ Якъубина Иоаннина нисойо:
LUK.9.54	– Йа̄ БетӀерчӀахъаяв! Дул йадда иле нисал, Иляс авараглицой, гьолло аьдамла̄л гьаᵸсаъкьа̄ цӀойис балагь мокъонна бувагъолалӀо.
LUK.9.55	Амма, кӀаьйна уьᵸхона, гьоллос гьокӀа йоваъиллийо:
LUK.9.56	– Мизол бийакъаъас миже нӣйа Ругьлис гаьгьийа̄на. Аьдамлис Оьжо дуниялликьа оᵸкъона гей аьдамла хъосар бовал, бувагъолал гаьъа Гьули дуниялликьа ахъна.
LUK.9.56	Бета гьулиъис Исана асгьаблана балӀо аьлӀаъ мекьейо.
LUK.9.57	Гьид мекьешлаъ, сид сукӀо Исахъа нисойо:
LUK.9.57	– До го̄с Дӯгъой, Ми на̄ эᵸкьедана.
LUK.9.58	Иса гьолцохъа нисойо:
LUK.9.58	– Сора̄с йецал къоьчӀова гей, гьаᵸсаъла мигьна̄с сӣᵸбо гей, амма Аьдамлила Оьждис къаьм гулал маьче гаьъа.
LUK.9.59	Иса бацохъана нисойо:
LUK.9.59	– Тос Дӣгъой.
LUK.9.59	Гьолцо жаваб нилӀийо:
LUK.9.59	– Йа̄ БетӀерчӀахъаяв! Гьакъкъа дил изно нилӀа дие угъойо або иᵸхъолал.
LUK.9.60	Амма Иса гьолцохъа нисойо:
LUK.9.60	– Бувагъова̄ аьдамла̄ гьидес бувагъова̄ мийахъолала, ми эᵸкье Аллагьлила Парчагьлис хабар мейал.
LUK.9.61	Бацосола Гьолцохъа нисолло:
LUK.9.61	– До Дӯгъой къацӀо говал, БетӀерчӀахъаяв! Амма агьло-хъизаллихъа ахо бечелӀо нисал изно нилӀа дил.
LUK.9.62	Гьолцохъана Иса нисойо:
LUK.9.62	– Маьче болӀослаъ боъосбас мигъна йохна, муьгъатта̄ говацӀоцас сукӀо Аллагьлила Парчагьлиъ кьухъаъас.
LUK.10.1	Гьолълъогъа муьгъатта̄ Кьодда̄ла Иса бетана гьакӀийо алӀнайиг асгьаб. Къо̄-къона хъогьна гьолло̄л ме̄йо жу эᵸкьал нуцӀоцала шибаб шагьарба̄ъна аьлӀа̄ъна. 
LUK.10.2	Гьоллохъана нисойо:
LUK.10.2	– Мицалъ тели муькъо йахъна гей, йокӀолцас аьдамла йоькькьа гей, вагьалълъобза муькъова̄ла БетӀергьаллихъа гьарзи йова Гьинис муькъо йуьᵸвал буьгьдабагийа мейалӀо нисона. 
LUK.10.3	Гьаᵸже мекье! Гьуна До миже ме̄ш, бацӀла̄ъ эᵸдо лӀилейо̄лцой. 
LUK.10.4	КъацӀо йейаза̄къа йа окколас боьъо, йа хуржалла, йа гьалалъцова; гьид кези ахъийал гьоᵸссидинна саламна нилӀа̄къа
LUK.10.5	Нӣйа билӀоъ мекьедана, гьакъкъа аьᵸйдда̄ ниса «Ассаламу алайкумлӀо (рекъел мизоллӀо)» нисона. 
LUK.10.6	Гьулиъ эᵸдо саламатаб сукӀо зогъда, мизос салам гьолцо бохас, зогъаъда мизодой кьа̄ь мокъас. 
LUK.10.7	Гьолълъо билӀоъ бече миже бес-хулӀона, билӀола бетӀергьалли йо̄йо гьоболлъина къабул йогьна. Загьмат-гъилликьа шапакъат михъос. Гьоᵸс билӀоъос балӀо билӀоъ боьвачона мекьа̄къа. 
LUK.10.8	На̄ди шагьарбаъ миже мокъолъ къабул богьда, гьулиъ бече, бесал нилӀийо кенна йуьᵸхъа. 
LUK.10.9	Гьулиъ гаьгьийа̄ кӀовакӀова̄на ба̄хъла, Аллагьлис Парчагьлъи гьицакна гейлӀона ниса гьоллохъа. 
LUK.10.10	Амма на̄ди шагьарбаъ мокъолъ миже къабул боваъда, гьулиъис къатӀлиъ гисабакна боьвачошлаъ ниса: 
LUK.10.11	«Мизола шагьарбаъ илла хаьбала̄кьа йечейо пахна иле мизокьа пахлӀолца. Амма йикъе мизолзу Аллагьлис Парчагьлъи гьицакийолъи».
LUK.10.12	Гьуна мизохъа нисос: вагьли къиямасаб водо кьодо йоᵸкъолъ, Содомлила
LUK.10.13	Балагь мокъос дӯкьа, Хоразин! Балагь мокъос дӯкьа, Бетсаида! СудлӀо нисода мизоллъийа̄ караматла Тирлилана Сидонлилана
LUK.10.14	Амма къиямасаб водиъ Тирлинна Сидонлинна пигьалъи йахъца мизоллагъа. 
LUK.10.15	Мина, Капернаум, гьаᵸсаъад бежеш? Журжагьлиъ тӀутӀас ми!
LUK.10.16	Мизохъа энекзи бахъийа̄ Дӣхъана энекзи бахъца, миже ата̄ бовахийа̄ Дона ата̄ охца; ата̄ До охийа, До э̄ᵸйо Аллагьна ата̄ охца.
LUK.10.17	Кьа̄ь мокъойо гьогго̄л алӀнайиг асгьабла, йилӀа разина ба̄хъна Исахъа нисойо:
LUK.10.17	– Йа̄ БетӀерчӀахъаяв, зинналлана мутӀиъ йа̄хъца илол Дибо ца̄ᵸ йагъолъ.
LUK.10.18	Гьолцона гьоллохъа нисос:
LUK.10.18	– Дил кайлӀо̄цой гьаᵸсаъас бекцас илбис бега̄йо. 
LUK.10.19	Гьуна, бекела̄на, аькъараблана йовацлална, къацӀцӀо тушмалла̄ла къуватликьа гьаьлкӀолъина До мизол нилӀна гей; мизол гьогло зарал боваъас. 
LUK.10.20	Амма зинналла мизол мутӀиъ йахъналӀона, гьолълъокьа миже рази бахъа̄къа. Миже рази ба̄хъ мизос ца̄ᵸда гьаᵸсаъ ча̄хийакьа.
LUK.10.21	Вагьаллъо мехлаъ Жу Илагьияб Ругьлис оцӀийа Иса рази ахъна нисойо:
LUK.10.21	– Дул рец гей, Дие Або, зоб-ракьлис БетӀергьан, Ми цӀодорабла̄кьасна аькъилабла̄кьасна балъго йогьна, къовал вагьди къацӀцӀо жо загьир йо̄йо. Ӣᵸ, Дие Або, вагьалълъоъ гей Дибола цӀоблис аьтӀилъи! 
LUK.10.22	КъацӀцӀо жо Дил Диела Або нилӀна гей. Аболла̄ъ, гьоᵸсидинна икъаъас Оьжо. Оьждилна̄ъ, Оьждил Або икъелал атӀийална̄ъ, гьоᵸссидинна икъаъас Або.
LUK.10.23	Бадлоъос жужна ба̄гъона асгьабла̄хъа нисойо:
LUK.10.23	– Гьардарабла гей вагьди къацӀцӀо жо йегацаса мизос гьаьйда, 
LUK.10.24	судлӀо нисода До мизохъа нисал, тели аварагла̄нна падишагьла̄нна йатӀна зукъойо мизол йега̄йо жо йега̄л, амма йегайэш. Мизол тухъийо жона тухъал йатӀна зукъойо, амма тухъеэш.
LUK.10.25	Гьуна вагьлиъис сид диниябли аьлимчийа Гьули икъелал атӀна суал нилӀийо:
LUK.10.25	– Йа̄ Муалим! Абадияб билӀос бутӀа дил михъал нуцӀода, сийод до йовал нуцӀос?
LUK.10.26	Иса суаллид кьа̄ь жаваб нилӀийо:
LUK.10.26	– Къанонлиъ нигъад нисона гей? Сийод дул чахна йиᵸхъос вагьалълъос?
LUK.10.27	Гьолцона жаваб нилӀийо:
LUK.10.27	– «Дул дибозу БетӀергьан Аллагь дибола къацӀцӀо йакӀидна, дибола къацӀцӀо ругьлидна, дибола къацӀцӀо къуватлидна, дибола къацӀцӀо аᵸкъло-пикроладна атӀ», бета: «Дибо гьицасна мицойзу атӀ».
LUK.10.28	Иса нисойо гьогцохъа:
LUK.10.28	– Ми битӀун жаваб нилӀийо. Гьуна вагьла̄ уьᵸхо-аьᵸхе, дул абадияб оьмро михъас.
LUK.10.29	Амма гьолцо жу битӀараб ахъал икье-аькьена кьа̄ьна нисолло:
LUK.10.29	– СукӀод «дие гьицас» ахъца?
LUK.10.30	Иса вагьлиъисзу гьолцол жаваб нилӀийо:
LUK.10.30	– Гьоᵸс пуланаб сукӀо Иерусалимлиъис лӀийода̄ Иерихонлиъ эᵸкьеш зукъона. Гьид гьули къачагъла̄л иᵸхъона гей. Гьолло̄л, гьогцохъас лъицӀона йагъона, угъал оᵸкъова гьаьллъилакьа аькьеланна аькьенна, гаьлълъа̄чо гьулина эчаннегьна, боьвачона гей. 
LUK.10.31	Гелокьас вагьалълъо гьид лӀийода̄ эᵸкьецас гьоᵸс кашиш гьолцо сукӀокьа кьодо оᵸкъона гей, амма гьуги эгалъ гьинолила балӀосола раъаллиъкьа̄ оьчона гей. 
LUK.10.32	Вагьла̄ кьодо оᵸкъона гей левитла̄с
LUK.10.33	Гьоᵸс пуланаб Самариялиъис сукӀо эᵸкьешлаъ, гьолцо аьдамликьа кьодо оᵸкъойолӀо. Гьули эгалъ, гьогцокьа йакӀо йугъона гей. 
LUK.10.34	Гьицакна гьогцос лаьхъла, зайтуллила йеᵸлълидна гъинолидна низаба̄нна низабана, шовашона гей. Бета гьинила аᵸукьа кьайкъена гонна, петерлиъна эжена, гьогцол бовал нуцӀойо тимар богьна гей. 
LUK.10.35	Бета хиса гисакалдайлил петерлила бетӀергьаллихъа къона динарна нилӀна нисона гей: «Вагьацо сукӀол бовал нуцӀойо тимар бова, гьолълъогъа тели окко йугъода, до кьа̄ь оᵸкъолъ дул нилӀал».
LUK.10.36	Къачагъла̄л иᵸхъойо сукӀол дибола пикролаъ лъаниъ эᵸдос сукӀосод гьиᵸцас зогъал?
LUK.10.37	– Гьолцокьа йакӀона йугъона комак бо̄йосо, – лӀо нисона жаваб нилӀийо диниябли аьлимли.
LUK.10.37	Исана нисойо гьолцохъа:
LUK.10.37	– Эᵸкьена мина вагьалла̄ йова.
LUK.10.38	Гьоддо̄л вагьлиъис мекьешлаъ, Иса оᵸкъос сид аьлӀаъ. Гьоᵸс пуланаб МарталӀо нисоцала аьдамли Иса гьоболлъилаъ окӀца. 
LUK.10.39	Гьолълъос зукъона гей МариянлӀо нисона ца̄ᵸ гаьгьийо иси. Исала хаьбала̄гъа къе̄на йечена, иси Гьогцола хабарлихъа энекзи йахъца зукъойо. 
LUK.10.40	МарталӀо нисода, Гьогцол йукъо гьоболлъи йовал йикье-йаькьеш зукъойо. Исадой гьицана гигьна, Марта нисос:
LUK.10.40	– Йа̄ БетӀерчӀахъаяв! Дул букъо ургъелна зогъаъас, до иси гьоᵸсцо йечаннегьна йикье-йаькьейас. Дил комак бовал йаьгъиълӀо ниса исихъа.
LUK.10.41	Иса гьолълъол жаваб нилӀийо
LUK.10.41	– Марта! Марта! Ми тели жойлас ургъел бохца. 
LUK.10.42	Амма йовал нуцӀойо жо гьоᵸс гей. Гьуна Марияни кӀетӀо аьмал кьодос гьаᵸкӀна гей, вагьло гьолълъохъас гьоᵸссидина багъаъас.
LUK.11.1	Гьоᵸс пуланаб мицаъ Иса тӀаъатлиъ гаьгьийаъ, Гьолцос гьари-доьъа болъолъ, сидцойсола асгьабли Гьолцохъа нисолца:
LUK.11.1	– Йа̄ БетӀерчӀахъаяв! Ягья гьинила асгьабла̄л малъзи бо̄ваъцой, Ми илолна доьъа-гьари бовал малъзи бова.
LUK.11.2	Гьогцо гьоллохъа нисос:
LUK.11.2	– Доьъа богьцалаъ вагьда̄ ниса:
LUK.11.2	«Йа̄ Або, Дибо ца̄ᵸ аьдамла̄ илагьияб бикӀзи йовала,
LUK.11.2	Дибо Парчагьлъи йоᵸкъала;
LUK.11.3	Шибаб водиъ баццас баьба илол нилӀа;
LUK.11.4	Илла мунагьла̄кьас кьодос тилӀки, судлӀо нисода илена къацӀцӀола илол кешлъи йо̄вакьас кьодос тилӀбакца.
LUK.11.4	Ми илос гьаьл бикъелална уьᵸхолъа̄къа».
LUK.11.5	Бетана Иса гьоллохъа нисос:
LUK.11.5	– Мизола сидцойсолас ахъас гьоᵸс гьалмагъ. ЙалӀохъовадда̄ гьогцодой билӀогъа эᵸкьена ми нисас: «Йа̄ гьалмагъ, боцӀол лъана баьба нилӀа ми дил, 
LUK.11.6	судлӀо нисода сапарлиъис гьоᵸс гьалмагъ оᵸкъона гей дидой, гьолцодой аьᵸйда̄ гулал кен гаьъа дие». 
LUK.11.7	НилӀалди дул гьогцо билӀоъ эᵸдолакьа̄ вагьаддийо жаваб: «Дие раьгьат бугъола̄къа: аᵸцна гъешена гей, къована буьчабахена гей дидой мокӀолаъ, до аьгъиъна ахъаъас дул баьба нилӀал». 
LUK.11.8	Мизохъа до нисос: нагагь гьули аьгъиъна гьалмагълис къимат богьна баьба нилӀаъда, кьодос олъечӀе гьарзи йо̄вахъа, аьгъиъна гьокцо дул оьлло баьба нилӀца.
LUK.11.9	Вагьалълъобза До мизохъа нисоцас гей: Гьарзи йова миже – мизол нилӀас, йиᵸза миже – йиᵸхъас, аᵸц къоьпӀлӀола – мизол йеᵸгьас. 
LUK.11.10	СудлӀо нисода шибабли гьарзи йо̄вал ницца, йиᵸзийал йиᵸхъос, аᵸц къоьпӀлӀолла̄л йеᵸгьеш. 
LUK.11.11	Мизоъ эᵸдо гейд гьоᵸсдана або оьжди биса бокӀлъо, гьолълъола мицаъ гьолцохъа бекела ниццас? 
LUK.11.12	Йаги цӀемуцӀ гьарзи бо̄лъ, эггу гьолцол аькъараб нилӀалди? 
LUK.11.13	Пал гьаьсил, лъакъейа̄ гаьлъдана, къовал кӀетӀо шинаб жо мизол нилӀал йаццалаъ, гьарзи йо̄вал ла телид нилӀал гьаᵸсаъла Або Илагьияб Ругьлис йоᵸкъойо кӀетӀо шинаб жо!
LUK.11.14	Гьакъкъас сид сукӀола магъоъос Иса боцӀийо аьдам йаьжегаччо огьцас гьоᵸс зиннал. Зиннал болъона муьгъатта̄ гьули сукӀо икълашал уьᵸхолъийо, гьолълъокьа халкъна гьайран бахъийо. 
LUK.11.15	Амма халкъилаъ эᵸдо гаьгьийа̄ садло нисос зукъойо, Гьолцо инсаллиъис зинналла йоваццалӀо зинналла̄с хан Беэлзебуллила комаклид. 
LUK.11.16	Иса икъелал атӀна, бадло аьдамла̄ гьолцохъас тӀалаб йо̄с зукъойо гьаᵸсаъас аьламат бегалалӀо нисона. 
LUK.11.17	Гьоллола йакӀиъ гаьгьийо жона йикъена, Иса нисойо гьоллохъа:
LUK.11.17	– Улкалиъ сидхъа-гьоᵸсо аьдамла бейагъда, гьули йоьчӀолъча; хъизан къонда̄ битӀда, гьолона бугъос. 
LUK.11.18	Нагагь илбисла̄с Парчагьлъи къонда̄ йитӀда, нигъад гьоллос ханлъи гьихлъал? Мижейаъ нисос До зинналла аьдамла̄ъаш Беэлзебуллила комаклид йоваццалӀо. 
LUK.11.19	Нагагь До гьолло̄л Беэлзебуллила комаклид йовацца зовагъда, мизола къова лъо̄ла комаклидди йовацца? Вагьалълъобза мизол гьолло̄л къадилъилаъ ба̄хъца. 
LUK.11.20	Амма До зинналла Аллагьлила гьаьлкӀолъилад йуьвагьонна йовацӀлъо, гьай-гьай Аллагьлис Парчагьлъи мизокьана йоᵸкъойо. 
LUK.11.21	Ко̄ъ ярагъна жуна сид залимабли сукӀо гьинис билӀо цӀуми йо̄с зогъда, гьолцола боцӀи-ризкъилал гьинкъи гаьъа. 
LUK.11.22	Гьолцогъа къуватаб сукӀо кьодо огицӀда, гьули уьволаш, гьолълъокьа йакӀо йоᵸкъойо йарагъна гьолцохъас йагъос, бета боцӀи-ризкъина битӀца. 
LUK.11.23	Дӣгъой къацӀо гаьччо сукӀо Дил данде эчейо ахъца. Дӣгъой къацӀцӀо боцӀи бокӀолаъцала бокӀоллона цацакӀзи бо̄с.
LUK.11.24	Инсаллиъис гисакна муьгъатта̄, гьинил раьгьат-гьаьлки мизна чикейо зиннал лъи гаьччо авлахъла̄ъ кӀаьйлӀош. Гьолона михъечӀе гьолълъо нисос: «Жу гисакийа билӀоъ кьа̄ь мекьеда, ахо гейлӀо». 
LUK.11.25	Кьа̄ь мокъолъ, гьолълъол билӀо лъаьлӀена, ахо къачӀази йогьна, йиᵸхъос. 
LUK.11.26	Бета гьолълъо зинналли гьингъана лъакъейа̄ алӀна зиннал бакъоллис. Гьолло̄л гьулиъ эᵸдо йечеш. Аьᵸйда̄ зукъоваълагъана лъакъейа азаблиъ ахъца гьули сукӀо гьолълъогъа муьгъатта̄.
LUK.11.27	Иса вагьла̄ нисослаъ, ийодда̄ла аьдамли халкъилаъ эᵸдолакьа̄, лъо̄нназу тухъинна, нисос:
LUK.11.27	– Гьардараб гей Ми о̄йо,
LUK.11.27	Дул нене нилӀийо, Дибо Ийо!
LUK.11.28	Амма Гьолцо жаваб нилӀийо:
LUK.11.28	– Гьардарабла гей Аллагьлис калам тухъийа̄на, гьолълъокьа муьхомахейа̄на!
LUK.11.29	Тели халкъ къацӀобаклъо, Иса нисойо:
LUK.11.29	– ЙилӀа пасадаб гей же замаллис уммат! Гьолло аьламат мизца. Юнус авараглис аьламатта̄ъ, тӀокӀаб бадо аьламат гьолло̄л бега̄ъас.
LUK.11.30	Ниневиялила
LUK.11.31	Къиямасаб водиъ вагьалӀо умматлигъой гьисаб-суаллил йаьгъиъца къилмалилъда̄ гаьгьийо йукъо пача
LUK.11.32	Ниневиялис халкъна баьгъбаъча къиямасаб водиъ гьисаб-суаллил вагьалӀо же замаллила умматлигъой. Гьоглона гьоддо̄л ритӀухъабла боваъас, судлӀо нисода Юнус авараглила ваъзалахъа жуво̄л энекзи бахъна муьгъатта̄, гьидена тавба бо̄лъ. Гьуна гьолӀоъ гей Юнусгъана кьодда̄с!
LUK.11.33	БилӀоъ гухъилло сантели лъона йега̄ъцала мицаъ гулассаъ, йаги гьули кьодо хаьтӀа-шаг гунна кьаьхъашшаъ; эᵸдо гугьцала̄л канлъи йахъалъгъа, канаргъолкьа кьодо гулца гьули сантели. 
LUK.11.34	Инсаллила магъос чирахъ йахъца гьаьй. Дибо гьаьй йаᵸцо̄ зогъда, канлъи йоᵸкъос дибола къацӀцӀо магъоъ. Дибо гьаьй дугълӀо̄ зогъда, дибо магъона колӀлӀо бахъийо. 
LUK.11.35	Пал гьаьсил, гоцӀохъ, дибо гаьгьийо канлъи дахход гей? 
LUK.11.36	Дибо къацӀцӀо магъо канлъилас боцӀна зогъда, гьоᵸсна боцдийо лагана зогъаъда, бета ми ахъца бабала лампала дул канлъи йикьеллийаълъийо.
LUK.11.37	Исас ваъза болъолъ, сид фарисейли Гьули эсал окӀийо. БилӀоъ оᵸкъолъ, Иса супралдой гьица къе̄ эчейо. 
LUK.11.38	Фарисей гьайран ахъна гьихлъойо, Иса ко̄да низабайчӀе эсал къе̄ эчелъ. 
LUK.11.39	Кьодда̄ла Иса гьолцохъа нисойо:
LUK.11.39	– Же миже, фарисейла̄, жигар багъос цӀараъ кьодтуцӀо низа̄л, амма миже эᵸдос чикейа̄ гей; миже эᵸдо хъантӀлъиласна симасна бовацӀна. 
LUK.11.40	Аᵸкъло гаьчча̄ миже! Лъод гиса гаьгьийо жо йахъинна, Гьолцозу гаьъад эᵸдо гаьгьийона йахъинна? 
LUK.11.41	Мизоъ эᵸдо гаьгьийо жо миже нилӀцакъода̄ садакъацой, мизос къацӀцӀо жо йаᵸцас га̄ь. 
LUK.11.42	Балагь-азаб мизол, фарисейла, судлӀо нисода миже закаъатлил нилӀца самлисна, садаблисна
LUK.11.43	Балагь-азаб мизол, фарисейла, судлӀо нисода мизол йацца мизола синагогла̄ъ бадлогъа аьᵸйда̄ ба̄хъал, гьула̄зу аьдамла къацӀобакӀийа мицаъ мизол рец-салам бовал. 
LUK.11.44	Балагь-азаб мизол, судлӀо нисода миже гей йегаба̄ъцас шуна̄лъийа; кьодолакьа̄ мекье-гугьцала аьдамла̄л гьогго̄л йегаба̄ъас.
LUK.11.45	Вагьалълъо мехлаъ гьоᵸс диниябли аьлимли нисос Гьолцохъа:
LUK.11.45	– Йа̄ Муалим! Вагьаллийо йаьжбона нийасона, Ми илена нуькучӀчӀа̄ъ бовагьца.
LUK.11.46	Амма Гьолцо нисос:
LUK.11.46	– Мизокьана – диниябла аьлимла̄кьана – мокъос балагь-азаб, судлӀо нисода миже аьдамла̄ла михъа̄кьа гулца йежена йахъаъцас йаькъ, мизоллӀо нисода гьолълъол зокьона мехелал батӀаъас. 
LUK.11.47	Балагь-азаб мизол, судлӀо нисода мизола умумаллила абола̄ бийакьейа аварагла̄ла шуна̄кьа кьодо мазарла
LUK.11.48	Вагьалълъос миже нуьъла гей. Миже йегалца мизола умумалли йо̄йо жо битӀараб гаьгьийолъи. Гьогло аварагла бийакьейо, мижелӀо нисода умумалли бийакьейа̄ аварагла̄ла шуна̄кьа мазарла йовагьца. 
LUK.11.49	Вагьалълъобза Аллагьлила Аᵸкълола нисона гей: «До гьоглодой авараглана чапарлана мейагьал, амма гьоллоллӀо нисода гьоᵸсо бийакьас, гьоᵸсо бовацӀас». 
LUK.11.50+LUK.11.51	Дуниял бижжи бахънас Гьабиллиъкьа̄ муьхолъна Аллагьлила билӀоъ къурбан мухоцала мицаъ алӀо икьейо Закария аварагликьа мокъоцал къе̄ ме̄йо гьеᵸйас гьаькъ боцӀоллис гьодло умматлид. Гьуна До нисос мизохъа: вагьадло умматлихъас тӀалаб бовас бийакьейа̄с къе̄ мекьейо гьеᵸйас гьаькъ. 
LUK.11.52	Балагь-азаб мизол, диниябла аьлимла̄л, судлӀо нисода миже йоькчина гей лъайлис йига, амма мижена эᵸдобакеэш, эᵸдобакал батӀийа̄на мейэш.
LUK.11.53+LUK.11.54	Вагьла̄ ваъзана богьна гисакна кьа̄ь эᵸкьецалаъ, диниябла аьлимла̄на, фарисейла̄на, Гьолцокьа симабахъона кьодо гӯваъцой Гьули къорлиъ охалъгъа, бетана лади жойлас нисолца зукъойо. Гьоллол йатӀна зукъойо Иса нигъади нисова йаьжла̄кьа охна аьйиб мокъолал.
LUK.12.1	Вагьалълъо мехлаъ гьаза-гьазайла̄д аьдамла къацӀобакна йукъо къолӀолаба̄лъи зукъойо. Сидил гьоᵸсо бовацилло гьаьллъилакьа зукъойо гьоллос иш. Иса гьакъкъа Гьинила асгьабла̄хъа икълашал уьᵸхолъийо:
LUK.12.1	– Вере миже цӀуми ба̄хъ фарисейла̄ла хашилакьас, гьай гьоллола къонда̄ моькьоколъи йо̄вакьас. 
LUK.12.2	Гьоᵸсна йуᵸцойо жо йикъечӀе гьихлъаъас, вагьла̄зу гьоᵸсна балъгояб жона загьир йахъечӀе гьихлъаъас. 
LUK.12.3	Вагьалълъобза нише колӀлӀаъ нисойо жо, качелълъол тухъцаслъи йикъе; эᵸдда̄ла билӀоъкьа̄ лъо̄лади аьᵸгъалагъа нисойо йаьже, кьама̄кьалкьа̄ нисона лъо̄нназу тухъцаслъи йикъе. 
LUK.12.4	Мизохъа, Диела гьалмагъла̄хъа, нисос: магъо бикьецала̄хъа гьийабацӀа̄къа
LUK.12.5	Амма нисал мизохъа, лъо̄хъа гьийабацӀал нуцӀоцасна. Миже гьийабачӀе, бийакьена муьгъатта̄ журжагьлиъ тӀуватӀиллина ба̄хъийахъа. Гьула мизохъа нисос – гьоллохъа гьийабачӀе. 
LUK.12.6	Къон ассарийаъ
LUK.12.7	Мизола къаьмкьа гаьгьийо гьули кеᵸйана хъогьна гей. Пал гьаьсил, миже гьийабацӀа̄къа: телила мигьна̄гъа хириябла гей миже. 
LUK.12.8	Гьуна мизохъа нисос: Аьдамла̄дой аьᵸйда̄ дие рахъ бохийо сукӀос, Аллагьлила малаикла̄дой аьᵸйда̄ Аьдамлила Оьждина рахъ бохца. 
LUK.12.9	Аьдамла̄дой аьᵸйда̄кьа Дӣкьас инкар бо̄йо сукӀокьас, Аллагьлила малаикла̄дой аьᵸйда̄ гьолцокьас Дона инкар бо̄с.
LUK.12.10	Аьдамлила Оьждихъа данде йаьже нисойо сукӀокьас Аллагь кьодос тилӀкис, амма Илагьияб Ругьликьа калӀ йиᵸхъо̄йо жо йекӀийакьас кьодос тилӀкаъас.
LUK.12.11	Синагоглиъна бейажена, халла̄дойна гьаькимла̄дойна аьᵸйда̄ баьгъбаъинна беченна муьгъатта̄, миже гьоллокьас цӀуми ба̄хъалъгъа сийоди нисалласна, йаги нӣйо жаваб нилӀалласна ургъел боха̄къа. 
LUK.12.12	СудлӀо нисода Илагьияб Ругьли малъзи йовас вагьаклӀо саъатбаъ мизол нисал нуцӀоцас жо.
LUK.12.13	Сидцойсола халкъилаъ алӀолакьа̄ нисойо Гьолцохъа:
LUK.12.13	– Йа̄ Муалим! Ниса диела истӀихъа ирслис дил мехецас бутӀа нилӀалӀо нисона!
LUK.12.14	Иса гьолцохъа нисойо:
LUK.12.14	– Йе аьдам, мизос даьъба-диван болъолална ирс битӀанна голло сукӀод гей До?
LUK.12.15	Бета Гьолцо къацӀцӀолахъа нисойо:
LUK.12.15	– Вере миже хъантӀлъилакьас цӀуми ба̄хъ, судлӀо нисода дуниялликьа тели бахъийа боцӀи-ризкъилакьа бараб гаьъа аьдамлис оьмро.
LUK.12.16	Вагьла̄на нисона, Гьолцо ме̄йо гьоᵸс хабар.
LUK.12.16	– Гьоᵸс бечедабли сукӀола мицалъ йахъна гей йокӀонна гьаьл мокъойхъеэш тели муькъо. 
LUK.12.17	Гьинис гьинил пикро богьна гей: «Сийод до йовал, муькъо гулал оьлло маьче гаьъа̄ъ?» 
LUK.12.18	НисойолӀо: «Гьуна до вагьда̄ йовал: келла̄ баькьлана кейашена гьоллогъа йукъа̄на ицӀцӀа̄на баькьла йовагьал, бета бахъийо хъибона гаьгьийо бечелъина эᵸдо йуьᵸхолал. 
LUK.12.19	Бета до диела ругьлихъа нисал: „Йа̄ дие ругь! Гьуна дул лади лӀӣйаъ оьлло кен-оᵸхна бечелъина гей. Раьгьат бокча: беш, хулӀа, кеп бокча гьаᵸже ми“». 
LUK.12.20	Вагьлиъис Аллагьли нисона гей гьолцохъа: «Йа̄ аьнтаб инсан! Жейса нише дибо ругь багъас. Лъо̄лди гьихлъос ми йокӀолло бечелъи?» 
LUK.12.21	Вагьаллийо бахъца дуниялликьа бечелъи йокӀолло сукӀос къисмат. Аллагьлидой аьᵸйда̄ гьули бечедаб гаьъа.
LUK.12.22	Бета Иса Гьинила асгьабла̄хъа нисойо:
LUK.12.22	– Вагьалълъобза мизохъа нисос: сийоле йакӀил йуьᵸхъал йатӀалла̄лӀона оᵸхасна, сийоле магъокьа лъицӀал йатӀалла̄лӀона лъицӀосна ургъел боха̄къа. 
LUK.12.23	СудлӀо нисода кенлигъа аьᵸйда̄ш гей ругь, лъицӀогъа аьᵸйда̄ш гей магъо.
LUK.12.24	Гъаьдла̄хъа гуцӀобахъ миже: гьолло йа муькъо йиᵸзаъас, йа йуьᵸваъаш, йа гьоллос амбар-баькьна гаьъа, амма Аллагьли гьолло̄л йегъабакӀца. Амма мигьна̄гъа ласо хирияблад зогъал миже! 
LUK.12.25	Лади миже бикье-баькьедана лъо̄хъана бахъалди мизос оьмро гьоᵸс водо бихалокӀна? 
LUK.12.26	ИтӀино жо йогьна йахъаъцаса миже, йукъо йовал суд бикье-баькьеш?
LUK.12.27	Мицалъ гаьгьийа цӀикла-диъила̄хъа гуцӀобахъ: гьолло йа йоьхош йоваъас, йа гъечӀе йоваъас. Амма гьуна мизохъа До нисос: гьинила машгьурлъилаъ гьакъкъана Сулайман аварагли лъичӀеэш вагьалло диъила̄ лъичӀейа лъицӀогъа кьухъийо лъицӀо. 
LUK.12.28	Йа̄ миже, йакӀиъ даьгьаб божи гаьгьийо уммат! Жейса мицалъ гаьгьийа, хиса цӀоъ гулцала диъи-бохална Аллагьли вагьаллийо кьухъийо лъицӀо лъичӀеллъо, ла кӀетӀо лъицӀод мизол лъичӀелал.
LUK.12.29	Вагьалълъобза мижена, сийоле йуьᵸхъаллӀона келлисна, сийоле хулӀаллӀона хулӀоцала жойласна, ургъел бова̄къа. 
LUK.12.30	Дуниялликьа гаьгьийа аьламли вагьли жо йиᵸзца. Амма мизола Абол йикъеш мизол вагьли йаццаслъи. 
LUK.12.31	Миже аьмал бова Аллагьлила Парчагьлиъ кези бахъал, бади гьихлъо̄ шинаб Гьолцо мизол кьодона ницца.
LUK.12.32	Миже гьийабацӀа̄къа, итӀино рехъен! СудлӀо нисода илла Абос мизол Парчагьлъи нилӀал хийал гей. 
LUK.12.33	Мизосзу боцӀи-ризкъина мисона садакъа̄ йовагьа. Йа̄ьхаъчаш-йоьᵸшойбацӀаъцас боьъована йовагьа, гьаᵸсаъ гаьгьийо бугъаъцас, къокъаъцас хазинана бокӀола. Гьоло хазина гьаᵸсаъ йа гигьлагийа муцаъас, йа сидала муьхъаъаш. 
LUK.12.34	Мизос хазина гаьлълъа̄чо мизос йакӀона йахъца.
LUK.12.35	Нитоназу тицӀийа оᵸхакьа йеᵸйахенна къачӀази бахъна бече, гувахъинна кана йечабаннейа. 
LUK.12.36	Бейтелликьа эᵸкьейо билӀос бетӀергьан оᵸкъаллахъа гувабацӀона бечейа̄ нукарлалъийа ба̄хъ мижена – Гьогцо оᵸкъона, къоьпӀлӀоллоназу аᵸц йеᵸгьалъгъа. 
LUK.12.37	Гьардарабла гей бетӀергьан оᵸкъоцал буьчаба̄хечӀе мийахъова̄ лагъла. Гьаькъкъаб жо нисос мизохъа: гьолцо бетӀергьалли вагьаллийа нукарла̄л оьло лагъла̄с лъицӀона лъичӀеш, истӀолийагъа къе̄на беченна гьолло̄л хъуллухъна бо̄с. 
LUK.12.38	Гьардарабла гей нито оᵸкъодана: йалӀохъовадда̄, йаги хиссакьа вагьалла̄ оᵸкъаллахъа гувабацӀона бечейа̄ лагъла. 
LUK.12.39	Амма мизол йикъеш: билӀола бетӀергьаллил гигьлаги оᵸкъоцас мех бикъешкъода̄, гьолцо гигьлагийад йоᵸсо йоьᵸтӀоллаъаш га̄ь. 
LUK.12.40	Мижена гьаьдурлъилаъ бече нитоназу, судлӀо нисода Аьдамлис Оьжо мизол икъаъцала мехлаъ оᵸкъас.
LUK.12.41	Вагьалълъо мехлаъ Петери Исахъа нисойо:
LUK.12.41	– Йа̄ БетӀерчӀахъаяв! Илолди Ми вагьло мисал бакъос, йаги къацӀцӀо халкъилалнади?
LUK.12.42	Кьодда̄ла Иса жаваб нилӀийо:
LUK.12.42	– Гьоᵸс пуланабли сукӀол, къацӀцӀа̄ лагъла̄с тӀалабна бовалӀо гьоллол боглаъ кен-оᵸхна нилӀалӀо нисона эчаннейо лагъ, бетӀергьан оᵸкъоцал ахо уьᵸхо-аьᵸхена огьдацас иᵸхъода, гьули аᵸкълояб лагъ ахъца. 
LUK.12.43	БетӀергьалли гьини нисогъа йогьна иᵸхъойо лагъ гьардараб гей. 
LUK.12.44	Гьаькъкъаб жоцой нисос мизохъа: бетӀергьалли гьолцохъа нилӀас къацӀцӀо гьинила билӀо-аᵸхас ханлъи. 
LUK.12.45	Амма нагагь вагьла̄ эчаннейа лагъли, гьинис бетӀергьан гьех-мех оᵸкъаъаслӀо нисона лагълана гъарабашлана ба̄ькьелал уьᵸхолъда, гьула̄зу эс-хулӀовакьа водбона йеᵸйагьда, цихназуна ахъда, 
LUK.12.46	гьолцол бетӀергьан оᵸкъаллӀо йакӀкьа гаьчӀеэшла водиъ, гьолцол бикъаъцала мехлаъ оᵸкъас; бета гьули алӀлӀода̄ аьхелас, капурабла̄л бо̄йо тамбигь бовас. 
LUK.12.47	Гьинкьа тӀаддаб иш бовал нуцӀоцаслъи йикъедана, бетӀергьалли нисогъана йоваъалъ, ахона уьᵸхо-аьᵸхаъалъ, лагълил тели чурукь йеᵸхас. 
LUK.12.48	Гьинил йикъечӀе йахъийа такъсирлъилал йоькькьа чурукь йеᵸхас. Лъо̄хъасназу, тели нилӀийахъас дӣс тӀалаб йовас, букъо божи бо̄вахъас дӣс нисолас.
LUK.12.49	ЦӀона йоᵸкъолал гогьна гей До дуниялликьа. Дил вагьга̄ йилӀа йатӀна гей же цӀойс бибидаро бахъал! 
LUK.12.50	До йукъо эᵸхе йагъал нуцӀос. Букъа ургъелликьа гей До нитоле вагьли йахъалла̄лӀона. 
LUK.12.51	Мизол гицца зогъас До дуниялликьа рекъел бовал гогьналӀона? ГаьъалӀо нисос мизохъа, къонда̄ бийатӀал гогьна. 
LUK.12.52	Вагьалълъобза желагъа муьгъатта̄ гьоᵸс хъизаллиъ лъин сукӀос къонда̄ бийатӀийолъи йахъца: лъана къонил данде эцас, къона лъанил данде эцас. 
LUK.12.53	Къонда̄ бийатӀна або оьждил данде, оьжо абол данде, ийо киббал данде, кид ийол данде, йукъо ийо гьинила оьждила ахъхъал данде, ахъо йукъа ийол данде бейацас.
LUK.12.54	Иса халкъилал хитӀаб богьна нисойо:
LUK.12.54	– Бохъ тӀика̄цода̄кьа гьаᵸс цӀодололъда, вагьаллиъисзу миже нисос водис гьаᵸс гейлӀо нисона. Вагьла̄ нисогъана йахъца. 
LUK.12.55	Къилмалиъда̄кьа залӀо йикьеда, боьгьи бахъцалӀо нисос. Вагьла̄ боьгьина бахъца. 
LUK.12.56	Къонда̄ моькьова̄ш миже! Гьаᵸса-мицас гьаьл батӀа йовал бикъеш мизол, суд вагьдо заман нӣйо гаьгьийона бикъаъас? 
LUK.12.57	Суд миже мизос мизокьа пикро богьна нисаъас – сийо битӀараб гаьгьийона? 
LUK.12.58	Масала, дӯлъ даьъба богьцас сукӀона мина къадидой диваллил мекьес зогъда, гьокцодой мекьешлаъ миже ба̄хъал йаьгь багъа. Бетана гьокцо сукӀо ми къадидой хъахъалӀолца; къади ми нилӀас эᵸдо гувалцала сукӀохъа, гьогцо ми тӀусагъийаъ тӀотӀас. 
LUK.12.59	Нисос дӯхъа, гисакаъас ми тӀусагъийаъас, мӯь-муьгъатта̄ гьихлъойо окко нилӀеэш.
LUK.13.1	Вагьалълъо мехлаъ мовакъова̄ гьоᵸсо аьдамла̄ Исахъа нисойо Пилати Галилеялиъис аьдамлана бийакьена гьоллос гьеᵸ Аллагьлила билӀоъ къурбаллил мухова боцӀилала гьеᵸйагъой лъицӀхоьчӀиллолӀо нисона. 
LUK.13.2	Иса гьоллохъа вагьалълъол жаваб богьна нисойо:
LUK.13.2	– Мизол гицца зогъас вагьалло̄л аьдамла вагьла̄ бувагъолъ, Галилеялила бадло аьдамла̄гъа мунагь-гьаькъ тели гаьгьийа̄ гейлӀона? 
LUK.13.3	ГаьъалӀо нисос До мизохъа: амма къацӀцӀола мижена тавба боваъда, вагьла̄ мижена бувагъас. 
LUK.13.4	Йаги гього Силоамлис
LUK.13.5	ЗукъеэшлӀо нисос До мизохъа: амма тавба боваъда, къацӀцӀа̄ мижена вагьла̄ бувагъас.
LUK.13.6	Бета Иса вагьаддийо хабар ме̄йо:
LUK.13.6	– Гьоᵸс сукӀола венахийаъ зукъона гей легъилас хоьхо. Гьули оᵸкъойолӀо легъи йокӀолал, амма гьолцол хоьхкьа легъи йиᵸхъона гаьъа. 
LUK.13.7	Нисона гей венахи богьцала сукӀохъа: «Гьуна до лъана лӀи го̄йо, амма гьоᵸсна легъи гуцӀона йикъеэш вагьалӀо хоьхкьа. БуьчӀна болъола гьоло, наьгьакъда маьче бохиллечӀе». 
LUK.13.8	Амма гьолцо нисона гей: «Йа̄ БетӀерчӀахъаяв! Беччаннейа желӀбасса̄за. До со̄ᵸгъой баьхал, гьолълъол йаᵸко гулал. 
LUK.13.9	Бета гизилалдана йахъассаъад гьолълъо хоьхкьа легъи. Нагагь йахъаъда, буьчӀна болъолал».
LUK.13.10	Шамат водла̄ъ Иса ваъза-насигьат бо̄с зукъона гей сид синагоглиъ. 
LUK.13.11	Гьулиъ зукъона гей ацӀон белӀен лӀиъ кьодос болъаъцала унтилаъ кӀокӀойо, гъоддо, билъахъа къаьм йохна йахъаъцас гьоᵸс аьдам. 
LUK.13.12	Гьоло йегалъ, Иса гьиндойда̄на илӀена нисос:
LUK.13.12	– Йе аьдам! Ми дибола узролаъас хъосар йахъийо!
LUK.13.13	Гьолълъолъ ко̄ йеᵸхелло. Вагьаллиъисзу михъа̄ъ йаᵸкъойцӀойо, бета гьоло Аллагьлил рец бовал йуьᵸхолъийо. 
LUK.13.14	Иса шамат водиъ вагьло аьдам йахъиллъо, Гьолцокьа симахъова синагоглила гьаькимли халкъилахъа вагьда̄ нисойо:
LUK.13.14	– Илъна водо гей анкьилаъ батӀтӀийо гьаьлтӀи бовал бахъцас. Шамат водиъ гуйчӀе, вагьагло водла̄ъ гугь миже сагъ бовагьал.
LUK.13.15	Гьолцол жаваб богьна Кьодда̄ла Иса нисойо:
LUK.13.15	– Йа̄ къонда̄ моькьош аьдамла! Гейд мизоъ эᵸдо гьоᵸсдана сукӀо сийаъас макна мизосзу оᵸс йаги аᵸу шамат водиъ лъи хулӀал бежеллаъцас? 
LUK.13.16	Вагьдо, Ирбагьинила умматлис кид, ацӀона белӀна лӀи илбисли йиᵸцона йохна зукъойо, шамат водиъ гьоло йаᵸкал йахъаъасди?
LUK.13.17	Иса вагьла̄ нисолъ, Гьолцол данде бечейа̄ аьдамла ниц-ламус ба̄хъийо. Амма къацӀцӀо халкъ Гьолцо йовагьийа къацӀца̄ гьикматаб жойлакьа рази бахъийо.
LUK.13.18	Бета Иса нисолло:
LUK.13.18	– Аллагьлис Парчагьлъи лъинилъ йеᵸлъейод гей? Лъинилъди До гьули йеᵸлъелал йахъца? 
LUK.13.19	Гьули йеᵸлъейо гей генилала
LUK.13.20	Бетана кьа̄ьна нисойо:
LUK.13.20	– Лъинилъди До Аллагьлис Парчагьлъи йеᵸлъелал йахъца? 
LUK.13.21	Гьули йеᵸлъейо гей хашилалъ: ийо лъана билӀей гьаьтӀтӀала йоьᵸтобаъ жу гунна муьгъатта̄, къацӀцӀо йӣйа йийакьалалъ.
LUK.13.22	Шагьарба̄ъана аьлӀа̄ъана халкъилал ваъза-насигьатна богьна Иса эᵸкьес зукъойо Иерусалимлиъда̄.
LUK.13.23	Сидцойсола Гьолцохъа нисолло:
LUK.13.23	– Йа̄ БетӀерчӀахъаяв! Йоькькьа аьдамла тиса муьвахошлӀо нисоцас хабар битӀарабди гей?
LUK.13.23	Гьолцо жаваб нилӀийо:
LUK.13.24	– Хъусса аᵸциъкьа̄ эᵸдобакал гъаза бова миже, судлӀо нисода, мизохъа нисос, телида̄с бикьебакьеш эᵸдобакал, амма эᵸдобакна бахъаъас. 
LUK.13.25	БетӀергьалли аьгъиъна гьинис кав гъешена муьгъатта̄, гисда̄ гьихбалъова̄ миже къоьпӀлӀолдабана илӀелаба̄с: «Йа̄ БетӀерчӀахъаяв! Илол аᵸц йеᵸгьалӀо!» Гьолцо жаваб нилӀас мизол: «Миже на̄с ба̄хъцасна сукӀо гаьгьийа̄на Дил бийакъаъас», – лӀо нисона. 
LUK.13.26	Бета миже нисал муьхобалъаш: «Иле Дӯгъой къацӀо бес-хулӀойо, гьула̄зу илла шагьарба̄ла къатӀла̄ъ Ми илол ваъза-насигьатла йовагьийо». 
LUK.13.27	Гьолцо бета мизохъа нисас: «Дил миже на̄с ба̄хъцасна бийакъаъас, болъо дидойс ата̄ къацӀцӀа̄ мекъаб жо йогьцаса аьдамла!» 
LUK.13.28	Бета мизол гьулиъ, Аллагьлила Парчагьлиъ, бегаба̄с Ирбагьинна, Исакъна, Якъубна, баддо̄л авараглана. МижелӀо нисода гиса тӀуватӀлъо бийабацасна сила̄ къисбалӀолцасна ба̄хъас. 
LUK.13.29	Аллагьлила Парчагьлиъ гьидела мицаъ бес-хулӀал къе̄ бецал мокъас магъриблиъисна машрикълиъисна, гьула̄зу бихъхъаъда̄лана оᵸкъкъаъда̄лана мица̄ъас аьдамла. 
LUK.13.30	Гьуна, гьоᵸсо аьᵸйда̄ гаьгьийа̄ муьгъатта̄ бейакца, муьгъалӀ гаьгьийа̄ сад аьᵸйдаба̄кча.
LUK.13.31	Вагьалълъо водиъ Исадой мокъова гьоᵸсо фарисейла̄ нисойо:
LUK.13.31	– Гисакна эᵸкье дибола гьид, Гьеродил Ми икьал атӀна гей.
LUK.13.32	Исана гьоллохъа нисойо:
LUK.13.32	– Мекьанна мекьена гьолцо соралхъа ниса: гьуна До зинналла̄ бовахийа̄на, унти-узрола азаб ниццасана аьдамла ба̄хъилца жейсана хисана, бета лъанасла водиъ До богьцас иш лъикъолца. 
LUK.13.33	Амма авараг Иерусалимлиъ оᵸкъеэш угъаъас, вагьалълъобза жейсана, хисана, хисалалъна До гьид ахъал нуцӀос. 
LUK.13.34	Вай Иерусалим, Иерусалим! Аварагла бийакьецасна дӯдой Аллагьли мейагьийа расулла кьала̄д бийакьецасна шагьар! Ла̄хди Дил йатӀна зукъойо гуьди чӀучӀулийацой дибо аьдамла Диела гьаба̄лӀ ба̄гъал, амма мизол гьули йатӀеэш. 
LUK.13.35	Гьуна же мизос Аллагьлис билӀо йоьчӀчӀо гьихлъас. До нисос мизохъа: «БетӀергьаллила Къудратликьа эᵸгьна оᵸкъоцалал баркат гулала», – лӀо миже нисойо заман мокъеэш, До мизол эга̄ъас.
LUK.14.1	Гьоᵸс шамат водиъ фарисейлила сид укъа гьаькимлила билӀоъ Иса эсал оᵸкъолъ, Гьолцо сийоле йовалла̄лӀона гувабацӀона бечена зувакъойо гьулиъ гаьгьийа̄ аьдамла. 
LUK.14.2	Гьолцодой аьᵸйда̄ оᵸкъойо оᵸхаъ лъи йечена кӀокӀо̄ сукӀо. 
LUK.14.3	Вагьлиъис Иса диниябла аьлимла̄хъана фарисейла̄хъана нисолло: «Шамат водиъ кӀовакӀова̄ аьдамла сагъ бовал ба̄хъцад йаги ба̄хъаъасди?» 
LUK.14.4	Гьогго̄л гьокӀа йоваъинна гьихбалъойо. Иса ко̄на йеᵸхенна гьули сукӀо ахъилло бета билӀогъа э̄ᵸйо. 
LUK.14.5	Иса гьоллохъана нисойо:
LUK.14.5	– Мизос лъойсна аᵸу йаги оᵸс лъи гаьгьийа тагьризлиъ бекда, шамат водо гейлӀо нисода, гиса багъаъасди миже гьоло?
LUK.14.6	Гьоллохъа кьа̄ь гьоьшшона нисона йахъеэш.
LUK.14.7	Гьолцогъой бесал бовакӀийа аьдамла̄ супралгъа со̄ᵸ гьидел санаъатаб кӀетӀо маьче бохал аьᵸйдаба̄кчаш бегабалъ, Иса гьоллол гьоᵸс хабар ме̄йо.
LUK.14.8	– Бейтеллиъ ийалӀелъ, кьушеллидой шеблаъ къе̄ беца̄къа. Гьулиъ къе̄ бецал илӀейа̄ъ дӯгъана къиматаб сукӀо зогъца. 
LUK.14.9	Мийа̄ъ, илӀейо бадисо сукӀо оᵸкъолъ, кьодо оᵸкъова бетӀергьалли дӯхъа нисас: «НилӀа гьоцо сукӀол маьче», – лӀо. Ницна ахъна, аьгъиъна биссун муьгъатта̄ла мицаъ къе̄ эцал нуцӀас. 
LUK.14.10	Оᵸкъослаъзу, ми бишшун муьгъатта̄ къе̄ эче. БетӀергьаллил ми эга̄йоназу, дудойна гогьна нисас: «Гьалмагъ, аьгъиъна аьᵸйда̄ кӀетӀа мицаъ къе̄ эче», – лӀо. Гьолълъогъа муьгъатта̄ бейтелликьа гаьгьийа̄ъ эᵸдо дибо къадро-къиматна кьодда̄кас. 
LUK.14.11	СудлӀо нисода гьинизу жу кьодда̄кӀийо сукӀо Аллагьлидой аьᵸйда̄ лӀийода̄ ахъца, жу лӀийода̄ эгацас сукӀо кьодда̄кца.
LUK.14.12	Бета Иса билӀола бетӀергьаллихъа нисойо:
LUK.14.12	– Вагьаддийо бес-хулӀо̄лъи йо̄лъ, бовакӀийа сукӀоба̄ мина кьа̄ь окӀаллакьа кулна богьна, гьоллоъкьа̄ гьоᵸсдана пайда гаьгьийо жо йахъаслӀона, дибо вацца̄на, иснана, аьгарлъина, бечедабла мадугьаллана бовакӀа̄къа. 
LUK.14.13	Вагьаллийо бес-хулӀо̄лъи йо̄лъ, ми бовакӀа гьардухъаллана, азизабла аьдамлана, гьула̄зу лаьхъдийа̄, боцдийа̄ сукӀобана. 
LUK.14.14	Талигьаб гей ми гьоглохъа дул йоцӀона йахъаъалъ. Жейса дуниялликьа гьоглол йо̄йо жо хиса къиямасаб водиъ муъмилла бувагъоваъас баьгъбаъла̄лъо дул гьули йиᵸхъас.
LUK.14.15	Вагьли тухълъо, гьулиъ гаьгьийа сидцойсола Гьолцохъа нисойо:
LUK.14.15	– Гьардараб гей Аллагьлила Парчагьлиъ къе̄на эчена баьба муьхъчаш сукӀо.
LUK.14.16	Исана гьолцохъа кьа̄ь нисойо:
LUK.14.16	– Нишел тели аьдамла бесал илӀал гьоькмо бахъийо гьоᵸс пуланаб сукӀос. 
LUK.14.17	Бесалцо бог мокъолъ, гьолцо э̄ᵸйолӀо гьинис лагъ бовакӀийа аьдамла бесал илӀал. Эᵸкьена лагъли гьоглохъа нисойолӀо: «Гугь миже, къацӀцӀо кен-оᵸх лъикъона». 
LUK.14.18	КъацӀцӀола гьоᵸс сикӀо йогьна нисойо жуво̄л нигъана гувал бахъаъаслӀо; ми илокьа кьодос тилӀкилӀо. Сиди нисойолӀо: «Гьини гьоᵸс маьче бохна гей, гьоло маьче бега̄л эᵸкьал нуцӀос, гьарзи йо̄с дӯхъа, ми дӣкьа кьодос тилӀки». 
LUK.14.19	Бацосола нисойолӀо: «Гьини ацӀона оᵸс бохна гей, вагьалло̄л лӀийаᵸгьна йийакъелал йа̄тӀна гей, гьарзи йо̄с дӯхъа, ми дӣкьа кьодос тилӀки». 
LUK.14.20	Лъанасла нисойолӀо: «Гьини жейса ахъо йоᵸкъона гей, вагьалълъобза жу говал ахъаъас». 
LUK.14.21	Лагъ кьа̄ь билӀогъа оᵸкъолъ, ме̄йолӀо гьинила бетӀергьаллихъа къацӀцӀо йахъийа жойлас хабар. Гьолълъогъа муьгъатта̄ симо бӣйа гьолцо нисона гей лагълихъа: «Хехлъи ахъна эᵸкьена къатӀла̄ъна хъаьчӀла̄ъна иᵸхъойо шинаб гьардухъаллана, гьула̄зу азизаблана, боцдийа̄на, лаьхъдийа̄на аьдамла ба̄къолла гьолӀоъ». 
LUK.14.22	Э̄ᵸйацос оᵸкъолъ, лагъли нисойолӀо: «Дибо амро тӀубази бо̄йо, бетӀерчӀахъаяв! Амма жена маьче гьихлъона гей». 
LUK.14.23	БетӀергьалли нисойолӀо лагълихъа: «Гьинолкьана кала̄гъойна мийахъова̄ аьдамла ба̄къоллина гогь. Дие билӀо аьдамла̄ш йоцӀала. 
LUK.14.24	Амма нисос мизохъа: до ийабалӀена гуйэшла̄ диела билӀоъос кен-оᵸх йуьᵸхъаъаш».
LUK.14.25	Тели аьлам зукъойо Исагъой къацӀо мекьецас. Гьоллохъана гоцӀохъна Гьолцо нисойо:
LUK.14.26	– Гьинила ийо-абоъ, къова-хъизаллиъ, исна̄ъ, вагьла̄зу гьинила оьмролалъда̄ рокьукълъи гаьччо сукӀо Дӣдой оᵸкъода, гьули сукӀо Дие асгьаблъилаъ ахъаъас. 
LUK.14.27	Гьинис хъанчна бохна, Дӣгъой говаъцасна сукӀо Дие асгьаб ахъаъас. 
LUK.14.28	СукӀод мизоъ эᵸдо гей, билӀо йовал хийал гаьгьийо сукӀо, гьакъкъа къе̄на эчена гьисаб боваъцас: оьлалди гьаьжа-къай, окко-месед билӀо йогьна гикьа йоᵸкъолал. 
LUK.14.29	Гьолълъол бигъана гунна гьули билӀо йогьна лъикъаъда, бета гьолцокьа аьдамла лъоᵸваба̄с, 
LUK.14.30	билӀо йовал уьᵸхолъна гьули йогьна гикьа йоᵸкъонна йахъеэшлӀо нисона.
LUK.14.31	Йана бацо ханлил данде эгъал аьгъиъийо хан къе̄на эчена ургъизи ахъал нуцӀаъасди: хъона гьазай рагъухъан гаьгьийо тушмаллила аскарлил данде ацӀона гьазай рагъухъан гаьгьийо аскарна жуна эгъна ахъалдилӀо нисона. 
LUK.14.32	Эгъна ахъаъцаслъи икъелъ, тушман цӀихода̄ гаьгьийаъзу, гьолцо ханли рекъел бовалъгъа йатӀийо жо нисолал мейас гьинис чапарла. 
LUK.14.33	Вагьла̄ мизоъ эᵸдо гаьгьийо шинабли къацӀцӀо жойлакьас инкар боваъда, гьолло̄л Дие асгьабла ба̄хъаъас.
LUK.14.34	Цаᵸ кӀетӀо жо гей. Амма гьолълъос гемо йугъода, кьа̄ь гемона йоᵸкъонна йахъаъалъ, гьолълъоъкьа̄ пайда гаьъа гьоᵸссидилна. 
LUK.14.35	Йа̄ гьули мицал йуьᵸхаъаш, йа мицалъ гулцала йаᵸкол йуьᵸхаъаш. Гьули къе̄ чӀалӀеш. Аьᵸгъа̄ гаьгьийа̄л тухъала гьули!
LUK.15.1	Исахъа энекзи бахъал мокъос зукъойо гьаькъ бокӀолцаса сукӀобана мунагь-гьаькъ гаьгьийа̄ баддо̄л тели аьдамлана. 
LUK.15.2	Фарисейла̄на диниябла аьлимла̄на Исакьа мордабана нисос зукъойо:
LUK.15.2	– Вагьди сукӀо мунагьла̄д бовацӀийа аьдамла̄гъой гьудуллъина йогьна гьоллогъой эᵸш-хулӀос, – лӀо нисона.
LUK.15.3	Иса вагьаддийо хабар ме̄йо гьоллол:
LUK.15.4	– ГьоᵸсчӀитӀ боцӀилаъас гьоᵸс боълъо, аьчӀенайигна аьчӀена боцӀина гаьлълъа̄чо авлахълиъна бечаннегьна, боъийо бикь мизал эᵸкьаъцас сукӀо гейди мизоъ эᵸдо? 
LUK.15.5	Бикь михъона муьгъатта̄, разина ахъна гилакьа гунна бежеш гьолцо гьоло билӀогъа. 
LUK.15.6	Бета билӀогъа оᵸкъона муьгъатта̄, гьалмагълана мадугьаллана ийалӀена гьоллохъа нисос: «Диела рохеллиъ мижена аькал ба̄хъ, дие боъийо бикь зогъна гей». 
LUK.15.7	Вагьалълъобза До мизохъа нисос: гьинкьа мунагь-гьаькъ гаьччо аьчӀенайигна аьчӀена муъмин-сукӀолгъа гьоᵸс муна̄пикъ Аллагьлилъда̄ уьᵸхода, гьаᵸсаъла̄с йакӀо йилӀа рази йахъца.
LUK.15.8	Йаги гьинис ацӀона окколаъас гьоᵸсцойс окко йоъда, гухъинна канлъина билӀона ахо лъаьлӀена гьуги-гьотта̄ йиᵸзечӀе йечаннегьцас гьоᵸсдана ийо зогъалди? 
LUK.15.9	Окко зогълъо, гьинис цӀагьа̄на мадугьаллана ийабалӀена гьолълъо нисос: «Диела рохеллиъ мижена аькал ба̄хъ, дие йоъийо окко зогъна гей». 
LUK.15.10	До мизохъа нисос: вагьла̄ Аллагьлис малаикла Аллагьлилъда̄ уьᵸхова муна̄пикъликьа йилӀа рази ба̄хъца.
LUK.15.11	Бетана Иса ме̄йо хабар:
LUK.15.11	– Сид пуланаб сукӀос зукъона гей къона оьжо. 
LUK.15.12	ИтӀинасола оьжди нисона гей абохъа: «Або, дибола ирслис гьинил мехецас бутӀа нилӀа», – лӀо. Або гьоглол ирс битӀна гей. 
LUK.15.13	Лади водла̄ъас итӀиносо оьжо, гьинил ирслиъ йиᵸхъо̄йо къацӀцӀо окко-меседна лъицӀо-къайна йоькчина, аьгъиъна эᵸкьейолӀо на̄ди цӀихо гаьгьийо улкалиъ. Оᵸкъа̄цо гьолцо, иᵸхъо-ахъхъа кӀаьйлӀона, гьинис гаьгьийо къацӀцӀо окко-месед йугъонна гей.
LUK.15.14	Гьолцохъас къацӀцӀо окко-месед йолъова замаллиъ, вагьалълъо улкалиъ йоᵸкъона гей йукъо ракъи. Гьули оьжона йилӀа йазихлъилаъ кези ахъна гей. 
LUK.15.15	Ахирна сид сукӀодой гьаьлтӀи нисонна эᵸкьелъ, гьолцо гьули булӀлагъа эᵸгьна гей. 
LUK.15.16	Чара бугъолъ, булӀлал ниццас жона йуьᵸхъал разияб зукъона гей, амма гьулина гьолцол нилӀаъас зукъона. 
LUK.15.17	Аᵸкълолакьана оᵸкъона гьолцо пикро богьна гей: «Диела абола билӀоъ йоькькьад гей бовахийа̄ гьаьлтӀухъалла. Оьнна кьодона мекьейодолас баьбана гей. До гьолӀоъ нуковахъа угъос. 
LUK.15.18	Аьгъиъна абодой эᵸкьал, бета гьогцохъа нисал: „Або, Аллагьлидойна дудойна аьᵸйда̄ до мунагьла̄ъ кези ахъийо. 
LUK.15.19	До дибо оьжолъилаъ тӀокӀаб бикӀзи овал мустагьикъаб гаьъа, ахъда дудой гьаьлтӀилаъ оха“».
LUK.15.20	Аьгъиъна эᵸкьена гей гьули гьинила абодой. Ата̄кьа̄зу эгана гей абол гогьцас оьжо. Абос гьолцокьа йилӀа йакӀо йугъона гей. Гьогцол дандена чӀанагъона, або оьждил алъона йоцӀна баъдана гей. 
LUK.15.21	Оьжди абохъа нисона гей: «Аллагьлидойна дудойна аьᵸйда̄ до мунагьла̄ъ кези ахъийо, дибо оьжолӀо нисал до мустагьикъаб гаьъа». 
LUK.15.22	АболӀо нисода, гьинила лагъла̄хъа нисона гей: «Биссун кӀетӀо лъицӀона йакъона гьолцохъа лъичӀела, гьолцола зокьилъ кӀоьййана мехела, хаьбала̄лъ гьалалъцована гийахела. 
LUK.15.23	Бакъоллина ахо бегъакӀийо бишена муха, оьжо оᵸкъова̄лас кӀетӀо бес-хулӀо̄лъи йовал, 
LUK.15.24	судлӀо нисода вагьди дие оьжо угъоваъас ахъна гей, оъийаъас зогъна гей». Гьолло̄л котакаб ихтилат-кеп бовал муьхобалъна гей.
LUK.15.25	Гьолцо сукӀос укъосо оьжо вагьалълъо мехлаъ зукъона гей мицалъ. БилӀогъа го̄слаъ, гьолцол тухъна гей лъисо-кешлис гьокӀ. 
LUK.15.26	Гьицада̄на илӀена сидцойсола нукарлихъа нисонна гей, сийод вагьдо ихтилат-кеплӀо. 
LUK.15.27	«Дибо ис сагъ-саламатлъилаъ оᵸкъова̄лас або ахо бегъакӀийо бишена мухоллина ихтилат-кеп богьцас гей», – лӀо нисона жаваб нилӀийо нукарли. 
LUK.15.28	Вагьли тухълъо, укъа оьждис симо бигьна гей, билӀоъ эᵸкьал къабул ахъечӀе зукъона гей. Бета або гисакна гьардизи ахъийолӀо билӀоъ эᵸдо тослӀо нисона. 
LUK.15.29	Оьжди жаваб нилӀийолӀо: «Вагьдисинаб лӀӣйаъ до дул лагъцой огьда̄йо, ми нисова жойлакьас тилӀкеэш. Вагьлиъ эᵸдо ми дил итӀино чикӀена мухоллеэш диела гьалмагъла̄гъой ихтилат-кеп бовал. 
LUK.15.30	Амма дибо зукъойо бечелъина хъагьба̄гъой къацӀо эс-хулӀона йолъонна оᵸкъова вагьацо дибола оьждил ми ахо бегъакӀийо бише мухона гей».
LUK.15.31	Або гьолцохъа нисойолӀо: «Оьжо! Ми нитоназу дӣгъой къацӀо гей, къацӀцӀо дие бечелъина дибо гей. 
LUK.15.32	Иле рази бахъна ихтилат-кеп бовал нуцӀос, судлӀо нисода вагьди дибо ис угъоваъас ахъна гей, оъийаъас зогъна гей».
LUK.16.1	Гьинила асгьабла̄хъа Иса бадона хабар ме̄йо:
LUK.16.1	– Сид бечедаб сукӀос зукъона гей гьинила мал-мулклис тӀалаб богьцас хъуллухъчи. Гьолцокьа аьйиб мокъона гей гьинил йатӀгъа бечелъи йугъолцалӀо нисона. 
LUK.16.2	Вагьли тухълъо, бечедабли сукӀо хъуллухъчийахъа нисона гей: «Сийод кӀетӀо гаьччо дибо хабар тухъца дил? Бо̄ва гьаьлтӀилас гьисаб нилӀа, тӀокӀаб хъуллухълъилаъ ми ахъаъас». 
LUK.16.3	Вагьлиъис гьолцо сукӀо гьинис гьинхъа нисона гей: «Сийоле до йовал? До гьогцо хъуллухълъилаъасна олъолца, маьчена дӣхъа баьхна бахъаъас, окӀда̄л эᵸкьална до ламус ахъца. 
LUK.16.4	Гьаᵸ, дил йикъеш сийо йовал нуцӀоцасна. Гьолцо гьаьлтӀилаъас олъоллъо, бадло сукӀоба̄ билӀова̄ъ охалъгъа гьоᵸс гьилла ургъизи бовал нуцӀос».
LUK.16.5	Гьолцо сукӀо гьинила бетӀергьаллис нагьлъухъалла гьоᵸссокун гьиндой ийабалӀена гей. Аьᵸйдда̄лахъа нисонна гей: «Диела бетӀергьаллис ласо нагьлъид ми нилӀал нуцӀос?». 
LUK.16.6	ГьоᵸсчӀитӀ билӀей зетилас нилӀал нуцӀослӀо гьокцо нисолъ, хъуллухъчийа йоькчина нилӀна гей нагьлъи кьодо чахчаш лӀибо, бета: «Къейна эчена хехлъи ахъна лъинайиг чаха», – лӀо нисона гей. 
LUK.16.7	Бацосолахъа нисонна гей: «Сийод ми нилӀал нуцӀос?» – «ГьоᵸсчӀитӀ билӀей хъибос», – лӀо нисолъ. Гьолцохъана нисона гей: «Йоькчина дибо лӀибона белӀнайиг чаха», – лӀо.
LUK.16.8	Гьогцо бетӀергьаллина вецци овагьа̄гьийолӀо отӀолаги хъуллухъчи сигьирлъилаъ гьинис иш бо̄лъ. ВагьалӀо дунияллис билӀо къачӀази йогьцас аьдамла жуво̄ллъийа аьдамла̄ъ эᵸдо йилӀа сигьирабла гей, ахиратлис билӀо къачӀази йогьцала̄гъа.
LUK.16.9	Вагьалълъобза До мизохъа нисос: дунияллила боцӀи-ризкъилас пайда бокча гьалмагълъи бовагьна. Дунияллила билӀоъ гаьгьийа бечедлъилаъас маьгьрум бовагьна муьгъатта̄, абадиябли билӀоъ гьалмагъла̄ къабул бовагьца вагьла̄ муьхо-махеда. 
LUK.16.10	Йоькькьала жойлас божилъи йо̄ва сукӀокьа, телиласна божилъи йогьна йахъца. Йоькькьала жойлас божилъи йогьна йахъаъцала сукӀокьа, телиласна божилъи йогьна йахъаъас. 
LUK.16.11	Дунияллила билӀоъ гаьгьийо гьаьрамаб боцӀи-ризкъи дӯкьа божилъи йогьна йечаннегьна йахъаъда, абадиябли билӀос унго-унгояб хазиналис божилъи йовалди дӯкьа. 
LUK.16.12	СукӀола боцӀилакьа йакӀо йоᵸкъонна бечабаннейал бахъаъцаса миже, мизосзу нилӀалди мизохъа Аллагьли?
LUK.16.13	Гьоᵸссидина лагълихъа къон бетӀергьаллил лагълъи йогьна йахъаъас. Гьоᵸсцойс гьолцол атӀас, бадисо атӀечӀе цӀодоло эга̄с. Йаги сидцойлал гьолцо хъуллухъ йакӀо нилӀна бовас, бацосолал бойчӀе эцас. Вагьалла̄ хъуллухъ богьна бахъаъас мизохъа Аллагьлилна дунияллила боцӀи-ризкъилална.
LUK.16.14	Исахъа энекзи бахъийа̄ окко-месед хириябла фарисейла̄л вагьло хабар тухълъо, Гьогцокьа лъоᵸваба̄л муьхобалъийо. 
LUK.16.15	Иса гьоллохъа нисойо:
LUK.16.15	– Аьдамла̄дой аьᵸйда̄ миже валийацой муьхо-махеш, амма Аллагьлил йикъеш мизола йакӀиъ гаьгьийо жо. Аьдамла̄ъ эᵸдо къиматаблӀо гицӀийо жо Аллагьлидой аьᵸйда̄ къабигьаб йахъца. 
LUK.16.16	Ягьягъа аьᵸйда̄на зукъойо динлис къанонлана авараглана. Гьули оᵸкъона муьгъатта̄ Аллагьлила Парчагьлъилас кӀетӀо хабар ме̄ш. Шибабли букъо гъаза бо̄с гьулиъ эᵸдо муьвахал. 
LUK.16.17	Амма къанонлила гьоᵸс гьаьрплис къуват бугъолъол, вагьаддо̄л гьаᵸсана маьчейана йувагъона йовалъос.
LUK.16.18	Гьинис ахъона йолъонна, бадо ахъо йоᵸкъо̄синаб сукӀо гей зина богьцас сукӀо. БетӀергьаллидойс ата̄кийо ахъо йоᵸкъойо сукӀона гей зина-сукӀо.
LUK.16.19	– Зукъона гей бечедаб, кӀетӀо лъицӀона лъичӀена, гьинила бечелъилас кепна бокчина, оьмро богьцас гьоᵸс пуланаб сукӀо. 
LUK.16.20	Зукъона гей вагьла̄зу ЛазарлӀо нисойо гьоᵸс йазихаб, магъокьа тӀутӀо йахъна, кӀокӀойо окӀдаги сукӀона. Гьули ахъца зукъона гей вагьалцо бечедабли сукӀола кавлидой. 
LUK.16.21	Бечедабли сукӀола истӀолийакьас къе̄ йекийо кен-оᵸх йиᵸхъалла кулликьа йакӀо зукъона гьолцос. Гьула̄зу йоᵸкъона волана гьолцола магъокьа чӀалӀейо жо йаьᵸчеш зукъона.
LUK.16.22	ОкӀдаги угъолъ, малаикла̄ гьули Ирбагьин авараглидой акъона гей. Угъолъ, шунаъ иᵸхъонна гей бечедаб сукӀона. 
LUK.16.23	Журжагьлиъ лъакъейа азаблиъ гаьгьийа бечедабли сукӀол, гьаьйда йеᵸйагьенна говацӀолъ, цӀихода̄ Ирбагьин аварагна гьогцодой шеблаъ тахликьа къе̄ эчена Лазарна бегабас. 
LUK.16.24	Бечедабли сукӀо ийана-тӀикенна нисона гей: «Йа̄ илос або
LUK.16.25	Амма Ирбагьини гьолцохъа нисона гей: «Йа̄ дие оьжо, ми йакӀкьа йоᵸкъола, дунияллила билӀоъ дул нилӀийо къацӀцӀо кӀетӀослъи, ЛазарлӀо нисода гьугиъ азаблиъ зукъойо. Гьаᵸже гьолӀоъ Лазар ахо гей, ми азаблиъ гей. 
LUK.16.26	Гьула̄зу гьуди дудой нигъад эᵸйал илоъ балӀо букъо аьракъ гаьгьийаъ. ГьолӀоъкьа̄ гьулиъ мекьабакъова̄нна мекьал гьино гаьъа, гьулиъис гьотта̄ гувал батӀийа̄нна гьино гаьъа».
LUK.16.27	Бетана гьогцо бечедабли сукӀо гьарзи йогьна гей: «Вагьла̄ зогъда, дие або, ми эᵸйа Лазар диела абола билӀогъа. 
LUK.16.28	Гьулиъ дие лъинана исна гей, гьоглохъа цӀодорлъилаъ бечелӀо нисал эᵸйа, бетана гьолло̄нна ба̄хъца вагьалӀо азаблила билӀоъ».
LUK.16.29	Ирбагьини нисойолӀо: «Гьоглол Мусана баддо̄л авараглана гей, гьоглохъа энекзи бахъала!» 
LUK.16.30	Бечедабли сукӀо нисона гей: «Йа̄ дие або, Ирбагьин, гьогго̄л энекзи бахъаъас! Амма угъойо сукӀо дуниялликьа кьа̄ь оᵸкъолъ, кантӀизи бахъна гьогго̄л Аллагьлилъда̄ муьвахаш».
LUK.16.31	Вагьлиъис Ирбагьини нисона гей гьолцохъа: «Мусакьана бадло аварагла̄кьана боьважаъцас аьдамла, угъоваъас ахъийа сукӀокьана боьважаъаш», – лӀо.
LUK.17.1	Иса гьинила асгьабла̄хъа нисойо:
LUK.17.1	– Инсан мунагьлиъ кези огьцас жо дуниялликьа йоᵸкъечӀе гьихлъаъас, амма букъо балагьна азабна гей вагьлина йакъона оᵸкъо̄ сукӀол. 
LUK.17.2	Вагьадло аьдамла̄ эᵸдос гьоᵸсдана сукӀо мунагьлиъ эᵸхелцал, гьабос кьалона билъалъ йиᵸцона, ралъадбаъ тӀотӀийолъи ахо гей га̄ь гьолцол.
LUK.17.3	Вере миже цӀодорса бече! Динлила истӀи дул мунагьаб жо йогьда, гьолцохъа ниса. Тавбана богьна гьули йо̄ва жойлакьа пашман ахъда, кьодос тилӀки. 
LUK.17.4	Водиъ алӀовахна гьолцо дул кешлъи йогьдана, алӀовахна «ТавбалӀо» нисода, бетана гьолцокьас кьодос тилӀки.
LUK.17.5	Чапарла̄ Кьодда̄ла Исахъа нисойо:
LUK.17.5	– Илла йакӀла̄ъ божи теликӀа, – лӀо.
LUK.17.6	Кьодда̄ла Иса нисос:
LUK.17.6	– Генилала кӀаькӀадолас божи йакӀиъ бахъна, миже вагьалӀо легъилала хоьххъа хемухаъас багъойцӀна ралъадбаъ гуцӀолӀо нисода, мизос амро гьолълъо тӀубази бо̄с.
LUK.17.7	Дибо лагъ олӀолана йаги боцӀилагъас оᵸкъолъ, эсал хехлъи ахъна къе̄ эчелӀо нисосди гьолцохъа? 
LUK.17.8	Миже нисаъасди лагълихъа: «Хехлъи ахъна кенна йова, до эс угъоцал дил хъуллухъ богьна дӣхъа говацӀона эче, бета мина эш-хулӀо», – лӀо. 
LUK.17.9	Дибо амро тӀубази бо̄лъ, гьолцо лагълил ми баркалла ниццади? 
LUK.17.10	Вагьла̄ мижена тӀубази йова мизокьа кьодо гулло шинаб жо. Бета миже нисас: «Илокьа кьодо гулло жо гаьлълъо иле тӀубази йогьцас пайда гаьчча̄ лагъла гей иле», – лӀо нисона.
LUK.17.11	Самариялилана Галилеялилана оьрхъилакьалкьа̄ эᵸкьеш зукъойо Иса Иерусалимлиъ. 
LUK.17.12	Гьоᵸс аьлӀаъ оᵸкъолъ, Гьули эгас цӀихода̄ бечейа барас унтилаъ кӀовабакӀова ацӀон сукӀол. 
LUK.17.13	Гьолло тухъинна йукъо нисос:
LUK.17.13	– Йа̄ Иса – НасигьатсукӀо! ЙакӀо йугъо илокьа! – лӀо.
LUK.17.14	Гьолло̄л бегабалъ, Иса нисос:
LUK.17.14	– Баьгъбаъна миже кашишла̄дой мекье, гьогцол миже ма̄цолъи бегаба̄лъгъа.
LUK.17.14	Вагьла̄ мекьешлаъ, кьодо гаьгьийо къацӀцӀо кита йекийо, гьоллос магъова йа̄ᵸцойо. 
LUK.17.15	Жу ахъиллъо, гьоллоъ эᵸдо̄с гьоᵸсцойс кьа̄ь кӀаьйна уьᵸхона, йукъо тухъинна Аллагьлил рец бовал уьᵸхолъийо. 
LUK.17.16	Бета Исала хаьбала̄дой мицна̄кьана эчена Гьолцол баркалла бо̄йо. Гьули зукъойо Самариялиъис сукӀо. 
LUK.17.17	Иса гьолцохъа нисойо:
LUK.17.17	– Миже ацӀонана ма̄цеэшди? Гьогго̄лсова аьчӀенана на̄д мекьейо? 
LUK.17.18	Вагьалцо сукӀола сукӀолла̄ъ, гьоглосола гьоᵸссидилна йакӀкьа йоᵸкъеэшди кьа̄ гованна гогьна Аллагьлил рец бовал.
LUK.17.19	Бета гьолцохъа нисойо:
LUK.17.19	– Гьаᵸже аьгъиъна эᵸкье, дибола божи-ималли ми тиса уьᵸхолло.
LUK.17.20	Фарисейла̄ Исахъа нисолло:
LUK.17.20	– Аллагьлис Парчагьлъи нитод йахъца?
LUK.17.20	Гьолцо жаваб нилӀийо:
LUK.17.20	– Аллагьлис Парчагьлъи йегана йоᵸкъаъас. 
LUK.17.21	Лъона нисаъас гьуна гьули вагьалӀоъ гейлӀо, йана гьула гьугиъ гейлӀо. Гьуна Аллагьлис Парчагьлъи мизоъ эᵸдо гей.
LUK.17.22	Бетана Гьинила асгьабла̄хъа нисойо:
LUK.17.22	– Аьдамлис Оьжо гьоᵸс вододана эгаскъода̄лӀо гицӀийо заман мокъос мизокьа кьодо. Амма Гьули мизол эга̄ъас. 
LUK.17.23	Аьдамла̄ мизохъа нисас: Гьуги вагьалӀоъ гейлӀо, йаги вагьгиъ гейлӀо. Аьдада боцӀдаба̄къа, гьоглогъой муьгъалӀ мекьа̄къа. 
LUK.17.24	Сидда̄лаъас бадо̄цода̄лаъ гьаᵸс качекӀцас кайлӀо̄цой гьинис водо йоᵸкъа̄лъо оᵸкъас Аьдамлис Оьжо. 
LUK.17.25	Амма аьᵸйдда̄ дуниялликьа Гьолцол тели акъуба бегас, гьула̄зу вагьалӀо умматли Гьолцокьас инкарна бо̄с.
LUK.17.26	Аьдамлис Оьжо дуниялликьа оᵸкъал заман мокъолъ, Нуьгь авараглила замаллиъ йахъийаълъийо жо йахъца. 
LUK.17.27	Бешна, хулӀона, ахъхъа мовакъона, ахъхъа мейакьена – гьоьшшона йахъаъасцой ба̄хъца зукъойо аьдамла Нуьгь гамалкьа кьодокцал. Бета водо гитӀна гӯс, къацӀцӀа̄ ралъадбаъ гъанкъизи ба̄хъна бувагъос.
LUK.17.28	Вагьаллийозу жо йахъийо ЛутӀ авараглила замаллиъна. Бесцасна, хулӀоцасна, йиᵸсо-хуьжоцасна, болӀолабацасна, билӀова йовагьцасна зувакъойо аьдамла ЛутӀ Содом шагьарбаъаш гисакийа водиъ. 
LUK.17.29	Бета гьаᵸсаъкьа̄ гӯва цӀойлана чӀабатӀлилана води къацӀцӀа̄ бувагъолло. 
LUK.17.30	Вагьла̄ йахъца Аьдамлис Оьжо дуниялликьа загьир ахълӀо.
LUK.17.31	ВагьаклӀо водиъ кьамакьа гаьгьийо сукӀо гьинила лъицӀо-къайлигъой муьгъалӀ билӀогъа эᵸкьа̄къала, мицалъ гаьгьийо билӀогъа эᵸкьа̄къала. 
LUK.17.32	ЛутӀ авараглила ахъхъал йахъийо жо йакӀкьа йоᵸкъола!
LUK.17.33	Гьинис ругь цӀуми бовал икье-аькьейо гьолълъоъос маьгьрум ахъца, гьинис ругь нилӀийа гьоло хъосар бо̄с. 
LUK.17.34	До мизохъа нисос: вагьаглӀо водиъ нише билӀоъ сид мукӀолаъ буватӀийа̄ъ эᵸдос гьоᵸсцойс эжеш, бадисо гьихлъос. 
LUK.17.35	ГьаьтӀтӀо гьаъоцала къон ийоъос гьоᵸсцойс йежеш, къонас гьихлъос. 
LUK.17.36	Мицалъ гаьгьийа къониъис гьоᵸсцойс эжеш, бадисо гьихлъос.
LUK.17.37	Асгьабла̄ Исахъа нисолло:
LUK.17.37	– Йа̄ БетӀерчӀахъаяв! На̄д гьули йахъца? – лӀо.
LUK.17.37	Гьолцо жаваб нилӀийо:
LUK.17.37	– Жаназа гаьлъа̄чо цугьа̄ къацӀобакца, – лӀо.
LUK.18.1	Бета Иса гьинила асгьабла̄л мисал бакъона ме̄йо нитоназу гьари-доьъа бовал нуцӀоцалас, гьула̄зу кул болъолал нуцӀаъцалас хабар.
LUK.18.2	– Сид шагьарбаъ зукъона гей Аллагьлихъана гьицӀаъцас аьдамла̄кьана ниц ахъаъцас гьоᵸс къади. 
LUK.18.3	Вагьалълъозу шагьарбаъ зукъона гей гьоᵸс къоролай. Гьоло воддиъ йоᵸкъос зукъона гей гьолцодой гьинила тушмалликьас жу цӀуми йовалӀо нисона. 
LUK.18.4	Амма гьолълъо аьдамли гьарзи йо̄йо жо къади лади мехлаъ йойчӀе йечаннегьна гей. Гьолълъогъа муьгъатта̄ гьолцо пикро богьна гей: «Йа Аллагьлихъа гьицӀаъас до, йа аьдамла̄кьа ниц ахъаъас. 
LUK.18.5	Амма вагьалълъо аьдамли дил раьгьат мейаъас. До маслаъат бовал, бетана гьолълъо воддиъ дидой йоᵸкъона дие къаьм кӀаьйлӀолца».
LUK.18.6	Тухъцади, нӣйо пикрод бахъийо мекъабли къадис? – лӀо нисойо Кьодда̄ла Иса. – 
LUK.18.7	Нишена хискьана Аллагьлихъа гьардизи бахъцаса гьини гьа̄кӀийа сукӀоба, Аллагьли цӀуми боваъасди? Гьоллос мурад тӀубази бовал Гьули гьаколъаъас. 
LUK.18.8	До мизохъа нисос: тели мех мекьечӀе Аллагьли гьолло̄л цӀуми бовагьца. Амма Аьдамлис Оьжо дуниялликьа оᵸкъолъ, гьолцол дуниялликьа мийахъалди иман гаьгьийа аьдамла?
LUK.18.9	Жуво̄л валийа гейлӀо нисона баддо̄л бикӀзи боваъцала гьоᵸсо аьдамла̄ш Иса вагьаддийо хабар ме̄йо.
LUK.18.10	– Доьъа бовал Аллагьлила билӀоъ эᵸдокна гей къона сукӀо: фарисейна гьаькъ бокӀолцас сукӀона. 
LUK.18.11	Фарисейли, эчецала мицаъ эцокьана эчена, гьинис гьинил вагьаддийо доьъа богьна гей: «Йа̄ дие Аллагь! Дул букъо рец гей бадлолъ эᵸлъейо ойэшлакьа: хъантӀарабла, мекъабла, хъагьбаябла аьдамла̄лъ, йаги вагьацо гьаькъ бокӀолцала сукӀолъ. 
LUK.18.12	Анкьилаъ эᵸдо до кӀахна кӀал йохца, къацӀцӀо дил йиᵸхъова бечелъилас ацӀонас бутӀа садакъалал ницца». 
LUK.18.13	Гьаькъ бокӀолцас сукӀолӀо нисода, атада̄ эчена зукъона гей гьаᵸсаъда̄ гьаьй гуцӀохълал ламус ахъна. Амма гъейона зукӀна гьолцо нисона гей: «Йа̄ дие Аллагь, мунагьла̄с оцӀийа дӣкьа гургьизи ахъ!» – лӀо. 
LUK.18.14	До нисос мизохъа: гьуги сукӀо фарисейлил данде ласоди аᵸцона билӀогъа эᵸкьейо. Гьинизу жу кьодда̄кӀийо сукӀо Аллагьлидой аьᵸйда̄ лӀийода̄ ахъца, жу лӀийода̄ эгацас сукӀо кьодда̄кца.
LUK.18.15	Къовалъ ко̄ йеᵸхелалӀо нисона Гьолцодой гьардизи ба̄хъна мовакъос зувакъойо ийо-або. Вагьли йега̄йа асгьабла̄ ийо-абохъа нисойо къова бакъа̄къалӀо. 
LUK.18.16	Амма гьоллол къова Гьиндой бакъолла̄къалӀо нисолъ, Иса асгьабла̄кьа аькьела̄йо:
LUK.18.16	– Гувал мейа къова Дидой, гьолло̄л къова ба̄къал ийо-абол калкал бова̄къа миже. Гьолло къовал Аллагьлис Парчагьлъи насибаб гей. 
LUK.18.17	Гьаькъкъаб жо гейлӀо нисос До мизохъа: итӀина къовацой Аллагьлис Парчагьлъи къабул йойэшла сукӀол гьулиъ гьино гаьъа.
LUK.18.18	Гьакъкъас сид укъа гьаькимли Исахъа нисолло:
LUK.18.18	– Йа̄ кӀетӀо Муалим! Абадияб билӀос бутӀа михъал нуцӀода, сийод до йовал нуцӀос? – лӀо.
LUK.18.19	Иса гьолцохъа нисолло:
LUK.18.19	– Суд ми дӣхъа кӀетӀолӀо нисос? Гьоᵸс Аллагьйа̄ъ бади гьоᵸссукӀона кӀетӀо гаьъа. 
LUK.18.20	Дул йийакъешса̄ Аллагьлис амрова: зина бова̄къа, аьдам икьа̄къа, уᵸцола̄къа, гаьччо жойлал нуьълъи йова̄къа, дибола ийо-абос адаб-хъатир бова.
LUK.18.21	– ИтӀина̄кьа бехъхъа тӀубази йо̄с до вагьалло̄л амрова, – лӀо нисона кьа̄ь жаваб бо̄йо гьогцо гьаькимли.
LUK.18.22	Вагьли тухълъо, Иса нисойо:
LUK.18.22	– Гьаᵸже гьоᵸс жо ками йахъна гей дул. Дибо гаьгьийо шинаб боцӀи-ризкъина мисона мискин-пакъирла̄л садакъалал нилӀа, бета дул гьаᵸсаъас хазина михъас. Гьолълъогъа муьгъатта̄ Дӣгъой тос!
LUK.18.23	Вагьли Исаъкьа̄ тухълъо, гьуги йилӀа пашман ахъийо, судлӀо нисода гьули йилӀа бечедаб сукӀо зукъона гей.
LUK.18.24	Гьули пашман ахъна эгалъ, Иса нисойо:
LUK.18.24	– Тели боцӀи-ризкъи гаьгьийа бечедабли сукӀол йилӀа загьмат гей Аллагьлила Парчагьлиъ эᵸдо уьᵸхал. 
LUK.18.25	НаьпӀчилала аьᵸгьейаъкьа̄ акламо мекьал пигьа гей, Аллагьлила Парчагьлиъ бечедаб сукӀо уьᵸхаллагъа.
LUK.18.26	Вагьли тухъийа̄ аьдамла̄ Исахъа нисолло:
LUK.18.26	– Вагьла̄ зогъда, сукӀод бета тиса уьᵸхош? – лӀо.
LUK.18.27	Гьолцо жаваб нилӀийо:
LUK.18.27	– Инсаллихъа йахъаъцасна Аллагьлихъа йахъца.
LUK.18.28	Гьолълъогъа муьгъатта̄ Петерли нисойо:
LUK.18.28	– Гьуна иле къацӀцӀо жо йечаннегьна дӯгъой гӯйо.
LUK.18.29	Исана гьолло къацӀцӀолахъа нисойо:
LUK.18.29	– Гьаькъкъаб жо гейлӀо нисос До мизохъа: Аллагьлис Парчагьлъи йиᵸхъаллъид гьинис бина-ватанна, ийо-абона, исна-исийана, къова-хъизанна бецабаннейа сукӀол, 
LUK.18.30	ласоди цӀикӀун вагьалӀо оьмролаъна йиᵸхъос, ахиратлиъна абадияб оьмро михъос.
LUK.18.31	Гьинис ацӀона къона асгьаблана атада̄ ийабалӀена, Иса гьоллохъа нисойо:
LUK.18.31	– Гьаᵸже иле Иерусалимлиъ мекьеш. Гьугиъ мокъо̄назу Аьдамлила Оьждил аьᵸйдда̄жу Аллагьли аварагла̄хъа нисойо гьоькмо тӀубази бахъца. 
LUK.18.32	Гьули мажусияллила каъ нилӀас, гьолло Гьули инжит овас, гьолло̄л Гьолцол туьвадаба̄ш. 
LUK.18.33	Гьолло Гьули аькьелца, бета икьеш, лъанасла водиъ Гьули аьгъиъца.
LUK.18.34	Амма асгьабла̄л нисойо жо биджи йахъеэш, гьолло йаьжла̄ш гьоллохъа маъна богьна бахъеэш, лъинис Гьолцо нисоцасна гьоллол йикъеэш.
LUK.18.35	Иерихон шагьарбадой оᵸкъалдайлил, гьоᵸс боцдийо окӀдацас сукӀо иᵸхъос гьинолгъа къе̄ эчена. 
LUK.18.36	Шебалаъкьа̄ мекьецала аьдамла̄ш гьокӀ тухълъо, сийод йахъналӀо нисолца гьолцо. 
LUK.18.37	Гьолцохъа нисойо Назаретлис Иса гейлӀо вагьалӀоъкьа̄ эᵸкьецас. 
LUK.18.38	Вагьлиъис боцдийо окӀдаги йукъо илӀела̄йо:
LUK.18.38	– Йа̄ Давудис оьжо
LUK.18.39	Исагъа аьᵸйда̄ гаьгьийа̄ аьдамла̄ гьолцо сукӀос гьокӀ йоъиллис зукъойо, амма гьули йилӀазу йукъо гьокӀна йагъона илӀела̄л уьᵸхолъийо:
LUK.18.39	– Йа̄ Давудис оьжо! ЙакӀо йугъо Дибо дӣгъа! – лӀо.
LUK.18.40	Вагьлиъ Иса эченоцӀийо, бета гьуги сукӀо гьиндой акъоллалӀо нисойо. Иса, гьуги сукӀо гьица оᵸкъолъ, нисолца:
LUK.18.41	– Сийод До дул йовал йатӀна гей?
LUK.18.41	Боцдийа нисойо:
LUK.18.41	– Йа̄ БетӀерчӀахъаяв! Дил канлъи йега̄л йатӀна гей.
LUK.18.42	Иса гьолцохъа нисос:
LUK.18.42	– Же гоцӀохъ, дул канлъи йегас. Дибола божи-ималли ми сагъ о̄йо.
LUK.18.43	Вагьаллиъисзу, канлъина йоᵸкъона, гьули сукӀо Исагъой къацӀо Аллагьлил рецна богьна эᵸкьейо. Вагьли йега̄йа къацӀцӀола халкъилана Аллагьлил рец бовал муьхобалъийо.
LUK.19.1	Иса Иерихон шагьарбаъ эᵸдолакьа̄ эᵸкьеш зукъойо. 
LUK.19.2	Вагьалълъо шагьарбаъ зукъона гей гьаькъ бокӀолцала сукӀоба̄с гьаьким – ЗакайлӀо нисоцас бечедаб сукӀо. 
LUK.19.3	Закайлис гъира зукъойо Иса нӣйо сукӀо гаьгьийона икъал, гьули эга̄лна атӀна зукъойо. Амма гьули аьᵸшшо гаьгьийахъа, халкъилаъ эᵸдо гаьгьийо Иса гьолцол нигъана эгайэш. 
LUK.19.4	Аьᵸйда̄ чӀанна йагъона, гьинолкьа гаьгьийа сид легъилала хоьхкьа кьодокна гей, судлӀо нисода вагьалълъо хоьхдой шеблаъкьа̄ Иса эᵸкьал нуцӀос зукъойо. 
LUK.19.5	Иса гьолълъо хоьхдой оᵸкъолъ, кьодда̄на гоцӀохъна нисос:
LUK.19.5	– Закай! Кьапун лӀийок, До жейса дӯдой гьоболлъилаъ говал нуцӀос!
LUK.19.6	Хехлъилакьа хоьхкьас лӀийоканна лӀийокна, рази ахъна Закайли Иса гьоболлъилаъ къабул о̄йо. 
LUK.19.7	Халкъилал вагьли тухълъо, мунагьла̄д оцӀийа сукӀодой гьоболлъилаъ эᵸкьешлӀо нисона Исакьа мордаба̄л муьхобалъийо.
LUK.19.8	Вагьлиъис аьгъиъна Закайли Кьодда̄ла Исахъа нисос:
LUK.19.8	– Йа̄ БетӀерчӀахъаяв! Гьуна диела бечелъилас йалӀлӀокос бутӀа до мискин-пакъирла̄л садакъалал нилӀал, йаги, лъо̄лди до зарал богьна зогъда, гьолцолна оьᵸкъовахна йоцӀйухъинна нилӀал.
LUK.19.9	Иса гьолцохъа нисос:
LUK.19.9	– Жейса вагьалӀо билӀол хъосарлъи йоᵸкъойо, судлӀо нисода гьулина Ирбагьинила умматлис сукӀо ахълъо. 
LUK.19.10	Аьдамлис Оьжо дуниялликьа оᵸкъона гей къосси бахъийа̄ мийазална гьолло̄л хъосар бовагьална.
LUK.19.11	Энекзи бахъийа̄ аьдамла̄л Иса бадона хабар ме̄йо. Иса Иерусалимлиъ оᵸкъалълъегьна зукъойо, халкъилал пикро бахъца зукъойо гьаколъечӀе Аллагьлис Парчагьлъи загьир йахъцалӀона. 
LUK.19.12	Вагьалълъобза Иса вагьаддийо хабар ме̄йал уьᵸхолъийо:
LUK.19.12	– Къадро-къимат гаьгьийо кӀетӀо насло-тухумлис гьоᵸс пуланаб сукӀо эᵸкьал нуцӀос зукъона гей балӀо пачалихълиъ гьинила улкалиъ ханлъилаъ голиллал, бета ханлъилаъна ахъна гьулиъис кьа̄ь билӀогъа говал нуцӀос зукъона гей. 
LUK.19.13	Гисакал аьᵸйда̄ гьолцо ацӀона лагъна илӀена, шибаблихъа гьоᵸссо туман нилӀна гей, жу кьа̄ь оᵸкъолъол гьинил пайда-хайирлиъ гьаьлтӀизи йовалӀо нисона.
LUK.19.14	Амма улкалила аьдамла̄л гьули атӀаъас зукъона. Гьолцогъой муьгъалӀ мокъойбахъинна мегьна гей чапарла балӀо улкалиъ, гьидел гьули ханлъилаъ атӀаъаслӀо нисал.
LUK.19.15	Амма гьолцол гьугиъ ханлъи йиᵸхъона гей, бета гьугиъис кьа̄ь оᵸкъолъ, ийабалӀена гей гьини окко нилӀийа̄ лагъла, лъо ласо пайда-хайир богьна зогъалла̄лӀо нисолал.
LUK.19.16	Оᵸкъона сидцойла лагъли нисойолӀо, «Йа̄ БетӀерчӀахъаяв, ми нилӀийа сид тумаллид гьини ацӀона туман йахъилло», – лӀо. 
LUK.19.17	«Ми кӀетӀо лагъ гей. ИтӀина божилъилал ми дидой аьᵸйда̄ йукъо ритӀухълъи йегалло», – лӀо нисона, ацӀон шагьарбаш наиблъилаъ голлолӀо гьули ханли.
LUK.19.18	Оᵸкъона къонасла лагълина нисона гей: «Йа̄ БетӀерчӀахъаяв! Ми нилӀийа сид тумалли лъина туман йо̄йо», – лӀо. 
LUK.19.19	Гьули лагъна ханли голца лъин шагьарбаш наиб.
LUK.19.20	Оᵸкъона лъанасла лагъли гьули туман ханлихъа кьа̄ьна нилӀна нисона гей: «Йа̄ БетӀерчӀахъаяв! Ми оᵸкъоцал гьини чургъаллиъ йоьлӀна туман цӀуми йо̄йо. 
LUK.19.21	До дӯхъа йилӀа гьичӀейо, судлӀо нисода ми йилӀа лъакъейо сукӀо гаьлълъо. Ми гулеэш жо йоькчиш, йаги йиᵸжеэш жо йокӀолца», – лӀо нисодал. 
LUK.19.22	«Гьай сигьираб лагъ, дибола йаьжла̄кьа дул тамбигь бовал мехеш, – лӀо нисона гей гьолцохъа ханли. – Дул икъеш зукъона гей до лъакъейо сукӀо гаьгьийолъи: гулеэшла мицаъас жо йоькчицас, йиᵸжеэш жо йокӀолцас сукӀо гаьгьийолъи. 
LUK.19.23	Суд ми окко хайирлил гьаьлтӀизи йойэш, до оᵸкъолъол хайирна бахъна кьа̄ь йиᵸхъас га̄ь дил гьули». 
LUK.19.24	Шеблаъ гаьгьийа̄ нукарла̄хъа ханли нисона гей, гьогцохъасна йагъона туман нилӀа ацӀона туман йиᵸхъолла лагълихъалӀо.
LUK.19.25	Нукарла̄ нисона гей: «Йа̄ БетӀерчӀахъаяв! Гьогцохъа гьуга̄зуна ацӀона туман геййаъ», – лӀо. 
LUK.19.26	«До мизохъа нисос: тели гаьгьийа шибаблил кьодо бадина нилӀца, йоькькьа гаьгьийахъас гаьгьийона йагъос».
LUK.19.27	Бета ханли амро богьна гей: «Гьогго̄л до ханлъилаъ голал атӀеэса аьдамла, ба̄къанна ба̄къона, гьиндой аьᵸйда̄ькьа̄ бийакьа», – лӀо нисона.
LUK.19.28	Вагьло хабарна мегьна, Иса эᵸкьейо аьᵸйда̄ Иерусалимлиъда̄.
LUK.19.29	Зайтун ма̄ьдой шеблаъ гаьгьийа Бетфагейа, гьула̄зу БетанийалӀо нисоцала мица̄дой оᵸкъолъ, къона асгьабна илӀена, Иса гьоллохъа нисос:
LUK.19.30	– Миже мекье тикьа йегацала аьлӀаъ. Гьугиъ мицона михъос жегун кьодо аьдам кьайкъеэш оьлаб аᵸу. Мицоваъас макна бакъоллина гугь гьолӀоъ. 
LUK.19.31	Нагагь мизохъа суд гьоло макцалӀо нисолда, миже гьоллохъа ниса: «Гьоло Кьодда̄ла Исал батӀна гей», – лӀо.
LUK.19.32	Иса нисогъа гьолло̄л мекьейо, Гьогцо нисогъа мицогъа оьлаб аᵸу михъона гей. 
LUK.19.33	Аᵸу мицоваъас макцас бегалъ, бетӀергьалла̄ гьоллохъа нисонна гей, суд гьоло миже макцалӀо. 
LUK.19.34	«Кьодда̄ла Исал батӀна гей», – лӀо нисона жаваб нилӀна гей.
LUK.19.35	Исадой асгьабла аᵸуна бакъоллина мокъойо, бета кьодо гьидеш лъицӀона гунна, Гьулина кьайкъеголло. 
LUK.19.36	Гьули кьайкъена эᵸкьешлаъ, аьдамла̄ гьинолкьа гьидеш лъицӀо къе̄ готос зукъона гей. 
LUK.19.37	Зайтун ма̄ькьаш лӀийода̄ мекьа̄цо мокъолъ, гьидел йегаба̄ къацӀцӀо караматликьа йилӀа рази бахъийа̄ тели асгьабла, Аллагьлил рецна богьна илӀелабас зукъойо. 
LUK.19.38	Гьолло илӀеш зукъойо:
LUK.19.38	– Аллагьли эᵸгьна оᵸкъова Пачалил баркат гулала!
LUK.19.38	Кьодда̄ гьаᵸсаъла̄л – рекъелна рецна!
LUK.19.39	Халкъилаъ эᵸдо гаьгьийа гьоᵸсо фарисейла̄ Исахъа нисос:
LUK.19.39	– Йа̄ НасигьатсукӀо! ГьокӀа йоваъилла Дибола асгьабла̄с!
LUK.19.40	Амма Иса гьоглол жаваб нилӀийо:
LUK.19.40	– До нисос мизохъа: гьолло гьокӀа йоваъилда, кьала̄ илӀелаба̄с.
LUK.19.41	Иерусалим бега̄цо оᵸкъолъ, гьоглӀохъана говацӀона, Иса ийа̄йо шагьарбал зигарина богьна. 
LUK.19.42	Гьолцо нисойо:
LUK.19.42	– Вай Иерусалим! Дул жейсадана йикъешкъода̄ рекъеллил йаццас жо! Амма жейса гьули дибола гьаьйда̄л йега̄ъас. 
LUK.19.43	Дибола тушмалла̄ дӯгъой со̄ᵸ хъарандийа йоьᵸватӀош, ми оьᵸкъонда̄кьа балӀо бохна дӯкьа кьодо тушмалла гугьцас водбо йоᵸвакъос. 
LUK.19.44	Вагьалло водла̄ъ ми талавур бовас, дибо аьдамлана гъурзи бовас, кьалкьа гулло кьалона гьихлъеэшла гьаьллъилакьа бугъолас ми, судлӀо нисода Аллагьли ми хъосар бовал мокъолло мех дул бикъаъалъ.
LUK.19.45	Бета Аллагьлила билӀоъна эᵸдокна, гьулиъ йиᵸсо-хуьжона даран-базай йогьцаса аьдамла Иса гиса бовацӀал уьᵸхолъийо. 
LUK.19.46	Гьолцо гьоллохъа нисойо:
LUK.19.46	– ТӀекликьа чахна гей: «Дие билӀо – как-динлис билӀо йахъца». Амма мижелӀо нисода гьули къачагъла̄ла къоьчӀол йуьᵸхонна гей.
LUK.19.47	Иса водиъ Аллагьлила билӀоъ аьдамла̄л ваъза бо̄с зукъойо. Амма букъа̄ кашишла̄на, диниябла аьлимла̄на, гьула̄зу гьаькимла̄на жигар багъос зукъойо Гьули икьал гьоᵸс санаъат михъолал. 
LUK.19.48	Гьоллохъа гьоьшшона йогьна йахъаъас зукъона гей, судлӀо нисода къацӀцӀо халкъ Исагъой со̄ᵸ къацӀобакна бовачечӀе Гьолцохъа энекзи бахъна бечена зукъолъ.
LUK.20.1	Вагьагло водла̄ъ Иерусалимлиъ гаьгьийа Аллагьлила билӀоъ ваъза-насигьат богьна Рохеллис Хабар Иса мегьцалаъ, гьулиъ мокъойо букъа̄ кашишлана, диниябла аьлимлана, гьаькимлана. 
LUK.20.2	Гьолло Исахъа нисолло:
LUK.20.2	– Лъо изно нилӀнад Ми аьдамла̄л вагьло ваъза-насигьатла йовагьца? Лъод Дул вагьалълъол ихтияр нилӀна?
LUK.20.3	Иса гьоллохъа нисос:
LUK.20.3	– Гьаᵸкъкъа мизохъа До гьоᵸс жо нисолал. 
LUK.20.4	Нисаъче, Ягья аварагли гьаᵸсаъкьа̄, йана аьдамла̄ш ихтияр михъонад лъӣд мунагьла чурзи йовагьца зукъойо?
LUK.20.5	Гьолло̄л сидхъа-гьоᵸсо бикълабашал муьхобалъийо: гьаᵸсаъкьа̄ изно зукъойолӀо нисода, суд миже Ягьякьа боьважеэшлӀо нисолас Гьолцо. 
LUK.20.6	Нагагь иле нисода, аьдамла̄ш ихтияр зукъойолӀо нисона, къацӀцӀо халкъила кьала̄ йийакьена бийакьас иле, судлӀо нисода гьолло̄л аьдамла боьважча Ягья гьаькъаб авараг гаьгьийакьа.
LUK.20.7	– Илол на̄кьа изно михъойолъи йикъаъас, – лӀо нисона жаваб нилӀийо гьогло.
LUK.20.8	Исана гьоллохъа нисона гей:
LUK.20.8	– Гьинина лъо изно нилӀийона нисаъас, – лӀо.
LUK.20.9	Бета Гьолцо, мисална бакъона, халкъилал вагьаддийо хабар ме̄йал уьᵸхолъийо:
LUK.20.9	– Гьоᵸс пуланаб сукӀо гунна гей кӀодас аьгь. Гьолона элла̄хъа нилӀна, гьули сукӀо эᵸкьена гей цӀихода̄ балӀо мицаъ тели мехлаъ эцал. 
LUK.20.10	КӀодо бикъолъ, гьолцо сукӀо элла̄дой эᵸгьна гей гьоᵸс лагъ гьинил мехецас кӀодас бутӀа бокӀал. Амма гьолло гьули лагъ а̄ькьенна оьчӀчӀо кьа̄ь эᵸгьна гей. 
LUK.20.11	Гьогцо сукӀо бадина лагъ эᵸгьна гей элла̄дой, амма гьогло гьугина а̄ькьенна, инжит огьна, кьа̄ь оьчӀчӀо уьᵸхонна гей. 
LUK.20.12	Лъанас э̄ᵸйона, вагьалла̄зу а̄ькьенна, лаьхъла̄сна оцӀинна, тӀотӀна гей. 
LUK.20.13	Ахирна аьгьбала бетӀергьалли нисона гей: «Сийод до йовал, до дил йилӀа аццас оьжо эᵸйал. Суд йикъал, гьули эгалъ, гьолцокьадана намус ба̄хъал гьогго̄л», – лӀо. 
LUK.20.14	Амма оьжо эгалъ, элла̄ сидхъа гьоᵸсо бикълабашена пикро богьна гей: «Вагьди гей ирсилав, гьуди икьеда, илол ирс михъас». 
LUK.20.15	Аьгьбаъаш гисана оцӀна, аькьенна икьена тӀотӀна гей элла̄ гьули оьжо. Гьаᵸже венахийала бетӀергьалли сийод гьоллол йовал? 
LUK.20.16	Эᵸкьанна эᵸкьена гьогго̄лна бийакьена аьгь бадлохъа нилӀас.
LUK.20.16	Энекзи бахъийа̄ нисона гей:
LUK.20.16	– Йахъа̄къала вагьаллийо жо.
LUK.20.17	Гьоллохъана говацӀона Иса нисойо:
LUK.20.17	– «Йоᵸсоъ кьухъаъаслӀо нисона йоᵸсохъалла̄ йечаннейо кьало, ахирна кӀетӀа букьаъ рекъази йо̄с», – лӀо нисона ТӀекликьа чахийа калималис маъна сийо гаьгьийона бикъешди мизол? 
LUK.20.18	СукӀо ахъдана гьолълъо кьалил эᵸхейо сукӀона галигзи ахъца, кьода̄кьа йекна йоᵸкъова гьолълъо кьалина гьули йеᵸхейо аьдамна наькъучӀа о̄с.
LUK.20.19	Букъа̄ кашишла̄лна диниябла аьлимла̄на Иса кьапӀун охна эᵸдо голал атӀна зукъойо. Амма халкъилахъа гьийабачӀелъ, гьолло̄л муьгъатта̄ буьвакьна бечейо. Вагьло гьидекьас хабар ме̄йолъи гьоллол бикъейо. 
LUK.20.20	Гьоглол йатӀна зукъойо Иса нисойо нӣйади йаьжкьа охна ихтияр гаьгьийона диван богьцалана наиблихъа Гьуги нилӀал. Вагьалълъол гьогло муьгъалӀ аьдамлана беченна, ме̄йолӀо гьидес сукӀоба жуво̄л мацова гаьгьийас хелна богьна. 
LUK.20.21	Ме̄йа аьдамла̄ Исахъа нисолло:
LUK.20.21	– Йа̄ Муалим! Илол йикъеш Дибола сикӀаъкьа̄ гӯйо йаьжена каламна нитоназу битӀараб бахъцас. МотӀолиъ говацӀона иш богьцас аьмална гаьъа дибо. Гьаькъкъаб жоцой малъзи йо̄с битӀараб Аллагьлила гьид эᵸкьал. 
LUK.20.22	Ниса илохъа, илол йикъал йатӀна гей къайсарлил гьаькъ нилӀал бахъцади йаги бахъаъасди?
LUK.20.23	Гьоллос гьилла-макро биджи бахъна Иса нисос:
LUK.20.24	– Йегалаъче Дил динар. Лъойсди гьолълъокьа кьодо суратна ца̄на гей?
LUK.20.24	– Къайсарлис гей, – лӀо нисойо гьолло.
LUK.20.25	– Вагьла̄ зогъда къайсарлис къайсарлил нилӀа, Аллагьлис – Аллагьлил нилӀа, – лӀо нисойо Иса гьоллохъа.
LUK.20.26	Вагьла̄ гьоллохъа йахъеэш гьидел йатӀийо йаьже Исад халкъ гаьгьийаъ нисоллина. Гьолцола жавабли гьикмат богьна гьокӀа йоваъинна гьихбалъойо гьолло̄л.
LUK.20.27	Исадой мокъос гьоᵸсо саддукейлалӀо нисоцаса, къиямасаб водиъ бувагъова̄ баьгъбаъилцалакьа боьважаъцаса, диниябла аьдамла. Гьолло Исахъа нисолца:
LUK.20.28	– Йа̄ Муалим! Мусала къанонликьа, масала, гьоᵸс пуланаб сукӀо ахъхъал къована ба̄хъечӀе угъона зогъда, гьолцола истӀи гьоло ахъо йоᵸкъал нуцӀос угъова истӀил насло бахъалъгъа.
LUK.20.29	Масала, зукъона гей алӀна ис. Йоᵸкъова ахъхъал къова ахъечӀе угъона гей аьᵸйдда̄ш ис. 
LUK.20.30	Гьолцос ахъо йоᵸкъона гей бацосола истӀи, гьулина угъона гей къова ба̄хъечӀе. 
LUK.20.31	Вагьалла̄ лъанасна ис угъона гей, бета гьоᵸссокун алӀнана ис къова ба̄хъечӀе бувагъона гей. 
LUK.20.32	Ахир гьоллос ахъона йугъона гей. 
LUK.20.33	Гьаьсил, къиямасаб водиъ гьоло алӀон истӀис ахъо лъойс ахъод йахъца?
LUK.20.34	Гьоллол жаваб богьна Иса нисос:
LUK.20.34	– Дунияллила билӀоъ аьдамла ба̄хъна гей ахъхъа мовакъална, ахъхъа мейакьална. 
LUK.20.35	Амма ахиратлиъ, къиямасаб водиъ баьгъбаъинна муьгъатта̄, ахъо-бетӀергьалла ба̄хъаъас. 
LUK.20.36	Хел гаьччо абадияб малаиклислъийо оьмро бахъца ахиратлиъ аьдамла̄ш. Ахиратлила билӀоъ къацӀца̄ бувагъоваъас баьгъбаъилла̄ ба̄хъца Аллагьли Гьиндой ийабалӀейа Гьинис къовалъийа̄. 
LUK.20.37	Къиямасаб водиъ бувагъова̄ багъбаъилцалӀо Мусана нисос. ЙекӀецала тӀитӀас чаха̄чо калималиъ нисона гей Мусахъа, БетӀергьан «Ибрагьимисна, Исакъисна, Якъубисна Аллагь гей», – лӀо. 
LUK.20.38	Аллагь – бувагъова̄с Аллагь гаьъа, чӀагоябла̄с Аллагь гей. Гьолцол къацӀцӀа̄ чӀагоябла гей.
LUK.20.39	Гьолълъогъа муьгъатта̄ гьоᵸсо диниябла аьлимла̄ нисойо:
LUK.20.39	– Йа̄ илос Муалим! Ми йилӀа битӀун нисойо, – лӀо.
LUK.20.40	ТӀокӀаб гьоᵸссукӀона гьоьшшона нисолал кӀези ахъеэш.
LUK.20.41	Гьолцо кьа̄ьна гьоллохъа нисолло:
LUK.20.41	– Суд аьдамла̄ Масигь Давудила умматлис оьжо гейлӀо нисос? 
LUK.20.42	Давуди гьинила забурлиъ
LUK.20.43	до тушмалла Дибола хаьбала̄дой аьᵸйда̄ мицна̄кьа бейачелцал“». 
LUK.20.44	Вагьла̄ гьини Давуди Масигьлихъа гьинис Кьодда̄с БетӀергьанлӀо нисослаъ, нигъад Масигь Давудила умматлис оьжо ахъца?
LUK.20.45	КъацӀцӀо халкъ Гьолцохъа энекзи бахъна гаьгьийаъ, Гьинила асгьабла̄хъа Иса нисойо:
LUK.20.46	– Вере, йихало лъицӀона лъичӀена мекье-гугьцаса, халкъ къацӀобака̄цо гьидел салам бовал баццаса, синагогла̄ъ кӀетӀа мица̄ъ къе̄ бецал баццаса, бес-хулӀа̄цо аьйдаба̄кчаша вагьадло диниябла аьлимла̄дойс атада̄ цӀуми ба̄хъна бече миже. 
LUK.20.47	Язихабла къоролла̄с боцӀи-ризкъина гьолло муьхъча, гьула̄зу аьдамла̄л йега̄лъгъа йихала̄ доьъа̄на йовагьца. Вагьли тели йо̄ваъан, гьоллол лъакъейа̄ъас тамбигь михъос.
LUK.21.1	Аллагьлила билӀоъ аьдамла̄ садакъа эᵸдо гулцала гъамасбаъ бечедабла сукӀоба̄ тели окко гулцас Исал йега̄йо. 
LUK.21.2	Гьула̄зу Гьолцол йега̄йо капикбас багьа гаьгьийо къона баклис окко гъамасбаъ гулцас гьоᵸс мискинаб къоролайна. 
LUK.21.3	Вагьлиъис Иса нисойо:
LUK.21.3	– Гьаькъкъаб жо гейлӀо нисос До мизохъа: вагьалӀо мискинабли къоролай садакъалал бадлогъа тели окко гъамасбаъ тӀутӀийо. 
LUK.21.4	СудлӀо нисода бадло садакъалал нилӀийо гьинила маишат-яшавлис тӀокӀ йахъийо окко. Язихлъилаъ гаьгьийа вагьалӀо къоролай мӯь-муьгъатта̄ гьихлъойо окко садакъалал нилӀийо.
LUK.21.5	Лъосолади нисос зукъона:
LUK.21.5	– Аллагьлис билӀо жавгьар-якъутлид къачӀази йогьна гей, гьула̄зу садакъалал нилӀийа бечелъилахъа йилӀа йоцӀна гей, – лӀо.
LUK.21.5	Вагьлиъис Иса нисос:
LUK.21.6	– Мокъос кьодо мех вагьалӀоъ, кьалкьа гулло кьало гьихлъечӀе, къацӀцӀо илол йегацас жо къаьмлӀийода̄ йуьᵸхойо водбо.
LUK.21.7	Асгьабла̄ Гьолцохъа нисолло:
LUK.21.7	– Йа̄ Муалим! Нитод вагьло мех мокъос? Вагьли кьодо йоᵸкъоцала водис аьламат ниса илохъа.
LUK.21.8	Исана жаваб ницца:
LUK.21.8	– Вере, миже къосси бовагьилла̄къа, судлӀо нисода Диела ца̄ᵸйакьа мокъос гьогго̄л До гейлӀо нисона, ахирзаман гьицакналӀо нисона. Гьоллогъой муьгъалӀ миже мекьа̄къа. 
LUK.21.9	Рагъ-кьаллис тухълъо, миже гьийабацӀа̄къа, судлӀо нисода гьули гьакъкъа аьᵸйдда̄ йахъал нуцӀоцас жо гей, амма вагьли жегун дунияллис ахир гаьъа.
LUK.21.10	Бетана Гьолцо нисос:
LUK.21.10	– Рагъ лъази богьна гьоᵸс халкъ балӀо халкъилакьа, гьоᵸс пачалихъ балӀо пачалихъликьа кьодо богбацӀас. 
LUK.21.11	Вагьло̄лъо са̄-сала йилӀа маьче лахлӀос, батӀи-батӀияб мица̄ъ унтийа телибалъца, нуко-аᵸхъаба̄лъи кьодо йоᵸкъос, гьаᵸсаъкьа̄ йукъа̄ гьицӀабакъова̄ аьламатла йоᵸвакъос.
LUK.21.12	Вагьли къацӀцӀо йахъал аьᵸйда̄ миже бовахна бейажеш, гьула̄зу азаб ницца. Дӣдда̄ла миже синагогла̄ъна бейазас, хъарандийаъна тӀуватӀас, парчагьла̄дойна наибла̄дойна аьᵸйда̄ бейачелас. 
LUK.21.13	Вагьго̄лъо мизол рес бахъца дие асгьабла гейлӀо нисона нуьълъи йовал. 
LUK.21.14	Амма нӣйо жаваб нилӀна гьоллодой аьᵸйда̄ бецаллӀо нисона, ургъеллиъ бейака̄къа, 
LUK.21.15	судлӀо нисода До мизол сикӀо-бил нилӀал гьоᵸссукӀона мизол данде бечена бахъаллъеъгъа, йаги гьоᵸссидихъана гьоьᵸшшона нисона йахъеэлъгъа. 
LUK.21.16	Ийо-абона, исна-исийана, мизола аьгарлъилана, гьалмагълъилана миже мийасос. Мизос гьоᵸсо бийакьанна бийакьеш. 
LUK.21.17	Дӣдда̄ла миже къацӀцӀолал ба̄тӀаъас. 
LUK.21.18	Амма мизола къаьмкьаш кеᵸйана йекаъас. 
LUK.21.19	Мизола сабрула мизосзу ругьла тиса йа̄гъас.
LUK.21.20	Йукъа̄ аскарла йоᵸвакъона Иерусалим балӀо бохийолъи йега̄йа мехлаъ, мизол йикъеш вагьло шагьар бугъоцас заман гьицакийолъи. 
LUK.21.21	Вагьло̄лъо Ягьудиялиъ гаьгьийо халкъ ма̄ьда̄кьа бовачала, шагьарбаъ гаьгьийа̄ гиса боьвачала, шагьарбаъаш гиса гаьгьийа эᵸдо кьа̄ь мекьа̄къала. 
LUK.21.22	СудлӀо нисода вагьло̄лъо мокъос ТӀекла̄кьа чахийо къацӀцӀо жо йахъцас къисаслис мех. 
LUK.21.23	Вай, оᵸх гаьгьийа̄нна къова хагъолцала̄нна йега̄с къарилъи вагьло̄лъо замаллиъ, судлӀо нисода вагьалълъо халкъилакьа Аллагьлис йилӀа симо бӣйахъа йукъа̄ балагьла йоᵸвакъолца. 
LUK.21.24	Балъаййад бийакьейа̄ тели ба̄хъца, сад асирлъилаъ бейажеш къацӀцӀола мажус халкъиладой. Мажусияллис заман болъоцал, мажусиялли хаьбала̄лӀ Иерусалим боцлас.
LUK.21.25	Бохъ-бицосна ца̄ᵸда̄сна муъжизатла аьдамла̄л йегаба̄с, бета ракьликьа халкъ йукъа̄ ралъадбала соййа̄ла хъуйлихъа гьийабачӀена йилӀа букъа ургъеллиъ бейакна бихзи ба̄хъца. 
LUK.21.26	Гьинкъилахъана, ракьлиъкьа̄ йоᵸвакъоцала балагьла̄хъана аьдамла бичӀлиъис бовалъос, судлӀо нисода гьаᵸсаъаса лахдабалъ. 
LUK.21.27	Бета гьаᵸса-мусаъкьа̄ къуватликьана букъа къадро-къиматликьана оᵸкъоцас эга̄с Аьдамлис Оьжо. 
LUK.21.28	Вагьалло̄л аьламатла йа̄хълӀо миже, бецокьана бечена, къаьма гьоъокьабакӀа, судлӀо нисода мизол хъосарлъи гьицакна гей.
LUK.21.29	Иса гьоллол вагьаддийо мисална бакъойо:
LUK.21.29	– Легъилала хоьххъа, йаги бадло хоьхла̄хъа гуцӀобахъ миже. 
LUK.21.30	Гьолло хоьхла̄ диъи йаьгъеллъо, мизол йикъеш мех эмеда̄кийолъи. 
LUK.21.31	До гьолӀоъ нийасова̄ аьламатла йа̄хълӀо, мизол йикъе Аллагьлис Парчагьлъи гьицакийолъи.
LUK.21.32	Гьаькъкъаб жо гейлӀо нисос До мизохъа: Дуниялликьа вагьдо уммат гаьгьийаъзу йахъца къацӀцӀо вагьли жо. 
LUK.21.33	Гьаᵸс-маьче йоъдана, До нисойо йаьже йахъечӀе гьихлъаъас.
LUK.21.34	Вере, хувабана, маишатлис тӀалаб-агъаз богьна, йакӀо боцдолъал йеᵸйа̄къа, судлӀо нисода гелокьас гьули водо кьодо йоᵸкъос, биса̄ йовахцас къӣцой. 
LUK.21.35	Вагьли водо кьодо йоᵸкъос дуниялликьа гаьгьийа къацӀцӀо махлукъатликьа. 
LUK.21.36	Вагьалълъобза буьчаба̄хечӀе гьадурса бече. Гьолълъо балагьлиъис миже хъосар бахъалъгъа, гьула̄зу Аьдамлила Оьждидой аьᵸйда̄ бецалъгъа Аллагьлил гьари-доьъа̄ йовагьа.
LUK.21.37	ЙалӀокъей Аллагьлила билӀоъ Иса ваъза-насигьатла йовагьа̄гьийо, нишелаъ Гьули Зайтун ма̄ькьа эᵸкьа̄гьийо. 
LUK.21.38	Воддиъ хискьа къацӀцӀо халкъ мокъа̄гьийо Аллагьлила билӀоъ Гьолцохъа энекзи ба̄хъал.
LUK.22.1	Гьинкьа ПасхалӀо нисона ца̄ᵸ гулло йӣэшла йоьᵸтоба̄ш баьба̄ йовагьцас ид-водо гьицакца зукъойо. 
LUK.22.2	Букъа̄ кашишла̄на диниябла аьлимла̄на вагьалло водла̄ъна аьмал бо̄с зукъойо Иса икьал санаъат михъолал, амма гьолло̄л халкъилахъа гьийабачӀена зувакъойо.
LUK.22.3	АцӀон къониъ эᵸдос Искариот тӀокӀца̄ᵸ гаьгьийо Ягьуда асгьаблила йакӀиъ илбис эᵸдокийо. 
LUK.22.4	Букъа̄ кашишла̄дойна Аллагьлис билӀо цӀуми йо̄ва рагъухъаллидойна эᵸкьена, гьолцо асгьабли Иса нигъа гьоллохъа нилӀалсо къотӀи бо̄йо. 
LUK.22.5	Гьолло̄л йилӀа рази бахъийо, гьолцол окко нилӀал къотӀина бо̄йо. 
LUK.22.6	Гьини вагьли жо тӀубази йо̄слӀо нисона гьолцона йаьже нилӀийо. Аьдамла гаьччо къулаяб маьче мизца зукъойо гьолцо гьоглохъа Иса нилӀал.
LUK.22.7	Йӣэшла йоьᵸтоба̄ш баьба̄ йовагьцасна къурбаллил лӀиле мухоцасна Пасхалис водо кьодо йоᵸкъойо. 
LUK.22.8	Иса Петерлихъана Иоаннхъана нисойо:
LUK.22.8	– Мекьена ид-водис кен гьаьдур йовалӀо.
LUK.22.9	– На̄д Дул гьули йовал йатӀна гей? – лӀо нисолло гьолло.
LUK.22.10	Иса нисойо:
LUK.22.10	– Шагьарбаъ эᵸдобака̄цо мизол иᵸхъос лъӣс билӀейна боцӀинна эᵸкьецас гьоᵸс сукӀо, гьули эᵸкьейа билӀоъ мижена мекье. 
LUK.22.11	Бета миже билӀола бетӀергьаллихъа вагьда̄ ниса: «Муалимли дӯхъа нисолло, на̄д гей ид-водиъ Жуна Гьинис асгьаблана нише бесал къачӀази йо̄йо билӀо?» 
LUK.22.12	Гьолцо сукӀо мизол йегалас кьодола билӀоъ бекӀейа говатойо гьоᵸс йукъо отахи. Вагьлиъ йова миже гьаьдурлъи. 
LUK.22.13	Гьулиъ мокъолъ, гьоллол Иса нисогъа къацӀцӀо жо йиᵸхъо̄йо. Ид-водис кенна йогьна гьолло̄л гувабацӀона бечейо.
LUK.22.14	МарчӀокӀолъ бесалцо мех мокъолъ, Исана чапарлана бесал къе̄ бечейо. Иса гьоллохъа нисойо:
LUK.22.15	– Дие букъо гъира гей азаб-акъубалиъ кези ахъал аьᵸйда̄ мизогъой къацӀо вагьалӀо ид-водиъ эсал. 
LUK.22.16	СудлӀо нисода тӀокӀаб мизогъой ид-водиъ къацӀо эсал Дие рес бахъаъас, Аллагьлила Парчагьлиъ кӀетӀо ид-водис бесийолъи йахъцал.
LUK.22.17	Бета Иса, гъинолис боцӀийо дончана бокчина, рец-бакълис доьъана богьна, нисойо:
LUK.22.18	– Гьаᵸъа, бокчина къацӀцӀола хулӀа. До мизохъа нисос: Аллагьлис Парчагьлъи йоᵸкъоцал До желагъа муьгъатта̄ тӀокӀаб кӀодас бо̄йо жа хулӀаъас.
LUK.22.19	Баьбана бокчина, рец-бакълис доьъана богьна, Гьолцо бувакӀинна гьоллол нилӀийо:
LUK.22.19	– Вагьло гей мизол къурбанлъилаъ бечецас Дие магъо. Дона акӀкьа оᵸкъонна мижена вагьда̄ йова.
LUK.22.20	Бета бесна муьгъатта̄, гъинолис боцӀийо дончана бокчина, Иса нисос:
LUK.22.20	– Вагьдо гей мизодда̄ла гиса мегьцас гьеᵸ – ицӀцӀо къотӀилас
LUK.22.21	Гьуна, гувабацӀона бече! До жейса тушмалла̄хъа ниццас ко̄ гей Диела ко̄гъой сид истӀолийакьа. 
LUK.22.22	Вагьла̄ Аьдамлис Оьжо эᵸкьал нуцӀос Аллагьли аьᵸйда̄жу йегалло гьиногьид, амма гьолцол хилип бахъийа̄л балагь мокъос.
LUK.22.23	Гьолло̄л муьхобалъийо сидхъа-гьоᵸсо нисолал: сукӀоле гьиᵸдеъ эᵸдо вагьли жо йовал йакӀиъ хиял гаьгьийо сукӀо гейлӀо нисона.
LUK.22.24	Асгьабла̄с бахъна гей даьъба: сукӀод гьиᵸдеъ эᵸдо бишшун укъо ахъал нуцӀослӀо нисона. 
LUK.22.25	Иса гьоллохъа нисойо:
LUK.22.25	– Мажусла̄ла парчагьла̄ ханлъи йо̄с, халкъилакьа ханлъи гаьгьийа̄на бикӀзи бо̄с тӀалаб-агъаз богьцаса аьдамлалъилаъ. 
LUK.22.26	Амма миже гьула̄ бахъал нуцӀаъас. Мизос бишшун укъо эче бишшун итӀиноцой, ханлъилаъ жу бикӀзи о̄йо лагъцой ахъ! 
LUK.22.27	СукӀод гей укъо: раьгьатликьа эсцас сукӀод, йаги бесцала̄л хъуллухъ богьцас сукӀод? Гьай-гьай, эсцас сукӀо гаьъад! Гьуна до мизол гьолӀоъ хъуллухълил эчена гей.
LUK.22.28	Дил йегаба̄ балагь-азабла̄ъ миже Дӣгъой къацӀо ба̄хъийо. 
LUK.22.29	Диела Або Дил ирслиъ нилӀийо Парчагьлъи До мизонна ирслиъ йечанне̄ш. 
LUK.22.30	Диела Парчагьлиъ Дӣгъой истӀолийагъа миже бесцасна хулӀоцасна ба̄хъца. Гьула̄зу тахла̄кьана къе̄ бечеш Израиллила наслолас ацӀона къона тухумла̄л гьоькмова йуьвачӀал.
LUK.22.31	– Симон, Симон! Энекзи ахъ! Илбисли гьарзи йо̄йо, хъибо бох-нахоъос иᵸззаъ исийаъийаъцой миже исибаъалӀо нисона. 
LUK.22.32	Амма До дул доьъа-гьари бо̄йо, дибо божи-иман мукъсан бахъечӀе гьихлъалъгъа. Кьа̄ь бета Дидой оᵸкъолъ, динлила исна̄сна йакӀода йилӀабакъола.
LUK.22.33	– Йа̄ БетӀерчӀахъаяв! – лӀо нисос Петерли Исахъа. – До гьаьдураб гей Дӯгъой къацӀо тӀусагъийаъ эᵸкьанна, угъал нуцӀода угъанна.
LUK.22.34	– Нисос дӯхъа Петер, – лӀо нисойо Иса, – хисалдайлил мамали уьᵸъудалъол, лъахна инкар бовас Дӣкьас, До икъаъаслӀо нисона эцас.
LUK.22.35	– Йа окко-месед гаьчӀел, йа моьшокӀи-къацӀиццо йоькчечӀе, йа гьалалъцова гийахечӀе До Дие чапарлацой мегьна муьгъатта̄ мизол нӣйона къарилъи йахъийоди? – лӀо нисолло гьоллохъа Иса.
LUK.22.35	– Йахъеэш, – лӀо нисона жаваб нилӀийо гьолло.
LUK.22.36	Иса гьоллохъа нисойо:
LUK.22.36	– Амма же окко гаьгьийа̄ гьулина къацӀо йеза, гьиногьидил санаъатлъилал моьшокӀи-къацӀиццона йоькча. Балъаййа гаьчча̄, кьодо лъичӀейо чухъа-гужгатна йиᵸсона, балъаййа йовахал санаъат бова. 
LUK.22.37	До мизохъа нисос: «Гьули такъсирчилъилаъ бикӀзи овас», – лӀо Дӣкьас ТӀекликьа чахийо жо тӀубази йахъалълъегьна гей. Дӣкьас чахийо жо же йахъца.
LUK.22.38	Асгьабла̄ нисолца:
LUK.22.38	– Йа̄ БетӀерчӀахъаяв, вагьалӀоъ къона балъай гей.
LUK.22.38	– Оьлилла, – лӀо нисойо Иса.
LUK.22.39	Бета гьулиъис гисакна, воддиъ эᵸкьецала Зайтун ма̄ькьа эᵸкьейо. Гьолцогъой муьгъалӀ асгьаблана мекьейо. 
LUK.22.40	Ма̄ькьа мокъолъ, Иса гьоллохъа нисойо:
LUK.22.40	– Мизос гьаьл бикъелцалаъ, сабру-ягь бахъалъгъа, доьъа̄ йовагьа.
LUK.22.41	Йикьейо кьало йоᵸкъова манзиллиъ гьоллодойс ата̄на эᵸкьена, суждалкьана эчена, Иса доьъа бовал уьᵸхолъийо. 
LUK.22.42	Гьолцо нисос зукъойо:
LUK.22.42	– Йа̄ Дие Або! Дибо амро зогъда, хеллис гьино Дӣдойс ата̄кӀа! Амма Дил йатӀгъа гаьъа, Дул йатӀгъа йахъала.
LUK.22.43	Гьаᵸсаъкьа̄ оᵸкъона, малаикли Гьолцос йакӀо йилӀакъолло.
LUK.22.44	Вагьлиъис йакӀиъ гаьгьийа букъа гьаьлчейликьа, Гьули кьодона тели Аллагьлихъа гьардизи ахъал уьᵸхолъийо. Гьолцоъкьа̄ гугьцас гьад гьеᵸйас кӀаькӀачой мицакьа тӀаьлӀеш зукъойо.
LUK.22.45	Доьъана лъикъона, Гьинила чапарладой кьа̄ь оᵸкьолъ, Исал гьолло̄л пашманлъилахъа буьчаба̄хена мийахъос.
LUK.22.46	– Суд миже буьчаба̄хена? – лӀо нисолца Иса. – Баьгъбаъ, мизос гьаьлла йийакъелцалаъ, сабруна ягьна бугъечӀе гьихлъалъгъа, гьари-доьъа̄ йовагьа.
LUK.22.47	Вагьла̄ гьоллохъа икълашешлаъ, тели халкъ кьодо мокъойо. Халкъилагъа аьᵸйда̄ зукъойо Исас ацӀон къониъис ЯгьудалӀо нисоцас гьоᵸсцойс асгьаб. Гьуги баъда̄л Исадой гьиᵸцакийо. 
LUK.22.48	Иса Ягьудахъа нисойо:
LUK.22.48	– БаълӀонад ми Аьдамлис Оьжо тушмалла̄л икъал о̄с, – лӀо.
LUK.22.49	Гьулиъ йахъцас жо йегалъ, со̄ᵸ гаьгьийа асгьабла̄ Исахъа нисос:
LUK.22.49	– Йа̄ БетӀерчӀахъаяв! Балъаййа йа̄гъалди?
LUK.22.50	Асгьабла̄ъ эᵸдо гаьгьийа сидцойсола балъай йакьенна сид укъа кашишлила лагълис кӀетӀакьас аьᵸгъа йуьчӀийо.
LUK.22.51	– Оьлилла, беченувацӀ! – лӀо нисойо гьоллохъа, кьодо ко̄на йеᵸхенна, Иса лагълис аьᵸгъа сагъ йо̄йо.
LUK.22.52	Гьингъой муьгъалӀ мокъова̄ букъа̄ кашишла̄хъана, Аллагьлис билӀо цӀуми йогьна бечейа̄ рагъухъалла̄хъана, гьаькимла̄хъана Иса нисойо:
LUK.22.52	– Балъаййана хечлана йа̄къона, къачагъ охал гӯваъцой, мокъона гей миже До охал. 
LUK.22.53	Воддиъ До мизогъой, къацӀо Аллагьлила билӀоъ ахъца зукъо̄ваъ, гьугиъ, миже Дил ко̄ йеᵸхелеэш. Амма же мизос саъат мокъона гей, нишела ханлъилас мех
LUK.22.54	Охна эжейо гьолло Иса укъа кашишлила билӀоъ. Гьоллогъой муьгъалӀ гьаьтеэчена эᵸкьеш зукъойо Петерна. 
LUK.22.55	Гьогцо кашишлила билӀола бежиъ йалӀода̄, цӀона йекӀенна, гьогго̄л со̄ᵸ къе̄ бечейо. Гьоллоъ алӀо цӀо̄дой Петерна къе̄ эчейо. 
LUK.22.56	Сид гъарабашли цӀо̄дой шеблаъ Петер эгалъ, ахо гьогцохъана гийачӀена нисос:
LUK.22.56	– Вагьли сукӀона Гьокцогъой къацӀо зукъойо.
LUK.22.57	Амма Петерли инкар бо̄йо:
LUK.22.57	– Йе аьдам, дил Гьули икъаъас.
LUK.22.58	Гьолълъогъа муьгъатта̄ тели мех мекьечӀе бацо сукӀона нисос:
LUK.22.58	– Мина гьоглос сукӀо гей, – лӀо нисона.
LUK.22.58	Петерли жаваб нилӀийо:
LUK.22.58	– Гаьъа гьалмагъ.
LUK.22.59	Саъатлъийо заман мекьелъ, бацосола сукӀона йилӀа йакӀона йоᵸкъонна нисос:
LUK.22.59	– БитӀараб гей, вагьди сукӀо Гьокцогъой къацӀо зукъойо. Гьулина Галилеялиъис ахъца.
LUK.22.59	Амма Петерли нисос:
LUK.22.60	– Энекзи ахъ, ми сийод йекӀца, гьалмагъ!
LUK.22.60	Гьолцо вагьли нисослаъ, мамали уьᵸъуда̄л муьхолъийо. 
LUK.22.61	Кьодда̄с Иса, кӀаьйна уьᵸхона, Петерлихъа говацӀойо. Петерлил йакӀкьа йоᵸкъойо Кьодда̄ла Иса гьинхъа нисова̄ йаьжбо: «Хиссалдайлил мамали уьᵸъудалъол, ми лъахна Дӣкьас инкар бо̄слӀо». 
LUK.22.62	Гьулиъисна гисакна, Петер йилӀа ийа̄йо.
LUK.22.63	Иса охийа аьдамла̄ Гьули, нуькучӀна огьна, а̄ькьелло. 
LUK.22.64	Гьаьйдана йиᵸйацона гьолло нисолца зукъойо:
LUK.22.64	– Авараг зогъда, лъод Дул бакьелло йикъелалӀо нисона.
LUK.22.65	Бадина лади инжитаб жо йекӀийо гьолло Исахъа.
LUK.22.66	Хискьаклъо, Ягьудиялис гьаькимлана, букъа̄ кашишлана, динияб аьлимлана гьулиъ къацӀобакийо, бета Иса эжейо бишшун кьодда̄с диван богьцала мицаъ.
LUK.22.67	Гьогло нисолло:
LUK.22.67	– Ми Масигьди гей? Ниса илохъа.
LUK.22.67	– Нагагь До нисода, миже боьважаъаш. 
LUK.22.68	До мизол суал нилӀда, гьолълъонна миже жаваб Гьинил нилӀаъас. 
LUK.22.69	Амма желагъа муьгъатта̄ Аьдамлис Оьжо Къудратаб Аллагьлила кӀетӀакьала рахълиъда̄ къе̄ эчена ахъца.
LUK.22.70	КъацӀцӀола нисолло:
LUK.22.70	– Вагьла̄ зогъда, Ми Аллагьлис Оьжод гей?
LUK.22.70	– Миже нисос До гей, – лӀо нисона жаваб нилӀийо Иса.
LUK.22.71	Гьолло нисойо:
LUK.22.71	– Бадина нӣйо нуьълъид йатӀна илол. Гьолцола сикӀаъкьа̄ гиса гӯйо илол тухъал йатӀийо жо.
LUK.23.1	Гьолло̄л къацӀцӀа̄ баьгъбаъна, Исана эжена, Пилатдой мекьейо. 
LUK.23.2	Гьулиъ гьодло аьйиб чӀези бо̄йо Исакьа:
LUK.23.2	– Илос халкъ къосси богьцас, къайсарлил гьаькъ нилӀал мейаъцас, гьула̄зу жу Масигь-Пача гейлӀо нисоцас иᵸхъойо илол Гьули.
LUK.23.3	Пилати Исахъа нисолло:
LUK.23.3	– Мид гей жугьутӀаллис Пача?
LUK.23.3	Иса жаваб бо̄йо:
LUK.23.3	– Ми вагьла̄ нисос.
LUK.23.4	Бета Пилати букъа̄ кашишла̄хъана халкъилахъана нисойо:
LUK.23.4	– Вагьацо сукӀокьа гулал аьйиб дил михъеэш.
LUK.23.5	Амма гьолло кьодос болъечӀе Гьолцокьас тели арза̄ йагъос зувакъойо:
LUK.23.5	– Галилеялиъкьа̄ уьᵸхолъна, гьолӀоъ оᵸкъоцал къацӀцӀо Ягьудиялис халкъ Гьолцо жо малъзи йогьна мекъса бадагъударлил ме̄ш, – лӀо нисона.
LUK.23.6	Галилеялис ца̄ᵸ йагъолъ, Пилати нисолло:
LUK.23.6	– Гьули Галилеялиъисди гей?
LUK.23.7	Гьеродила вилаятлис
LUK.23.8	Иса эга̄йоназу, Гьерод йилӀа рази ахъийо. Гьехзу гьолцол Иса эга̄л атӀна зукъойо, судлӀо нисода Гьолцос тели хабарла тувахъна зувакъойо; гьула̄зу гьоᵸсдана караматлъи гьинил йега̄ллакьа Гьеродис кулна зукъойо. 
LUK.23.9	Гьероди тели суалла нийалӀийо Исал, амма Гьолцо гьоᵸсна жаваб нилӀеэш. 
LUK.23.10	Гьулиъ гаьгьийа̄ букъа̄ кашишла̄на диниябла аьлимла̄на кьодос болъечӀе батӀи-батӀиябла аьйибла Гьолцокьа гувалца зувакъойо. 
LUK.23.11	Гьеродина, гьолцола рагъухъалла̄на Иса нуькучӀна гьаькъирна огьна, чӀугьараб кьодо лъицӀона лъичӀенна кьа̄ь Пилатдой э̄ᵸйо. 
LUK.23.12	Гьехбехъхъазу сидил-гьоᵸсо ба̄тӀаъцаса Гьеродна Пилатна вагьло̄лъо водиъкьа̄ гьалмагъла ба̄хъийо.
LUK.23.13	Гьаᵸже Пилати букъа̄ кашишлана, гьаькимлана, аьдамлана ийабалӀена гьоллохъа нисос:
LUK.23.14	– Халкъ къосси бовагьцалӀо нисона вагьди сукӀо миже дидой акъоллийо. Гьуна мизодой аьᵸйда̄кьа̄ гьисаб-суал бокӀлъо, миже нисоцас гьоᵸсна аьйибна михъеэш. 
LUK.23.15	Гьеродина аьйиб михъечӀе илодой кьа̄ь оᵸкъолло. Гьуна икьал оьлло жо Гьолцо йогьна гаьъа. 
LUK.23.16	Вагьалълъобза, лӀуручӀбадна зукӀна, Гьули до эцакӀца?
LUK.23.17	ЛӀилӀгъа Пасхалис гьуьрмат богьна гьоᵸс сукӀо тӀусагъийаъас гиса э̄ᵸс зукъона Пилати.
LUK.23.18	Амма къацӀцӀо халкъ гьоᵸс сикӀо йогьна илӀелабас зукъойо:
LUK.23.18	– Иса икьал эᵸйа, Барабба илохъа нилӀа! – лӀо нисона.
LUK.23.19	Барабба зукъона гей шагьарбаш халкъна бадагъударлил баьгъбаъинна, аьдамна икьена, хъарандийаъ тӀотӀийо сукӀо.
LUK.23.20	Иса эᵸйал атӀна бетана халкъилахъа икълашейо Пилат. 
LUK.23.21	Амма аьдамла илӀелаба̄йо:
LUK.23.21	– Хъанчлилъ охолал эᵸйа Гьули! Хъанчлилъ охолал Гьули!
LUK.23.22	Лъахнасна Пилати нисойо гьоллохъа:
LUK.23.22	– Гьолцо йо̄йо кешлъи сийод гей? Дил михъеэш Гьули икьал оьлло аьйиб, лӀуручӀбадна аькьенна эᵸйал.
LUK.23.23	Амма гьолло котакаб букъо аьгьи-гьур баьгъиъилло Иса хъанчлилъ охолал нуцӀослӀо нисона. Гьоллос илӀелаба̄лъи йижейо. Йукъа аьгьи-гьурлихъа Пилатис гьокӀна тухъаъас зукъойо. 
LUK.23.24	Ахирна Пилати гьоькмо бо̄йо гьоглос гьари тӀубази бовал. 
LUK.23.25	Аьдамла̄ла гьарилакьа Пилати, халкъна баьгъбаъинна, аьдамна икьена эᵸдо тӀотӀийо сукӀо гиса э̄ᵸйо, Исана гьоглола каъ нилӀийо.
LUK.23.26	Вагьлиъис Иса икьал эжеллислаъ, мицалъцо гогьцас Киринейлиъис гьоᵸс СимонлӀо нисоцас сукӀо данде кези ахъийо. Гьолцо сукӀод Иса охолцас хъанч Гьолцогъой муьгъалӀ бежеллийо. 
LUK.23.27	Тели халкъ зукъойо Исагъой муьгъалӀ мекьецас, вагьла̄зу тели ийо̄нна бийабана чӀачӀадабана мекьеш зукъойо. 
LUK.23.28	Ийола̄хъана гоцӀохъна Иса нисойо:
LUK.23.28	– Йа̄ Иерусалимлис ийо̄л! Миже Дӣгъа бийаба̄къа! Миже бийаба̄ мизогъана мизола къовагъана. 
LUK.23.29	«Къова ба̄хъаъцасна нене нилӀна ха̄гъолеэшна ийо̄л гьардарабла гаьъад», – лӀо миже нисоцас водбо кьодо йоᵸвакъас. 
LUK.23.30	Кьодо йейакна иле лӀийо мийахъолалӀо нисона ма̄ьда̄хъа гьардизи бахъас миже вагьалълъо мехлаъ, йувагъона бизова̄на лӀийо мийахъолалӀо нисас. 
LUK.23.31	Ничдийа хоьхил вагьаддийо жо йо̄слаъ, хъохъова хоьхил сийоле йовал!
LUK.23.32	Гьолцогъой къацӀо бийакьал бейажеллис зукъойо къона къачагъна. 
LUK.23.33	«КӀоцолӀо» нисова мицадой мокъолъ, Иса хъанчлилъ охолло, гьоᵸсцойс къачагъ Исадой кӀетӀакьала рахълиъда̄, бадисо оᵸкьакьала рахълиъда̄ бовахолло. 
LUK.23.34	Иса нисойо:
LUK.23.34	– Йа̄ Дие Або! Гьоллокьа кьодос тилӀки Ми. Гьиде йогьцас жо гьоллол йикъечӀе гей.
LUK.23.34	ЦӀулана йагъона рагъухъалла̄ Исас лъицӀо гьидеъ эᵸдо йитӀцас зукъойо.
LUK.23.35	Тели халкъ зукъойо гувабацӀона бечена. Гьули гьаькъирна огьна, гьаькимла̄ нисос зукъойо:
LUK.23.35	– Баддо̄л хъосар бо̄йо. Аллагьли кьодос гьакӀна э̄ᵸйо Масигь зогъда, жузу хъосар ахъала.
LUK.23.36	Рагъухъалла̄на гьаькъир о̄с зукъойо Гьули. Гьолцол чачало гъинона гуцӀонна нисос зукъойо:
LUK.23.37	– Ми жугьутӀаллис Пача зогъда, Мизу Ми хъосар ова! – лӀо нисона.
LUK.23.38	«Вагьди жугьутӀаллис Пача», – лӀо нисона грек, рум, жугьутӀ мицагъад чахийо кьокькьо зукъойо Гьолцола къаьмкьа кьодо гьеммалъ йохонна.
LUK.23.39	Хъанчлилъ охолло гьоᵸсцойс къачагъ Иса инжит-гьаькъирна огьна Гьолцохъа илӀела̄йо:
LUK.23.39	– Ми Масигьйа̄ъ гей? Гьаᵸ, Мина илена хъосар бовагьа!
LUK.23.40	Бацосола къачагъли гьокӀ йоъиллийо:
LUK.23.40	– Ми Аллагьлихъадана гьицӀаъасди? Дунна вагьаллозу къадар беганна гей. 
LUK.23.41	Илол иле йо̄вакьа тамбигь богьцас гей, амма Гьолцо гьоьшшона кешлъи йогьна гаьъа.
LUK.23.42	Бета гьолцо нисойо:
LUK.23.42	– Йа̄ Иса, Ми Пачалъилаъ оᵸкъолъ, дона акӀкьа оᵸкъола!
LUK.23.43	– Гьаькъкъаб гейлӀо нисос До дӯхъа: жейсазу ми Дӣгъой аржамлиъ къацӀо ахъца, – лӀо нисона гьолцол Иса жаваб нилӀийо.
LUK.23.44	ЛӀобакьас анта зукъойо вагьалълъо замаллиъ. КъацӀцӀо дуниял колӀлӀина, саъат лъана тӀубази бахъцал вагьла̄ дуниял бечейо. 
LUK.23.45	Бохъна бохийо, хирияб билӀоъос пардав кьодда̄кьа лӀийокцал йа̄ьхейо. 
LUK.23.46	Вагьлиъис Иса гьоᵸс йукъо гьокӀна йагъона илӀейо:
LUK.23.46	– Йа̄ Дие Або! Дибола ко̄ъ ницца До дие ругь!
LUK.23.46	Вагьла̄ нисона муьгъатта̄, Гьолцола магъоъос ругь болъойо.
LUK.23.47	Вагьли йега̄йо рагъухъалла̄ла нусилбетӀерли Аллагьлил рецна богьна нисос:
LUK.23.47	– Зукъанна Гьули ритӀухъаб сукӀо зукъона гей.
LUK.23.48	Вагьалълъо къацӀолахъа гувабацӀал мокъова аьлам гьулиъ йахъийо жо йегалъ, гъейодана зувакӀна, гьулиъис кьа̄ь билӀова̄гъа мекьейо. 
LUK.23.49	Иса икъецас аьдамлана Галилеялиъис Гьолцогъой гӯва ийо̄нна атада̄кьа гувабацӀона гьулиъ бечейо.
LUK.23.50+LUK.23.51	Гьулиъ оᵸкъойо Ягьудиялиъ Ариматейа шагьарбаъаш УсуплӀо нисоцас кьодда̄ла диваллис гьоᵸс кӀетӀо ритӀухъаб сукӀо. Гьолцос кул зукъойо Аллагьлис Парчагьлъи йоᵸкъаллакьа. Иса икьал бо̄ва гьоькмолакьана, гьогло бо̄ва дивалликьана, гьули разияб зукъеэш. 
LUK.23.52	Пилатдойна эᵸкьена, Усупи гьарзи йо̄йо Исас жаназа шунаъ михъолал нилӀалӀо нисона. 
LUK.23.53	Изно михъолъ, Исас жаназа хъанчлилъцона багъона, кьодо мусрона кӀаьйлӀонна, гулца шедиъ йоьᵸтӀона йо̄ва жегун гьоᵸссукӀона ихъолеэшла шунаъ.
LUK.23.54	Вагьли водо зукъойо мужмар водо, бета шамат водис нишеш мех кьодо мокъойо. 
LUK.23.55	Галилеялиъис Исагъой гӯва ийо̄нна мекьейо Усупгъой къацӀо шунакьа, гьоллол Исас шунана Гьолцос шунаъ гулцас жаназана бега̄йо. 
LUK.23.56	Кьа̄ь билӀогъа мокъолъ, Исала жаназалил йеᵸхелал нийа̄ маьгь гаьгьийо йеᵸлъ гьаьдур йо̄йо. Мусала къанонликьа шамат водиъ гьолло̄л сийона йойчӀе билӀогъа бечейо.
LUK.24.1	Анкьилала аьᵸйда̄ла водиъ
LUK.24.2	Амма гьоллол шунакьа аьᵸйда̄ йецокьа гулло кьало ата̄кӀна йиᵸхъос. 
LUK.24.3	Эᵸдобаклъо, Кьодда̄ла Исас жаназа шунаъ михъаъас. 
LUK.24.4	Гьолълъокьа гьикмат бахъна сийона йовал йикъечӀе гьихбалъоваъ, гьоллодой аьᵸйда̄ эчеш кӀетӀо бабало лъицӀо лъичӀейа̄ къона сукӀо. 
LUK.24.5	ГьийабачӀейахъа ийо̄л лӀийода̄ муьвакъона бечена бегабалъ, гьогло къонина гьоллохъа нисойо:
LUK.24.6	– Суд миже бувагъова̄ъ эᵸдо ЧӀагояб СукӀо иᵸзца? Гьули гьолӀоъ гаьъа. Гьули угъоваъас кьа̄ь чӀаго ахъна. ЙакӀкьа йоᵸкъола Галилеялиъ гаьгьийа мехлаъ, Гьокцо мизохъа нисойо жо: 
LUK.24.7	Аьдамлис Оьжо гьакъкъа мунагьла̄д бовацӀийа аьдамла̄хъа ницца, бета гьолло Гьули хъанчлилъ охонна икьеш, амма угъона лъанасла водиъ Гьули кьа̄ь чӀаго ахъца, – лӀо.
LUK.24.8	Гьолло ийола̄л Иса нисойо жо йакӀкьа йоᵸкъойо. 
LUK.24.9	Шунакьаш мокъолъ, ийола̄ вагьло хабар ме̄йо Исала ацӀон сид гьицала чапарлихъана, гьула̄зу бадло асгьабла̄хъана. 
LUK.24.10	Гьолло̄л ийо̄л зувакъойо Мариян Магдаленана, Иоаннана, Якъубис ийо Мариянна, баддо̄нна. Ийола̄ чапарла̄хъа вагьлозу хабар ме̄йо. 
LUK.24.11	Асгьабла̄л гицӀийо вагьга̄зу хабар гейлӀона. Ийола̄ла хабалликьа гьолло̄л боьважеэш. 
LUK.24.12	Амма вагьаллиъисзу Петер аьгъиъна чӀалликьа эᵸкьейо шунакьа. Эᵸдона эᵸкьена говацӀолъ, мусрова̄ъ бади сийона жо йиᵸхъеэш гьулиъ. Гьикматна ахъна гьули кьа̄ь билӀогъа эᵸкьейо.
LUK.24.13	Вагьалълъозу водиъ Исас къона асгьаб Иерусалимлиъис ацӀона гьоᵸс киламетралаъ цӀихода̄ гаьгьийа ЭммауслӀо нисоцала аьлӀаъ эᵸкьеш зукъойо. 
LUK.24.14	КъацӀцӀо йахъийа жойлала хабарликьа зукъойо гьолло̄л. 
LUK.24.15	Йахъийо-йеᵸкьейо жо йакӀкьа йоᵸкъонна бикълабашена мекьешлаъ, Жу Иса гьоллодойна гьицакна къацӀо эᵸкьеш зукъойо. 
LUK.24.16	Амма Аллагьли Иса гьоллол икъал ойэш, гьоллола гьаьйда̄ьгъа аьᵸйда̄ пардав гунна зукъойо. 
LUK.24.17	Иса гьоллохъа нисолло:
LUK.24.17	– Лъинисди миже бикълабашеш гьиногьид мекьешлаъ?
LUK.24.18	Пашманлъилаъ мекьецас гьолло̄л беченувацӀийо. Сидцойла, Клеопа ца̄ᵸ гаьгьийасола, Исахъа нисойо:
LUK.24.18	– ВагьалӀо водла̄ъ Иерусалимлиъ мокъова̄ъ эᵸдо йахъийо жо йикъаъцас гьоᵸс мийа̄ъ зогъассаъ.
LUK.24.19	– Лъинис? – лӀо нисолло Иса.
LUK.24.19	– Назаретлила Исас, – лӀо нисона жаваб нилӀийо гьолло, – Гьули зукъойо Аллагьлидойна къацӀцӀо халкъиладойна аьᵸйда̄ Гьини богьцала гьаьлтӀиласна, йаьжисна, гьаьлкӀолъи гаьгьийо авараг. 
LUK.24.20	Амма букъа̄ кашишла̄на гьаькимла̄на Гьули икьал гьоькмо бойиллийо, Гьули хъанчлилъ охолло. 
LUK.24.21	Вай, илол гицӀна зукъойо Вагьаллисо Израиллис халкъ хъосар бовал оᵸкъойо сукӀо гейлӀона. Гьуна жейса лъанас водо гей вагьли жо йахънас. 
LUK.24.22	Амма гьоᵸсо илла ийола̄ ме̄йа хабарли иле гьикмат бо̄йо. Жейса хискьа къайкьа мекьена зукъойо гьолло̄л Исала шунакьа. 
LUK.24.23	Гьогцос жаназана михъечӀе, Гьуги чӀаго гейлӀо нисоцас малаикла бегаба̄йолӀо нисона ийо̄л кьа̄ь мокъойо. 
LUK.24.24	Илоъ эᵸдос саддо̄л шунакьа мекьелъ, ийола̄ нисогъа шунаъ жу Иса иᵸхъеэш.
LUK.24.25	Вагьлиъис Иса гьоллохъа нисойо:
LUK.24.25	– Аварагла̄ аьᵸйда̄жу нисоцала жойлакьа боьважал баькъкъа̄ъ йакӀис аьгьмакъабла аьдамла гей миже! 
LUK.24.26	Масигьли азаб-акъуба гьекези бовал нуцӀаъасди, вагьла̄йаъ гьули Гьинила букъа рецлиъ оᵸкъал нуцӀос зукъойо.
LUK.24.27	Мусакьалакьа̄ уьхолъна къацӀцӀа̄ авараглана бакӀкьа мокъонна, гьинис ТӀекла̄кьа чахийо шинаб жо биджи йо̄йо Иса гьоллол.
LUK.24.28	Гьаᵸже гьолло̄л гьоглӀо аьлӀадой мокъаллъейо. Иса эченоцӀечӀе эᵸкьецас хел бо̄йо. 
LUK.24.29	Бохъна боъца, нишеш мехна мокъос, илогъой къацӀо вагьалӀо аьлӀаъ нише эчелӀо нисона гьарзи йо̄йо Гьолцохъа. Рази ахъна Исана гьоллогъой нише эцал билӀоъ эᵸдокийо. 
LUK.24.30	Бесал муьхобалълъо, Иса рец-бакълис доьъана богьна, букӀинна баьба нилӀийо гьоллохъа. 
LUK.24.31	Вагьлиъис аьᵸйда̄ш пардавна йолъона гьоллос гьаьйда йеᵸйагьейо – Иса гаьгьийолъи икъейо. Амма Иса гьоллол эга̄ъцас ахъийо. 
LUK.24.32	Бета гьолло сидхъа-гьоᵸсо нисойо:
LUK.24.32	– Гьиногьид гьидехъа икълашена, ТӀекла̄кьа гаьгьийо хабар биджи бо̄слаъ, цӀоъцой зукъеэшди илос йакӀода?
LUK.24.33	Вагьаллиъисзу гьолло̄л баьгъбаъна Иерусалимлиъ кьа̄ь мекьейо. Шагьарбаъ эᵸдобаклъо, гьоллол мийахъойо ацӀона гьоᵸс чапарна, гьула̄зу баддо̄л аьдамлана асгьаблана. 
LUK.24.34	Гьодло гьоллохъа нисойо: унгосалда Кьодда̄с Иса чӀаго ахъна гей. Шунаъас аьгъиъийо Гьули Симонил эгана. 
LUK.24.35	Гьодлона ме̄йо гьидегъой къацӀо Иса гьид зукъовас, бесцалаъ баьба букӀиллъо, гьидел Гьули Иса гаьгьийолъи икъейас хабар.
LUK.24.36	Вагьла̄ гьолло̄л бикълабашешлаъ, салам алайкумлӀо нисона Иса гьоллокьа кьодо оᵸкъойо. 
LUK.24.37	ГьийабачӀена, гьаьл хуьжона гьихбалъова̄ гьодлол гицӀийо вагьло бувагъова̄с ругь зогъцалӀо гьидедой мокъона.
LUK.24.38	Иса гьоллохъа нисойо:
LUK.24.38	– Суд миже гьийабачӀена? Суд мизола йакӀиъ шаклъи гей? 
LUK.24.39	ГуцӀобахъ Дӣхъа: гьуна Дие ко̄да, гьуна Дие хаьба̄. До мизодой аьᵸйда̄ эцокьа эчена гей. Ко̄ йеᵸхенна хал бова мижезу. Бувагъова̄ла ругьлис лӀоьᵸва̄на лӀоьᵸва̄кьа хона йахъцади? Диела магъокьа вагьли гей.
LUK.24.40	Вагьла̄на нисона, Иса гьинис ко̄дана хаьба̄на гьоллол йегабалло. 
LUK.24.41	ЙилӀа разина гьайран-гьикматна бахъийахъа, боьважечӀецойна бегабалъ, Иса бесал кен гаьъадлӀо нисолло. 
LUK.24.42	Гьолло Исахъа нилӀийо зиза̄ бисалис роъил. 
LUK.24.43	Гьоллодой аьᵸйда̄кьа бокчина муьхъийо Гьинил нилӀийо биса.
LUK.24.44	Бета Иса гьоллохъа нисойо:
LUK.24.44	– Гьуна, До гьогго̄лъо нисова йаьжла̄ш маъна: Мусалана бадло аварагла̄ла ТӀекла̄кьана, забурла̄кьана Дӣкьас чахийо шинаб жо йахъал нуцӀослӀо нисона. 
LUK.24.45	Гьолцо гьоллос гьаьйда йеᵸйагьелло ТӀекликьа чахийо жо гьоллол биджи йахъалъгъа. 
LUK.24.46	Бетана Гьолцо нисойо гьоллохъа:
LUK.24.46	– ТӀекликьа чахна гей Масигь азаб-акъуба нилӀна угъос, угъона лъанасла водиъ шунаъаш аьгъиъца. 
LUK.24.47	Иерусалимлиъкьа̄ муьхобалъна къацӀцӀола халкъилахъа, мунагьла чурзи йовагьцала Аллагьлилъда̄ муьвахолӀо, гьолцола ца̄ᵸйакьа гьулина нисослӀо. 
LUK.24.48	Мизол вагьли къацӀцӀо гьаькъкъаб гаьгьийолъи йега̄йо, миже нуьъла гей. 
LUK.24.49	Диела Або кьодо йохийо жо гьаколъечӀе До мизодой йе̄ᵸш. Вагьли гьаьлкӀолъи кьодда̄с мизодой йоᵸкъоцал, Иерусалим шагьарбаъ бече.
LUK.24.50	Иса гьолло̄л Иерусалимлиъис Бетанийалиъикцал бейажейо. Ко̄дана гувацӀонна баркат гулалӀо нисойо. 
LUK.24.51	Иса гьоллол доьъана богьна, Гьули гьаьтеэчена гьаᵸсаъ эᵸкьена оъийо. 
LUK.24.52	Гьолло̄л сикӀо лӀийода̄ бейакийо, бета йукъа разилъилакьа Иерусалимлиъ мекьейо. 
LUK.24.53	Гьолълъогъа муьгъатта̄ гьолло̄л Аллагьлила билӀоъ бечейо, Аллагьлил воддиъ тасбигьна йогьна. Амин!
