MAT.1.1	Yezu Kristə wɔ́ Abəraham ǹdə́ Dəvyidi nɔ̃̌. Nyǐnə ń nàmbala bɛ́ yilə né.
MAT.1.2	Wɔ́ Abəraham ń lùl Yəzakɛ,
MAT.1.2	Yəzakɛ zɛ̃̀ n lù Zhakɔɔbɛ,
MAT.1.2	Zhakɔɔbɛ zɛ̃̀ n lù Zhidə ǹdə́ ń da-byâ bɛ́,
MAT.1.3	Zhidə zɛ̃̀ n zə Tamaarɛ n mə n lù Farɛɛsɛ ǹdə́ Zara,
MAT.1.3	Farɛɛsɛ zɛ̃̀ n lù Esərɔm,
MAT.1.3	Esərɔm zɛ̃̀ n lù Aram,
MAT.1.4	Aram zɛ̃̀ n lù Amyənadaabɛ,
MAT.1.4	Amyənadaabɛ zɛ̃̀ n lù Naasɔ̃,
MAT.1.4	Naasɔ̃ zɛ̃̀ n lù Saləma,
MAT.1.5	Saləma ǹdə́ ń kɛ̃ Arayaabɛ zɛ̃̀ bə lù Booze,
MAT.1.5	Booze ǹdə́ ń kɛ̃ Riti zɛ̃̀ bə lù Obɛɛdɛ,
MAT.1.5	Obɛɛdɛ zɛ̃̀ n lù Zhese,
MAT.1.6	Zhese zɛ̃̀ n lù pyɔ̌ Dəvyidi,
MAT.1.6	Dəvyidi zɛ̃̀ n zə Yuri kɛ̃ mɔ́ n mə n lù Saləmɔ,
MAT.1.7	Saləmɔ zɛ̃̀ n lù Orɔbwaam,
MAT.1.7	Orɔbwaam zɛ̃̀ n lù Abya,
MAT.1.7	Abya zɛ̃̀ n lù Asafɛ,
MAT.1.8	Asafɛ zɛ̃̀ n lù Zhɔzafatɛ,
MAT.1.8	Zhɔzafatɛ zɛ̃̀ n lù Zhɔram,
MAT.1.8	Zhɔram zɛ̃̀ n lù Ozhaasɛ,
MAT.1.9	Ozhaasɛ zɛ̃̀ n lù Zhwatam,
MAT.1.9	Zhwatam zɛ̃̀ n lù Akaazɛ,
MAT.1.9	Akaazɛ zɛ̃̀ n lù Ezəcaasɛ,
MAT.1.10	Ezəcaasɛ zɛ̃̀ n lù Manasɛ,
MAT.1.10	Manasɛ zɛ̃̀ n lù Amɔnɛ,
MAT.1.10	Amɔnɛ zɛ̃̀ n lù Zhɔzhaasɛ,
MAT.1.11	Zhɔzhaasɛ zɛ̃̀ n lù Yəkɔnəya ǹdə́ ń da-byâ bɛ́.
MAT.1.11	Wɔ́ rə̀myɛ́ yi ní bə̀ zɔ Esərayɛl lyì bí bə mʼe vò Babyəlɔnɛ.
MAT.1.12	Bə̀ gə́ zɔ bɛ bə mʼe vò gàà, rə̀myɛ́ kwã nɛ́, Yəkɔnəya zɛ̃̀ n lù Salacəə,
MAT.1.12	Salacəə zɛ̃̀ n lù Zorobəbyəə,
MAT.1.13	Zorobəbyəə zɛ̃̀ n lù Abyuudi,
MAT.1.13	Abyuudi zɛ̃̀ n lù Elyəcim,
MAT.1.13	Elyəcim zɛ̃̀ n lù Azɔɔrɛ,
MAT.1.14	Azɔɔrɛ zɛ̃̀ n lù Sadɔɔkɛ,
MAT.1.14	Sadɔɔkɛ zɛ̃̀ n lù Acim,
MAT.1.14	Acim zɛ̃̀ n lù Elyuudi,
MAT.1.15	Elyuudi zɛ̃̀ n lù Elyazaarɛ,
MAT.1.15	Elyazaarɛ zɛ̃̀ n lù Matã,
MAT.1.15	Matã zɛ̃̀ n lù Zhakɔɔbɛ.
MAT.1.16	Zhakɔɔbɛ zɛ̃̀ n lù Marɛ byal Zhozefu. Wɔ́ Marɛ mɔ́ ńmyɛ̌ ń lùl Yezu mú mɔ̀bɔ́ bə̀ nʼê byẽ̀ bə̀ Kristə mó.
MAT.1.17	Èta, kɔn gə́ ju kùr ǹdə́ Abəraham e mʼe yí Dəvyidi yi ní mú, wɔ́ nàmbala kùrə̀ shí ǹdə́ nə̀na. Kɔn zhí Dəvyidi e mʼe yí bə̀ gə́ zɔ Esərayɛl lyì bí bə mʼe vò Babyəlɔnɛ yi ní mú myɛ, wɔ́ nàmbala kùrə̀ shí ǹdə́ nə̀na. Kɔn zhí bə̀ gə́ zɔ bɛ bə mʼe vò Babyəlɔnɛ yi ní e mʼe yí Kristə lul lé mó myɛ, wɔ́ nàmbala kùrə̀ shí ǹdə́ nə̀na.
MAT.1.18	Nyǐnə bə̀ gə́ lùl Yezu Kristə né. Ń ná Marɛ yà ń nə́ ń jí Zhozefu, sə Marɛ zɔ pǔ ǹdə́ Eshirhə náàcɛ̀nɛ́ jàn ǹdə́ bə̀ gwẽ̌ yə̀ jòm ǹdə́ dwã yé. 
MAT.1.19	Ń byal Zhozefu yà ń wɔ́ wu-cángá cə́bal. Ń yà ń tá ń yâl n zhìlì Marɛ yil yé. Rə̀myɛ́ ce, ń zɔ̀m n gu ń wẽ́ bə̀ ń mà n zhɛ̃̀ mɔ̀ n vùr mò shɛ́shɛ́.
MAT.1.20	Ń gə́ yà ń nə́ ń tɛ́rɛ́ rə̀myɛ́ yi ní, Cinu màlɛ́ka èdù lyí mu ń dàrhà wẽ́, e wɔ̀ mɔ̀: “Dəvyidi byǐ Zhozefu, bə̀ká dùr ywẽ yé. Jǒm ǹdə́ ǹ kɛ̃ Marɛ, bə̀ pwǐ y kɛ̀bɛ́ ń zhe mó wɔ́ Eshirhə náàcɛ̀nɛ́ tum. 
MAT.1.21	Ń mà n lù byǐ. Ǹ mʼâ ce ń yil bə̀ Yezu, bə̀ wɔ́ ńmyɛ̌ ń mà n vwârh ń dwí lyì bí bə̀ yə̀-bəlwàálɛ́ wẽ́.”
MAT.1.22	Rə̀myɛ́ gakó wɛ̀rhɛ́, mùnì zɔ̀mɛ̀ rɛ́ Cinu yà ń tó ń nyì-zwennə mó dɛnnɛ n byili mú pyìrh. Ń yà ń zɔ̀m n wɔ̀:
MAT.1.23	“Nyǐnə kɛ̃-byǐ kɛ̀bɛ́ è yə̀l bal pár mʼa zə pǔ, e lù bal-byǐ.
MAT.1.23	Bə̀ mʼa byẽ̀ y bə̀ Emawəə.”
MAT.1.23	Rə̀ kùr wɔ́: “Yi ŋwɛ́nɛ́ ǹdə́ nə́ba.”
MAT.1.24	Zhozefu gə́ zɛ̃̀ jan dɛ́ wa, ń wɛ̀rhɛ́ ǹdə Cinu màlɛ́ka y gə́ byili mu ní. N jòm ǹdə́ ń kɛ̃ mɔ́, 
MAT.1.25	sə ń yə̀ ń pár lwar kɔn mʼe yí ń byǐ mú lul. N ce ń yil bə̀ Yezu.
MAT.2.1	Bə̀ lùl Yezu Bɛtələyɛm nɛ́, Zhide tənà y wa, pyɔ̌ Erɔɔdɛ pyɛ̀lɛ̀ rɛ́ yi ní. Rə̀myɛ́ kwã nɛ́, lwarna
MAT.2.2	bə̀ nʼê bwə̀rh bə̀ zhe: “Yẽ̀ Zhwifubá pyɔ̌ mɔ́ bə̀ lùl mó ŋwɛ́nɛ́ nɛ́? Nə́ nɔ ń cã̀mə́sɔ̌ w yi-pwírhí səta, nə́ zɛ̃̀ nə́ bàn mɔ̀ co.”
MAT.2.3	Pyɔ̌ Erɔɔdɛ gə́ nyɛ̀ɛ̀ rə̀myɛ́, ńmyɛ̌ ǹdə́ Zhərəzalɛm lyì bí púlə́púlə́ wun zɛ̃̀. 
MAT.2.4	N byẽ̀ Zhwifubá Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé gakó n cĩ́ dwã yó, n bwə̀rh bè bə̀ wɔ́ yẽ̀ bə̀ wò bə̀ bə̀ mʼa lù Kristə mó né?
MAT.2.5	Bə zɛ̃̀ bə wɔ̀ mɔ̀: “Wɔ́ Bɛtələyɛm nɛ́ Zhide tənà y wa, ǹdə Yi nyì-zwennə mə̀dù gə́ yà ń kɛ̃ nɛ́. 
MAT.2.6	Ń yà ń kɛ̃ n wɔ̀:
MAT.2.6	‘Ǹmyɛ́ Bɛtələyɛm, Zhide tənà y cɔ,
MAT.2.6	è də̀ ǹmyɛ́ ǹ yə̀ yírh swí Zhide cə-fwààlɛ́ wẽ́ yé,
MAT.2.6	bə̀ wɔ́ ǹmyɛ́ sono mɔ̀bɔ́ ń mà n yə̀ à dwí Esərayɛl nə̀nɔ̀n mɔ́ mà n shí ní.’ ”
MAT.2.7	Rə̀myɛ́ yó, Erɔɔdɛ shèè n byẽ̀ lwarna bɛ́, n bwə̀rh bè náàcɛ̀nɛ́ n nyǐ wɔ́ dǒ yi ní bə̀ nɔ cã̀mə́sɔ̌ wá. 
MAT.2.8	N zɛ̃̀ n byili bi Bɛtələyɛm sɔ́má yá, n wɔ̀ bɛ: “Zhəlnə á pyà bə̀sɔ́bwɛ̀lɛ́ y náàcɛ̀nɛ́. Á gə tú á nɔ ya, sʼá kʼá kwɛ̃̀ á bʼâ byili ni, mùnì àmyɛ vò a ce yə.”
MAT.2.9	Bə̀ gə́ cili kɔn dɛ̀bɛ́ pyɔ̌ mɔ́ byili bi mú bə zhɛ̀, bə zhǐr bə̀ la bə̀ sɔ́má yá. Cã̀mə́sɔ̌ w bə̀ yʼà jɛ̀rɛ̀ bə nə yi-pwírhí səta mɔ́ tó bə̀ yé, o vò o zhì jàà y kɛ̀bɛ́ bə̀sɔ́bwɛ̀lɛ́ y ŋwɛ́nɛ́ è wẽ́ mó yó wə.
MAT.2.10	Bə̀ gə́ nɔ cã̀mə́sɔ̌ wá, bə̀ wun yàl nyɛ̀n dɛ̃´dɛ̃´. 
MAT.2.11	Bə yí bə zù kɛ̀lɛ́ wa, bə nə bə̀sɔ́bwɛ̀lɛ́ y ǹdə́ è ná Marɛ, bə tu bə̀ nə̀dwə́nə́ yó, bə wùlì è yé né. Bə pul bə̀ zhĩĩ rí nyí ni, bə vùr pansɛ bə pa. È yʼà wɔ́ sánə́má ǹdə́ wẽ̀ rə̀ lwẽ́ nã́nyə̀nyɛ̀lɛ́, bə̀ nʼê byẽ̀ bə̀ ãsã́ ǹdə́ myííri.
MAT.2.12	Rə̀myɛ́ kwã nɛ́, Yi byili bi bə̀ dàrhà wẽ́, bə̀ bə̀ bə̀kʼa kʼe tó Erɔɔdɛ sono yé. Bə zɛ̃̀ bə kwè sɔ́má dõ bə vò jè.
MAT.2.13	Lwarna bɛ́ gə́ kʼa kwɛ̃̀ bə zhɛ̀, Cinu màlɛ́ka zɛ̃̀ e bə̀ e lyí Zhozefu ń dàrhà wẽ́, e wɔ̀ mɔ̀: “Zɛ̃̀ ń zə bə̀sɔ́bwɛ̀lɛ́ y ǹdə́ è ná ń mə́ dùr ń vò Ezhibti, ń jòm gàà ń mə́ dɛ̃̀ à gə tú à pɔ mɔ́ nyí sə́ ká bà. Nyǐ Erɔɔdɛ nə́ ń yâl n ce bə pyà bə̀sɔ́bwɛ̀lɛ́ y bə gu.”
MAT.2.14	Rə̀myɛ́ yó, Zhozefu zɛ̃̀ cəcɛ̃ y wẽ́ n zə bə̀sɔ́bwɛ̀lɛ́ y ǹdə́ è ná n mə n vò Ezhibti, 
MAT.2.15	n jòm gàà kɔn mʼe yí Erɔɔdɛ cu.
MAT.2.15	Rə̀myɛ́ wɛ̀rhɛ́ mùnì ga kɔn dɛ́ dɛ̀bɛ́ Cinu yà ń tó ń nyì-zwennə mó dɛnnɛ n byili mú pyìrh. Ń yà ń wòwə̀: “À byẽ̀ à byǐ mú n du Ezhibti ní.”
MAT.2.16	Erɔɔdɛ gə́ pwírí lwarna bɛ́ jə́jɛ̀rɛ́ mɔ, ń lyim zɛ̃̀ dɛ̃´dɛ̃´, n zɛ̃̀ n pə nyí ń kwã-lyì bí ni, bə̀ bə̀ zhəl Bɛtələyɛm ǹdə́ cɛmɛ nɛ́ nyɛ̀bɛ́ nə̀ bwə́l gàà mɔ́ gakó wẽ́, bə gu bə̀sɔ́ná bɛ́ byɛ̀bɛ́ bə̀ yú byinə nə̀lyè ǹdə́ byɛ̀bɛ́ bə̀ gwẽ̌ yə̀ byinə nə̀lyè yí mú gakó. Wɔ́ lwarna bɛ́ gə́ yʼà tú ń sõ, bə bʼe byili mu dɛ̃ rɛ́ tɛ̀bɛ́ bə̀ nɔ cã̀mə́sɔ̌ w mɔ́ ń tɛ́rɛ́.
MAT.2.17	Rə̀myɛ́ yó, kɔn dɛ̀bɛ́ Yi nyì-zwennə Zheremyi yà ń zɔ̀m mɔ́ pyìrh. Ń yà ń wòwə̀:
MAT.2.18	“Búbwéése zɛ̃̀ Arama nɛ́, cìlə́ ǹdə́ wìísi,
MAT.2.18	sə wɔ́ Arashəə ń nə́ ń kúrh ń byâ bɛ́ bə̀ cù mú ni.
MAT.2.18	Ń bə shɛ̀ bə̀ bə̀ swẽ́ ń wu ni,
MAT.2.18	ń byâ bɛ́ gə́ kʼê tɛ̀nɛ́ mɔ́ yil yé.”
MAT.2.19	Erɔɔdɛ gə́ cùwə̀, Cinu màlɛ́ka lyí Zhozefu ń dàrhà wẽ́ Ezhibti ní, e wɔ̀ mɔ̀: 
MAT.2.20	“Zɛ̃̀ ń zə byǐ mú ǹdə́ ń ná ń ká mə́ vò Esərayɛl, bə̀ byɛ̀bɛ́ bə̀ yʼà nʼê pyà mɔ̀ bə̀ la gu mú gakó cùwə̀.”
MAT.2.21	Zhozefu zɛ̃̀ n zə byǐ mú ǹdə́ ń ná, n ká n mə n vò Esərayɛl. 
MAT.2.22	Sə ń gə́ nyɛ̀ɛ̀ bə̀ wɔ́ Erɔɔdɛ byǐ Arkələyuusi ń wɔ́ Zhide pyɔ̌ ń da jàà wà, ń dùr ywẽ ǹdə́ gàà jǒm, n zhǐr n vò Gəlile ǹdə Yi gə́ yʼà byili mu ń dàrhà nɛ́ wẽ́ né, 
MAT.2.23	n jòm Nazarɛtɛ nɛ́ Gəlile tənà y wa.
MAT.2.23	Rə̀myɛ́ wɛ̀rhɛ́ mùnì ga kɔn dɛ̀bɛ́ Yi nyì-zwennə bé yʼà byili mú pyìrh. Bə̀ yʼà byili bə̀ bə̀ mʼa byẽ̀ Kristə mó bə̀ Nazarɛtɛ lyì byǐ.
MAT.3.1	Dwã nɛ́ nə̀myɛ́ wẽ́, Zhã-Bətiisi zhə̀l Zhide gɔ-elũ èpòlò w wə, ń nə́ ń bwə̀l ń zhe: 
MAT.3.2	“Pyìrhínə á wun. Arəzana pyɛ̀lɛ̀ rɛ́ bwəlse.”
MAT.3.3	Wɔ́ ńmyɛ̌ yò Yi nyì-zwennə Ezəyi yà ń zɔ̀m n wɔ̀:
MAT.3.3	“Cəl nʼê bwə̀l gɔ-elũ èpòlò wə̀, rə̀ zhe:
MAT.3.3	‘Kwɛrhɛna Cinu sɔ́má yá,
MAT.3.3	sʼá wɛ̀rhɛ́ sə-byǐsí sə yə̀ cángá á pɔ̃.’ ”
MAT.3.4	Zhã kàmə̀-zwǐ y ń yà ń zù mú wɔ́ yómó kur bə̀ yʼà mʼe sɔ̃̀ yà, n zə cã̌-tɔ̀nɔ̀ n mə n lyẽ yə. Səsɔ̀mɛ̀ ǹdə́ gɔ tùr rə̀ yʼà wɔ́ ń kùjú. 
MAT.3.5	Zhərəzalɛm lyì bí ǹdə́ Zhide tənà y lyì bí gakó, e súlí cɛmɛ nɛ́ nyɛ̀bɛ́ nə̀ jě Zhɔrdɛ̃ bwǐ y yala nɛ mɔ́ gakó lyì bí yʼà nʼê zhə̀l ń sono, 
MAT.3.6	sə lò gakó yà ń nə́ ń byili ń dwə́ə́ré. Zhã zɛ̃̀ n pɔ̃ nɛ̃̌-shɔ Zhɔrdɛ̃ bwǐ y wə.
MAT.3.7	Farɛzhɛ̃ɛ̃bá ǹdə́ Sadəsənyɛbá nánzhəzhɔ̌ yʼà nʼê zhə̀l Zhã gə́ yà ń nə́ ń pɛ nɛ̃̌-shɔ lyì bí ni mə̀gã̌. Sə ń gə nɔ bɛ bə̀ bànà, ń ya n wɔ̀ bɛ: “Kùrh dwí, mɔ̌ lò ń byili ába bə̀ dǔrnə á lú Yi lyim dí rə̀ bàn mɔ́ yé né? 
MAT.3.8	Wɛ̀rhɛ́na kɔn dɛ̀bɛ́ rə̀ mʼa byili bʼâ pyìrhí á wun, 
MAT.3.9	sʼá bə̀kʼá bù á wẽ́ bə̀, Abəraham gə́ wɔ́ ámyɛ̌ nàmbal mɔ́ dúdú yú yé. À nʼâ wə̀l ába: Yi wɔ̌ rə̀ bʼa ce nə́kuulí tɛ̀bɛ́ jǐrh Abəraham byâ. 
MAT.3.10	Nyǐnə, dòló pyě cèmé kùr wə̀. Kɔ̀bɔ́ ò tʼâ ce byâ byɛ̀bɛ́ bə̀ càn, bə̀ mʼa kà w bə ji myǐn.
MAT.3.11	“Àmyɛ́ nʼâ zə nɛ̃̌ à pɛ ába nɛ̃̌-shɔ. Rə̀myɛ́ nʼê byili bʼâ pyìrhí á wun. Sə mɔ̀bɔ́ ń la tà-kwã n bə̀ mɔ́ du àmyɛ́. À yə̀ yírh swí sʼa vùr ń nə̀cìlə̀ né myɛ cìcì yé. Ńmyɛ̌ mà n zə Eshirhə náàcɛ̀nɛ́ ǹdə́ myǐn n pə ába nɛ̃̌-shɔ. 
MAT.3.12	Ń zhe zwã̌ ń jɔ̃̀ wà, ń la n mə n cèlè jíjí rí, n pɔr rə̀ byâ bɛ́ ǹdə́ rə̀ púúlí dwã wa, n ló jíjí-byâ bɛ́ ń bɔ̀bwã̀ y wa, n zɛ̃̀ n ló púúlí myǐn mɔ̀bɔ́ mə̀ tʼâ la cú gaga wẽ́.”
MAT.3.13	Rə̀myɛ́ yi ní, Yezu shí Gəlile n bə̀ Zhã sono Zhɔrdɛ̃ bwǐ y yó, mùnì Zhã pɔ̃ nɛ̃̌-shɔ. 
MAT.3.14	Sə Zhã yà ń bə shɛ̀ yé. Ń yà ń nə́ ń wə̀lə̀: “Àmyɛ́ à mə̂ dwã sʼa bə̀ ǹmyɛ́ sono, ń pɛ̃ nɛ̃̌-shɔ, ǹmyɛ́ zɛ̃̀ ń ká ǹ bàn àmyɛ́ sono?”
MAT.3.15	Yezu wɔ̀ mɔ̀: “Ǹmyɛ́ wírí ń yẽ̌ kɔn yə̀ èta, bə̀ wɔ́ èta nə́ mə̂ sə nə́ wɛ̀rhɛ́ nɛ́, mùnì ga nə́ pyìrh Yi pùbùlə̀ né.” Rə̀myɛ́ yó, Zhã zɛ̃̀ n shɛ̀nɛ́.
MAT.3.16	Yezu gə́ zwẽ nɛ̃̌-shɔ mɔ́ n zhɛ̀, n já n zhízhílí n du bwǐ y wə. Rə̀myɛ́ yi ní cìcì, dɛ̃̌ yi rí pul, n nə Yi Eshirhə y è nyɛ̌ ǹdə épwèné ta, è nʼê swé ń yó wə. 
MAT.3.17	Bə nyɛ̀ɛ̀ cəl rə̀ shí dɛ̃̌, rə wɔ̀: “Mɔ̀bɔ́ wɔ́ à ywə́lə́ byǐ. À só mo dɛ̃´dɛ̃´.”
MAT.4.1	Rə̀myɛ́ yó, Eshirhə náàcɛ̀nɛ́ zə Yezu e vò gɔ-elũ èpòlò w wə, mùnì Shətana swèlè mò. 
MAT.4.2	N lyẽ ń nyí cəcɛ̃ ǹdə́ nə̀nyɔ́nɔ́ ga dwã shə́-èna. Nɔrh zɛ̃̀ mə̀ zhe mo.
MAT.4.3	Shətana y zɛ̃̀ e yí ń nyí ni è la mɔ sòlò, e wɔ̀ mɔ̀: “Ǹ gə wɔ́ Yi Byǐ, sə́ pə nyí nə́kulə né nyɛ̀bɛ́ nɛ nə jǐrh búúri.”
MAT.4.4	Yezu wɔ̀ yà: “Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: ‘È də̀ búrú dúdú ò wɔ̌ ò bʼa ce numbyíní zə myə̂l yé. Wɔ́ zɔ̀mɛ̀ tɛ̀bɛ́ gakó rə̀ nʼê shí Yi nyú wə.’ ”
MAT.4.5	Shətana y zɛ̃̀ e zə mɔ e zhǐr e vò Zhərəzalɛm, e ce n zhì Yi jì y yə́-pɛ̀lɛ́ wa, e zɛ̃̀ e wɔ̀ mɔ̀: 
MAT.4.6	“Ǹ gə wɔ́ Yi Byǐ, sə́ zɛ̃̀ ń fwɛ̃´ tɛ̃´, bə̀ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
MAT.4.6	‘Yi mʼa pə nyí rə̀ màlɛ́kabá nɛ bə nyǐ ǹ yò.
MAT.4.6	Bə̀ mʼa kwɛ̃´ mɔ́ ǹdə́ bə̀ jɛ̀rh,
MAT.4.6	mùnì ǹ nà bə̀kʼa mà nə́kulu ni yé.’ ”
MAT.4.7	Yezu wɔ̀ yà: “Bə̀ kɛ̃ rə̀ wẽ́ myɛ bə wɔ̀: ‘Bə̀ká zhẽ̀ Cinu ǹ Yi yé.’ ”
MAT.4.8	Shətana y kʼe zə mɔ e zhǐr, e vò e jì pyɔ̀ kɔ̀bɔ́ ò nyɛ̌ dɛ̃̌ dɛ̃̌ yó, e byili mu lũ w tənèsé ǹdə́ sə̀ nə̀cɛ̀ndɛ́ gakó, 
MAT.4.9	e zɛ̃̀ e wɔ̀ mɔ̀: “Ǹ gə tu ǹ nə̀dwə́nə́ yó ń wùlì à yé né, à bʼa pɔ̃́ tɛ̀bɛ́ èta mɔ́ gakó.”
MAT.4.10	Yezu zɛ̃̀ n wɔ̀ yà: “Zhəl kwã nɛ́ Shətana! Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
MAT.4.10	‘Wɔ́ Cinu ǹ Yi yé né ǹ mə̂ sə́ wùlì ní,
MAT.4.10	ń cèrhé ń dúdú sá.’ ”
MAT.4.11	Rə̀myɛ́ yó, Shətana y zhǐr e yẽ̌ mo. Màlɛ́kabá zɛ̃̀ bə bʼe nyǐ ń yò.
MAT.4.12	Rə̀myɛ́ kwã nɛ́, bə̀ zɔ Zhã bə ce byə̀nə́-jù wə̀. Yezu gə́ nyɛ̀ɛ̀ rə̀myɛ́, n ká n vò Gəlile tənà y wa, 
MAT.4.13	sə ń yə̀ Nazarɛtɛ nɛ́ jòm yé. Ń lyɛ̃ n vò cɔ òdù ò ŋwɛ́nɛ́ Gəlile mwə̃́ y səta, bə̀ nʼê byẽ̀ bə̀ Kapɛrnaɔm. Cɔ w òmyɛ́ ŋwɛ́nɛ́ Zabyəlɔnɛ ǹdə́ Nəfətəlyi kwálsɛ́ tənà y wa. 
MAT.4.14	Rə̀myɛ́ wɛ̀rhɛ́ mùnì ga Yi nyì-zwennə Ezəyi zɔ̀mɛ̀ rɛ́ pyìrh. Ń yà ń wòwə̀:
MAT.4.15	“Zabyəlɔnɛ ǹdə́ Nəfətəlyi lyì,
MAT.4.15	byɛ̀bɛ́ bə̀ jě Gəlile né, Zhɔrdɛ̃ bwǐ y èpákɛ̀, mwə̃́ y səta,
MAT.4.15	lyì byɛ̀bɛ́ bə̀ də̀ Zhwifubá mó myɛ gə́ ŋwɛ́nɛ́ mə̀gã̌ mɔ́,
MAT.4.16	lyì bí byɛ̀bɛ́ bə̀ yʼà jě cə-byín wẽ́ mó nɔ pwẽ̀ nánfɔ̀lɔ̀.
MAT.4.16	Pwẽ̀ yə̂r byɛ̀bɛ́ bə̀ yʼà jě cu jàà námbyĩ́ y wẽ́ mó.”
MAT.4.17	Kɔn zhí rə̀myɛ́ yi ní, Yezu já n ji kùr ń nə́ ń bwə̀l ń zhe: “Pyìrhínə á wun. Arəzana pyɛ̀lɛ̀ rɛ́ bwəlse.”
MAT.4.18	Yezu yà ń nə́ ń zhə̀l Gəlile mwə̃́ y vɔ̃̀ nɛ̀. N nə gwànnà bə̀lyè bə̀ yʼà nʼê gwɛ̃̀ mwə̃́ y wə. È yʼà wɔ́ Shəmɔ mɔ́ mɔ̀bɔ́ bə̀ nʼê byẽ̀ bə̀ Pyɛɛrɛ mɔ́,
MAT.4.19	N zɛ̃̀ n wɔ̀ bɛ: “Bànà á tó ne. À mʼa ce á gwɛ̃̀ numbyínsi.”
MAT.4.20	Bə jʼa zhǐr rə̀myɛ́ yó cìcì, bə yẽ̌ bə̀ gùndwə̂ né ne gàà bə tó Yezu ni.
MAT.4.21	N zhǐr gàà ń la yé né, n kə́ n nə lyì dwã bə̀lyè. È yʼà wɔ́ Zebede byâ bɛ́, Zhakɛ ǹdə́ Zhã, bə̀ tó bə̀ da nɛ bə̀ ŋwɛ́nɛ́ bə̀ bǔ-bwəl lé wẽ́, bə̀ nʼê kwɛrhɛ bə̀ gùndwə̂. N byẽ̀ bə̀myɛ. 
MAT.4.22	Bə jʼa zhǐr bə yẽ̌ bə̀ da ǹdə́ bə̀ bǔ-bwəl lé ne bə tó mo.
MAT.4.23	Yezu yà ń nə́ ń byɛ́lɛ́ Gəlile tənà y púlə́púlə́ ń mə́ ń cèrhè bè kàrmɔ̀ bə̀ dwã-gùúlí jìsí wẽ́, ń nə́ ń bwə̀l Yi pyɛ̀lɛ̀ rɛ́ yò-ècɔ̀nɔ̀ nyí rí, ń nə́ ń wárh lyì byɛ̀bɛ́ gakó címsi dwí gakó yʼà zhe mó. 
MAT.4.24	Ń yil lé du rə yí Siri tənà y púlə́púlə́. Bə̀ yʼà nʼê zal nə̀bwànà dwí gakó ǹdə́ byɛ̀bɛ́ címsi yʼà nʼê nwɛ̀nɛ̀ mɔ́, bə̀ twí ń sono. È yʼà wɔ́ lyì byɛ̀bɛ́ gakó nə̀cílsi námməlwâlsɛ yʼà ŋwɛ́nɛ́ bə̀ wẽ́, ǹdə́ byɛ̀bɛ́ kùnkùmbolo yʼà zhe, e súlí gwànsɛ̀, sə ń yà ń nə́ ń wárh bə̀ gakó. 
MAT.4.25	Lyì nánzhəzhɔ̌ shí Gəlile ǹdə́ Cɛmɛ-shí tənà y wa, ǹdə́ Zhərəzalɛm, ǹdə́ Zhide, ǹdə́ Zhɔrdɛ̃ bwǐ y èpákɛ̀ bə bə̀ bə tó mo.
MAT.5.1	Yezu gə́ nɔ lyì-zhâ bɛ́, n jì pyɔ̀ w yó, n jòm tɛ̃´. Ń kwã-lyì bí twẽ̌ bə yí ń nyí ni. 
MAT.5.2	N zɛ̃̀ n ji kùr ń nə́ ń cèrhè bè kàrmɔ̀ ń zhe:
MAT.5.3	“Wu-nyɔ̃̀ cìnə́ wɔ́ lyì byɛ̀bɛ́ bə̀ wɔ́ nə̀mwà bə̀ wun ní wẽ́,
MAT.5.3	bə̀ Arəzana tənà y wɔ́ bə̀myɛ́ bə̀ cǐ yə.
MAT.5.4	Wu-nyɔ̃̀ cìnə́ wɔ́ lyì byɛ̀bɛ́ wu-zhìlù zhe,
MAT.5.4	bə̀ Yi mʼa shíshéré bə̀ wun ni.
MAT.5.5	Wu-nyɔ̃̀ cìnə́ wɔ́ lyì byɛ̀bɛ́ bə̀ wɔ́ lyì-nyɛ̀mà,
MAT.5.5	bə̀ Yi mʼa pə bɛ cɛ y rə̀ yʼà bwəl be è nyí mú.
MAT.5.6	Wu-nyɔ̃̀ cìnə́ wɔ́ lyì byɛ̀bɛ́ Yi pùbùlə̀ né wɔ̀rhɔ́ nɔrh ǹdə́ mə̀ nə̀nyɛ̀lsɛ̀ zhe,
MAT.5.6	bə̀ Yi mʼa ce bə sú.
MAT.5.7	Wu-nyɔ̃̀ cìnə́ wɔ́ lyì byɛ̀bɛ́ bə̀ nʼê dùr bə̀ dwã bɛ́ nɔ̀nɔ̀,
MAT.5.7	bə̀ Yi mʼa dùr bə̀myɛ nɔ̀nɔ̀.
MAT.5.8	Wu-nyɔ̃̀ cìnə́ wɔ́ lyì byɛ̀bɛ́ bə̀ wɔ́ wu-põ cìnə́,
MAT.5.8	bə̀ bə̀ mʼa nə Yi ǹdə́ bə̀ yírhə́.
MAT.5.9	Wu-nyɔ̃̀ cìnə́ wɔ́ lyì byɛ̀bɛ́ bə̀ nʼê pyà bə̀ yə̀-zùlə́ yál nɛ́,
MAT.5.9	bə̀ Yi mʼa byẽ̀ bè bə̀ rə̀ byâ.
MAT.5.10	Wu-nyɔ̃̀ cìnə́ wɔ́ lyì byɛ̀bɛ́ lyì bí nʼê nwɛ̀nɛ̀ bɛ̀, bə̀ gə́ nʼê wɛ̀rhɛ́ Yi pùbùlə̀ né mó yilə,
MAT.5.10	bə̀ Arəzana tənà y wɔ́ bə̀myɛ́ bə̀ cǐ yə.
MAT.5.11	“Lyì bí gə nʼê tùrh ába, bə̀ nʼê nwɛ̀nɛ̀ ába, bə̀ nʼê gòm kɔma bə̀ cĩ́ ywẽ̀ nánzhəzhɔ̌ á yó wə, àmyɛ́ kùr tó yilə, sʼá lwar bʼâ wɔ́ wu-nyɔ̃̀ cìnə́. 
MAT.5.12	Fǔnə ǹdə́ wu-nyɔ̃̀ nánfɔ̀lɔ̀, bə̀ kwândɛ nánfɔ̀lɔ̀ zhǐ Arəzana w á yilə. Wɔ́ èta bə̀ jɛ̀rɛ̀ bə nwɛ̀nɛ̀ Yi nyì-zwennə bé ne, bə zɛ̃̀ bə mʼe yí ámyɛ.”
MAT.5.13	Yezu zɛ̃̀ n súlí n wɔ̀ ń kwã-lyì bí ni: “Ámyɛ̌ wɔ́ ǹdə nə̀kwə̃̌ ta lũ w wẽ́. Sə nə̀kwə̃̌ gə tárh, etər è bʼa tó né e kʼe zə nyí? È kʼê bə tum zhe yé. Bə̀ mʼa dwĩ̀ y pwẽ̀ nè, lyì nɔ̀ y ǹdə́ bə̀ nə̀rh.
MAT.5.14	“Ámyɛ̌ wɔ́ ǹdə kɔn dɛ̀bɛ́ rə̀ nʼê pɛ pwẽ̀ ta lũ w wẽ́. Cɔ kɔ̀bɔ́ bə̀ lù pyɔ̀ yó, kaka wàr w rə̀ la círhú yé. 
MAT.5.15	Bə̀ tʼâ ji pàntɛ́mɛ́ myǐn, bə kʼa kwè y bə pú nə̀bwɛ́nɛ́ kùr w yé. Bə̀ gə ju yə, bə̀ yʼa cĩ́ y pàntɛ́mɛ́ jàà wà, mùnì ga lyì bí byɛ̀bɛ́ bə̀ ŋwɛ́nɛ́ jù w mú gakó yírhə́ nə nɛ́. 
MAT.5.16	Èta, ámyɛ pwẽ̀ dé mə̂ sə rə yə̂r lyì bí yírhə́ wə, bə nə cɛ̀nɛ̀ tɛ̀bɛ́ á nʼá wɛ̀rhɛ́ mɔ́, mùnì ga bə cèrhé á Da mɔ́ ń ŋwɛ́nɛ́ Arəzana w mɔ́.”
MAT.5.17	“Á bə̀kʼá bù bʼà tú Muyiisi nyə́ né ǹdə́ kɔn dɛ̀bɛ́ Yi nyì-zwennə bé yʼà byili mú zhìlù yé. À tú à la ce lyì bí lwar nə̀ kùrə̀ né cìcì mú pamparɛ̃ɛ̃. 
MAT.5.18	Zhə̀nà, à nʼâ wə̀l ába: nyə́ né nə̀myɛ́ pwèrhè myɛ cìcì tʼâ la lyɔ̃, ǹdə́ dɛ̃̌ ǹdə́ cɛ gwẽ̌ ŋwɛ́nɛ́ yé, sə kɔn dɛ̀bɛ́ gakó bə̀ kɛ̃ Yi nyə́ né sɛ́bɛ́ rɛ́ wẽ́ mó bʼa pyìrh.
MAT.5.19	“Rə̀myɛ́ yilə, lò mɔ̀bɔ́ ń nə́ ń cẽ bá nyə́ né námpɔ́lsɛ́ rə̀dù myɛ cìcì, n zɛ̃̀ n cèrhè ń dwã bɛ́ nɛ bə̀myɛ kwè ń nà yá, rə̀-ná-cí mà n yə̀ nánkwaá Arəzana tənà y wa. Sə lò mɔ̀bɔ́ ń nə́ ń zwẽ nyə́ né n zɛ̃̀ n cèrhè ń dwã bɛ́ nɛ, bə̀myɛ kwè ń nà yá, rə̀-ná-cí mà n yə̀ lyì-fɔ̀lɔ̀ Arəzana tənà y wa.
MAT.5.20	“À nʼâ wə̀l ába: á gə yə̀ Yi pùbùlə̀ wɛ̀rhɛ́ du Muyiisi nyə́ né byilnə bé ǹdə́ Farɛzhɛ̃ɛ̃bá, á tʼá la Arəzana tənà y wẽ́ zú yé.
MAT.5.21	“Á nyɛ̀ɛ̀ bə̀ bə̀ yʼà wò á nàmbala bɛ́ nɛ: ‘Bə̀ká gu lò yé. Lò mɔ̀bɔ́ ǹ gu ǹ dõ, sə bə zə mɔ́ bə bùr.’ 
MAT.5.22	Sə àmyɛ́ nʼâ wə̀l ába: lò mɔ̀bɔ́ ǹ kwè lyim ǹdə́ ǹ dõ, sə bə zə mɔ́ bə̀ bùr. Lò mɔ̀bɔ́ ǹ wò ǹ dõ ne bə̀ ‘Kɔ̀kwà’, wɔ́ bùrsí gùlú w nánfɔ̀lɔ̀ w ò mʼa bùr ǹ bùrsí. Lò mɔ̀bɔ́ ǹ wò ǹ dõ ne bə̀ ‘Nyɛ̀nyà’, bə̀ mə̂ sə bə kə́ ǹ bùrsì bə ce ń vò myǐn-jù wə̀.
MAT.5.23	“Rə̀myɛ́ yilə, ǹ gə tú ǹ nə́ ǹ pɛ ǹ vwĩ̀ pɛnɛ́ y vwĩ̀-jìlú w yé né, ń zɛ̃̀ ń lyǐrh bə̀ ǹ gwar ǹ dõ n zɛ̃̀ ń nə́ ń jí zùùrì ǹdə́ mɔ́, 
MAT.5.24	sə́ yẽ̌ ǹ pɛnɛ́ y nɛ vwĩ̀-jìlú w yé né, ń ká vò á pə sǔbri dwã nɛ, sə́ ká kwɛ̃̀ ń bə̂ pə ǹ pɛnɛ́ yá.
MAT.5.25	“Ǹ dõ gə co mó cà, n zɛ̃̀ n zə mɔ́ ń mə́ ń la bùrsì jàà wà, sə́ ce jàn nɛ́ á kwɛrhɛ yò w ǹdə́ dwã, ǹdʼá gwẽ̌ yə̀ yí yé. È gə də̀ rə̀myɛ́, ń mà n zə mɔ́ n yí bùr-kárna mɔ́ yé né, bùr-kárna mɔ́ ce ń kwã-lyì bí zə mɔ́ bə ce byə̀nə́-jù wə̀. 
MAT.5.26	Zhə̀nà, à nʼâ wə̀l mó: ǹ bʼâ kwɛ̃̌ jim dí gakó ń zhɛ̀, fòró bə dwĩ̀ mú. Rə̀ tànká myɛ tʼâ la dâl ǹ sõ yé.
MAT.5.27	“Á nyɛ̀ɛ̀ bə̀ bə̀ yʼà wòwə̀: ‘Bə̀ká fwə̂l yé.’ 
MAT.5.28	Sə àmyɛ́ nʼâ wə̀l ába: lò gə nyǐ kɛ̃ ǹdə́ fwə̂l shil, wɔ́ fwə́l ǹ fwə̂l ǹdə́ mɔ. 
MAT.5.29	Ǹ jə̀jĩ́ yírh gə nʼê ce ǹ wɛ̀rhɛ́ lwɛlɛ, sə́ jàrh rɛ̀ ń dwĩ̀ kwã nɛ́. Ǹ yala nɛ́ kə̀kàlà èdù gə tɛ̀nɛ́ cɔ̃̀ bə̀ gə co ǹ yala nɛ́ gakó myǐn-jù wə̀. 
MAT.5.30	Ǹ jə̀jĩ́ y gə nʼê ce ǹ wɛ̀rhɛ́ lwɛlɛ, sə́ gõ y ń dwĩ̀ kwã nɛ́. Ǹ yala nɛ́ kə̀kàlà èdù gə tɛ̀nɛ́ cɔ̃̀ ǹ yala nɛ́ gakó gə zhə̀l myǐn-jù wə̀.
MAT.5.31	“Bə̀ kʼe wɔ̀: ‘Bal mɔ̀bɔ́ ǹ zhɔ̃̀ ǹ kɛ̃ ń vùr mò, ǹ mə̂ sə́ kɛ̃ sɛ́bɛ́ ń pɔ̃ ń mə́ byili ń zhɔ̃́ kùrə̀.’ 
MAT.5.32	Sə àmyɛ́ nʼâ wə̀l ába: bal mɔ̀bɔ́ ǹ zhɔ̃̀ ǹ kɛ̃ ń vùr mò, n jà ń yə̀ fwə̂l, wɔ́ fwə̂l sɔ́má yó ǹ cĩ́ mu ní. Sə bal mɔ̀bɔ́ ń jú kɛ̃ mɔ́ ńmyɛ̌ mɔ́, rə̀-ná-cí myɛ wɔ́ fwə̂l ń nə́ ń fwə̀lə́.
MAT.5.33	“Á kʼá nyɛ̀ɛ̀ myɛ bə̀ bə̀ yʼà wò á nàmbala bɛ́ nɛ: ‘Bə̀ká zə Yi yil ń bwəl nyí, e jʼà wɔ́ kɔma yé. Ǹ gə bwəl nyí Yi yé né, sə́ pyìrh ǹ nyí-bwəl lé.’ 
MAT.5.34	Sə àmyɛ́ nʼâ wə̀l ába: á bə̀kʼá zə Yi yil lé á bwəl nyí bá námpɔ́lɛ́ myɛ cìcì yé. Á bə̀kʼá bwəl nyí ǹdə́ dɛ̃̌ yi yé, bə̀ rə̀ wɔ́ Yi pyɛ̀lɛ̀ də̀gwã́. 
MAT.5.35	Á bə̀kʼá bwəl nyí ǹdə́ cɛ y myɛ yé, bʼè wɔ́ Yi nə̀rh cṹ jàà. Á bə̀kʼá bwəl nyí ǹdə́ Zhərəzalɛm yé, bʼò wɔ́ pyɔ̌ nánfɔ̀lɔ̀ cɔ. 
MAT.5.36	Bə̀ká bwəl nyí ǹdə́ ǹ yó w myɛ yé, bə̀ ǹ wàr ǹ bʼâ ce ǹ ywésé èdù ga jǐrh námpwã̀ ráá námbyĩ́ yé. 
MAT.5.37	Á gə mə̂ sʼá wɔ̀ bə̀ ‘ɔ̃̀ɔ̃̂’, sʼe yə̀ ‘ɔ̃̀ɔ̃̂’. Á gə mə̂ sʼá wɔ̀ bə̀ ‘ɔ̃́ʼɔ̃’, sʼe yə̀ ‘ɔ̃́ʼɔ̃’. Á gə súlí kɔn dõ né, wɔ́ lwɛlɛ cə́bal mɔ́ sõ rə̀myɛ́ shí ní.
MAT.5.38	“Á nyɛ̀ɛ̀ bə̀ bə̀ yʼà wòwə̀: ‘Wɔ́ yírh bə̀ yʼa jàrh bə mʼe cĩ́ yírh jim. Wɔ́ yélé bə̀ yʼa wǔr bə mʼe cĩ́ yélé jim.’ 
MAT.5.39	Sə àmyɛ́ nʼâ wə̀l ába: lò gə wɛ̀rhɛ́ mɔ́ lwɛlɛ, sə bə̀ká càrh mɔ̀ lwɛlɛ yé. Lò gə mà mɔ́ jə̀-sâ ǹ jə̀jĩ́ pə̀pá y nɛ, sə́ pyìrhí è dõ mó ń pɔ̃. 
MAT.5.40	Lò gə byẽ̀ mó bùrsì ń nə́ ń yâl ǹ kàmə̀-zù-pɔ́lɛ́ yá, sə́ yẽ̌ ǹ kàmə̀-zù-èdɔ̀lɔ̀ w myɛ nɛ ń súlí ń pɔ̃. 
MAT.5.41	Lò gə nə́ ń yâl n nyɛ́ɛ́ mɔ́ n ce ń vò coló, sə́ vò cəə́le rə̀lyè ń yilə. 
MAT.5.42	Lò gə lwə̀l mó kɔn, sə́ pɔ̃. Lò gə nə́ ń yâl bə̀ ǹ jìmì mù kɔna, sə bə̀ká cẽ yé.
MAT.5.43	“Á nyɛ̀ɛ̀ myɛ bə̀ bə̀ yʼà wòwə̀: ‘Swéné ǹ dõ, sə́ súl ǹ zù-bal.’ 
MAT.5.44	Sə àmyɛ́ nʼâ wə̀l ába: swénénə á zwə̀ bé. Lwə̂lnə Yi byɛ̀bɛ́ bə̀ nʼê nwɛ̀nɛ̀ ába mɔ́ yilə. 
MAT.5.45	Èta, á mʼâ yə̀ á Da mɔ́ ń ŋwɛ́nɛ́ Arəzana w mɔ́ byâ, bə̀ ń nə́ ń ce ń nə̀nyɔ́nɔ́ w púrh lyì-bəlwâlsɛ́ ǹdə́ lyì-twěsé ga yilə, n jà ń nə́ ń ce dwà y nywɛ̀ wu-cángá cìnə́ ǹdə́ byɛ̀bɛ́ bə̀ də̀ wu-cángá cìnə́ mó ga yilə.
MAT.5.46	“Á gə só byɛ̀bɛ́ bə̀ só ába mó dúdú, byè kwândɛ á bʼâ dɛ̃̀? Wɔ́ èta myə̂l-kwândɛ́ zwennə bé myɛ nʼê wɛ̀rhɛ́ nɛ́. 
MAT.5.47	Á gə nʼá ce á da-byâ bɛ́ dúdú, byè á nʼá wɛ̀rhɛ́ rə̀ wɔ́ cɛ̀nɛ̀ du lyì bí dwã bɛ́? Wɔ́ èta lyì bí byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ myɛ nʼê wɛ̀rhɛ́ nɛ́. 
MAT.5.48	Ámyɛ̌ yálna náàcɛ̀nà námpúm, ǹdə á Da mɔ́ ń ŋwɛ́nɛ́ Arəzana w mɔ́ gə́ wɔ́ náàcɛ̀nɛ́ námpúm ní.”
MAT.6.1	Yezu zɛ̃̀ n súlí n wɔ̀ bɛ: “Dɛ̃̌na á cìnə̀. Á gə la kɔn wɔ̀rhɔ́ Yi yilə, sʼá bə̀kʼá wɛ̀rhɛ́ rɛ mùnì ga lyì bí bʼe nə ába yil yé. Á gə wɛ̀rhɛ́ èta, á tʼá la kwândɛ nɔ á Da mɔ́ ń ŋwɛ́nɛ́ Arəzana w mɔ́ sõ yé.
MAT.6.2	“Ǹ gə sɛ̃ nə̀mɔ̀ nɛ̀, sə bə̀ká kwè ń mə́ ce wí ǹ cəl né, ǹdə myìnù cìnə́ bé gə́ nʼê wɛ̀rhɛ́ nɛ́ dwã-gùúlí jìsí ǹdə́ dwã-gùúlí jààsɛ́ wẽ́ mó ta yé. Bə̀ nʼê wɛ̀rhɛ́ èta, mùnì ga numbyínsí cèrhé be. Zhə̀nà, à nʼâ wə̀l ába: bə̀ nɔ rə̀ kwândɛ. 
MAT.6.3	Ǹ gə la nə̀mɔ̀ nɛ̀ sãɔ̃, sə ǹ jə̀gwã̀ y bə̀kʼa lwar kɔn dɛ́ dɛ̀bɛ́ ǹ jə̀jĩ́ y nʼê wɛ̀rhɛ́ mɔ́ yé, 
MAT.6.4	mùnì e yə̀ shéé ǹ shèè ń sɛ̃ mɔ; sə ǹ Da mɔ́ ń nə kɔn dɛ̀bɛ́ rə̀ shèè mó mà n kwɛ̃̌ mɔ́.
MAT.6.5	“Á gə la Yi co, sʼá bə̀kʼá wɛ̀rhɛ́ ǹdə myìnù cìnə́ bé ta yé. Bə̀ só dɛ̃̌ zhǔ dwã-gùúlí jìsí ǹdə́ dwã-gùúlí jààsɛ́ wẽ́ bə mʼe ce Yi, mùnì lyì bí yírhə́ nə bɛ. Zhə̀nà, à nʼâ wə̀l ába: bə̀ nɔ rə̀ kwândɛ. 
MAT.6.6	Sə è gə wɔ́ ǹmyɛ́ yilə, ǹ gə nə́ ǹ yâl ń ce Yi, sə́ zù ǹ sõ jìní wə, ń pyi ǹ nyí ni, ń shèè ń bə́ ce ǹ Da mɔ́ lyì yírhə́ wàr nə̀ nɛ mɔ́, sə ńmyɛ̌ mɔ̀bɔ́ ń nə kɔn dɛ̀bɛ́ rə̀ shèè mó mà n kwɛ̃̌ mɔ́.
MAT.6.7	“Á gə la Yi co, sʼá bə̀kʼá zɔ̀m zɔ̀mà nánzhəzhɔ̌ e jʼà wɔ́ zɔ̀m-fwə̀r, ǹdə lyì bí byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ ta yé. Bə̀ nʼê bùl bə̀ Yi mʼa zwẽ bə̀ lwə̂l mó bə̀ zɔ̀mà nɛ́ nánzhəzhɔ̌ w yilə. 
MAT.6.8	Á bə̀kʼá wɛ̀rhɛ́ ǹdə bə̀myɛ́ ta yé, bʼâ Da mɔ́ yě kɔn dɛ̀bɛ́ ná-dwí yil á zhe rə̀ tum ǹdʼá gwẽ̌ yə̀ mɔ̀ lwə̀l yé.
MAT.6.9	“Ámyɛ̌ gə la Yi co, sʼá wɔ̀:
MAT.6.9	‘Nə́ Da ǹ ŋwɛ́nɛ́ Arəzana wa,
MAT.6.9	ce lyì bí gakó lwar bə̀ ǹ bə dõ zhe yé, bə cèrhé ǹ yil lé.
MAT.6.10	Ce ǹ pyɛ̀lɛ̀ rɛ́ yí lũ w wẽ́.
MAT.6.10	Ce ǹ pùbùlə̀ né wɛ̀rhɛ́ cɛ yó ǹdə Arəzana w ta.
MAT.6.11	Pə nə́ba nə́ zà kùjú.
MAT.6.12	Pə nə́ba nə́ dwə́ə́ré sǔbri,
MAT.6.12	ǹdə nə́myɛ gə́ nʼé pɛ byɛ̀bɛ́ bə̀ nʼê dwé nə́ba mó sǔbri ní.
MAT.6.13	Bə̀ká yẽ̌ nə́ba nə́ tu sòlò wẽ́ yé,
MAT.6.13	sə́ zwẽ nə́ba lwɛlɛ cə́bal mɔ́ jɔ̃̀ wà.
MAT.6.13	[Wɔ́ ǹmyɛ́ ǹ wɔ́ pyɔ̌, ǹ zhe jàn, ǹ mə̂ ǹdə́ còrhó,
MAT.6.13	byinə nə̀ bə zhɔ̌ zhe yilə. Amɛ̀n!]’
MAT.6.14	“Á gə nʼá pɛ sǔbri á dwã bɛ́ nɛ, bə̀ gə gwar ába yi ní, á Da mɔ́ ń ŋwɛ́nɛ́ Arəzana w mɔ́ myɛ mà n pə ába á dwə́ə́ré sǔbri. 
MAT.6.15	Sə á gə yə̀ sǔbri á dwã bɛ́ nɛ pɛ, á Da mɔ́ myɛ tá ń la ába á dwə́ə́ré sǔbri pɔ yé.
MAT.6.16	“Á gə lyẽ á nyí, sʼá bə̀kʼá pɔn á yə́rh ǹdə myìnù cìnə́ bé ta yé. Bə̀ nʼê pɔn bə̀ yə́rh mùnì lyì bí lwar bə̀ bə̀ lyẽ bə̀ nyí. Zhə̀nà, à nʼâ wə̀l ába: bə̀ nɔ rə̀ kwândɛ. 
MAT.6.17	Ǹ gə lyẽ ǹ nyí, sə́ pùl ǹ yé, ń tùr nwə̃̌, 
MAT.6.18	mùnì ga lyì bí bə̀kʼa lwar bə̀ ǹ lyẽ ǹ nyí yé, sʼe yə̀ ǹ Da mɔ́ numbyínsi yírhə́ wàr nə̀ nɛ mɔ́ ń yě. Ńmyɛ̌ mɔ̀bɔ́ ń nə kɔn dɛ̀bɛ́ rə̀ shèè mó mà n kwɛ̃̌ mɔ́.
MAT.6.19	“Á bə̀kʼá pyà nə̀cɛ̀ndɛ́ á cĩ́ cɛ yó yé. Á gə cĩ́ di cɛ yó, ŋwɔ̀là wɔ̌ bə̀ mʼa pwə́r á jìsí bə zù bə pwà rɛ̀, cɔ̃́ wɔ̌ ò jí ri, e jà rə̀ wɔ̌ rə̀ cɔ̀ myɛ. 
MAT.6.20	Pyâna á jɛ̃̀-kɔn dɛ́ á cĩ́ Arəzana wa, bə̀ ŋwɔ̀là tɛ̀nɛ́ gàà bə la jìrh pwə́r bə zù bə pwà rɛ̀ yé, cɔ̃́ myɛ tɛ̀nɛ́ ò la rɛ jú yé, e jà rə̀ wàr rə̀ la cɔ̌ myɛ yé. 
MAT.6.21	Ǹ jɛ̃̀-kɔn dɛ́ gə́ ŋwɛ́nɛ́ mə̀gã̌, wɔ́ gàà ǹ wu bùlə̀ né myɛ ŋwɛ́nɛ́.
MAT.6.22	“Numbyíní wɔ́ è yírhə́ né nə̀ wɔ́ è yala nɛ́ pàntɛ́mɛ́. Ǹ yírhə́ né gə càn, ǹ yala nɛ́ námpúm ŋwɛ́nɛ́ pwẽ̀ wẽ́. 
MAT.6.23	Sə ǹ yírhə́ né gə bə càn, ǹ yala nɛ́ námpúm ŋwɛ́nɛ́ cə-byín wə. Sə pwẽ̀ dé tɛ̀bɛ́ ǹ yírhə́ né nʼê pɛ mɔ́ mɔ́ gə kʼâ jǐrh cə-byín, cə-byín dí mʼa kwɛrhɛ rə jǐrh námbyṹ fúrí.
MAT.6.24	“Lò mə̀dù wàr ǹ mʼâ tó yó-cìnə́ bə̀lyè pùbùlə̀ nè yé. Ǹ mʼâ súl mə̀dù yə́, ń swéné ń dõ mó, ráá ǹ mʼâ jòm ǹdə́ mə̀dù yə́, ń fulsi ń dõ mó. Á wàr á mʼâ nʼá tó Yi ni, á jʼâ nʼá tó sə̀byâ myɛ nɛ yé.
MAT.6.25	“Wɔ́ rə̀myɛ́ yil à nʼâ wə̀l ába: á bə̀kʼá tə̀ kùjú kɔ̀bɔ́ á la jú, ǹdə́ gɔ̀nɔ̀ kɔ̀bɔ́ á la co yil, á zɛ̃̀ á nʼá cĩ́ á myə̂l lé zal twə́lə́ á wẽ́ yé. Lwarna bə̀ numbyíní myə̂l lé du kùjú; è yala nɛ́ du gɔ̀nɔ̀. 
MAT.6.26	Á gə nʼá yâl, sʼá nyǐ kúmsí. Sə̀ tʼâ dwì twã́ yé; sə̀ tʼâ jə̀r jíjí sə̀ ce bòbwə̀rh w yé. E jà á Da mɔ́ ń ŋwɛ́nɛ́ Arəzana w mɔ́ nə́ ń kɔ̀n sɛ̀. Lwarna bʼâmyɛ̌ du sə̀myɛ́ dɛ̃´dɛ̃´. 
MAT.6.27	Wɔ́ mɔ̌ ń ŋwɛ́nɛ́ á wẽ́, ń wɔ̌ ń mà n zə twə́lə́ né nyɛ̀bɛ́ ń nə́ ń cĩ́ ń wẽ́ mó n mə n súlí ń myə̂l dwɛ̀lɛ̀ bá jə̀-tórhó yírh rə̀dù cìcì?
MAT.6.28	“Sə wɔ́ byè yil á nʼá cĩ́ gàndɛ̀ twə́lə́ á wẽ́? Á gə nʼá yâl, sʼá nyǐ gɔ pùnə́ né. Nə̀ tʼâ twĩ̀ yé; nə̀ tʼâ nywɛ̀ tə́tɔ̃̌ yé. E jà ǹdə́ rə̀myɛ́ ga, nə̀ nʼê byìl cɛ̀nɛ̀. 
MAT.6.29	À nʼâ wə̀l ába: Saləmɔ ǹdə́ ń nə̀cɛ̀ndɛ́ ga, ń yə̀ kàmə̀-zwǐ zwì è cɛ̀nɛ̀ rɛ́ yú gɔ pùní rə̀dù ga yé. 
MAT.6.30	Byè yil á yə̀ Yi ni zhí? Yi nə gə nʼê kwɛrhɛ gɔ w ò ŋwɛ́nɛ́ zà, e jà nəkɔl ǹdə́ ò jú myǐn mú èta, rə̀ tʼâ la ámyɛ̌ kɔrhɔ dwini òmyɛ́ dɛ̃´dɛ̃´?
MAT.6.31	“Á bə̀kʼá zɛ̃̀ á nʼá cĩ́ twə́lə́ á wẽ́, á mʼá zhe: ‘Yẽ̀ nə́ mʼâ nə kùjú ní nə́ jí? Yẽ̀ nə́ mʼâ nə nɛ̃̌ nɛ́ nə́ nyɔ̀? Yẽ̀ nə́ mʼâ nə gàndɛ̀ nɛ́ nə́ mʼé círhí nə́ yala nɛ́?’. 
MAT.6.32	Wɔ́ lyì bí byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ wẽ̀ dé rə̀myɛ́ mɔ́ gakó pyâ yò zù twéé gakó. Sə è gə wɔ́ ámyɛ̌ yilə, á Da mɔ́ ń ŋwɛ́nɛ́ Arəzana w mɔ́ yě bʼâ zhe rə̀myɛ́ mɔ́ gakó tum. 
MAT.6.33	Jɛ̀rɛ̀nà á ce Yi pyɛ̀lɛ̀ rɛ́ yò shɔ̀nɔ́ ǹdə́ rə̀ pùbùlə̀ né wɔ̀rhɔ́ yò zù ába, sʼá yẽ̌ bə̀ rə̀ mʼa pə ába tɛ̀bɛ́ rə̀ dàl mɔ́ rə súlí. 
MAT.6.34	Á bə̀kʼá cĩ́ twə́lə́ á wẽ́ nəkɔl dɛ̃ rɛ́ yil yé. Nəkɔl dɛ̃ rɛ́ bʼa nyǐ rə̀ cìcì yò. Dɛ̃ gakó yò w yú ǹdə́ rə̀myɛ.”
MAT.7.1	Yezu zɛ̃̀ n súlí n wɔ̀ bɛ: “Á bə̀kʼá kə́ á dwã bɛ́ bùrsì á pə bɛ dóó yé, mùnì Yi bə̀kʼa kə́ ámyɛ bùrsì rə pə ába dóó yé. 
MAT.7.2	Zhə̀nà, Yi mʼa kə́ á bùrsí kɔn myɛrhɛ ǹdə á gə́ nʼá kɛ́ á dwã bɛ́ nyɛ̌sɛ́ nɛ́. Zwã̌ y á nʼá ce è wẽ́ á pɛ á dwã bɛ́ nɛ mɔ́, wɔ́ èmyɛ́ dwí rí cìcì wẽ́ Yi mʼa ce né rə pə ámyɛ nɛ.
MAT.7.3	“Byè yil ǹ nə màlá y è ŋwɛ́nɛ́ ǹ dõ mó yírh ré wə, ń zɛ̃̀ ǹ yə̀l bə̀ də̀-bṹ ŋwɛ́nɛ́ ǹmyɛ́ cìcì nyân dɛ́ wẽ́? 
MAT.7.4	Etər ǹ mʼâ tó né ń wɔ̀ ǹ dõ mó ne: ‘Yẽ̌ a vùr màlá y è ŋwɛ́nɛ́ ǹ yírh ré wẽ́ mó’, də̀-bṹ w jʼà ŋwɛ́nɛ́ ǹmyɛ́ cìcì nyân dɛ́ wẽ́? 
MAT.7.5	Myìnù cə́bal, jɛ̀rɛ̀ ń vùr də̀-bṹ w ò ŋwɛ́nɛ́ ǹ yírh ré wẽ́ mó. Rə̀myɛ́ yó, ǹ yírhə́ mʼa nə màlá y è ŋwɛ́nɛ́ ǹ dõ mó nyân dɛ́ wẽ́ mó cɛ̀nɛ̀, ń zɛ̃̀ ń ŋwɛ̀nɛ́ ń vùr yə̀.
MAT.7.6	“Á bə̀kʼá kwè kɔn dɛ̀bɛ́ rə̀ wɔ́ Yi nyân á pə kǔlsi ni, e jà sə̀ la pyìrhú, sə kʼa dɔ̃̀ á cìcì mú sə zhəzhɛrɛ yé. Á bə̀kʼá kwè á dɔ̀msɛ̀ shɛ̀bɛ́ sə̀ ye cɛ̀ á ló kùkúr yé né, e jà rə̀ la sɛ tɛ̃´ nɔ́m ǹdə́ rə̀ nə̀rh sə cɔ̀ yé.
MAT.7.7	“Lwə̂lnə, bə̀ mʼa pə ába. Pyâna, á mʼâ na. Kɔ́kwána, bə̀ mʼa pul bòlò w bə pə ába á zù. 
MAT.7.8	Zhə̀nà, lò mɔ̀bɔ́ gakó ń nə́ ń lwə̀lə̀, bə̀ yʼa pɔ̃; lò mɔ̀bɔ́ ń nə́ ń pyà, ń ya n na; lò mɔ̀bɔ́ ń nə́ ń kɔ́kwá, bə̀ yʼa pul bòlò w bə pɔ̃ n zù.
MAT.7.9	“Ámyɛ̌ mə̀dù byǐ gə lwə̀l mò búrú, ń mà n ká n kwè nə́kulu n pɔ̃? 
MAT.7.10	Ráá ń byǐ gə lwə̀l mò mɔ́mwâ, ń mà n ká n kwè kùwə̀ n pɔ̃? 
MAT.7.11	Ámyɛ̌ ǹdʼá wɔ́ lwɛlɛ cìnə́ ga, wɔ́ kɔn dɛ̀bɛ́ rə̀ càn á nʼá pɛ á byâ bɛ́ nɛ, sʼe mʼe zɔ̀m á Da mɔ́ ń ŋwɛ́nɛ́ Arəzana w mɔ́ zɔ̀mà, ń mà n pə kɔn dɛ̀bɛ́ rə̀ càn lyì bí byɛ̀bɛ́ bə̀ nʼê lwə̀l mò mó ne.
MAT.7.12	“Kɔn dɛ̀bɛ́ gakó á nʼá yâl bʼâ dwã bɛ́ wɛ̀rhɛ́ á yilə, sʼámyɛ wɛ̀rhɛ́ rɛ bə̀myɛ yilə. Wɔ́ èta Muyiisi nyə́ né sɛ́bɛ́ rɛ́ ǹdə́ Yi nyì-zwennə bé sábá nɛ́ nʼê byili ní.
MAT.7.13	“Tónə bwə̀rə̀ y nánshə́shɛ́nɛ́ y á zù. Bwə̀rə̀ y kɛ̀bɛ́ è wà mɔ́, ǹdə́ sɔ́má y kɛ̀bɛ́ è wà mɔ́, wɔ́ jó jàà w sə̀ zâ nɛ́. Byɛ̀bɛ́ bə̀ nʼê tó se bə̀ zwì mú já. 
MAT.7.14	Sə bwə̀rə̀ y nánshə́shɛ́nɛ́ y ǹdə́ sɔ́má y nánshə́shɛ́nɛ́ yá, wɔ́ nyǔ mə̀ tʼâ la zhɔ̌ jàà sə̀ zâ nɛ́, sə byɛ̀bɛ́ bə̀ nə sə̀myɛ́ mɔ́ bə já yé.
MAT.7.15	“Dɛ̃̌na á cìn ǹdə́ byɛ̀bɛ́ bə̀ nʼê myìnì ába bə̀ bə̀myɛ́ wɔ́ Yi nyì-zwennə mó. Bə̀ nʼê twí á wẽ́ ǹdə wɔ́ pyììsì sə̀ la sə̀ dwã pyììsì wẽ́ ta, e jà bə̀ wun ní wẽ́ mó, bə̀ wɔ́ gɔ kǔlsi sə̀ bàn pyììsí zal. 
MAT.7.16	Wɔ́ bə̀ tùntwə̃̀ə̃̀ né dɛnnɛ á mʼâ tó né á lwar bə̀ párá. Bə̀ tʼâ kwẽ écin bàasɔ̀bɔ́ yó yé. Bə̀ kʼê tʼâ kwẽ épyìlə́ sə́sɔ́nɔ́ yó yé. 
MAT.7.17	Èta, cǒ kɔ̀bɔ́ ò càn, wɔ́ byâ byɛ̀bɛ́ bə̀ càn ò nʼô ce. Cǒ kɔ̀bɔ́ ò bə càn, wɔ́ byâ byɛ̀bɛ́ bə̀ bə càn ò nʼô ce. 
MAT.7.18	Cǒ kɔ̀bɔ́ ò càn wàr ò ce byâ byɛ̀bɛ́ bə̀ bə càn yé. Cǒ kɔ̀bɔ́ ò bə càn wàr ò ce byâ byɛ̀bɛ́ bə̀ càn yé. 
MAT.7.19	Cǒ kɔ̀bɔ́ ò tʼâ ce byâ byɛ̀bɛ́ bə̀ càn, bə̀ yʼa kà w bə ji myǐn. 
MAT.7.20	Èta myɛ, byɛ̀bɛ́ bə̀ nʼê myìnì ába bə̀ bə̀myɛ́ wɔ́ Yi nyì-zwennə mó, wɔ́ bə̀ tùntwə̃̀ə̃̀ né dɛnnɛ á mʼâ tó né á lwar bə̀ párá.
MAT.7.21	“È də̀ lyì bí byɛ̀bɛ́ bə̀ nʼê byẽ̀ nè bə̀ ‘Cinu, Cinu’ mú, bə̀ la Arəzana tənà y wẽ́ zú yé. Wɔ́ byɛ̀bɛ́ bə̀ nʼê wɛ̀rhɛ́ à Da mɔ́ ń ŋwɛ́nɛ́ Arəzana w mɔ́ pùbùlə̀ mó, bə̀ mʼa zù è wẽ́. 
MAT.7.22	Bùrsí dɛ̃ rɛ́ yùwə̀, lyì nánzhəzhɔ̌ mʼa zɛ̃̀ bə̀ nʼê wə̀l nè: ‘Cinu, Cinu, è də̀ ǹmyɛ́ yil lé yil nə́ yʼâ zɔ̀m zɔ̀mà nyɛ̀bɛ́ Yi byili nə́ba nà? È də̀ ǹmyɛ́ yil lé yil nə́ yʼâ jì nə̀cílsi námməlwâlsɛ nà? È də̀ ǹmyɛ́ yil lé yil nə́ yʼâ wɛ̀rhɛ́ màmyaarhɛ nánzhəzhɔ̌ nà?’ 
MAT.7.23	Sə à mʼa wɔ̀ bɛ: ‘Tùm-bəjə́ə́le cìnə́, jénə tɛ̃´ à nyí ni, bʼà yə̀l á pár yé.’
MAT.7.24	“Èta myɛ, lò mɔ̀bɔ́ gakó ń nə́ ń cili zɔ̀mà nɛ́ nyɛ̀bɛ́ à nʼâ byili mú, n zɛ̃̀ n wɛ̀rhɛ́ ǹdə nə̀ gə́ nʼê byili ní, rə̀-ná-cí nyɛ̌ ǹdə surhə cə́bal ta. Ń lù ń jì pàtá yó. 
MAT.7.25	Dwà nyɔ̀, nɛ̃̌ mɔ́ wùl dɛ̃´dɛ̃´, zho nánfɔ̀lɔ̀ zɛ̃̀, rə dom dom jì y rə ga. È gə́ lù pàtá yó mó ce, rə̀ yə̀ ŋwɛ̀nɛ́ rə wǔr y yé.
MAT.7.26	“Sə lò mɔ̀bɔ́ gakó ń nə́ ń cili zɔ̀mà nɛ́ nyɛ̀bɛ́ à nʼâ byili mú, n zɛ̃̀ ń tá ń wɛ̀rhɛ́ ǹdə nə̀ gə́ nʼê byili ní, rə̀-ná-cí nyɛ̌ ǹdə lò mɔ̀bɔ́ ń bə surhə zhe ta. Ń lù ń jì y nyɔ̀rhɔ́ yó. 
MAT.7.27	Dwà nyɔ̀, nɛ̃̌ mɔ́ wùl dɛ̃´dɛ̃´, zho nánfɔ̀lɔ̀ zɛ̃̀, rə zhízhǐ jì yə́, è gakó wǔr e ló tɛ̃´.”
MAT.7.28	Yezu gə́ byili zɔ̀mà nɛ́ nə̀myɛ́ n zhɛ̀, ń kàrmɔ́ èta mɔ́ jàr lyì-zhâ bɛ́ dɛ̃´dɛ̃´. 
MAT.7.29	Ń gə́ yà ń nə́ ń zɔ̀m ǹdə́ ń sə̀pwà ŋwɔ̀nɔ́ mɔ́ ce, ń kàrmɔ́ yʼà də̀ ǹdə Muyiisi nyə́ né byilnə bé nyân mɔ́ ta yé.
MAT.8.1	Rə̀myɛ́ kwã nɛ́, Yezu zhǐr n só pyɔ̀ wá. Lyì nánzhəzhɔ̌ zɛ̃̀ bə tó mo. 
MAT.8.2	Nɔ cə́bal mə̀dù zɛ̃̀ n yí ń nyí ni, n jòm ń nə̀dwə́nə́ yó, n wùlì ń yé né, n wɔ̀ mɔ̀: “Yó-cə́bal, kɔn gə wɔ́ ǹ bùlə̀, ǹ wɔ̌ ǹ wárh nɛ a jǐrh wárhgáá.”
MAT.8.3	Yezu zɛ̃̀ n cèlè ń jɛ̃̀ n dwə̀rh mò, n wɔ̀: “Kɔn wɔ́ à bùlə̀. Wárh ń jǐrh wárhgáá.” Bal mɔ́ já n wárh rə̀myɛ́ yó cìcì n jǐrh wárhgáá.
MAT.8.4	Yezu zɛ̃̀ n wɔ̀ mɔ̀: “Dɛ̃̌ ǹ cìnə̀. Bə̀ká shɛ̀nɛ́ ń wɔ̀ lò lò nè yé. Zhəl ń byili ǹ cìn Yi jì y vwĩ̀-zwə́lnə mó ne, sə́ pə vwĩ̀-kɔn ǹdə Muyiisi gə́ pɔ nyí ní. Rə̀myɛ́ mʼa yə̀ zhə̀n kɔna, rə̀ nʼê byili lyì bí gakó ne bə̀ ǹ wárh.”
MAT.8.5	Rə̀myɛ́ kwã nɛ́, Yezu zhǐr n vò Kapɛrnaɔm. Ń gə́ tú ń nə́ ń zwì cɔ w wu w wẽ́ yi ní, shə̀dɛ́ɛ́sɛ zɔ̌m yó-cə́bal mə̀dù yí ń nyí ni, n lwə̀l mò n wɔ̀: 
MAT.8.6	“Yó-cə́bal, à kɛ̀lɛ́ tùntùnnə̀ bə jɛ̀, ń pyě tɛ̃´ kɛ̀lɛ́ w ń wàr ń nə́ ń zɛ̃̀ yé. Ń nə́ ń nwɛ̀nɛ̀ dɛ̃´dɛ̃´.”
MAT.8.7	Yezu wɔ̀ mɔ̀: “À mʼa bʼa wárh mɔ.”
MAT.8.8	Shə̀dɛ́ɛ́sɛ́ yó-cə́bal mɔ́ zɛ̃̀ n wɔ̀: “Yó-cə́bal, à yə̀ yírh swí sə́ zù à sõ kɛ̀lɛ́ w yé. Ǹmyɛ́ wírí ń púr ǹ nyí, bʼà tùntùnnə̀ mó mà n wárh. 
MAT.8.9	Nyǐ à zhe yó-cìnə́ bə̀ cǐ ni, àmyɛ zɛ̃̀ à cǐ shə̀dɛ́ɛ́sɛ, à nʼâ pɛ sɛ nyə́. À gə wò mə̀dù nì bə̀ ń zhəl nyɔ̀nɔ̀, n vò. À gə wò ń dõ ne bə̀ ń bə̀ nyə̀má, n bà. À gə wò à tùntùnnə̀ nè bə̀ ń wɛ̀rhɛ́ èta, n wɛ̀rhɛ́.”
MAT.8.10	Yezu gə́ nyɛ̀ɛ̀ rə̀myɛ́, rə jàr mɔ̀. N zɛ̃̀ n wɔ̀ lyì bí byɛ̀bɛ́ bə̀ yʼà tó mo mó ne: “Zhə̀nà, à nʼâ wə̀l ába: à gwẽ̌ yə̀ lò mə̀dù ga nɛ, bá Esərayɛl nɛ́, ń zhí Yi ni èta yé. 
MAT.8.11	Sə à nʼâ wə̀l ába: lyì nánzhəzhɔ̌ mʼa shí yi-pwírhí wə, ǹdə́ yi-zùr wə̀, bə bʼe tó Abəraham ǹdə́ Yəzakɛ ǹdə́ Zhakɔɔbɛ nɛ bə jòm Arəzana tənà y wẽ́ bə jí. 
MAT.8.12	Sə bə̀ mʼa ce byɛ̀bɛ́ bə̀ yʼà mə̂ sə bə yə̀ Arəzana tənà y lyì bí mú pwẽ̀ nè cə-byṹ wə. Bə̀ mʼa nʼê kúrh ǹdə́ bə̀ nʼê dɔ̀m bə̀ yə́lə́ dwã nɛ gàà.”
MAT.8.13	N zɛ̃̀ n zhízhílí n wɔ̀ shə̀dɛ́ɛ́sɛ́ yó-cə́bal mɔ́ nɛ: “Ká vò jè. Kɔn yál èta, ǹ gə́ zhí ni mú yilə.”
MAT.8.13	Ń tùntùnnə̀ mó já n wárh rə̀myɛ́ yi ní cìcì.
MAT.8.14	Rə̀myɛ́ kwã nɛ́, Yezu zhǐr n vò Pyɛɛrɛ sõ kɛ̀lɛ́ wa. N yí n pwírí Pyɛɛrɛ cə̃́-kɛ̃ yala shɛ̃̀ ń pyě tɛ̃´. 
MAT.8.15	N zə ń jɛ̃̀ nɛ̀, ń yala nɛ́ kʼa só, n já n zɛ̃̀ ń nə́ ń tɛnɛ mɔ.
MAT.8.16	Də̀dɛ̀nɛ́ y yi gə́ tú e yí, bə zə lyì nánzhəzhɔ̌ nə̀cílsi námməlwâlsɛ yʼà zhe, bə mʼe bə̀ Yezu sõ. N zə ń nyì-zɔ̀mɛ̀ dúdú n jì sì. N já n súlí n wárh nə̀bwànà bɛ́ dwã bɛ́ gakó. 
MAT.8.17	Ń wɛ̀rhɛ́ èta, mùnì ga Yi nyì-zwennə Ezəyi zɔ̀mɛ̀ rɛ́ pyìrh. Ezəyi yà ń wòwə̀: “Ń zwẽ nə́ bə-jàn-zhəəré ǹdə́ nə́ címsí ga n zhĩ.”
MAT.8.18	Yezu gə́ nɔ lyì-zhâ bɛ́ bə̀ kə́kɛ́lɛ́ mɔ, n zɛ̃̀ n pə nyí ń kwã-lyì bí ni bə̀ bə̀ zhəl mwə̃́ y èpákɛ̀.
MAT.8.19	Muyiisi nyə́ né byilnə mə̀dù zɛ̃̀ n yí ń nyí ni n wɔ̀ mɔ̀: “Yó-cə́bal, à mʼa tó mó a vò ǹ gə́ la mə̀gã̌ mɔ́ gakó.”
MAT.8.20	Yezu zɛ̃̀ n wɔ̀ mɔ̀: “Zúlə́ zhe pwə́lə́ nə̀ nʼê pyẽ̀ né. Kúmsi myɛ zhe jàlá. Sə Numbyíní Byǐ bə jàà zhe ń la ń yó né co n shǐrh myɛ cìcì yé.”
MAT.8.21	Ń kwã-lyì bí mə̀dù myɛ wɔ̀ mɔ̀: “Cinu, à nʼâ lwə̀l mó, sə́ yẽ̌ a jɛ̀rɛ̀ a vò a kwè à da a ce.”
MAT.8.22	Yezu wɔ̀ mɔ̀: “Tó à kùrə̀, sə́ yẽ̌ cùùrí ni rə ce rə̀ cùùrí.”
MAT.8.23	Yezu gə́ zɔ̀m rə̀myɛ́ n zhɛ̀, n zù bǔ-bwəl rə̀dù wə̀. Ń kwã-lyì bí zɛ̃̀ bə tó mo bə zù. 
MAT.8.24	Zho nánfɔ̀lɔ̀ jʼa zɛ̃̀, ò nʼô wùl nɛ̃̌ mɔ́ yó, mə zɛ̃̀ mə̀ nʼê zwì bǔ-bwəl lé wə, rə̀ nʼê yâl rə mɔ́lɛ́. Yezu jà ń yà ń dɛ̌. 
MAT.8.25	Ń kwã-lyì bí zɛ̃̀ bə yí ń nyí ni, bə zhàrh mɔ̀, bə wɔ̀: “Cinu, zɛ̃̀ ń zwẽ nə́ba. Nyǐ nə́ mʼâ cì.”
MAT.8.26	N zɛ̃̀ n wɔ̀ bɛ: “Byè yil á nʼá dùr ywẽ? Á yə̀ nɛ zhí ǹdʼá wun gakó nà?”
MAT.8.26	N zɛ̃̀ n bya zho w ǹdə́ mwə̃́ y nɛ̃̌ mɔ́. Rə̀myɛ́ ga jʼa zhì shɛ́ɛ́. 
MAT.8.27	Kɔn jàr bɛ̀ dɛ̃´dɛ̃´, bə zɛ̃̀ bə̀ nʼê wə̀lə̀: “Bal mɔ́ mɔ̀bɔ́ wɔ́ tər lò, zho ǹdə́ mwə̃́ nɛ̃̌ myɛ mʼê shɛ̀nɛ́ ń nyí ni?”
MAT.8.28	Yezu yú mwə̃́ y èpákɛ̀ Gadara lyì bí tənà y wa. Rə̀myɛ́ yó, lyì bə̀lyè nə̀cílsi námməlwâlsɛ yʼà zhe shí lú-bɔ̀là w bə du bə jəl mo. Bə̀ yò w yʼà zum dɛ̃´dɛ̃´. Lò lò wàr ń nə́ ń tó sɔ́má y gàà mɔ́ ń lyɛ̃ yé. 
MAT.8.29	Bə zɛ̃̀ bə̀ nʼê wǔrh bə̀ mʼê wə̀lə̀: “Etər ǹ nə́ ǹ yâl ń wɛ̀rhɛ́ nə́ba nɛ́ Yi Byǐ? Ǹ tú ǹ la nə́ba còrhò-tum pɔ, e jà rə̀ dɛ̃ rɛ́ gwẽ̌ yə̀ yí?”
MAT.8.30	Kùkúr nánzhəzhɔ̌ yʼà zhǐ gàà səta rə̀ nʼê dɔ̀m gɔ. 
MAT.8.31	Nə̀cílsí zɛ̃̀ sə̀ nʼê lwə̀l Yezu ni bə̀ ń gə la sə jǔ, sə n ce sə vò e zù kùkúúrí wẽ́.
MAT.8.32	N zɛ̃̀ n wɔ̀ sɛ̀: “Zhəlnə.” Sə du sə vò e zù kùkúúrí wẽ́. Rə̀myɛ́ yó, rə̀ gakó jʼa dùr rə cə́cèlé pyɔ̀ w rə ló mwə̃́ y wə, rə mɛ̃ gàà rə cì.
MAT.8.33	Lyì bí byɛ̀bɛ́ bə̀ yʼà nʼê yìlì rì mú dùr bə vò cɔ w wa, bə byili byɛ̀bɛ́ nə̀cílsí yʼà zhe mó gə́ tó né bə wárh, ǹdə́ kɔn dɛ̀bɛ́ gakó rə̀ wɛ̀rhɛ́ mɔ́. 
MAT.8.34	Cɔ w lyì bí gakó du bə̀ la Yezu sono. Bə̀ gə́ yú bə nə mɔ, bə lwə̀l mò bə̀ ń du bə̀ tənà y wa.
MAT.9.1	Yezu zù bǔ-bwəl lé wə, n ká n byɛrhɛ n vò jè. 
MAT.9.2	Lyì zɛ̃̀ bə zhĩ gwànà èdù ǹdə́ pyònò bə mʼe bə̀ ń sono. Yezu gə́ pwírí bə̀ zhí mu, n wɔ̀ gwànà y nɛ: “À byǐ, kám ǹ wu, bə̀ ǹ nɔ ǹ yə̀-bəlwàálɛ́ sǔbri.”
MAT.9.3	Muyiisi nyə́ né byilnə bé jàlà zɛ̃̀ bə̀ nʼê zɔ̀m bə̀ wẽ́ bə̀ zhe: “Bal mɔ́ mɔ̀bɔ́ nə́ ń tùrh Yi.”
MAT.9.4	Yezu lwar bə̀ wun bùlə̀ né, n zɛ̃̀ n wɔ̀ bɛ: “Byè yil bùlə̀ né námməlwâlsɛ́ shɛ̀bɛ́ èta mɔ́ ŋwɛ́nɛ́ á wẽ́? 
MAT.9.5	À gə wò bə̀ ń nɔ ń yə̀-bəlwàálɛ́ sǔbri, ráá à gə wò bə̀ ń zɛ̃̀ n zhì dɛ̃̌ n vò, wɔ́ tɛ̌ rə̀ wɔ́ nàná du? 
MAT.9.6	Sə èlâsɛ̃´ á mʼâ lwar bə̀ Numbyíní Byǐ zhe ŋwɔ̀nɔ́, ń wɔ̌ ń pɛ yə̀-bəlwàálɛ sǔbri cɛ yó.”
MAT.9.6	N zɛ̃̀ n zhízhílí n wɔ̀ gwànà y nɛ: “Zɛ̃̀ ń kwè ǹ pyònò w ń vò jè.”
MAT.9.7	Bal mɔ́ shí tɛ̃´ n zɛ̃̀ ń la jè. 
MAT.9.8	Lyì-zhâ bɛ́ gə́ nɔ rə̀myɛ́, ywẽ zə bɛ, bə zɛ̃̀ bə̀ nʼê cèrhé Yi, rə̀ gə́ pɔ ŋwɔ̀nɔ́ numbyíní ni èta mɔ́ yilə.
MAT.9.9	Yezu zhǐr gàà ń nə́ ń lyɛ̃, n nə bal mə̀dù ń yíl Məco, ń jě myə̂l-kwândɛ zõ jàà wà. N wɔ̀ mɔ̀: “Zɛ̃̀ ń tó ne.” Məco shí tɛ̃´ n zɛ̃̀ n tó mo.
MAT.9.10	Rə̀myɛ́ kwã nɛ́, Yezu zɛ̃̀ ń jě Məco sõ ń nə́ ń jí kùjú. Myə̂l-kwândɛ zwennə ǹdə́ lyì nánzhəzhɔ̌ bə̀ nʼê wɛ̀rhɛ́ yààyàà bə̀ tʼâ zwẽ Yi nyə́ né yʼà tú bə tó ńmyɛ̌ ǹdə́ ń kwã-lyì bí ni bə̀ nʼê jí. 
MAT.9.11	Farɛzhɛ̃ɛ̃bá gə́ nɔ rə̀myɛ́, bə zɛ̃̀ bə bwə̀rh Yezu kwã-lyì bí bə wɔ̀: “Byè yil á yó-cə́bal mɔ́ tó myə̂l-kwândɛ́ zwennə bé ǹdə́ byɛ̀bɛ́ bə̀ tʼâ zwẽ Yi nyə́ né mó ne ń nə́ ń jí?”
MAT.9.12	Yezu gə́ nyɛ̀ɛ̀, n wɔ̀ bɛ: “È də̀ lyì bí byɛ̀bɛ́ bə̀ zhe bəsàzùlí mú bə̀ zhe lyìtwə́r tum yé. Wɔ́ byɛ̀bɛ́ bə̀ wɔ́ nə̀bwànà mɔ́ bə̀ zhe ń tum. 
MAT.9.13	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: ‘Nɔ̀nɔ̀-dǔr à nʼâ yàlá, sə è də̀ vwə̃̀ yé.’ Zhəlnə á cèrhè zɔ̀mɛ̀ rɛ́ rə̀myɛ́ mɔ́ á lwar rə̀ kùrə̀, sʼá lwar bʼè də̀ wu-cángá cìnə́ à tú byõ̌ yé. Wɔ́ yə̀-bəlwàálɛ cìnə́ à tú byõ̌.”
MAT.9.14	Rə̀myɛ́ yó, Zhã-Bətiisi kwã-lyì bí twẽ̌ bə yí Yezu nyí ni, bə bwə̀rh mò bə wɔ̀: “Byè yil nə́myɛ̌ ǹdə́ Farɛzhɛ̃ɛ̃bá nʼé lyẽ nə́ nyí twər nánzhəzhɔ̌, ǹmyɛ́ kwã-lyì bí zɛ̃̀ bə̀ tʼâ lyẽ bə̀ nyí?”
MAT.9.15	Yezu wɔ̀ bɛ: “Á nʼá bùl bə̀ lò kɛ̃-jú gə ŋwɛ́nɛ́, n zɛ̃̀ n byẽ̀ lyì bə bà, bə̀ wɔ̌ bə̀ mʼa wɛ̀rhɛ́ wu-zhìlù ǹdə́ kɛ̃ mɔ́ byal mɔ́ gwẽ̌ ŋwɛ́nɛ́ ǹdə́ bɛ? À tʼâ bùl yé. Sə dɛ̃ ŋwɛ́nɛ́ rə̀ bànà, bə̀ mʼa vùr kɛ̃ mɔ́ byal mɔ́ bə̀ wẽ́. Rə̀myɛ́ yi ní, bə̀ mʼa zɛ̃̀ bə lyẽ bə̀ nyí.
MAT.9.16	“Bə̀ tʼâ kwè kàmə̀-jɛ̃̀ nándwə̃̀ bə̀ mʼê pwí gàn-dṍ yé. Bə̀ gə zə y bə̀ pú wə, kàmə̀-jɛ̃̀ y nándwə̃̀ y mʼa vwɛ̃ gàn-dṍ w e kwɛrhɛ e kâr w dwini shãã ga.
MAT.9.17	“Bə̀ tʼâ kwè sə̀-bùlú bə ce nə̀-bɔ̀lsɛ̀ nándwə́rh wẽ́ yé. Bə̀ gə co w né, ò mʼa púrh nə̀-bɔ̀lsɛ́, ò cìcì mú ló tɛ̃´, nə̀-bɔ̀lsɛ́ myɛ jʼa cɔ̀. Sə̀-bùlú wɔ́ nə̀-bɔ̀lsɛ̀ nándùrh wẽ́ bə̀ mə̂ sə bə ce w né. Èta, rə̀myɛ́ ga tʼâ la cɔ̌ yé.”
MAT.9.18	Cɔ w yé né cə́bal mə̀dù bə̀ ǹdə́ Yezu gwẽ̌ nə́ ń zɔ̀mà, n jòm ń nə̀dwə́nə́ yó n wùlì Yezu yé né, n wɔ̀ mɔ̀: “À bə̀kɔ́ kɔ́ n tu èlâsɛ̃´-lâsɛ̃´. Bə̂ cĩ́ jɛ̃̀ ń yó bə̀ ń mà n bwìrhì.”
MAT.9.19	Yezu shí tɛ̃´ n zɛ̃̀, ńmyɛ̌ ǹdə́ ń kwã-lyì bí tó bal mɔ́ nɛ bə̀ la.
MAT.9.20	Rə̀myɛ́ yó, kɛ̃ mə̀dù shí kwã nɛ́ n bà, ń tu yó, o wɛ̀rhɛ́ byinə shí ǹdə́ nə̀lyè ǹdə́ ò nʼô lyɛ̀ɛ̀ mɔ̀. N tó Yezu kwã nɛ́, n dwə̀rh ń kàmə̀-zwǐ y bɔ̀rhá nɛ́ nɛ, 
MAT.9.21	bə̀ ń yà ń nə́ ń tɛ́rɛ́ ń wẽ́ ń zhe: “À gə ŋwɛ̀nɛ́ a dwə̀rh ń kàmə̀-zwǐ y myɛ cìcì nì, à mʼa wárh.”
MAT.9.22	Yezu zɛ̃̀ n pyìrhí n nə mɔ, n wɔ̀: “À bə̀kɔ́, kám ǹ wu, bə̀ ń gə́ zhí ni mú ce ǹ nɔ ǹ cìnə̀.” Kɛ̃ mɔ́ já n wárh rə̀myɛ́ yi ní cìcì.
MAT.9.23	Yezu yí n zù cɔ w yé né cə́bal mɔ́ sõ kɛ̀lɛ́ wa. Ń gə́ nɔ dàlà bɛ́ ǹdə́ bə̀ nʼê wúl wísi, ǹdə́ lyì-zhâ bɛ́ bə̀ nʼê ce sɔ̀ɔ̀rɛ́, 
MAT.9.24	n wɔ̀ bɛ: “Dunə pwẽ̀ nè bə̀ bə̀kɔ́ mɔ́ wɔ́ dɛ́ ń dɛ̌. Ń yə̀ cì yé.” Bə zɛ̃̀ bə̀ nʼê mɔ̀n mɔ̀.
MAT.9.25	Bə̀ gə́ ce lyì-zhâ bɛ́ du pwẽ̀ nè bə zhɛ̀, Yezu zù jù wə̀, n zə bə̀kɔ́ mɔ́ jɛ̃̀ nɛ̀. Bə̀kɔ́ mɔ́ já n bwìrhì, n shí tɛ̃´ n zɛ̃̀. 
MAT.9.26	Yò w òmyɛ́ jʼa du, o yí tənà y èmyɛ́ cə-yala nɛ́ gakó wə.
MAT.9.27	Yezu gə́ tú n zhǐr gàà yi ní, n bə̀ ń nə́ ń lyɛ̃, lyìlyə̂r rə̀lyè zɛ̃̀ rə pú ń kùrə̀. Rə̀ nʼê bya rə̀ zhe: “Dəvyidi Byǐ, dǔr nə́ nɔ̀nɔ̀.”
MAT.9.28	Ń gə́ tú n yí kɛ̀lɛ́ wa, lyìlyə̀ə́ré zɛ̃̀ rə yí ń nyí ni. N bwə̀rh rè n wɔ̀: “Á nʼá zwẽ nyí bʼà wɔ̌ tɛ̀bɛ́ á nʼá lwə̀l nè mó à la wɔ̀rhɔ́?”
MAT.9.28	Rə wɔ̀ mɔ̀: “Nə́ nʼé zwẽ nyí Cinu.”
MAT.9.29	N zɛ̃̀ n zə ń jɛ̃̀ n dwə̀rh rə̀ yírhə́ né ne n wɔ̀: “Kɔn yál èta ǹdə á gə́ zhí ni ní.”
MAT.9.30	Rə̀ yírhə́ né jʼa púr. Yezu zɛ̃̀ n gwirhi ń yé, n wɔ̀ rɛ̀: “Dɛ̃̌na á cìnə̀. Á bə̀kʼá shɛ̀nɛ́ lò lò lwar yé.”
MAT.9.31	Sə rə̀ gə́ shə́r rə zhɛ̀, rə zɛ̃̀ rə̀ nʼê bwə̀l Yezu yil lé tənà y èmyɛ́ púlə́púlə́ wə.
MAT.9.32	Bə̀ gə́ tú bə̀ nʼê zhǐr gàà yi ní, lyì jàlà zə bal mə̀dù bə bə̀ Yezu sono, nə̀cílí námməlwɛ̀lɛ́ yʼà zhe mo, e ce ń kə́ ń wàr ń nə́ ń zɔ̀m yé. 
MAT.9.33	Yezu jì nə̀cílí yə́. Bal mɔ́ zɛ̃̀ ń nə́ ń zɔ̀mà. Kɔn jàr lyì-zhâ bɛ́, bə zɛ̃̀ bə̀ zhe: “Nə́ gwẽ̌ yə̀ rə̀myɛ́ dwí rí nɛ Esərayɛl nɛ́ gaga yé.”
MAT.9.34	Sə Farɛzhɛ̃ɛ̃bá yʼà nʼê wə̀l bə̀ wɔ́ nə̀cílsí námməlwâlsɛ́ pyɔ̌ mɔ́ jàn Yezu mə́ ń nə́ ń jì sì.
MAT.9.35	Yezu yà ń nə́ ń tó cə-fwààlɛ́ ǹdə́ cə-byǐsí gakó wẽ́, ń nə́ ń cèrhè kàrmɔ̀ lyì bí ni bə̀ dwã-gùúlí jìsí wẽ́, ń nə́ ń bwə̀l Yi pyɛ̀lɛ̀ rɛ́ yò-ècɔ̀nɔ̀ nyí rí, sə ń yà ń nə́ ń wárh lyì byɛ̀bɛ́ gakó címsi dwí gakó yʼà zhe mó. 
MAT.9.36	Ń gə́ nɔ lyì-zhâ bɛ́ bə̀ gakó lyɛ̀ɛ̀ kókó, bə̀ wun zhìlì, bə̀ nyɛ̌ ǹdə pyììsì shɛ̀bɛ́ sə̀ bə kálna zhe ta, bə̀ nɔ̀nɔ̀ zə mɔ. 
MAT.9.37	N zɛ̃̀ n wɔ̀ ń kwã-lyì bí ni: “Jòró w já, sə jə̀rnə̀ bé bə já yé. 
MAT.9.38	Rə̀myɛ́ yilə, lwə̂lnə kɛ́lɛ́ y cə́bal mɔ́ nɛ bə̀ ń twĩ̌ jə̀rnə̀ ń jíjí rí jə̂r yilə.”
MAT.10.1	Rə̀myɛ́ kwã nɛ́, Yezu byẽ̀ ń kwã-lyì bí shí ǹdə́ bə̀lyè yə́, n pə bɛ ŋwɔ̀nɔ́, mùnì bə jì nə̀cílsi námməlwâlsɛ, sə bə wárh lò mɔ̀bɔ́ gakó címí y kɛ̀bɛ́ è zhe mo mó wẽ́.
MAT.10.2	Nyǐnə bə̀ yilə né. Nã́yə́ə́ mó, wɔ́ Shəmɔ mɔ̀bɔ́ bə̀ nʼê byẽ̀ bə̀ Pyɛɛrɛ mɔ́, ǹdə́ ń da-byǐ Andərɛ, ǹdə́ Zebede byâ bɛ́ Zhakɛ ǹdə́ Zhã, 
MAT.10.3	e súlí Shilipu ǹdə́ Bətələmyi, Tɔma ǹdə́ Məco mɔ̀bɔ́ ń yà ń nə́ ń zwẽ myə̂l-kwândɛ́ mɔ́, e súlí Aləfɛ byǐ Zhakɛ ǹdə́ Tadɛ, 
MAT.10.4	ǹdə́ yə̀wâl cìnə́ bé gùlú w lò mə̀dù ń yíl Shəmɔ,
MAT.10.5	Yezu zɛ̃̀ n twĩ̀ ń tùntúmə́ bé bə̀myɛ́ shí ǹdə́ bə̀lyè yə́, n pə bɛ nyí n wɔ̀: “Á bə̀kʼá vò lyì byɛ̀bɛ́ bə̀ də̀ Zhwifubá sõ yé, sʼá bə̀kʼá vò Samarɛ lyì bí cɛmɛ nɛ́ wẽ́ yé. 
MAT.10.6	Zhəlnə Esərayɛl lyì bí bə̀ nyɛ̌ ǹdə pyììsì shɛ̀bɛ́ sə̀ jé ta mɔ́ sõ. 
MAT.10.7	Á gə la, sʼá nʼá bwə̀l á zhe: ‘Arəzana pyɛ̀lɛ̀ rɛ́ bwəlse.’ 
MAT.10.8	Wárhna nə̀bwànà, sʼá bwìrhì cùùrì. Wárhna nɔr cìnə́ bə jǐrh wárhgáá, sʼá jì nə̀cílsi námməlwâlsɛ. Pana nánfò, bə̀ wɔ́ nánfò bə̀ pɔ ámyɛ nɛ. 
MAT.10.9	Á bə̀kʼá ce sánə́má, ráá wársɛ, ráá tám myɛ cìcì á byẽ́ yé. 
MAT.10.10	Á mə̀dù ga bə̀ká n zə lɔ̀bɔ̀, ráá kàmə̀-zǔrh sə̀lyè, ráá nə̀cìlə̀, ráá də̀-dɔ̀lɔ̀ sɔ́má y kǒ yil yé, bə̀ tùntùnnə̀ mə̂ dwã ǹdə́ ń nyí kùjú.
MAT.10.11	“Á gə yú cə-fɔ̀lɔ̀ ráá cə-byǐ wə, sʼá pyà lò mɔ̀bɔ́ ń mà n shɛ̀nɛ́ n zwẽ ába ń sõ mó. Mɛ̃na ńmyɛ̌ mɔ́ sõ, kɔn mʼe yí dɛ̃ rɛ́ tɛ̀bɛ́ á la gàà zhǐr mó. 
MAT.10.12	Á gə zù kɛ̀lɛ́ wa, sʼá wɔ̀ è lyì bí ni: ‘Yə̀-zùlə́ yál nɛ́ ǹdʼába.’ 
MAT.10.13	Kɛ̀lɛ́ y èmyɛ́ lyì bí gə zwẽ á zhəəlé, sʼá yə̀-zùlə́ né só bə̀ yó wə. Sə bə̀ gə yə̀ á zhəəlé zwẽ, sʼá yə̀-zùlə́ né kʼa bə̀ á sono. 
MAT.10.14	Sə kɛ̀lɛ́ kɛ̀bɛ́ ráá cɔ kɔ̀bɔ́ ò lyì bí yə̀ shɛ̀nɛ́ bə zwẽ á zhəəlé, ráá bə̀ yə̀ á zɔ̀mà nɛ́ cili, sʼá pwà á nə̀rh gàà. 
MAT.10.15	Zhə̀nà, à nʼâ wə̀l ába: bùrsí kɔ́ dɛ̃ rɛ́ yùwə̀, cɔ w òmyɛ́ zwini rí mʼa dwini Sɔdɔm ǹdə́ Gɔmɔɔrɛ nyân dɛ́.
MAT.10.16	“Nyǐnə à nʼâ twĩ̀ ába ǹdə pyììsì ta gɔ kǔlsi wẽ́. Yálna surhə cìnə́ ǹdə dɔma ta, sʼá yə̀ wu-bɔ̀nɔ̀ cìnə́ ǹdə épwə̂nse ta. 
MAT.10.17	Dɛ̃̌na á cìn ǹdə́ lyì bí. Nyǐ bə̀ mʼa zə ába bə vò bùrsì jàà wà. Bə̀ mʼa zə dànə̀shàárɛ bə mà ába bə̀ dwã-gùúlí jìsí wẽ́. 
MAT.10.18	Bə̀ mʼa zə ába bə vò cɛmɛ yó-cìnə́ ǹdə́ pyâ sono àmyɛ́ yilə, mùnì á yə̀ à zhə̀n-cínnə bə̀myɛ́ ǹdə́ byɛ̀bɛ́ bə̀ də̀ Zhwifubá mó yé né.
MAT.10.19	“Sə bə̀ gə tú bə zə ába bə̀ la bùrsí jàà wà, sʼá bə̀kʼá zɛ̃̀ á nʼá tɛ́rɛ́ á wẽ́ á mʼá pyà dɛ̀bɛ́ á la zɔ̌m, ráá á gə́ la nɛ́ zɔ̌m nɛ́ yé. Yi mʼa byili ába zɔ̀mà nɛ́ nyɛ̀bɛ́ á la zɔ̌m mɔ́ rə̀myɛ́ yi ní cìcì. 
MAT.10.20	È də̀ ámyɛ̌ cìcì á la zɔ̌m yé. Wɔ́ á Da mɔ́ Eshirhə y è mʼa tó á dɛnnɛ e zɔ̀m.
MAT.10.21	“Lyì mʼa zə bə̀ da-byâ bə pə bə gu, dabá mʼa zə bə̀ byâ bə pə bə gu, sə byâ myɛ mʼa bú ǹdə́ bə̀ dabá, bə ce bə gu bi. 
MAT.10.22	Lyì bí gakó mʼa jí zùùrì ǹdʼába àmyɛ́ yil lé yilə. Sə mɔ̀bɔ́ ǹ pyɛ́nɛ́ ń zhì ǹ nà y yó kẽkẽ, ǹ mʼâ nə vwârh. 
MAT.10.23	Cɔ kɔ̀bɔ́ bə̀ jì ába ò wẽ́, sʼá dùr á vò ò dõ wə. Zhə̀nà, à nʼâ wə̀l ába: á tʼá la Esərayɛl cɛmɛ nɛ́ gakó wẽ́ tó á zhɛ̀ ǹdə́ Numbyíní Byǐ yə̀ twí yé.”
MAT.10.24	“Lò mɔ̀bɔ́ bə̀ nʼê cèrhè bə ń cə̀rhnə̀ mó du yé. Tùntùnnə̀ bə ń yó-cə́bal du yé. 
MAT.10.25	Mɔ̀bɔ́ bə̀ nʼê cèrhè mó gə jǐrh ǹdə ń cə̀rhnə̀ mó ta, kɔn mâ. Tùntùnnə̀ gə jǐrh ǹdə ń yó-cə́bal mɔ́ ta, kɔn mâ. Bə̀ gə byẽ̀ kɛ̀lɛ́ cə́bal bə̀ Bəzəbul,
MAT.10.26	“Á bə̀kʼá dùr numbyínsí ywẽ yé. Kɔn tɛ̀nɛ́ rə̀ shèè rə̀ tʼâ la pwẽ̀ nè du yé. Kɔn tɛ̀nɛ́ rə̀ wɔ́ shə kɔna, bə̀ tʼâ la rɛ lwar yé. 
MAT.10.27	Kɔn dɛ̀bɛ́ à byili ába cə-byín wə, sʼá du á byili ri pwẽ̀ wə̀. Kɔn dɛ̀bɛ́ à sɔ́sɔ́mɛ́ á zhɛ̃̌ wa, sʼá jì lyarh wa, á bwə̀l lè.
MAT.10.28	“Á bə̀kʼá dùr lyì bí byɛ̀bɛ́ bə̀ nʼê gwi yala nɛ́, bə jʼà wàr ywə́lə́ y bə̀ nʼê gwi mú ywẽ yé. Dǔrnə mɔ̀bɔ́ ń wɔ̌ ń cɔ̀ yala nɛ́ ǹdə́ ywə́lə́ y ga myǐn-jù w mú ywẽ. 
MAT.10.29	Bə̀ gə la kúmsi námpɔ́lsɛ sə̀lyè yǒ, sə̀ wɛ́rɛ́ y də̀ nántwə̂ yé. E jà ǹdə́ rə̀myɛ́ ga, kúmsí sə̀myɛ́ èdù ga tʼâ la tɛ̃´ tu ǹdʼá Da mɔ́ yə̀l yé. 
MAT.10.30	È gə wɔ́ ámyɛ̌ yilə, Yi yě á ywésé myɛ cìcì yó. 
MAT.10.31	Á bə̀kʼá dùr ywẽ yé, bʼâ cɔ̃̀ kúmsí námpɔ́lsɛ́ dɛ̃´dɛ̃´.
MAT.10.32	“Lò mɔ̀bɔ́ gakó ǹ zhì lyì bí yé né ń byili pamparɛ̃ɛ̃ bə̀ ǹ zù àmyɛ́, àmyɛ mʼa zhì à Da mɔ́ ń ŋwɛ́nɛ́ Arəzana w mɔ́ yé né, a byili bə̀ ǹ wɔ́ àmyɛ́ lò. 
MAT.10.33	Sə lò mɔ̀bɔ́ ǹ zhì lyì bí yé né ń wɔ̀ bə̀ ǹ yə̀l à párá, àmyɛ mʼa zhì à Da mɔ́ ń ŋwɛ́nɛ́ Arəzana w mɔ́ yé né, a wɔ̀ bʼà yə̀l ǹ pár yé.
MAT.10.34	“Á bə̀kʼá bù bʼà zə yə̀-zùlə́ a bə̀ cɛ yó yé. È də̀ yə̀-zùlə́ à mʼa bə̀ yé. Wɔ́ búlə́ shù à mʼa bà. 
MAT.10.35	Zhə̀nà, à tú ǹdə́ pɔrá. Byǐ ǹdə́ ń da mʼa pɔr dwã nɛ. Bə̀kɔ́ ǹdə́ ń ná mʼa pɔr dwã nɛ. Byì-can ǹdə́ ń nyɛ̀ mʼa pɔr dwã nɛ. 
MAT.10.36	Ǹ kɛ̀lɛ́ lyì cìcì mʼa jǐrh ǹ zwə̀.
MAT.10.37	“Lò mɔ̀bɔ́ ǹ só ǹ da ráá ǹ ná du àmyɛ́, ǹ wàr ǹ yàl à kwã-lò yé. Lò mɔ̀bɔ́ ǹ só ǹ byǐ ráá ǹ bə̀kɔ́ du àmyɛ́, ǹ wàr ǹ yàl à kwã-lò yé. 
MAT.10.38	Lò mɔ̀bɔ́ ǹ yə̀ ǹ də̀-jɔrhɔ́ ǹ kwè ń zhĩ ń mə́ tó à kùrə̀, ǹ wàr ǹ yàl à kwã-lò yé.
MAT.10.39	Lò mɔ̀bɔ́ ǹ nə́ ǹ shili ǹ myə̂l lé, rə̀ mʼa sá, sə lò mɔ̀bɔ́ ǹ shɛ̀nɛ́ ǹ myə̂l lé sɔ́ àmyɛ́ yilə, ǹ mʼâ ká nə rɛ.
MAT.10.40	“Lò mɔ̀bɔ́ ń shɛ̀nɛ́ n zwẽ á zhəəle, wɔ́ àmyɛ́ zhəəle ń zwẽ. Lò mɔ̀bɔ́ ń shɛ̀nɛ́ n zwẽ àmyɛ́ zhəəle, wɔ́ mɔ̀bɔ́ ń twĩ̀ nì mú zhəəle ń zwẽ. 
MAT.10.41	Lò mɔ̀bɔ́ ń shɛ̀nɛ́ n zwẽ Yi nyì-zwennə zhəəle, ń gə́ wɔ́ Yi nyì-zwennə mó yilə, Yi mʼa kwɛ̃̌ rə̀-ná-cí ǹdə rə̀ gə́ nʼê kwɛ̃̌ rə̀ nyì-zwennə né. Lò mɔ̀bɔ́ ń shɛ̀nɛ́ n zwẽ wu-cángá cí zhəəle, ń gə́ wɔ́ wu-cángá cí mú yilə, Yi mʼa kwɛ̃̌ rə̀-ná-cí ǹdə rə̀ gə́ nʼê kwɛ̃̌ wu-cángá cí ní. 
MAT.10.42	Zhə̀nà, à nʼâ wə̀l ába: lò mɔ̀bɔ́ ń zwẽ à kwã-lyì bí námpɔ́lɛ́ mə̀dù zhəəle, n pɔ̃ nɛ̃̌ tɔ́nɔ́nɔ́nɔ́ zɔ̌-bwɛ̀lɛ́ myɛ cìcì n nyɔ̀, ń gə́ wɔ́ àmyɛ́ kwã-lò mó yilə, rə̀-ná-cí mà n nə kwândɛ zhə̀n zhə̀nà.”
MAT.11.1	Yezu gə́ tú n pə nyə́ né nə̀myɛ́ ń kwã-lyì bí shí ǹdə́ bə̀lyè y ne n zhɛ̀, n zhǐr gàà, n vò ń nə́ ń cèrhè kàrmɔ̀ lyì bí ni, ń mə́ ń bwə̀l yò-ècɔ̀nɔ̀ nyí rí bə̀ cɛmɛ nɛ́ wẽ́.
MAT.11.2	Zhã zhì byə̀nə́-jù w n nyɛ̀ɛ̀ Kristə tumə né yò, n zɛ̃̀ n twĩ̀ ń kwã-lyì bí jàlà bə vò bə bwə̀rh mò bə wɔ̀: 
MAT.11.3	“Wɔ́ ǹmyɛ́ ǹ wɔ́ mɔ̀bɔ́ bə̀ wò bə̀ ń bàn mɔ́, ráá nə́ dɛ̃̌ gwẽ̌?”
MAT.11.4	Yezu wɔ̀ bɛ: “Zhəlnə á cĩ́ kɔn dɛ̀bɛ́ á zhã̌ nyɛ̀ɛ̀, á yírhə́ jʼa nə mɔ́ Zhã nɛ. 
MAT.11.5	Lyìlyə̂r yírhə́ nʼê púrə́; gwànsɛ̀ nʼê zɛ̃̀ sə̀ zhə̀lə̀; nɔr cìnə́ nʼê wárh bə̀ jǐrh wárhgáá; sə̀bwààrhɛ̀ zhã̌ nʼê nyɛ̀ɛ̀; cùùrì nʼê bwìrhì; bə̀ nʼê bwə̀l yò-ècɔ̀nɔ̀ nyí rí bə̀ byili nə̀mwà nɛ̀. 
MAT.11.6	Wu-nyɔ̃̀ cí wɔ́ lò mɔ̀bɔ́ ń wu tʼâ la gɔ àmyɛ́ shò-kwã nɛ́.”
MAT.11.7	Zhã kwã-lyì bí gə́ kʼa kwɛ̃̀, Yezu zɛ̃̀ ń nə́ ń zɔ̀m ń yò ǹdə́ lyì-zhâ bɛ́ ń zhe: “Byè á zhə̀l á nə gɔ-elũ èpòlò w wə? Vwal-gɔ zho nʼô fúfǔ? 
MAT.11.8	Sə è nə wɔ́ byè á zhə̀l á na? Lò ń zù kàmə̀-zǔrh shɛ̀bɛ́ sə̀ càn? E jà byɛ̀bɛ́ bə̀ nʼê zwì kàmə̀-zǔrh shɛ̀bɛ́ sə̀ càn mɔ́, wɔ́ pyâ kâlsɛ wẽ́ bə̀ ŋwɛ́nɛ́. 
MAT.11.9	Sə è nə wɔ́ byè á zhə̀l á na? Yi nyì-zwennə? À nʼâ wə̀l ába: ń wɔ́ Yi nyì-zwennə, sə ń nə jà ń du Yi nyì-zwennə myɛ cìcì. 
MAT.11.10	Wɔ́ ńmyɛ̌ yò w bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀:
MAT.11.10	‘Nyǐ à nʼâ twĩ̀ à tùntúm ń la yə̀ ǹ yé né,
MAT.11.10	n kwɛrhɛ ǹ sɔ́má yá.’ ”
MAT.11.11	Yezu súlí n wɔ̀: “Zhə̀nà, à nʼâ wə̀l ába: kɛ̃ yə̀ byǐ lùl ń du Zhã-Bətiisi yé. E jà lò mɔ̀bɔ́ ń wɔ́ lyì bí gakó námpɔ́lɛ́ Arəzana tənà y wẽ́ mó du mu. 
MAT.11.12	Kɔn gə́ ju kùr Zhã-Bətiisi nɛ̃̌-shɔ w pɔ yi ní e mʼe yí zà, Arəzana tənà y jǐrh jàn kɔna; jàn cìnə́ nʼê pyà sə bə zù è wẽ́ ǹdə́ jàn. 
MAT.11.13	Yi nyì-zwennə bé gakó ǹdə́ Muyiisi nyə́ né zɔ̀m Arəzana tənà y yò, kɔn mʼe yí Zhã-Bətiisi. 
MAT.11.14	Á gə nʼá yàlá, sʼá lwar bə̀ wɔ́ ńmyɛ̌ ń wɔ́ Elyi mú bə̀ yʼà wò bə̀ ń mà n ká n bə̀ mɔ́.
MAT.11.15	Lò ǹ la cilu, sə́ cili.”
MAT.11.16	Yezu súlí n wɔ̀: “À mʼa zə lũ w kɔ̀bɔ́ lyì bí a mɛrhɛ ǹdə bə̀kɔ́n ta? Bə̀ wɔ́ ǹdə bə̀sɔ́ná byɛ̀bɛ́ bə̀ jě dwã-gùlú èpóró wẽ́ ta, bə̀ nʼê byẽ̀ dwã bə̀ mʼê wə̀lə̀: 
MAT.11.17	‘Nə́ wúl wúrh, á yə̀ sɛ yé. Nə́ nún wu-zhìlù núrh, sʼá yə̀ kúrh yé.’ ”
MAT.11.18	Yezu kə́ n wɔ̀: “Zhã túwə́, ń yà ń tá ń jí kùjú yé, ń tá ń nywɛ̀ sɛ̃´ yé. Bə zɛ̃̀ bə̀ zhe bə̀ wɔ́ nə̀cílí námməlwɛ̀lɛ́ è ŋwɛ́nɛ́ ǹdə́ mɔ. 
MAT.11.19	Numbyíní Byǐ bà, ń nə́ ń jí, ń nə́ ń nywɛ̀. Bə zɛ̃̀ bə̀ zhe bə̀ ń wɔ́ sùl-wòrò, n jà ń wɔ́ sə̀-nyɔ̀rɔ́, bə̀ wɔ́ myə̂l-kwândɛ́ zwennə bé ǹdə́ lyì byɛ̀bɛ́ bə̀ nʼê wɛ̀rhɛ́ yààyàà bə̀ tʼâ zwẽ Yi nyə́ né bə̀ wɔ́ ń dɔwabá.”
MAT.11.19	Yezu zɛ̃̀ n zhízhílí n wɔ̀: “Lò mɔ̀bɔ́ ń zhe Yi surhə né, wɔ́ ń tùntwə̃̀ə̃̀ né dɛnnɛ bə̀ yʼa tó né bə lwar bə̀ ń zhe surhə.”
MAT.11.20	Yezu zɛ̃̀ ń nə́ ń ji búlə́ cɛmɛ nɛ́ nyɛ̀bɛ́ ń wɛ̀rhɛ́ màmyaarhɛ́ nánzhəzhɔ̌ w nə̀ wẽ́, nə̀ lyì bí jʼà yə̀ bə̀ wun pyìrhí mú ni, ń zhe: 
MAT.11.21	“Zwini mʼa zə ába Kɔrazɛ̃ lyì, zwini mʼa zə ába Betəsəyiidi lyì, bə̀ màmyaarhɛ́ tɛ̀bɛ́ rə̀ wɛ̀rhɛ́ á sono mó gə yʼà wɛ̀rhɛ́ Tiiri ǹdə́ Sədɔ̃ nɛ́, cɛmɛ nɛ́ nə̀myɛ́ lyì bí gə pyìrhí bə̀ wun shãã shãã ga, bə zù ywə́ə́le ǹdə kàmə̀-zǔrh ta bə mʼe tu tɔ̀mɔ̀. 
MAT.11.22	À nʼâ wə̀l ába: bùrsí kɔ́ dɛ̃ rɛ́ yùwə̀, á mʼâ nə còrhò-tum dwini Tiiri ǹdə́ Sədɔ̃ lyì bí nyân dɛ́.
MAT.11.23	“Sə ámyɛ̌ Kapɛrnaɔm lyì, á nʼá bùl bʼâ yil mʼa du rə yí Arəzana wa? Gaga! Bə̀ mʼa só ába tɛ̃´ á vò nɔ̀nɔ̀ jàà wà. Màmyaarhɛ́ tɛ̀bɛ́ rə̀ wɛ̀rhɛ́ á sõ mó gə yʼà wɛ̀rhɛ́ Sɔdɔm nɛ́, ò lyì bí gə gwẽ̌ ŋwɛ́nɛ́ èlâsɛ̃´. 
MAT.11.24	À nʼâ wə̀l ába: bùrsí kɔ́ dɛ̃ rɛ́ yùwə̀, á mʼâ nə còrhò-tum mə dwini Sɔdɔm lyì bí nyân dɛ́.”
MAT.11.25	Rə̀myɛ́ yi ní, Yezu zɛ̃̀ n wɔ̀: “À Da, ǹmyɛ́ mɔ̀bɔ́ ǹ cǐ dɛ̃̌ ǹdə́ cɛ, à nʼâ cèrhé mó, ǹ gə́ shèè rə̀myɛ́ lármɔ cìnə́ ǹdə́ surhə cìnə́ yé né, ń zɛ̃̀ ń byili ri bə̀sɔ́ná nɛ mɔ́ yilə. 
MAT.11.26	Zhə̀nà, à Da, rə̀myɛ́ yàl ǹmyɛ́ pùbùlə̀.”
MAT.11.27	N zɛ̃̀ n wɔ̀ lyì bí ni: “À Da co kɔn gakó à jɔ̃̀ wà. Lò lò yə̀l Byǐ mú párá, è gə də̀ Da mɔ́ dúdú. Lò lò yə̀l Da mɔ́ myɛ párá, è gə də̀ Byǐ mú dúdú, ǹdə́ lò mɔ̀bɔ́ Byǐ mú nə́ ń yâl n byili mu Da mɔ́ párá.
MAT.11.28	“Ámyɛ̌ byɛ̀bɛ́ á zhĩ zhĩĩ rí á lyɛ̀ɛ̀ mɔ́, bànà à sono. À mʼa pə ába shìrhə́. 
MAT.11.29	Shɛ̀nɛ́na á zwẽ zhĩĩ rí tɛ̀bɛ́ àmyɛ́ la ába pɔ mɔ́, sʼá zwẽ kɔn dɛ̀bɛ́ à la ába byilu mú, mùnì ga á nə shìrhə́, bʼà wɔ́ wu-bɔ̀nɔ̀ ǹdə́ cìn-lwəl cə́bal. 
MAT.11.30	Nyǐnə zhĩĩ rí tɛ̀bɛ́ à la ába pɔ mɔ́ nyɛ̌ fúlə́ə́. Rə̀ bə dùm yé.”
MAT.12.1	Dwã màngɛlɛ́ rə̀myɛ́ kwã nɛ́, shìrhə́ dɛ̃ yùwə̀, Yezu ǹdə́ ń kwã-lyì bí yʼà tó kálsɛ́ wẽ́ bə̀ nʼê lyɛ̃. E jʼà yʼà wɔ́ fɔ̀ yi. Sə nɔrh yʼà zhe ń kwã-lyì bí, bə zɛ̃̀ bə̀ nʼê kɛ́ jíjí rí bə̀ dɔ̀mà.
MAT.12.2	Farɛzhɛ̃ɛ̃bá gə́ nɔ rə̀myɛ́, bə wɔ̀ Yezu ni: “Nyǐ ǹ kwã-lyì bí nʼê wɛ̀rhɛ́ kɔn dɛ̀bɛ́ lò bə sɔ́má zhe sə n wɛ̀rhɛ́ shìrhə́ dɛ̃ yùwə̀.”
MAT.12.3	Yezu zɛ̃̀ n wɔ̀ bɛ: “Á gwẽ̌ yə̀ kɔn dɛ́ dɛ̀bɛ́ Dəvyidi wɛ̀rhɛ́ nɔrh mɔ́ gə́ yʼà tú è zhe ńmyɛ̌ ǹdə́ ń tó-dwã bɛ́ mɔ́ kàrmə̀ nà? 
MAT.12.4	Ń zù Yi jù wə̀, n kwè búrú w bə̀ yʼà pɔ Yi ni mú, ńmyɛ̌ ǹdə́ ń tó-dwã bɛ́ dɔ̃̀. E jà bə̀ yʼà bə sɔ́má zhe sə bə dɔ̃̀ w yé. Wɔ́ Yi jì y vwĩ̀-zwə́lnə bé dúdú bə̀ yʼà wɔ̌ bə̀ dɔ̀m wà.
MAT.12.5	“Á gwẽ̌ yə̀ kɔn dɛ́ dɛ̀bɛ́ bə̀ kɛ̃ Muyiisi nyə́ né sɛ́bɛ́ rɛ́ wẽ́ mó myɛ kàrmə̀ nà? Bə̀ kɛ̃ rə̀ wẽ́ bə wɔ̀ bə̀ vwĩ̀-zwə́lnə bé nʼê twĩ̀ Yi jù w shìrhə́ dɛ̃ rɛ́ yùwə̀, e jʼà də̀ dóó yé. 
MAT.12.6	A zɛ̃̀ à nʼâ wə̀l ába: lò ŋwɛ́nɛ́ nyɔ̀nɔ̀ ń du Yi jì yə́. 
MAT.12.7	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: ‘Nɔ̀nɔ̀-dǔr à nʼâ yàlá, sə è də̀ vwàmá vwə̃̀ yé.’ Á gə yʼâ nyɛ̌ zɔ̀mɛ̀ rɛ́ rə̀myɛ́ kùrə̀, á yʼâ tʼá la yò byɛ̀bɛ́ bə̀ yə̀ dwé mó yó w cṹ yé. 
MAT.12.8	Lwarna bə̀ Numbyíní Byǐ cǐ shìrhə́ dɛ̃ rɛ́.”
MAT.12.9	Yezu zhǐr gàà n vò cɔ w òmyɛ́ dwã-gùlú jì y wə. 
MAT.12.10	Bal mə̀dù yà ń ŋwɛ́nɛ́ gàà ń jɛ̃̀ yʼà cùwə̀. Sə byɛ̀bɛ́ bə̀ yʼà ŋwɛ́nɛ́ gàà mɔ́ yʼà nʼê yâl bə cĩ́ yò Yezu yó wə. Bə zɛ̃̀ bə bwə̀rh mò bə wɔ̀: “Lò zhe sɔ́má ń wárh nə̀bwɛ̃̀ shìrhə́ dɛ̃ yùwə̀?”
MAT.12.11	Yezu wɔ̀ bɛ: “Ámyɛ̌ mə̀dù gə zhe ń pyìrhə̀ èdù, e zɛ̃̀ e tu gɔ́rɔ́ nánlyilyìmú wẽ́ shìrhə́ dɛ̃ yùwə̀, ń tá ń la y vǔr? 
MAT.12.12	Numbyíní nə bə pyìrhə̀ cɔ̃̀ nà? Èta, shìrhə́ dɛ̃ yùwə̀, lò zhe sɔ́má ǹ wɛ̀rhɛ́ cɛ̀nɛ̀ ǹ dõ ne.”
MAT.12.13	N zɛ̃̀ n wɔ̀ bal mɔ́ ń jɛ̃̀ y cù mú ni: “Cèlè ǹ jɛ̃̀ yá.” N cèlè yə̀. E kʼa bə̀ è jàà y wa ǹdə è dõ mó ta.
MAT.12.14	Farɛzhɛ̃ɛ̃bá zɛ̃̀ bə du pwẽ̀ nè, bə jòm dwã yó, bə pyà bə̀ gə́ mʼa tó né bə zə Yezu bə gu.
MAT.12.15	Yezu gə́ lwar bə̀ bə̀ yʼà nʼê yâl bə zə mɔ bə gu, n zhǐr gàà mɔ́. Lyì nánzhəzhɔ̌ yʼà tó mo, sə ń wárh nə̀bwànà bɛ́ gakó. 
MAT.12.16	N zɛ̃̀ n gwirhi ń yé, n pə bə nyí bə̀ bə̀ bə̀kʼa shɛ̀nɛ́ lyì bí lwar lò ná-dwí yil ńmyɛ̌ wɔ́ yé. 
MAT.12.17	Kɔn yàl èta, mùnì ga Yi nyì-zwennə Ezəyi zɔ̀mɛ̀ rɛ́ pyìrh. Ń yà ń byili bə̀ Yi wòwə̀:
MAT.12.18	“Nyǐ mɔ̀bɔ́ à cír, ń wɔ́ à tùntùnnə̀ mó.
MAT.12.18	Wɔ́ ńmyɛ̌ à só, ń sú à yírh.
MAT.12.18	À mʼa ce à Eshirhə y só ń yó wə,
MAT.12.18	ń mà n byili kɔn dɛ̀bɛ́ rə̀ wɔ́ cángá lyì dwí gakó ne.
MAT.12.19	Ń tá ń la búlə́ pyâ ǹdə́ lò lò yé,
MAT.12.19	ń tá ń la sɔ̀ co yé.
MAT.12.19	Bə̀ tʼâ la ń cəl nyɔ̀ɔ̀ dwã-gùlú jààsɛ́ wẽ́ yé.
MAT.12.20	Ń tá ń la vwal-gɔ kɔ̀bɔ́ ò gɔ̀lɛ̀ tɛ̃´ myɛ cìcì kɔ́ n báásɛ yé.
MAT.12.20	Ń tá ń la pàntɛ́mɛ́ kɛ̀bɛ́ è bwə́l cú myɛ cìcì cú yé.
MAT.12.20	Ń mà n wɛ̀rhɛ́ èta kɔn mʼe yí lyì bí shɛ̀nɛ́ bə zwẽ cángá tumə né nyí,
MAT.12.21	sə tənèsé lyì bí gakó mʼa nyǐ ńmyɛ̌ yó wə.”
MAT.12.22	Bə̀ yʼà zɔ bal mə̀dù nə̀cílí námməlwɛ̀lɛ́ yʼà zhe bə bə̀ Yezu sono. Nə̀cílí y yʼà ce ń wɔ́ lyìlyǒ, ń nyí rí jʼa dɛ̃. Yezu wárh mɔ. Bal mɔ́ zɛ̃̀ ń nə́ ń zɔ̀mà, ń yírhə́ né myɛ jʼa púr. 
MAT.12.23	Kɔn jàr lyì-zhâ bɛ́ gakó, bə zɛ̃̀ bə̀ zhe: “È də̀ Dəvyidi Byǐ mú ǹdə́ mɔ̀bɔ́ nà?”
MAT.12.24	Farɛzhɛ̃ɛ̃bá gə́ nyɛ̀ɛ̀ rə̀myɛ́, bə zɛ̃̀ bə wɔ̀: “Bal mɔ́ mɔ̀bɔ́ wɔ́ nə̀cílsí námməlwâlsɛ́ pyɔ̌ Bəzəbul jàn ń mə́ ń nə́ ń jì sì.”
MAT.12.25	Yezu lwar bə̀ bùlə̀ né, n zɛ̃̀ n wɔ̀ bɛ: “Tənà èdù lyì gə zɛ̃̀ bə pɔr dwã nɛ bə̀ nʼê bwí dwã, tənà y èmyɛ́ yò zhìlì. Èta myɛ, cɔ kɔ̀bɔ́ ò lyì bí pɔr dwã nɛ bə̀ nʼê bwí dwã, cɔ w òmyɛ́ wàr ò la dɛ̃̌ zhǔ yé. Kɛ̀lɛ́ kɛ̀bɛ́ è lyì bí pɔr dwã nɛ bə̀ nʼê bwí dwã, kɛ̀lɛ́ y èmyɛ́ wàr è la dɛ̃̌ zhǔ yé. 
MAT.12.26	Shətana gə kʼâ nʼê jì è cìcì, è tənà y pɔr dwã nɛ. Etər è pyɛ̀lɛ̀ rɛ́ mʼa tó né rə zhì?
MAT.12.27	“Àmyɛ́ gə wɔ́ Bəzəbul jàn à mʼâ jì nə̀cílsí, sə ámyɛ̌ kwã-lyì bí, wɔ́ mɔ̌ lò jàn bə̀ mʼê jì sì? Wɔ́ bə̀myɛ́ cìcì bə̀ mʼa kə́ á bùrsì. 
MAT.12.28	Lwarna bə̀ wɔ́ Yi Eshirhə y jàn à mʼâ jì sì, sə rə̀myɛ́ nʼê byili bə̀ Yi pyɛ̀lɛ̀ rɛ́ yú á sono.
MAT.12.29	“Lò wàr ǹ mʼâ zù nə̀jàl-bal sõ kɛ̀lɛ́ wa, ń pwà ń jɛ̃̀-kɔn dɛ́ ǹdə́ ǹ yə̀ jɛ̀rɛ̀ ń lyẽ mo n cĩ́ tɛ̃´ yé, sə ǹ gə lyẽ mo ǹ zhɛ̀, ǹ wɔ̌ ǹ mʼâ pwà ń jɛ̃̀-kɔn dɛ́ gakó.
MAT.12.30	“Lò mɔ̀bɔ́ ń tá ń tó àmyɛ́ nɛ, rə̀-ná-cí nə́ ń jí zùùrì ǹdə́ nɛ. Lò mɔ̀bɔ́ ń tá ń sɛ̃ nɛ ń pɛ́ à pyììsí ń cĩ́ dwã yó, wɔ́ láá ń nə́ ń làà sɛ̀. 
MAT.12.31	Rə̀myɛ́ ce, à nʼâ wə̀l ába: lyì bí wɔ̌ bə̀ nɛ bə̀ dwə́ə́ré ǹdə́ tùùrhí tɛ̀bɛ́ gakó bə̀ nʼê tùrh Yi mú sǔbri, sə lò mɔ̀bɔ́ ń tùrh Eshirhə náàcɛ̀nɛ́, ń tá ń la sǔbri nɔ gaga yé. 
MAT.12.32	Lò mɔ̀bɔ́ ń zɔ̀m Numbyíní Byǐ yil námməlwɛ̀lɛ́, rə̀-ná-cí mà n nə sǔbri, sə lò mɔ̀bɔ́ ń zɔ̀m Eshirhə náàcɛ̀nɛ́ yil námməlwɛ̀lɛ́, rə̀-ná-cí tá ń la sǔbri nɔ lũ w kɔ̀bɔ́ wẽ́, ń tá ń la sǔbri nɔ kɔ̀bɔ́ ò bàn mɔ́ myɛ wẽ́ yé.”
MAT.12.33	Yezu zɛ̃̀ n súlí n wɔ̀: “Cǒ gə càn, ò nʼô ce byâ byɛ̀bɛ́ bə̀ càn. Sə cǒ gə bə càn, ò tʼâ ce byâ byɛ̀bɛ́ bə̀ càn yé. Cǒ wɔ́ ò byâ bɛ́ dɛnnɛ bə̀ yʼa tó né bə lwar ò párá. 
MAT.12.34	Kùrh dwí, etər á mʼâ tó né á zɔ̀m zɔ̀mà nyɛ̀bɛ́ nə̀ càn, á jʼâ wɔ́ lwɛlɛ cìnə́? Wɔ́ kɔn dɛ̀bɛ́ rə̀ sú numbyíní wu w mú rə̀ nʼê dwi è nyú wə. 
MAT.12.35	Lyì-twə̂ nʼê vùr kɔn dɛ̀bɛ́ rə̀ càn è wẽ́ è ce pwẽ̀ nè, bə̀ wɔ́ cɛ̀nɛ̀ dúdú rə̀ sú è wu wə́. Lyì-bəlwɛ̀lɛ́ nʼê vùr kɔn dɛ̀bɛ́ rə̀ bə càn è wẽ́ è ce pwẽ̀ nè, bə̀ wɔ́ lwɛlɛ dúdú rə̀ sú è wu wə́.
MAT.12.36	“À nʼâ wə̀l ába: lyì byɛ̀bɛ́ gakó bə̀ nʼê zɔ̀m zɔ̀mà nyɛ̀bɛ́ nə̀ bə kùr zhe, bə̀ mʼa bwə̀rh bè nə̀ yò bùrsí kɔ́ dɛ̃ rɛ́ yùwə̀. 
MAT.12.37	Wɔ́ ǹ zɔ̀mà nɛ́ dɛnnɛ bə̀ mʼa tó né bə kə́ ǹ bùrsí bə pɔ̃́ bwìrì. E jʼà wɔ́ nə̀myɛ́ dɛnnɛ myɛ bə̀ mʼa tó né bə kə́ ǹ bùrsí bə pɔ̃́ dóó.”
MAT.12.38	Rə̀myɛ́ yó, Muyiisi nyə́ né byilnə bé jàlà ǹdə́ Farɛzhɛ̃ɛ̃bá jàlà zɛ̃̀ bə wɔ̀ Yezu ni: “Yó-cə́bal, nə́ rʼé yâl bə̀ ǹ wɛ̀rhɛ́ màmyɔ ń byili nə́ba.”
MAT.12.39	Yezu wɔ̀ bɛ: “Lũ w kɔ̀bɔ́ lyì bí wɔ́ lwɛlɛ cìnə́. Bə̀ dùr bə yẽ̌ Yi ni. Bə̀ nʼê yâl bə̀ bə̀ wɛ̀rhɛ́ màmyɔ bə̀ yírhə́ na, sə bə̀ tʼâ la màmyɔ òdù ga nɔ kə́dò yé, è gə də̀ kɔn dɛ̀bɛ́ rə̀ wɛ̀rhɛ́ nyì-zwennə Zhɔnaasɛ nɛ mɔ́ dúdú. 
MAT.12.40	Zhɔnaasɛ wɛ̀rhɛ́ dwã nə̀tɔ̀ émwâ nánfwɛ̀lɛ̀ wẽ́. Èta, Numbyíní Byǐ myɛ mà n wɛ̀rhɛ́ dwã nə̀tɔ̀ cɛ y kùr wə.
MAT.12.41	“Niniivi lyì bí zwẽ Yi zɔ̀mɛ̀ rɛ́ Zhɔnaasɛ yà ń nə́ ǹ bwə̀l mó, bə pyìrhí bə̀ wun. E jà lò ŋwɛ́nɛ́ nyə̀má ń du Zhɔnaasɛ. Rə̀myɛ́ ce, bùrsí kɔ́ dɛ̃ rɛ́ yùwə̀, Niniivi lyì bí mʼa zɛ̃̀ bə cĩ́ dóó lũ w kɔ̀bɔ́ lyì bí yó wə. 
MAT.12.42	Lũ jə̀jĩ́ pyə̀-kɛ̃ mɔ́ shí lũ kùr w n bə̀ n cili surhə cə́bal Saləmɔ zɔ̀mà nɛ́. E jà lò ŋwɛ́nɛ́ nyə̀má ń du Saləmɔ. Rə̀myɛ́ ce, bùrsí kɔ́ dɛ̃ rɛ́ yùwə̀, lũ jə̀jĩ́ pyə̀-kɛ̃ mɔ́ mà n zɛ̃̀ n cĩ́ dóó lũ w kɔ̀bɔ́ lyì bí yó wə.”
MAT.12.43	Yezu súlí n wɔ̀: “Nə̀cílí námməlwɛ̀lɛ́ gə yʼà ŋwɛ́nɛ́ lò wẽ́, e zɛ̃̀ e shə́r, è yʼa vò è nʼê pyà jàà kɛ̀bɛ́ è wɔ́ jə́, mùnì ga e shǐrh gàà. È gə pyà pyà è gɔwa, 
MAT.12.44	è yʼa wɔ̀: ‘À mʼa kʼa vò à jàà y nándwã́ y wa.’ È gə kʼâ kwɛ̃̀ è tú è pwírí bə̀ zwàr jàà y bə yẽ̌ wárhɛ́, bə kwɛrhɛ ya, 
MAT.12.45	rə̀myɛ́ yó, è kʼâ nʼê zhə̀l è zal è dwã nə̀cílsi shàlpyɛ̀, sə̀myɛ lwɛlɛ rɛ́ kʼê du èmyɛ́ nyân dɛ́, sə tó dwã sə bʼe zù lò mó wẽ́. Rə̀myɛ́ yi ní, ń zwini rí nʼê dwini shãã ga nyân dɛ́. Wɔ́ èta kɔn mʼa yə̀ nɛ́ ǹdə́ lũ w kɔ̀bɔ́ lyì bí bə̀ wɔ́ lwɛlɛ cìnə́ mó.”
MAT.12.46	Yezu da-byâ bɛ́ ǹdə́ ń ná yʼà tú bə̀ zhǐ pwẽ̀ nè bə̀ nʼê yâl bə zɔ̀m ǹdə́ mɔ, ǹdə́ ń yà ń gwẽ̌ nə́ ń zɔ̀m ǹdə́ lyì-zhâ bɛ́. 
MAT.12.47	Lò mə̀dù zɛ̃̀ n wɔ̀ mɔ̀: “Nyǐ ǹ ná ǹdə́ ǹ da-byâ bɛ́ zhǐ pwẽ̀ nè bə̀ nʼê yâl bə zɔ̀m ǹdə́ mɔ́.”
MAT.12.48	Yezu wɔ̀ mɔ̀: “Mɔ̌ ń wɔ́ à ná mɔ́? Byɛ̌ bə̀ wɔ́ à da-byâ bɛ́?”
MAT.12.49	N zɛ̃̀ n tə́ jɛ̃̀ ń kwã-lyì bí səta, n wɔ̀: “Nyǐ à ná mɔ́ ǹdə́ à da-byâ bɛ́. 
MAT.12.50	Lwarna bə̀ lò mɔ̀bɔ́ gakó ǹ nə́ n wɛ̀rhɛ́ à Da mɔ́ ń ŋwɛ́nɛ́ Arəzana w mɔ́ pùbùlə̀, wɔ́ ǹmyɛ́ ǹ wɔ́ à da-byǐ, ǹ wɔ́ à nəkɔ́, ǹ wɔ́ à ná.”
MAT.13.1	Dɛ̃ rɛ́ rə̀myɛ́ yùwə̀, Yezu shə́r kɛ̀lɛ́ w n vò ń jě mwə̃́ y yó. 
MAT.13.2	Lyì nánzhəzhɔ̌ zɛ̃̀ bə bə̀ ń sono. N zɛ̃̀ n zù bǔ-bwəl rə̀dù wẽ́, n jòm tɛ̃´. Lyì-zhâ bɛ́ gakó zhì bù-cǔ w yó.
MAT.13.3	N zɛ̃̀ n zə səswalsɛ ń mə́ ń zɔ̀m wẽ̀ nánzhəzhɔ̌ yò ǹdə́ bɛ, ń zhe: “Bal mə̀dù ń ya n du ń la ń twã́ dú.
MAT.13.4	Ń gə́ yú ń nə́ ń dwì, jíjí byâ bɛ́ jàlà ló tɛ̃´ sɔ́má y nyí ni. Kúmsi bə̀ sə jí rə̀ gakó. 
MAT.13.5	Bə̀ jàlà ló pàtá yó, shó yʼà bə já gàà dɛ̃´dɛ̃´ yé. Bə lyĩ làlà, shó w gə́ yʼà bə já mɔ́ yilə. 
MAT.13.6	Sə nə̀nyɔ́nɔ́ w gə́ byìl o mà rɛ̀, rə kʼa cì, rə̀ nèsé gə́ yʼà bə já mɔ́ yilə. 
MAT.13.7	Bə̀ jàlà ló sɔr jàà wà. Rə̀myɛ́ ǹdə́ sɔɔrɛ́ ga tó dwã rə lyĩ. Sɔɔrɛ́ byì rə pyɛ́nɛ́ rɛ. 
MAT.13.8	Bə̀ jàlà ló cɛ kɛ̀bɛ́ è càn wẽ́, bə lyĩ bə byì. Jíjí ywẽ́ jàlà ce byâ zɔ̌m zɔ̌m, jàlà ce shí-shə̀ldù shí-shə̀ldù, jàlà ce shə́-ètɔ̀ shə́-ètɔ̀.”
MAT.13.9	Yezu zɛ̃̀ n súlí n wɔ̀: “Lò ǹ la cilu, sə́ cili.”
MAT.13.10	Yezu kwã-lyì bí zɛ̃̀ bə yí ń nyí ni, bə bwə̀rh mò bə wɔ̀: “Byè yil ǹ nə́ ǹ zɔ̀m ǹdə́ lyì bí ǹdə́ səswalsɛ?”
MAT.13.11	N wɔ̀ bɛ: “Yi ce ámyɛ̌ yě Arəzana pyɛ̀lɛ̀ rɛ́ ywẽ̀ né nə̀ shèè mó kùrə̀, sə bə̀myɛ́ wàr rə̀myɛ́ bə̀ la lwar yé. 
MAT.13.12	Lwarna bə̀ lò mɔ̀bɔ́ ń zhe, bə̀ mʼa pɔ̃ n mə n súlí, rə jǐrh nánzhəzhɔ̌. Sə lò mɔ̀bɔ́ ń bə zhe, bə̀ mʼa zwẽ tɛ̀bɛ́ ń zhe námpɔ́lɛ́ y mɔ́ myɛ cìcì. 
MAT.13.13	Wɔ́ rə̀myɛ́ è ce à nʼâ zɔ̀m ǹdə́ bɛ ǹdə́ səswalsɛ, bə̀ bə̀ nʼê nyǐ, bə jʼà bə nɛ yé; bə̀ nʼê cili, bə jʼà bə rə̀ kùr nyɛ̌ yé. 
MAT.13.14	Èta, kɔn dɛ́ dɛ̀bɛ́ Yi nyì-zwennə Ezəyi zɔ̀m mɔ́ pyìrh bə̀ yilə. Ń byili bə̀ Yi wòwə̀:
MAT.13.14	‘Á mʼâ cili náàcɛ̀nɛ́, sə á tʼá la nə̀ kùrə̀ nyɔ̀ɔ̀ yé.
MAT.13.14	Á mʼâ nyǐ náàcɛ̀nɛ́, sə á yírhə́ tʼâ la kaka nɔ yé.
MAT.13.15	Zhə̀nà, dwí rí tɛ̀bɛ́ lyì bí jǐrh yó-kùùlì cìnə́.
MAT.13.15	Bə̀ shĩ bə̀ zhã̌ nɛ́,
MAT.13.15	bə pyi bə̀ yírhə́ né,
MAT.13.15	mùnì ga bə̀ yírhə́ bə̀kʼa na,
MAT.13.15	sə bə̀ zhã̌ bə̀kʼa nyɛ̀ɛ̀,
MAT.13.15	sə bə̀ surhə né myɛ bə̀kʼa pul,
MAT.13.15	bə pyìrhí bə̀ wun bə kʼa bʼà sõ mùnì ga a wárh bɛ yé.’ ”
MAT.13.16	Yezu súlí n wɔ̀: “Ámyɛ̌ wɔ́ wu-nyɔ̃̀ cìnə́, bʼâ yírhə́ na, á zhã̌ myɛ nyɛ̌. 
MAT.13.17	Zhə̀nà, à nʼâ wə̀l ába: Yi nyì-zwennə nánzhəzhɔ̌, ǹdə́ wu-cángá cìnə́ nánzhəzhɔ̌ yʼà nʼê yâl sə bə̀ yírhə́ nə tɛ̀bɛ́ á yírhə́ nə mɔ́, sə bə̀ yə̀ rɛ nɛ yé. Bə̀ yʼà nʼê yâl bə nyɛ̀ɛ̀ tɛ̀bɛ́ á zhã̌ nyɛ̌ mɔ́, sə bə̀ yə̀ rɛ̀ nyɛ̀ɛ̀ yé.”
MAT.13.18	Yezu zɛ̃̀ n wɔ̀: “Cilinə twã́-dùrnə̀ mó səswalá y kùr ré. 
MAT.13.19	Lyì jàlà nʼê cili Arəzana pyɛ̀lɛ̀ rɛ́ zɔ̀mɛ̀ rɛ́, bə jʼà bə rə̀ kùr nyɛ̌ yé. Lwɛlɛ cə́bal mɔ́ nə́ ń twí n vùr zɔ̀mɛ̀ rɛ́ bə̀ wẽ́. Bə̀myɛ́ mɔ́ nyɛ̌ ǹdə sɔ́má y nyí rí ta.
MAT.13.20+MAT.13.21	“Jàlà nʼê cili Arəzana pyɛ̀lɛ̀ rɛ́ zɔ̀mɛ̀ rɛ́, bə pú e zwẽ de làlà ǹdə́ wu-nyɔ̃̀. Sə rə̀myɛ́ kwã nɛ́, bə̀ tʼâ pyɛ́nɛ́ bə̀ yẽ̌ de rə̀ jòm bə̀ wẽ́ rə̀ pɛ nə̀rh yé. Bə̀ nʼê zwẽ nyí kùr yó, sə zwini ráá nɔ̀nɔ̀ gə tú Yi zɔ̀mɛ̀ rɛ́ yilə, bə̀ nʼê gɛ bə̀ wun làlà. Bə̀myɛ́ mɔ́ nyɛ̌ ǹdə pàtá y yó mó ta.
MAT.13.22	“Jàlà nʼê cili Arəzana pyɛ̀lɛ̀ rɛ́ zɔ̀mɛ̀ rɛ́. Sə rə̀myɛ́ kwã nɛ́, lũ w twə́lə́ né ǹdə́ ò nə̀cɛ̀ndɛ́ shil lé nʼê pyɛ́nɛ́ zɔ̀mɛ̀ rɛ́ bə̀ wẽ́, rə̀ tʼâ ce byâ yé. Bə̀myɛ́ mɔ́ nyɛ̌ ǹdə sɔɔrɛ́ jàà y ta.
MAT.13.23	“Jàlà nʼê cili Arəzana pyɛ̀lɛ̀ rɛ́ zɔ̀mɛ̀ rɛ́, bə nyɛ̀ɛ̀ rə̀ kùrə̀, bə zɛ̃̀ bə ce byâ. Bə̀ jàlà ce byâ zɔ̌m zɔ̌m, jàlà ce shí-shə̀ldù shí-shə̀ldù, jàlà ce shə́-ètɔ̀ shə́-ètɔ̀. Bə̀myɛ́ mɔ́ nyɛ̌ ǹdə cɛ y kɛ̀bɛ́ è càn mɔ́ ta.”
MAT.13.24	Yezu kə́ n ji səswalá n pə lyì-zhâ bɛ́ nɛ n wɔ̀: “Nyǐnə kɔn dɛ̀bɛ́ rə̀ nʼê myɛrhɛ Arəzana pyɛ̀lɛ̀ rɛ́. Bal mə̀dù ń ya n dù jíjí tɛ̀bɛ́ rə̀ càn ń kɛ́lɛ́ wa. 
MAT.13.25	Cɛ y gə́ tú e yìì, lyì bí gakó pyě tɛ̃´ bə̀ dɛ̌ yi ní, ń zù-bal zɛ̃̀ n vò n dù jíjí-câr n gùlí jíjí rí tɛ̀bɛ́ rə̀ càn mɔ́ nɛ, n ká n kwɛ̃̀.
MAT.13.26	“Jíjí rí gə́ tú e lyĩ rə bʼè nʼê ce byâ yi ní, bə pwírí jíjí-câr ŋwɛ́nɛ́. 
MAT.13.27	Kɛ́lɛ́ y cə́bal mɔ́ tùntùnnə̀ bé zɛ̃̀ bə bʼe wɔ̀ mɔ̀: ‘Yó-cə́bal, è də̀ jíjí tɛ̀bɛ́ rə̀ càn ǹ dù ǹ kɛ́lɛ́ y wẽ́ nà? Yẽ̀ jíjí-càárɛ́ nə shí ní?’
MAT.13.28	“N wɔ̀ bɛ: ‘Wɔ́ à zù-bal ń wɛ̀rhɛ́ èta.’
MAT.13.28	“Ń tùntùnnə̀ bé zɛ̃̀ bə bwə̀rh mò bə wɔ̀: ‘Ǹ nə́ ǹ yâl bə̀ nə́ zhəl nə́ mǔr jíjí-càárɛ́?’
MAT.13.29	“N wɔ̀ bɛ: ‘Ɔ̃́ʼɔ̃. Á gə la rɛ mǔr, dɛ̀ga á mʼâ mǔr jíjí rí tɛ̀bɛ́ rə̀ càn mɔ́ myɛ á súlí. 
MAT.13.30	Yẽ̌nə rə̀ ga nɛ rə byì. Rə̀ gə tú rə̀ yú jə̂r, à mʼa wɔ̀ jə̀rnə̀ bé ne: jɛ̀rɛ̀nà á zə jíjí-càárɛ́ á lyẽ, á ló púl púl á ji myǐn, sʼá jə̀r jíjí rí tɛ̀bɛ́ rə̀ càn mɔ́ á ló à bɔ̀bwã̀ y wa.’ ”
MAT.13.31	Yezu kə́ n ji səswalá n pə bɛ n wɔ̀: “Nyǐnə kɔn dɛ̀bɛ́ rə̀ nʼê myɛrhɛ Arəzana pyɛ̀lɛ̀ rɛ́. Bal mə̀dù ń ya n kwè cǒ byǐ námpɔ́lɛ́ n dù ń bɔ́ɔ́ wa. 
MAT.13.32	Èmyɛ́ è nyɛ̌ námpɔ́lɛ́ du báárɛ́ dɔma bɛ́ byâ bɛ́ gakó. Sə è gə lyĩ, è nʼê byìl nánfɔ̀lɔ̀ du báárɛ́ wẽ̀ dé gakó, e jǐrh cǒ. Kúmsi nʼê twí sə̀ cĩ́ sə̀ jàlá ò jɛ̀sɛ́ yó.”
MAT.13.33	Yezu kə́ n ji səswalá dõ n pə bɛ n wɔ̀: “Nyǐnə kɔn dɛ̀bɛ́ rə̀ nʼê myɛrhɛ Arəzana pyɛ̀lɛ̀ rɛ́. Kɛ̃ mə̀dù ń ya n kwè sã̀-nə̀byẽ̌ n ce búrú mún nánzhəzhɔ̌ wẽ́, mə̀ gakó jʼa zɛ̃̀.”
MAT.13.34	Yezu yà ń nə́ ń zal səswalsɛ ń mə́ ń byili rə̀myɛ́ gakó lyì-zhâ bɛ́ nɛ. Ń yà ń tá ń zɔ̀m ǹdə́ bɛ ǹdə́ è də̀ səswalsɛ yé, 
MAT.13.35	mùnì ga kɔn dɛ̀bɛ́ Yi nyì-zwennə mó yà ń byili mú pyìrh. Ń yà ń wòwə̀:
MAT.13.35	“À mʼa zə səswalsɛ a zɔ̀m ǹdə́ bɛ;
MAT.13.35	a mʼa byili bi ywẽ̀ nyɛ̀bɛ́ nə̀ shèè lũ w kùr-ju yi ní ga mɔ́ kùrə̀.”
MAT.13.36	Rə̀myɛ́ yó, Yezu zhǐr n yẽ̌ lyì-zhâ bɛ́ nɛ n vò kɛ̀lɛ́ wa. Ń kwã-lyì bí zɛ̃̀ bə yí ń nyí ni bə wɔ̀ mɔ̀: “Byili nə́ba jíjí-càárɛ́ bə̀ dù kɛ́lɛ́ y wẽ́ mó səswalá y kùrə̀.”
MAT.13.37	N wɔ̀ bɛ: “Lò mó mɔ̀bɔ́ ń dù jíjí rí tɛ̀bɛ́ rə̀ càn mɔ́, nə́ ń myɛrhɛ Numbyíní Byǐ. 
MAT.13.38	Kɛ́lɛ́ y nʼê myɛrhɛ lũ wə́. Jíjí rí tɛ̀bɛ́ rə̀ càn mɔ́ nʼê myɛrhɛ byɛ̀bɛ́ bə̀ wɔ́ Arəzana tənà y lyì bí mú. Jíjí-càárɛ́ nʼê myɛrhɛ lyì bí byɛ̀bɛ́ bə̀ wɔ́ lwɛlɛ cə́bal mɔ́ kwã-lyì bí mú. 
MAT.13.39	Zù-bal mɔ́ ń dù jíjí-càárɛ́ mɔ́ nə́ ń myɛrhɛ Shətana. Jíjí jòró w nʼô myɛrhɛ lũ zhɔ̌. Sə jə̀rnə̀ bé nʼê myɛrhɛ màlɛ́kabá.
MAT.13.40	“Lũ zhɔ̌ gə yúwə́, kɔn mʼa yə̀ ǹdə bə̀ gə́ mǔr jíjí-càárɛ́ bə ji myǐn ní mú. 
MAT.13.41	Numbyíní Byǐ mà n twĩ̀ ń màlɛ́kabá bə bʼe vùr lyì bí byɛ̀bɛ́ bə̀ nʼê cìrh bə̀ dwã bɛ́ bə̀ ce lwɛlɛ wẽ́ mó, ǹdə́ byɛ̀bɛ́ gakó bə̀ nʼê wɛ̀rhɛ́ lwɛlɛ mɔ́ ń tənà y lyì bí wẽ́, 
MAT.13.42	bə ce myìn-cɔ̀lɔ̀ w wa. Bə̀ mʼa nʼê kúrh ǹdə́ bə̀ nʼê dɔ̀m bə̀ yə́lə́ dwã nɛ gàà. 
MAT.13.43	Sə rə̀myɛ́ yi ní, wu-cángá cìnə́ bé mʼà nʼê jə́jɛ̀mɛ́ ǹdə nə̀nyɔ́nɔ́ ta bə̀ Da tənà y wa. Lò ǹ la cilu, sə́ cili.”
MAT.13.44	Yezu kə́ n ji səswalsɛ n pə lyì-zhâ bɛ́ nɛ n wɔ̀: “Nyǐnə kɔn dɛ̀bɛ́ rə̀ nʼê myɛrhɛ Arəzana pyɛ̀lɛ̀ rɛ́. Nə̀cɛ̀ndɛ̀ rə̀ yʼà shèè cɛ èdù wẽ́. Lò mə̀dù zɛ̃̀ n vò n tu rə̀ yó, ńmyɛ kə́ n kwɛrhɛ n shèè rè, sə ń wu zɔ nyɛ̀n, n zɛ̃̀ n vò n kwè kɔn dɛ̀bɛ́ ń yà ń zhe mó gakó n yè, n mə n yè cɛ yá.”
MAT.13.45	Yezu kə́ n wɔ̀: “Nyǐnə kɔn dõ rə̀ nʼê myɛrhɛ Arəzana pyɛ̀lɛ̀ rɛ́. Dɔ̌lna mə̀dù ń yà ń nə́ ń pyà dɔ̀msɛ̀ shɛ̀bɛ́ sə̀ càn ń la yǒ. 
MAT.13.46	N vò n nə dɔ̀mɛ̀ èdù è ye y cɛ̀ dɛ̃´dɛ̃´, n kwɛ̃̀ n vò n kwè kɔn dɛ̀bɛ́ ń yà ń zhe mó gakó n yè, n mə n yè yə̀.”
MAT.13.47	Yezu kə́ n wɔ̀: “Nyǐnə kɔn dɛ̀bɛ́ rə̀ nʼê myɛrhɛ Arəzana pyɛ̀lɛ̀ rɛ́. Gwànnà bə̀ yʼa zə gùndwə̂ bə̀ mʼê gwɛ̃̀ mwə̃́ wə, bə zə mɔ́mɔ̌rh dwí gakó. 
MAT.13.48	Gùndwə̂ né gə́ sú nə zhɛ̀, bə zə nɛ bə du bə cĩ́ bù-cǔ w yó, bə zɛ̃̀ bə jòm tɛ̃´ bə cír émɔ̌sɛ́ shɛ̀bɛ́ sə̀ càn mɔ́ bə ló sə́yə̂rh wə, bə pwà shɛ̀bɛ́ sə̀ bə càn mɔ́ bə dwĩ̀. 
MAT.13.49	Wɔ́ èta kɔn la nɛ́ yál lũ zhɔ̌ yi ní myɛ. Màlɛ́kabá mʼa bà, bə vǔr lyì-bəlwâlsɛ́ wu-cángá cìnə́ bé wẽ́, 
MAT.13.50	bə ce myìn-cɔ̀lɔ̀ wà. Bə̀ mʼà nʼê kúrh ǹdə́ bə̀ nʼê dɔ̀m bə̀ yə́lə́ dwã nɛ gàà.”
MAT.13.51	Rə̀myɛ́ yó, Yezu zɛ̃̀ n bwə̀rh ń kwã-lyì bí n wɔ̀: “Á nyɛ̀ɛ̀ zɔ̀mà nɛ́ nyɛ̀bɛ́ à byili ába èta mɔ́ gakó kùrə̀?”
MAT.13.51	Bə wɔ̀ mɔ̀: “Ɔ̃̀ɔ̃̂.”
MAT.13.52	N zɛ̃̀ wɔ̀ bɛ: “Lwarna bə̀ Muyiisi nyə́ né byilnə mɔ̀bɔ́ gakó ń shɛ̀nɛ́ n cèrhè Arəzana pyɛ̀lɛ̀ rɛ́ ywẽ̀ né kùr n lwar, ń jǐrh ǹdə kɛ̀lɛ́ cə́bal mɔ̀bɔ́ ń nə́ ń vùr ń wẽ̀ nándùn ǹdə́ nándwẽ́ ń nə̀cɛ̀ndɛ́ wẽ́ ń mə́ ń twĩ̀ ta.”
MAT.13.53	Yezu gə́ ju səswalsɛ́ sə̀myɛ́ gakó n zhɛ̀, n zɛ̃̀ n zhǐr gàà, 
MAT.13.54	n vò ń da-dǒ, n ji kùr ń nə́ ń cèrhè kàrmɔ̀ bə̀ dwã-gùlú jì y wẽ́, sə kɔn jàr lyì bí byɛ̀bɛ́ gakó bə̀ yʼà ŋwɛ́nɛ́ gàà mɔ́. Bə zɛ̃̀ bə̀ zhe: “Yẽ̀ mɔ̀bɔ́ nɔ surhə né nyɛ̀bɛ́ èta mɔ́ nɛ́? Etər ń tó né ń wɔ̌ màmyaarhɛ́ tɛ̀bɛ́ èta mɔ́ ń nə́ ń wɛ̀rhɛ́? 
MAT.13.55	È də̀ ńmyɛ̌ ń wɔ́ də̀-shə̀lnə̀ mó byǐ mú nà? È də̀ ńmyɛ̌ ń ná yíl Marɛ mɔ́ nà? È də̀ ńmyɛ̌ ń wɔ́ Zhakɛ ǹdə́ Zhozefu ǹdə́ Shəmɔ ǹdə́ Zhidə da-byǐ nà? 
MAT.13.56	È də̀ ń nəkwá bɛ́ bə̀ tó nə́ba bə̀ ŋwɛ́nɛ́ nyɔ̀nɔ̀ nà? Yẽ̀ ń nə nɔ surhə né ǹdə́ ŋwɔ̀nɔ́ w kɔ̀bɔ́ èta mɔ́ nɛ́?”
MAT.13.57	Wɔ́ rə̀myɛ́ è ce, bə̀ yʼà tʼâ zwẽ Yezu zɔ̀mà nɛ́ yé. N zɛ̃̀ n wɔ̀ bɛ: “Bə̀ nʼê nyàm Yi nyì-zwennə jààsɛ́ gakó wə, sə bə̀ tʼâ nyàm mɔ̀ ń da-dǒ w ǹdə́ ń da sõ kɛ̀lɛ́ w yé.”
MAT.13.58	Bə̀ gə́ yə̀ mə zhí mú ce, ń yə̀ màmyaarhɛ nánzhəzhɔ̌ wɛ̀rhɛ́ gàà yé.
MAT.14.1	Rə̀myɛ́ yi ní, Gəlile tənà y pyɔ̌ Erɔɔdɛ nyɛ̀ɛ̀ bə̀ nʼê zɔ̀m Yezu yò. 
MAT.14.2	N zɛ̃̀ n wɔ̀ ń tùntùnnə̀ bé ne: “Mɔ̀bɔ́ wɔ́ Zhã-Bətiisi ń ká n bwìrhì n du cùùrì wẽ́! Wɔ́ rə̀myɛ́ è ce, ń zhe ŋwɔ̀nɔ́ ń nə́ ń wɛ̀rhɛ́ màmyaarhɛ.”
MAT.14.3	Wɔ́ Erɔɔdɛ cìcì ń yà ń ce bə zə Zhã bə lyẽ bə ce byə̀nə́-jù wə̀. Erɔɔdɛ yà ń jú ń da-byǐ Shilipu kɛ̃ Erɔjaadɛ. 
MAT.14.4	Zhã zɛ̃̀ ń nə́ ń ji mu búlə́ ń zhe: “Ǹ bə sɔ́má zhe ǹ nə́ ǹ jí ǹ da-byǐ mú kɛ̃ mɔ́ yé.” Wɔ́ rə̀myɛ́ yil Erɔɔdɛ ce bə zə mɔ. 
MAT.14.5	Erɔɔdɛ yà ń nə́ ń yâl n ce bə gu mu, sə ń yà ń nə́ ń dùr cɔ w lyì bí ywẽ, bə̀ bə̀ yʼà nʼê bùl bə̀ Zhã wɔ́ Yi nyì-zwennə.
MAT.14.6	Dɛ̃ rə̀dù, Erɔɔdɛ yà ń nə́ ń wɛ̀rhɛ́ ń lul dɛ̃ yò lyǐrh címsi. Erɔjaadɛ bə̀kɔ́ zɛ̃̀ n du n zhì lyì bí byɛ̀bɛ́ Erɔɔdɛ yà ń byẽ̀ mó yé né n sa. Erɔɔdɛ wu yə̀ nyɛ̀n, 
MAT.14.7	n zɛ̃̀ n bwəl bə̀kɔ́ mɔ́ nyí, bə̀ kɔn dɛ̀bɛ́ gakó ń gə lwə̀l mò, ń mà n pɔ̃ rɛ.
MAT.14.8	Bə̀kɔ́ mɔ́ ná zɛ̃̀ n cìrh mò n ce né, n vò n wɔ̀ Erɔɔdɛ nɛ: “À nʼâ lwə̀l mó bə̀ ǹ cĩ́ Zhã-Bətiisi yó w nə̀zhĩ̌ w ń pɛ̃.”
MAT.14.9	Pyɔ̌ mɔ́ wu zhìlì, sə ń gə́ yà ń bwəl nyí lyì bí byɛ̀bɛ́ ń yà ń byẽ̀ mó yírh w mó ce, n pə nyí bə̀ bə̀ zə w bə bʼe pɔ̃. 
MAT.14.10	N twĩ̀ lò n vò byə̀nə́-jù wə̀, n gõ Zhã yó wə, 
MAT.14.11	n cĩ́ nə̀zhĩ̌ wə, n bə̀ n pə bə̀kɔ́ mɔ́ nɛ. Bə̀kɔ́ mɔ́ kwè n vò n pə ń ná nɛ.
MAT.14.12	Zhã kwã-lyì bí bʼe kwè mò bə vò e ce, bə zɛ̃̀ bə vò e byili kɔn dɛ̀bɛ́ rə̀ wɛ̀rhɛ́ mɔ́ Yezu ni.
MAT.14.13	Yezu gə́ nyɛ̀ɛ̀ yò w òmyɛ́, n zhǐr n zù bǔ-bwəl rə̀dù wẽ́, ń nə́ ń byɛrhɛ ń la jàà èdù wə̀, lò lò gə́ tɛ̀nɛ́ mə̀gã̌. Sə lyì bí gə́ lwar, bə shí cɛmɛ nɛ́ wa, bə du nánzhəzhɔ̌ bə tó mwə̃́ y nà nɛ̀ ǹdə́ bə̀ nə̀rh bə zâ ń gə́ la má mɔ́. 
MAT.14.14	Ń gə́ shí bǔ-bwəl lé wẽ́, n nə lyì bí bə̀ zhǐ dwã yó nánzhəzhɔ̌. Bə̀ nɔ̀nɔ̀ zə mɔ, n zɛ̃̀ n wárh bə̀ nə̀bwànà bɛ́.
MAT.14.15	Də̀dɛ̀nɛ́ y yi gə́ tú e yí, ń kwã-lyì bí zɛ̃̀ bə yí ń nyí ni bə wɔ̀ mɔ̀: “Nyɔ̀nɔ̀ wɔ́ gɔ-elũ, kɛ̀lɛ́ tɛ̀nɛ́ bwə́lbwə́l yé, cɛ y myɛ jʼà yìì e zhɛ̀. Ce lyì-zhâ bɛ́ kʼa kwɛ̃̀ bə vò cɛmɛ nɛ́ wa, bə yè kùjú bə jí.”
MAT.14.16	N wɔ̀ bɛ: “È də̀ nyɔ́ɔ́ bə̀ bə̀ kʼa kwɛ̃̀ yé. Á cìcì pə bɛ kùjú bə jí.”
MAT.14.17	Bə wɔ̀ mɔ̀: “Búúri rə̀nu ǹdə́ émɔ̌rh sə̀lyè sásá sə̀ ŋwɛ́nɛ́ nə́ sõ nyɔ̀nɔ̀.”
MAT.14.18	N zɛ̃̀ n wɔ̀ bɛ: “Zəna rə̀myɛ́ ga á bə̀ nyɔ̀nɔ̀.”
MAT.14.19	N zɛ̃̀ n ce lyì bí jòm tɛ̃´ gɔ w yó, n kwè búúrí rə̀nu w ǹdə́ émɔ̌sɛ́ sə̀lyè yə́, n kwẽ̌ n nyǐ dɛ̃̌, n ce Yi nə̀báná, n zɛ̃̀ n kə́ kə́ búúrí dwã wa, n pə ń kwã-lyì bí ni, bə mʼe tə̀ lyì bí. 
MAT.14.20	Lò gakó dɔ̃̀ n sú. Ń kwã-lyì bí pwà yəywaalɛ́ tɛ̀bɛ́ rə̀ dàl mɔ́ rə sú cǐrhni shí ǹdə́ nə̀lyè. 
MAT.14.21	Kana bɛ́ ǹdə́ bə̀sɔ́ná bɛ́ byɛ̀bɛ́ bə̀ tó bə jí kùjú w mú twə́r gə yə̀ nɛ́ ce, bala bɛ́ dúdú yʼà yú mɔ̀ɔ̀rhɛ̀ rə̀nu.
MAT.14.22	Rə̀myɛ́ kwã nɛ́, Yezu já n zhízhílí n ce ń kwã-lyì bí zù bǔ-bwəl lé wẽ́ làlà bə tó yé bə̀ la mwə̃́ y èpákɛ̀, ǹdə́ ń nə́ ń pɛ sɔ́má lyì-zhâ bɛ́ nɛ bə̀ kʼâ la jè. 
MAT.14.23	Ń gə́ pɔ sɔ́má lyì-zhâ bɛ́ nɛ n zhɛ̀, n zhǐr n jì pyɔ̀ òdù yó ń dúdú ń nə́ ń ce Yi. Cɛ y yìì mù gàà.
MAT.14.24	Sə rə̀myɛ́ yi ní, ǹdə́ bǔ-bwəl lé yú mwə̃́ y cəcəl wə. Sə rə̀ yé y gə́ yʼà zâ zho w mó ce, nə̀-zha y yʼà nʼê zhízhǐ ri. 
MAT.14.25	Yezu zɛ̃̀ cə-lár bɔ̀l wà, ń nə́ ń zhə̀l nɛ̃̌ mɔ́ yó ń la bə̀ səta. 
MAT.14.26	Bə̀ gə́ nɔ mɔ ń nə́ ń zhə̀l nɛ̃̌ mɔ́ yó, bə̀ wun zɛ̃̀. Ywẽ zɛ̃̀ rə̀ zhe be, bə wɔ̀: “Nyǐ wɔ́ yóló.”
MAT.14.26	Bə zɛ̃̀ bə̀ nʼê wùrhə́. 
MAT.14.27	Rə̀myɛ́ yó, Yezu zɛ̃̀ n wɔ̀ bɛ: “Á bə̀kʼá dùr ywẽ yé. Kámna á wun, bə̀ wɔ́ àmyɛ́.”
MAT.14.28	Pyɛɛrɛ zɛ̃̀ n wɔ̀ mɔ̀: “Cinu, è gə wɔ́ ǹmyɛ́ zhə̀nà, sə́ pə nyí àmyɛ nɛ a vò nɛ̃̌ mɔ́ yó a bə̀ ǹ sono.”
MAT.14.29	Yezu wɔ̀ mɔ̀: “Bà!”
MAT.14.29	Pyɛɛrɛ zɛ̃̀ n du bǔ-bwəl lé wə, ń nə́ ń zhə̀l nɛ̃̌ mɔ́ yó ń la Yezu sono. 
MAT.14.30	Sə ń gə́ pwírí zho w já, ywẽ zɛ̃̀ rə̀ zhe mo, n ji kùr ń nə́ ń mɔ́lɛ́. N zɛ̃̀ n wǔrh n wɔ̀: “Cinu, zwẽ ne!”
MAT.14.31	Yezu já n cèlè ń jɛ̃̀ rə̀myɛ́ yó cìcì n kwár mɔ, n zɛ̃̀ n wɔ̀ mɔ̀: “Bə̀kɔ́n yil ǹ co tə́tɔ̀ná? Ǹ yə̀ nɛ zhí ǹdə́ ǹ wu gakó nà?”
MAT.14.32	Bə̀myɛ́ bə̀lyè y ga zɛ̃̀ bə zù bǔ-bwəl lé wə, zho w jʼa kwĩ. 
MAT.14.33	Yezu kwã-lyì bí byɛ̀bɛ́ bə̀ yʼà ŋwɛ́nɛ́ bǔ-bwəl lé wẽ́ mó zɛ̃̀ bə jòm bə̀ nə̀dwə́nə́ yó, bə wùlì ń yé né bə wɔ̀: “Zhə̀n zhə̀nà, ǹ wɔ́ Yi Byǐ.”
MAT.14.34	Bə̀ gə́ byɛrhɛ mwə̃́ y bə zhɛ̀, bə yí bù-cǔ w kɔ̀bɔ́ ò zâ Zhɛnɛzarɛtɛ tənà y səta mɔ́ nɛ́. 
MAT.14.35	Gàà lyì bí gə́ lwar bə̀ wɔ́ Yezu, bə zɛ̃̀ bə twĩ̀ lyì, bə byili tənà y èmyɛ́ lyì bí gakó ne. Bə zə nə̀bwànà bɛ́ gakó bə bə̀ ń sono, 
MAT.14.36	bə zɛ̃̀ bə̀ nʼê lwə̀l mò bə̀ ń yẽ̌ nə̀bwànà bɛ́ dwə̀rh ń kàmə̀-zwǐ y bɔ̀rhá nɛ́ cìcì. Sə byɛ̀bɛ́ gakó bə̀ yʼà nʼê dwə̀rh y mó yʼà nʼê wárhá.
MAT.15.1	Rə̀myɛ́ kwã nɛ́, Farɛzhɛ̃ɛ̃bá ǹdə́ Muyiisi nyə́ né byilnə bé jàlà shí Zhərəzalɛm bə bə̀ Yezu sono bə bwə̀rh mò bə wɔ̀: 
MAT.15.2	“Byè yil ǹ kwã-lyì bí tʼâ zwẽ nə́ nàmbala bɛ́ lùl-e-pwírí y nyə́ né? Bə̀ tʼâ sàm bə̀ jɛ̀sɛ́ ǹdə lùl-e-pwírí y gə́ nʼê byili ní bə̀ mʼê jí kùjú.”
MAT.15.3	Yezu wɔ̀ bɛ: “Sə ámyɛ̌, byè yil á tə̀ á nàmbala bɛ́ lùl-e-pwírí y yil á tʼá zwẽ Yi nyə́ né? 
MAT.15.4	Yi wòwə̀: ‘Nyám ǹ da ǹdə́ ǹ ná.’ Rə súlí rə wɔ̀: ‘Lò mɔ̀bɔ́ ǹ bwəl lwɛlɛ ń pə ǹ da ráá ǹ ná nɛ, bə̀ mə̂ sə bə gu mú.’ 
MAT.15.5	Sə ámyɛ̌ nʼá wə̀l lyì bí ni bə̀ lò wɔ̌ ń wə̀l ń da ráá ń ná nɛ: ‘À zhe kɔn à yʼà nʼâ yâl a pɔ̃́, sə wɔ́ Yi ni à mə̂ sʼa pə rɛ.’ 
MAT.15.6	Á nʼá wə̀l bə̀ lò gə wò èta, kɔn kʼê də̀ nyɔ́ɔ́ bə̀ ń sɛ̃ bɛ yé. Á tə̀ á lùl-e-pwírí y èta mɔ́ yil á ce Yi zɔ̀mɛ̀ rɛ́ jǐrh kɔn nánfò. 
MAT.15.7	Á wɔ́ myìnù cìnə́. Kɔn dɛ̀bɛ́ Yi nyì-zwennə Ezəyi byili á shò-kwã nɛ́ mɔ́ wɔ́ zhə̀nà. Ń byili bə̀ Yi wòwə̀:
MAT.15.8	‘Lyì bí byɛ̀bɛ́ wɔ́ bə̀ nyú w dúdú bə̀ nʼê cèrhé ne né,
MAT.15.8	sə bə̀ wun ní nyɛ ǹdə́ nɛ.
MAT.15.9	Bə̀ nʼê cèrhé ne, sə bə̀ còrhó w bə kùr zhe yé,
MAT.15.9	bə̀ kɔn dɛ̀bɛ́ bə̀ nʼê cèrhè lyì bí ni mú wɔ́ numbyínsi nyə́.’ ”
MAT.15.10	Yezu zɛ̃̀ n byẽ̀ lyì-zhâ bɛ́ bə bə̀ ń nyí ni, n wɔ̀ bɛ: “Cilinə kɔn dɛ̀bɛ́ à la ába byilu mú. 
MAT.15.11	Lwarna bʼè də̀ kɔn dɛ̀bɛ́ rə̀ nʼê shí pwẽ̀ nè rə̀ zwì numbyíní wẽ́ mó rə̀ nʼê pɛ y jìmdì yé. Wɔ́ tɛ̀bɛ́ rə̀ nʼê shí numbyíní wẽ́ mó rə̀ nʼê pɛ y jìmdì.”
MAT.15.12	Rə̀myɛ́ yó, ń kwã-lyì bí zɛ̃̀ bə yí ń nyí ni, bə wɔ̀ mɔ̀: “Ǹ yě? Ǹ zɔ̀mà nɛ́ èta mɔ́ nʼê nwɛ̀nɛ̀ Farɛzhɛ̃ɛ̃bá dɛ̃´dɛ̃´.”
MAT.15.13	N wɔ̀ bɛ: “Cǒ kɔ̀bɔ́ gakó ò də̀ à Da mɔ́ ń ŋwɛ́nɛ́ Arəzana w mɔ́ ń zhele wə, bə̀ mʼa mǔr wə. 
MAT.15.14	Yẽ̌nə be, bə̀ bə̀ wɔ́ lyìlyə̂r rə̀ nʼê vwɛ̃ dwã. E jà lyìlyǒ gə nʼô vwɛ̃ ò dõ lyìlyǒ, rə̀ ga rə̀lyè y mʼa tu gɔ́rɔ́ wa.”
MAT.15.15	Pyɛɛrɛ zɛ̃̀ n wɔ̀ mɔ̀: “Byili nə́ba səswalá y ǹ ju ń pə lyì-zhâ bɛ́ nɛ mɔ́ kùr ré.”
MAT.15.16	Yezu wɔ̀: “Ámyɛ surhə né gwẽ̌ yə̀ pul nà? 
MAT.15.17	Á yə̀l bə̀ kɔn dɛ̀bɛ́ numbyíní nʼê ce è nyú w mú nʼê zhə̀l è sùlú w wẽ́, rə̀myɛ́ kwã nɛ́, e zɛ̃̀ e to re tɛ̃´? 
MAT.15.18	Sə kɔn dɛ̀bɛ́ rə̀ nʼê dwi numbyíní nyú wə, wɔ́ è wu w wẽ́ rə̀ nʼê shí ní. Wɔ́ rə̀myɛ́ rə̀ nʼê pɛ jìmdì numbyíní ni. 
MAT.15.19	Lwarna bə̀ wɔ́ wu w wẽ́ bùlə̀ námməlwâlsɛ́ nʼê shí ní: lyì-guuri, ǹdə́ fwə̂l tumə, ǹdə́ ŋwɔ̀lɛ̀, ǹdə́ kɔma góm e ce dõ nyí ni bùrsì jàà wà, ǹdə́ dõ yil zhìlù. 
MAT.15.20	Wɔ́ rə̀myɛ́ gakó rə̀ nʼê pɛ jìmdì numbyíní ni, sə e jí ǹdə́ è yə̀ jɛ̀rh sàm tʼâ pɛ jìmdì numbyíní ni yé.”
MAT.15.21	Yezu zɛ̃̀ n zhǐr gàà n vò Tiiri ǹdə́ Sədɔ̃ tənà y wa. 
MAT.15.22	Kanãã lyì kɛ̃ mə̀dù yà ń ŋwɛ́nɛ́ gàà. N zɛ̃̀ n bə̀ Yezu sõ, ń nə́ ń bya ń zhe: “Yó-cə́bal, Dəvyidi Byǐ, dǔr à nɔ̀nɔ̀. Nyǐ nə̀cílí námməlwɛ̀lɛ́ nʼê nwɛ̀nɛ̀ à bə̀kɔ́ dɛ̃´dɛ̃´.”
MAT.15.23	Sə Yezu yə̀ mɔ lyár bə̀ kaka yé. Ń kwã-lyì bí zɛ̃̀ bə yí ń nyí ni bə lwə̀l mò bə wɔ̀: “Ce n ká n vò jè. Ń nə́ ń ce sɔ̀ nə́ yó wə.”
MAT.15.24	N wɔ̀ bɛ: “Bə̀ yə̀ nɛ̀ twĩ̀ lyì dwã yil yé. Wɔ́ Esərayɛl lyì bí bə̀ nyɛ̌ ǹdə pyììsì shɛ̀bɛ́ sə̀ jé ta mɔ́ yil bə̀ twĩ̀ nì.”
MAT.15.25	Kɛ̃ mɔ́ zɛ̃̀ n bwəlse, n jòm ń nə̀dwə́nə́ yó, n wùlì Yezu yé né n wɔ̀ mɔ̀: “Yó-cə́bal, sɛ̃ nɛ.”
MAT.15.26	Yezu wɔ̀ mɔ̀: “Kɔn bə mə̂ bə̀ bə̀ kwě bə̀sɔ́ná kùjú bə pə kùl-bwálsɛ nɛ yé.”
MAT.15.27	Kɛ̃ mɔ́ zɛ̃̀ n wɔ̀ mɔ̀: “Rə̀myɛ́ wɔ́ zhə̀n yó-cə́bal, sə kùl-bwálsɛ́ myɛ yʼa jí kùjú w yəywaalɛ́ tɛ̀bɛ́ rə̀ nʼê lwé tɛ̃´ sə̀ cìnə́ bé kùr w mó.”
MAT.15.28	Rə̀myɛ́ yó, Yezu zɛ̃̀ n wɔ̀ mɔ̀: “Kɛ̃, ǹ zhí ni ǹdə́ ǹ wu gakó zhə̀n zhə̀nà. Rə̀myɛ́ ce, kɔn mʼa yə̀ ǹdə ǹ gə́ nə́ ǹ yâl nɛ́.”
MAT.15.28	Ń bə̀kɔ́ mɔ́ já n wárh rə̀myɛ́ yi ní cìcì.
MAT.15.29	Rə̀myɛ́ kwã nɛ́, Yezu zhǐr gàà, n vò Gəlile mwə̃́ y yó. N zhì gàà n jì pyɔ̀ òdù yó, n jòm tɛ̃´. 
MAT.15.30	Lyì nánzhəzhɔ̌ zɛ̃̀ bə zə nə̀bwànà bə bə̀ ń sono: è yʼà wɔ́ lyìlyə̂r, ǹdə́ gwànsɛ̀ dwí gakó, ǹdə́ sə̀bwààrhɛ̀, ǹdə́ nə̀bwànà dwã nánzhəzhɔ̌; bə cĩ́ bi ń yé né, n wárh bɛ. 
MAT.15.31	Lyì-zhâ bɛ́ gə́ nɔ sə̀bwààrhɛ́ rə̀ nʼê zɔ̀mà, gwànsɛ́ zɛ̃̀ sə̀ nʼê zhə̀lə̀, byɛ̀bɛ́ bə̀ yʼà nʼê twi cə́ né mó nʼê zhə̀l náàcɛ̀nɛ́, lyìlyə̀ə́ré yírhə́ púr, kɔn jàr bɛ̀ dɛ̃´dɛ̃´. Bə zɛ̃̀ bə̀ zhe: “Esərayɛl Yi rí nə còrhó!”
MAT.15.32	Yezu byẽ̀ ń kwã-lyì bí n wɔ̀ bɛ: “Lyì-zhâ bɛ́ byɛ̀bɛ́ gə́ ŋwɛ́nɛ́ ǹdə́ nɛ mɔ́ zhe dwã nə̀tɔ̀ zà, bə jʼà bə kaka zhe bə̀ la jú yé. Rə̀myɛ́ ce, bə̀ nɔ̀nɔ̀ zhe ne. À tʼâ yâl a ce bə kʼa kwɛ̃̀ ǹdə́ bə̀ nɔrh mɔ́ yé. Dɛ̀ga bə̀ tʼâ la ŋwɔ̀nɔ́ bə yí jè yé.”
MAT.15.33	Ń kwã-lyì bí wɔ̀ mɔ̀: “Yẽ̀ nə́ nə mʼâ nə kùjú ní gɔ-elũ èpòlò w kɔ̀bɔ́ wẽ́ nə́ pə lyì-zhâ bɛ́ byɛ̀bɛ́ nɛ bə jí bə sú?”
MAT.15.34	N zɛ̃̀ n bwə̀rh bè n wɔ̀: “Búúri màngal rə̀ ŋwɛ́nɛ́ á byẽ́?”
MAT.15.34	Bə wɔ̀ mɔ̀: “Búúri tàlpyɛ̀ ǹdə́ émɔ̌rh màngɛlɛ́ rə̀ ŋwɛ́nɛ́ nə́ sõ.”
MAT.15.35	N pə nyí lyì-zhâ bɛ́ nɛ bə̀ bə̀ jǒm tɛ̃´, 
MAT.15.36	n zɛ̃̀ n zwẽ búúrí tàlpyɛ̀ y ǹdə́ émɔ̌sɛ́, n ce Yi nə̀báná, n kə́ kə́ rɛ dwã wa, n pə ń kwã-lyì bí ni bə bʼe tə̀ lyì-zhâ bɛ́. 
MAT.15.37	Bə̀ gakó dɔ̃̀ bə sú. Ń kwã-lyì bí pwà yəywaalɛ́ rə̀ dàl mɔ́ rə sú cǐrhni nyàlpyɛ̀. 
MAT.15.38	Kana bɛ́ ǹdə́ bə̀sɔ́ná bɛ́ byɛ̀bɛ́ bə̀ tó bə jí kùjú mú twə́r gə yə̀ nɛ́ ce, bala bɛ́ dúdú yʼà wɔ́ mɔ̀ɔ̀rhɛ̀ rə̀na.
MAT.15.39	Rə̀myɛ́ kwã nɛ́, n ce lyì-zhâ bɛ́ kʼa kwɛ̃̀, n zɛ̃̀ n zù bǔ-bwəl wə, n byɛrhɛ n vò Magadã tənà y wa.
MAT.16.1	Farɛzhɛ̃ɛ̃bá ǹdə́ Sadəsənyɛbá yʼà nʼê yâl bə zhẽ̀ Yezu. Bə zɛ̃̀ bə yí ń nyí ni, bə lwə̀l mò bə̀ ń wɛ̀rhɛ́ màmyɔ ò nʼô byili bə̀ wɔ́ Yi rə̀ twĩ̀ mù.
MAT.16.2	Yezu wɔ̀ bɛ: “[Də̀dɛ̀nɛ́ yi gə yúwə́, á gə pwírí cɛ y nyɛ̌ nánshɔ̃̀ dɛ̃̌, á yʼâ wɔ̀ bə̀ dwà tʼâ la nyɔ́ yé. 
MAT.16.3	Á gə nɔ bə́ban rə̀ ŋwɛ́nɛ́ yi-pwírhí səta nəkɔkɔ́lɛ́ nɛ, á yʼâ wɔ̀ bə̀ dwà y mʼa bə̀ zà. Byè yil á yě wẽ̀ tɛ̀bɛ́ rə̀ nʼê wɛ̀rhɛ́ dɛ̃̌ yi w mú kùrə̀, á jʼâ yə̀l tɛ̀bɛ́ rə̀ nʼê wɛ̀rhɛ́ cɛ yó èlâsɛ̃´ mɔ́ kùrə̀?] 
MAT.16.4	Lũ w kɔ̀bɔ́ lyì bí wɔ́ lwɛlɛ cìnə́, bə̀ dùr bə yẽ̌ Yi ni. Bə̀ nʼê yâl bə̀ bə̀ wɛ̀rhɛ́ màmyɔ bə̀ yírhə́ na, sə bə̀ tʼâ la màmyɔ òdù ga nɔ kə́dò yé, è gə də̀ kɔn dɛ̀bɛ́ rə̀ wɛ̀rhɛ́ Zhɔnaasɛ nɛ mɔ́ dúdú.”
MAT.16.4	Rə̀myɛ́ kwã nɛ́, Yezu zɛ̃̀ n zhǐr n yẽ̌ be.
MAT.16.5	Yezu kwã-lyì bí byɛrhɛ bə vò mwə̃́ y èpákɛ̀, sə bə̀ yʼà swě bə̀ yə̀ búrú zal yé. 
MAT.16.6	N zɛ̃̀ n wɔ̀ bɛ: “Dɛ̃̌na á cìn ǹdə́ Farɛzhɛ̃ɛ̃bá ǹdə́ Sadəsənyɛbá sã̀-nə̀byẽ̌ dé.”
MAT.16.7	Ń kwã-lyì bí zɛ̃̀ bə̀ nʼê zɔ̀m ǹdə́ dwã bə̀ zhe: “E zɛ̃̀ wɔ́ nə́myɛ̌ gə́ yə̀ búrú zal mɔ́ yil ń nə́ ń zɔ̀m èta?”
MAT.16.8	Yezu lwar bə̀ gə́ nʼê zɔ̀m nɛ́, n zɛ̃̀ n wɔ̀: “Á yə̀ nɛ zhí ǹdʼá wun gakó yé. Byè yil á nʼá zɔ̀m ǹdə́ dwã bə̀ wɔ́ á gə́ yə̀ búrú zal mɔ́ yil à nʼâ zɔ̀m èta? 
MAT.16.9	Á gwẽ̌ bə nə̀ kùrə̀ nyɛ̌? Á tʼá lyǐrh búúrí rə̀nu y à yʼà pɔ bala bɛ́ mɔ̀ɔ̀rhɛ́ rə̀nu y ni bə dɔ̃̀ mɔ́? Á yʼâ pwà yəywaalɛ́ rə sú cǐrhni màngala? 
MAT.16.10	Á kʼá tʼá lyǐrh búúrí tàlpyɛ̀ y à yʼà pɔ bala bɛ́ mɔ̀ɔ̀rhɛ́ rə̀na y nɛ bə dɔ̃̀ mɔ́ myɛ? Á yʼâ pwà yəywaalɛ́ á sú cǐrhni màngala? 
MAT.16.11	À gə́ wò bə̀ dɛ̃̌na á cìn ǹdə́ Farɛzhɛ̃ɛ̃bá ǹdə́ Sadəsənyɛbá sã̀-nə̀byẽ̌ dé mó, byè yil á yə̀l bʼè də̀ búrú yò à nʼâ zɔ̀mà?”
MAT.16.12	Rə̀myɛ́ yó, ń kwã-lyì bí lwar bʼè də̀ sã̀-nə̀byẽ̌ dé tɛ̀bɛ́ bə̀ nʼê ce búrú w wẽ́ mó yò ń nə́ ń zɔ̀m yé. Wɔ́ Farɛzhɛ̃ɛ̃bá ǹdə́ Sadəsənyɛbá kàrmɔ́ yò ń nə́ ń zɔ̀mà.
MAT.16.13	Yezu gə́ tú n yí Shilipu Səzarɛ cɔ w wa, n zɛ̃̀ n bwə̀rh ń kwã-lyì bí n wɔ̀: “Lyì bí nʼê wə̀l bə̀ Numbyíní Byǐ wɔ́ mɔ̌?”
MAT.16.14	Bə wɔ̀ mɔ̀: “Lyì bí jàlà nʼê wə̀l bə̀ ǹmyɛ́ wɔ́ Zhã-Bətiisi; jàlà zhe bə̀ wɔ́ Elyi; jàlà myɛ zhe bə̀ wɔ́ Zheremyi, ráá Yi nyì-zwennə dõ.”
MAT.16.15	N zɛ̃̀ n bwə̀rh bè n wɔ̀: “Sə ámyɛ̌, á nʼá wə̀l bʼàmyɛ́ wɔ́ mɔ̌?”
MAT.16.16	Shəmɔ Pyɛɛrɛ wɔ̀ mɔ̀: “Wɔ́ ǹmyɛ́ ǹ wɔ́ Kristə mó, Yi nã́nyì Byǐ mú.”
MAT.16.17	Yezu zɛ̃̀ n wɔ̀ mɔ̀: “Zhɔnaasɛ byǐ Shəmɔ, ǹ wɔ́ wu-nyɔ̃̀ cə́bal, bʼè də̀ ǹ sə̀pwà surhə ǹ bə́ lwar rə̀myɛ́ yé. Wɔ́ à Da mɔ́ ń ŋwɛ́nɛ́ Arəzana w mɔ́ ń byili mú. 
MAT.16.18	Sə àmyɛ́ nʼâ wə̀l mó: ǹ yíl ‘Nə́kulu’,
MAT.16.19	À mʼa pɔ̃́ Arəzana tənà y bwə̀l-byâ bɛ́. Kɔn dɛ̀bɛ́ ǹ gə lyẽ cɛ yó, bə̀ mʼa lyẽ de Arəzana w myɛ. Kɔn dɛ̀bɛ́ ǹ gə bwèlé cɛ yó, bə̀ mʼa bwèlé re Arəzana w myɛ.”
MAT.16.20	Rə̀myɛ́ yó, n zɛ̃̀ n pə nyí ń kwã-lyì bí ni n wɔ̀: “Á bə̀kʼá shɛ̀nɛ́ á byili lò lò nè bə̀ wɔ́ àmyɛ́ à wɔ́ Kristə mó yé.”
MAT.16.21	Kɔn zhí rə̀myɛ́ yi ní, Yezu ji kùr ń nə́ ń byili ń kwã-lyì bí ni pamparɛ̃ɛ̃ bə̀ kɔn wɔ́ nyɔ́ɔ́ bə̀ ń zhəl Zhərəzalɛm, cɔ w náncɛsɛ́ ǹdə́ Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé zə mɔ, bə nwɛ̀nɛ̀ mɔ̀ dɛ̃´dɛ̃´, bə gu mu, sə ń mà n ká n bwìrhì ń dwã nə̀tɔ̀ yùwə̀.
MAT.16.22	Pyɛɛrɛ zɛ̃̀ n byẽ̀ mò n mə n vò kwã nɛ́, ń nə́ ń ji mu búlə́ ń zhe: “Cinu, Yi tʼâ la rə̀myɛ́ shɔ̀nɔ́ yé. Rə̀ bʼa yìlì mú.”
MAT.16.23	Yezu pyìrhí n wɔ̀ mɔ̀: “Zhəl kwã nɛ́ à nyí ni Shətana. Ǹ nə́ ǹ cə̀r à sɔ́má nɛ, bə̀ ǹ tá ǹ bùl Yi nyə̀ná nɛ́ yé. Wɔ́ numbyínsí nyə̀ná ǹ nə́ ǹ bùlə̀.”
MAT.16.24	N zɛ̃̀ n wɔ̀ ń kwã-lyì bí ni: “Lò mɔ̀bɔ́ ǹ nə́ ǹ yâl ń tó àmyɛ́ nɛ, sə́ zhɛ̃̀ ǹ cìnə̀, ń kwè ǹ də̀-jɔrhɔ́ w ń zhĩ ń mə́ tó ne.
MAT.16.25	Lwarna bə̀ lò mɔ̀bɔ́ ǹ nə́ ǹ shili ǹ myə̂l lé, rə̀ mʼa sá, sə lò mɔ̀bɔ́ ǹ shɛ̀nɛ́ ǹ myə̂l lé sɔ́ àmyɛ́ yilə, ǹ mʼâ kʼá nə rɛ. 
MAT.16.26	Lò gə nɔ lũ w kɔn gakó, n jà n dwĩ̀ ń cìnə̀, ń nɛrɛ́ y zhe kùrə̀? Kɔn ŋwɛ́nɛ́ lò wɔ̌ ń pɛ n mə lyə́r ń myə̂l lé?
MAT.16.27	“Zhə̀nà, Numbyíní Byǐ mà n zə ń màlɛ́kabá n bə̀ ǹdə́ ń Da zùwə́ yə́. Sə rə̀myɛ́ yó, ń mà n kwɛ̃̌ lò gakó kɔn myɛrhɛ dwã ǹdə́ ǹ tùntwə̃̀ə̃̀ né. 
MAT.16.28	Zhə̀nà, à nʼâ wə̀l ába: lyì bí byɛ̀bɛ́ bə̀ zhǐ nyɔ̀nɔ̀ mɔ́ jàlà tʼâ la cú ǹdə́ bə̀ yírhə́ yə̀ Numbyíní Byǐ nɛ ń bàn ǹdə́ ń pyɛ̀lɛ̀ rɛ́ yé.”
MAT.17.1	Dwã nyə̀ldù rə̀myɛ́ kwã nɛ́, Yezu zə Pyɛɛrɛ ǹdə́ Zhakɛ e súlí Zhakɛ nyɛ̃´ Zhã n mə n jì pyɔ̀ dɛ̃̌ dɛ̃̌ yó bə̀ dúdú. 
MAT.17.2	N lyə́r bə̀ yírhə́ né wə. Ń yé y zɛ̃̀ è nʼê jə́jɛ̀mɛ́ ǹdə nə̀nyɔ́nɔ́ ta. Ń gàndɛ́ jǐrh námpwẽ̀ pwɛ̃´pwɛ̃´. 
MAT.17.3	Bə pwírí Muyiisi ǹdə́ Elyi bə̀ zhǐ bə̀ nʼê zɔ̀m ǹdə́ mɔ.
MAT.17.4	Pyɛɛrɛ zɛ̃̀ n wɔ̀ mɔ̀: “Cinu, kɔn mə̂ bə̀ nə́ mɛ̃ nyɔ̀nɔ̀. Kɔn gə wɔ́ ǹ pùbùlə̀, à mʼa pú kwə̀ə́rhe rə̀tɔ̀, ń jí òdù, Muyiisi jí òdù, Elyi jí òdù.”
MAT.17.5	Ébɔ̃ ò nʼô jə́jɛ̀mɛ́ shí dɛ̃̌ o bʼo pyi bi ǹdə́ Pyɛɛrɛ gwẽ̌ nə́ ń zɔ̀mà. Cəl rə̀dù zɛ̃̀ rə zɔ̀m ébɔ̃ w wẽ́ rə wɔ̀: “Mɔ̀bɔ́ wɔ́ à ywə́lə́ byǐ. À só mo dɛ̃´dɛ̃´. Cilinə ń zɔ̀mà nɛ́.”
MAT.17.6	Yezu kwã-lyì bí gə́ nyɛ̀ɛ̀ cəl lé, ywẽ nánfɔ̀lɔ̀ zə bɛ, bə zɛ̃̀ bə zə bə̀ yə́rh bə pú tɛ̃´. 
MAT.17.7	Yezu zɛ̃̀ n yí bə̀ nyí ni, n dwə̀rh bè, n wɔ̀: “Zɛ̃̀nà dɛ̃̌. Á bə̀kʼá dùr ywẽ yé.”
MAT.17.8	Bə̀ gə́ kwẽ̌ bə̀ yésé dɛ̃̌, bə̀ yə̀ lò dõ nɛ, è gə də̀ Yezu dúdú.
MAT.17.9	Bə̀ gə́ tú bə̀ kʼâ nʼê swé pyɔ̀ w yi ní, Yezu pə bɛ nyí n wɔ̀: “Á bə̀kʼá shɛ̀nɛ́ á byili kɔn dɛ́ dɛ̀bɛ́ á yírhə́ nɔ mɔ́ lò lò ne yé, kɔn bʼe yí dɛ̃ rɛ́ tɛ̀bɛ́ Numbyíní Byǐ mà n bwìrhì n zɛ̃̀ n du cùùrì wẽ́ mó.”
MAT.17.10	Ń kwã-lyì bí zɛ̃̀ bə bwə̀rh mò bə wɔ̀: “È nə wɔ́ byè yil Muyiisi nyə́ né byilnə bé nʼê wə̀l bə̀ Elyi mà n tó yé n bà?”
MAT.17.11	N wɔ̀ bɛ: “Zhə̀nà, Elyi mà n bə̀ n kwɛrhɛ kɔn gakó n cĩ́ rə̀ jàà wà. 
MAT.17.12	Sə à nʼâ wə̀l ába: Elyi túwə́, sə lyì bí yə̀ ń pár lwar yé. Bə̀ wɛ̀rhɛ́ mɔ ǹdə bə̀ gə́ nʼê yâl nɛ́. Wɔ́ èta bə̀ mʼa nwɛ̀nɛ̀ Numbyíní Byǐ myɛ nɛ́.”
MAT.17.13	Rə̀myɛ́ yó, ń kwã-lyì bí lwar bə̀ wɔ́ Zhã-Bətiisi yò ń nə́ ń zɔ̀m ǹdə́ bɛ.
MAT.17.14	Yezu ǹdə́ ń kwã-lyì bí gə́ tú bə yí lyì-zhâ bɛ́ sono, bal mə̀dù yí ń nyí ni, n jòm ń nə̀dwə́nə́ yó n wùlì ń yé né, 
MAT.17.15	n wɔ̀: “Yó-cə́bal, kùnkùmbolo zhe à byǐ, ò nʼô nwɛ̀nɛ̀ mɔ̀ dɛ̃´dɛ̃´. Dǔr ń nɔ̀nɔ̀. Nyǐ twər nánzhəzhɔ̌, ò yʼa kwè mò o ji myǐn wə, ráá nɛ̃̌ wa. 
MAT.17.16	À zə mɔ a vò ǹ kwã-lyì bí sono, sə bə̀ yə̀ ŋwɛ̀nɛ́ bə wárh mɔ yé.”
MAT.17.17	Yezu wɔ̀ mɔ̀: “Ámyɛ̌ lũ w kɔ̀bɔ́ lyì bí yə̀ Yi ni zhí yé. Á wɔ́ lwɛlɛ cìnə́. À gwẽ̌ bʼa yə̀ nɛ́ ǹdʼába kɔn mʼe yí dǒ? À gwẽ̌ bʼa pyɛ́nɛ́ a yə̀ nɛ́ ǹdʼába kɔn mʼe yí dǒ? Zəna bə̀sɔ́bwɛ̀lɛ́ y á bə̀ nyɔ̀nɔ̀.” 
MAT.17.18	N zɛ̃̀ n bú nə̀cílí yə́, e du bə̀sɔ́bwɛ̀lɛ́ y wẽ́. Bə̀sɔ́bwɛ̀lɛ́ y jʼa wárh rə̀myɛ́ yó cìcì.
MAT.17.19	Ń kwã-lyì bí dúdú zɛ̃̀ bə yí ń nyí ni, bə bwə̀rh mò bə wɔ̀: “Byè yil nə́myɛ̌ yə̀ nə̀cílí y kɛ̀bɛ́ ŋwɛ̀nɛ́ nə́ jì?”
MAT.17.20	N wɔ̀ bɛ: “Wɔ́ á gə́ yə̀ Yi ni zhí ǹdʼá wun gakó mó è ce. Zhə̀nà, à nʼâ wə̀l ába: á Yi-ni-zhú mú gə yʼà yú ǹdə cǒ byǐ námpɔ́lɛ́ ta, á yʼâ mʼâ wɔ̀ pyɔ̀ w kɔ̀bɔ́ nɛ bʼò zhǐr o vò o zhì nyə̀má, sə ò yʼà mʼa shɛ̀nɛ́ á nyí ni. Kɔn tʼâ la nɛ́ yál á wàr á la wɔ̀rhɔ́ yé. [ 
MAT.17.21	Wɔ́ Yi lwə̂l ǹdə́ nyì-lyõṍ dúdú rə̀ wɔ̌ rə̀ jì nə̀cílí y kɛ̀bɛ́ dwí rí.]”
MAT.17.22	Dɛ̃ rə̀dù, Yezu ǹdə́ ń kwã-lyì bí gakó yʼà zhǐ dwã yó Gəlile tənà y wa. N zɛ̃̀ n wɔ̀ bɛ: “Bə̀ mʼa zə Numbyíní Byǐ bə pə numbyínsi ni, 
MAT.17.23	bə gu mu, sə dwã nə̀tɔ̀ yùwə̀, ń mà n ká n bwìrhì.”
MAT.17.23	Rə̀myɛ́ yó, ń kwã-lyì bí wun zhìlì dɛ̃´dɛ̃´.
MAT.17.24	Yezu ǹdə́ ń kwã-lyì bí gə́ tú bə yí Kapɛrnaɔm, byɛ̀bɛ́ bə̀ nʼê zwẽ Yi jì y lɔrɔ́ w mɔ́ yí Pyɛɛrɛ nyí ni bə bwə̀rh mò bə wɔ̀: “Á yó-cə́bal mɔ́ tá ń pɛ Yi jì y lɔrɔ́ w nà?”
MAT.17.25	Pyɛɛrɛ wɔ̀ bɛ: “Ń nə́ ń pɛ.”
MAT.17.25	Pyɛɛrɛ gə́ tú n zù kɛ̀lɛ́ wa, Yezu zɛ̃̀ n jɛ̀rɛ̀ n bwə̀rh mò n wɔ̀: “Shəmɔ, byè ǹ nə́ ǹ bùlə̀? Lũ w pyâ bɛ́ wɔ́ byɛ̌ lyì sõ bə̀ nʼê zwẽ lɔrɔ́ w nɛ́? Wɔ́ bə̀ cìcì byâ bɛ́ sono, ráá wɔ́ lyì bí dwã bɛ́ sono?”
MAT.17.26	Pyɛɛrɛ wɔ̀ mɔ̀: “Lyì bí dwã bɛ́ sõ bə̀ nʼê zwẽ w né.”
MAT.17.26	Yezu zɛ̃̀ n wɔ̀ mɔ̀: “Èta, bə̀ byâ bɛ́ twə́r tɛ̀nɛ́ gàà yé. 
MAT.17.27	Ǹdə́ rə̀myɛ́ ga, zhəl mwə̃́ y yó, ń ji zɛlɛ́. Émwâ y kɛ̀bɛ́ ǹ la jɛ̀rɛ̀ ń zə mɔ́, sə́ kâl è nyí rí, ǹ bʼâ nə wɛ́rɛ́ è nyú wə, è yú àmyɛ́ ǹdə́ ǹmyɛ́ ga lɔrɔ́ wa, ń vùr ń bə̂ pə bɛ, mùnì nə́ bə̀kʼá zhìlì bə̀ wun ni yé.”
MAT.18.1	Rə̀myɛ́ yó, Yezu kwã-lyì bí zɛ̃̀ bə yí ń nyí ni, bə bwə̀rh mò bə wɔ̀: “Mɔ̌ ń wɔ́ lyì-fɔ̀lɔ̀ du ń dwã bɛ́ Arəzana tənà y wa?”
MAT.18.2	N zɛ̃̀ n byẽ̀ bə̀sɔ́bwɛ̀lɛ́ námpɔ́lɛ́ èdù, n ce e zhì bə̀ yé né, 
MAT.18.3	n wɔ̀: “Zhə̀nà, à nʼâ wə̀l ába: á gə yə̀ pyìrhí á jǐrh ǹdə bə̀sɔ́ná námpɔ́lsɛ ta, á tʼá la Arəzana tənà y wẽ́ zú yé. 
MAT.18.4	Lò mɔ̀bɔ́ ń wɔ́ lyì-fɔ̀lɔ̀ du ń dwã bɛ́ Arəzana tənà y wa, wɔ́ mɔ̀bɔ́ ń nə́ ń lwəl ń cìn tɛ̃´ n jǐrh ǹdə bə̀sɔ́bwɛ̀lɛ́ y kɛ̀bɛ́ ta. 
MAT.18.5	Lò mɔ̀bɔ́ ń zwẽ bə̀sɔ́bwɛ̀lɛ́ y kɛ̀bɛ́ dwí rí zhəəle àmyɛ́ yilə, wɔ́ àmyɛ́ cìcì zhəəle ń zwẽ.”
MAT.18.6	Yezu súlí n wɔ̀: “Lò mɔ̀bɔ́ bə̀ gə lyẽ nə́kul-põ nánfɔ̀lɔ̀ ń byã nɛ́ bə cìrh mò bə ji mwə̃́ wə, n vò nɛ̃̌ mɔ́ kùr w cɔ̃̀ ń gə cìrh byɛ̀bɛ́ bə̀ yə̀ yírh swí bə jʼa zhí àmyɛ́ nɛ mɔ́ mə̀dù cìcì ń co lwɛlɛ wa. 
MAT.18.7	Zwini bʼa zə lũ w kɔ̀bɔ́ lyì bí bə̀ gə́ nʼê cìrh dwã bə̀ ce lwɛlɛ wẽ́ mó yilə. Zhə̀nà, kɔn dɛ̀bɛ́ rə̀ nʼê ce lò lwɛlɛ wẽ́ tʼâ la jó yé. Sə zwini bʼa zə lò mɔ̀bɔ́ ń nə́ ń tó rə̀ dɛnnɛ ń cìrh ń dõ ń ce lwɛlɛ wa!
MAT.18.8	“Ǹ jɛ̃̀ ráá ǹ nà gə nʼê ce ǹ wɛ̀rhɛ́ lwɛlɛ, sə́ gõ y ń dwĩ̀ kwã nɛ́. Ǹ gə zù nyǔ mə̀ tʼâ la zhɔ̌ wẽ́ ǹdə́ jɛ̃̀ èdù ráá nà èdù cɔ̃̀ ǹ gə zù myǐn mə̀ tʼâ cì gaga wẽ́ ǹdə́ jɛ̀rh sə̀lyè ráá nə̀rh sə̀lyè. 
MAT.18.9	Ǹ yírh gə nʼê ce ǹ wɛ̀rhɛ́ lwɛlɛ, sə́ jàrh rɛ̀ ń dwĩ̀ kwã nɛ. Ǹ gə zù nyǔ mə̀ tʼâ la zhɔ̌ wẽ́ ǹdə́ yírh rə̀dù cɔ̃̀ ǹ gə zù myǐn-jù w ǹdə́ yírhə́ nə̀lyè.”
MAT.18.10	Yezu súlí n wɔ̀: “Dɛ̃̌na á cìnə̀. Á bə̀kʼá shɛ̀nɛ́ á fulsi byɛ̀bɛ́ èta bə̀ yə̀ yírh swí mú mə̀dù ga yé. À nʼâ wə̀l ába: bə̀ màlɛ́kabá zhǐ à Da mɔ́ ń ŋwɛ́nɛ́ Arəzana w mɔ́ yé né twéé gakó. [ 
MAT.18.11	Numbyíní Byǐ tú byɛ̀bɛ́ bə̀ jé mó vwârh yilə.]”
MAT.18.12	Yezu zɛ̃̀ n ji səswalá n pə ń kwã-lyì bí ni n wɔ̀: “Lò gə zhe pyììsì zɔ̌m, èdù zɛ̃̀ e jé, á nʼá bùl bə̀ ń tá ń la shə́-nə̀bɔ́ ǹdə́ nə̀bɔ́ y nɛ yõ̌ pyɔ̀ w yó n vò n pyà kɛ̀bɛ́ è jé mó? 
MAT.18.13	À nʼâ wə̀l ába: ń gə nɔ ya, ń wu bʼa yə̀ nyɛ̀n èmyɛ́ yil du shə́-nə̀bɔ́ ǹdə́ nə̀bɔ́ y sə̀ yə̀ jé mó. 
MAT.18.14	Èta myɛ, á Da mɔ́ ń ŋwɛ́nɛ́ Arəzana w mɔ́ tá ń yâl bə̀ byɛ̀bɛ́ èta bə̀ yə̀ yírh swí mú mə̀dù ga jé yé.”
MAT.18.15	Yezu kə́ n wɔ̀ ń kwã-lyì bí ni: “Ǹ dõ gə gwar mɔ́, sə́ vò ń sõ, ń byẽ̀ mò kwã nɛ́ ǹmyɛ́ ǹdə́ ńmyɛ̌ dúdú, ń byili mu ń dóó wə́. Ń gə cili ǹ zɔ̀mà nɛ́, sə́ nyǐ ǹ kwɛrhɛ ń yò. 
MAT.18.16	Sə ń gə yə̀ shɛ̀nɛ́ n cili ǹ zɔ̀mà nɛ́, sə́ pyà lò mə̀dù, ráá lyì bə̀lyè, ǹmyɛ́ ǹdə́ bə̀myɛ́ ga tó dwã á vò ń sõ, bə̀ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ yò gə la kɔrhɔ gakó, sʼe yə̀ zhə̀n-cìnə́ bə̀lyè ráá bə̀tɔ̀ yírh wə. 
MAT.18.17	Sə ń gə yə̀ shɛ̀nɛ́ n cili bə̀myɛ zɔ̀mà nɛ́, sə́ byili Yi lyì bí gùlú w ni. Ń gə yə̀ shɛ̀nɛ́ n cili gùlú w lyì bí myɛ zɔ̀mà nɛ́, sə́ nyǐ mu ǹdə lò mɔ̀bɔ́ ń yə̀l Yi rí tɛ̀bɛ́ rə̀ wɔ́ zhə̀n mɔ́ pár ta, ráá ǹdə myə̂l-kwândɛ zwennə ta.”
MAT.18.18	Yezu kə́ n wɔ̀: “Zhə̀nà, à nʼâ wə̀l ába: kɔn dɛ̀bɛ́ gakó á gə lyẽ cɛ yó, bə̀ mʼa lyẽ de Arəzana w myɛ, sə kɔn dɛ̀bɛ́ gakó á gə bwèlé cɛ yó, bə̀ mʼa bwèlé re Arəzana w myɛ.
MAT.18.19	“Zhə̀nà, à kʼâ nʼâ wə̀l ába: ámyɛ̌ lyì bə̀lyè gə wɛ̀rhɛ́ nyí rə̀dù cɛ yó bə lwə̀l kɔn à Da mɔ́ ń ŋwɛ́nɛ́ Arəzana w mɔ́ nɛ, ń mà n pə bɛ, 
MAT.18.20	bə̀ lyì bə̀lyè ráá bə̀tɔ̀ gə gùlí dwã àmyɛ́ yil yilə, àmyɛ́ cìcì ŋwɛ́nɛ́ ǹdə́ bɛ.”
MAT.18.21	Pyɛɛrɛ zɛ̃̀ n yí Yezu nyí ni, n bwə̀rh mò n wɔ̀: “Cinu, à dõ gə nə́ ń gwar nɛ, twər màngal à mə̂ sʼa pɔ̃ sǔbri? À mə̂ sə à nʼâ pɛ mɔ sǔbri twər tàlpyɛ̀?”
MAT.18.22	Yezu wɔ̀ mɔ̀: “À nʼâ wə̀l mó: bə̀ká pɔ̃ sǔbri twər tàlpyɛ̀ yé. Ǹ mə̂ sə́ pɔ̃ sǔbri twər tàlpyɛ̀ tàlpyɛ̀ kùrə̀ shə́-shàlpyɛ̀. 
MAT.18.23	Rə̀myɛ́ yilə, à mʼa byili ába kɔn rə̀ nʼê myɛrhɛ Arəzana pyɛ̀lɛ̀ rɛ́. Pyɔ̌ mə̀dù ń ya n byẽ̀ ń kɛ̀lɛ́ tùntùnnə̀ ń la ń nə̀cɛ̀ndɛ̀ yò bwə̂rh. 
MAT.18.24	Ń gə́ tú n ji kùr ń nə́ ń bwə̀rh ń nə̀cɛ̀ndɛ́ yò yi ní, bə zə lò mə̀dù bə bà, ń yà ń zhe pyɔ̌ mɔ́ jim wársɛ mɔ̀rh-fwààlɛ̀ nánzhəzhɔ̌. 
MAT.18.25	Sə ń yà ń bə kaka zhe ń la mə n ŋwɛ́ɛ́ jim dí yé. Yó-cə́bal mɔ́ zɛ̃̀ n pə nyí bə̀ bə̀ zə ńmyɛ̌ ǹdə́ ń kɛ̃ mɔ́ ǹdə́ ń bə̀sɔ́ná bɛ́ ǹdə́ kɔn dɛ̀bɛ́ gakó ń zhe mó bə yè bə mʼe ŋwɛ́ɛ́ jim dí. 
MAT.18.26	Kɛ̀lɛ́ y tùntùnnə̀ mó zɛ̃̀ n tu ń nə̀dwə́nə́ yó n wùlì yó-cə́bal mɔ́ yé né, n lwə̀l mò n wɔ̀: ‘Zhìlì ǹ yala nɛ, bʼà mʼa ŋwɛ́ɛ́ mɔ́ ǹ jim dí gakó.’ 
MAT.18.27	Ń nɔ̀nɔ̀ zə yó-cə́bal mɔ́, n yẽ̌ ń jim dí ni n ce bə dwĩ̀ mù n zhǐr.
MAT.18.28	“Ń gə́ tú ń nə́ ń dwi, n nə ń dõ tùntùnnə̀ ń yà ń zhe ń jim. È yʼà wɔ́ dwã zɔ̌m tum wársɛ. N zə mɔ, n shàr ń byã nɛ, n wɔ̀ mɔ̀: ‘Ŋwɛ́ɛ́ à jim dí.’ 
MAT.18.29	Ń dõ mó tu ń nə̀dwə́nə́ yó n wùlì ń yé né, n lwə̀l mò n wɔ̀: ‘Zhìlì ǹ yala nɛ, bʼà mʼa ŋwɛ́ɛ́ mɔ́ ǹ jim dí.’ 
MAT.18.30	Sə ń yə̀ shɛ̀nɛ́ yé. N ce bə zə mɔ bə ce byə̀nə́-jù wə̀, kɔn la mʼe yí ń gə tú ń ŋwɛ́ɛ́ jim dí ń zhɛ̀.
MAT.18.31	“Ń dwã bɛ́ gə́ nɔ ń gə́ wɛ̀rhɛ́ nɛ́ mɔ́, bə̀ wun zhìlì dɛ̃´dɛ̃´, bə vò e cĩ́ rə̀ gakó bə̀ yó-cə́bal mɔ́ nɛ. 
MAT.18.32	Yó-cə́bal mɔ́ zɛ̃̀ n ce bə zə mɔ bə mʼe bà, n wɔ̀ mɔ̀: ‘Tùntùnnə̀ námməlwɛ̀lɛ́, ǹ lwə̀l nè, a shɛ̀nɛ́ a yẽ̌ ǹ jim dí gakó ne a pɔ̃́. 
MAT.18.33	Ǹmyɛ yà ǹ mə̂ sə́ dùr ǹ dõ mó nɔ̀nɔ̀ ǹdə àmyɛ gə́ dùr ǹ nɔ̀nɔ̀ nɛ́.’ 
MAT.18.34	Yó-cə́bal mɔ́ lyim yʼà zɛ̃̀ dɛ̃´dɛ̃´, n pə nyí bə̀ bə̀ zhəl bə zə tùntùnnə̀ mó bə ce byə̀nə́-jù wə̀, bə pɔ̃ còrhò-tum, kɔn mʼe yí ń gə ŋwɛ́ɛ́ jim dí gakó n zhɛ̀.”
MAT.18.35	Yezu súlí n wɔ̀: “Ámyɛ̌ mə̀dù mə̀dù gakó gə yə̀ sǔbri ǹ dõ ne pɛ ǹdə́ ǹ wu gakó, wɔ́ èta à Da mɔ́ ń ŋwɛ́nɛ́ Arəzana w mɔ́ mà n wɛ̀rhɛ́ ǹmyɛ nɛ.”
MAT.19.1	Yezu gə́ zɔ̀m zɔ̀mà nɛ́ nə̀myɛ́ gakó n zhɛ̀, n zhǐr Gəlile tənà y wa, n byɛrhɛ Zhɔrdɛ̃ bwǐ y n vò Zhide. 
MAT.19.2	Sə lyì nánzhəzhɔ̌ yʼà tó mo bə vò gàà. N wárh byɛ̀bɛ́ bə̀ yʼà wɔ́ nə̀bwànà mɔ́.
MAT.19.3	Farɛzhɛ̃ɛ̃bá jàlà yʼà nʼê yâl bə zhẽ̀ mò. Bə zɛ̃̀ bə yí ń nyí ni bə bwə̀rh mò bə wɔ̀: “Sɔ́má ŋwɛ́nɛ́ bə̀ bal zhɛ̃´ ń kɛ̃, n vùr mò yò kɔ̃̌kɔ̃̌ yilə?”
MAT.19.4	N wɔ̀ bɛ: “Á gwẽ̌ yə̀ kɔn dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó kàrmə̀ nà? Bə̀ kɛ̃ rə̀ wẽ́ bə wɔ̀ bə̀, kùr-ju yi ní, ‘Yi wɛ̀rhɛ́ numbyínsí, bal ǹdə́ kɛ̃,’ 
MAT.19.5	rə zɛ̃̀ rə̀ wɔ̀: ‘Rə̀myɛ́ yilə, bal mɔ́ mà n yẽ̌ ń da ǹdə́ ń ná nɛ, n jòm ǹdə́ ń kɛ̃ mɔ́, sə bə̀myɛ́ bə̀lyè y ga bʼa mù dwã nɛ bə jǐrh kɔn rə̀dù.’ ”
MAT.19.6	Yezu zɛ̃̀ n súlí n wɔ̀: “Èta, bə̀ kʼê tʼâ la lyì bə̀lyè yál yé. Bə̀ bʼa mù dwã nɛ bə jǐrh kɔn rə̀dù. Kɔn dɛ̀bɛ́ Yi gə co dwã nɛ, sə numbyíní bə̀ká pɔr rɛ yé.”
MAT.19.7	Farɛzhɛ̃ɛ̃bá zɛ̃̀ bə bwə̀rh mò bə wɔ̀: “È nə wɔ́ byè yil Muyiisi pɔ nyí bə̀ lò gə la ǹ kɛ̃ zhɔ̃́, sə́ kɛ̃ sɛ́bɛ́ ń pɔ̃, rə̀ mʼa byili bə̀ ǹ zhɔ̃̀ mɔ̀?”
MAT.19.8	Yezu wɔ̀ bɛ: “Wɔ́ á yó-kùùlí rə̀ ce Muyiisi pə ába sɔ́má bə̀ vǔrnə á kana bɛ́. Sə kɔn yʼà də̀ èta kùr-ju yi ní yé. 
MAT.19.9	Sə à nʼá wə̀l ába: lò mɔ̀bɔ́ ǹ gə zhɔ̃̀ ǹ kɛ̃, ń ká jí ń dõ, e jʼà də̀ fwə́l ǹ kɛ̃ mɔ́ fwə̂l, sə́ lwar bə̀ wɔ́ fwə́l ǹ nə́ ǹ fwə̀lə́.”
MAT.19.10	Ń kwã-lyì bí zɛ̃̀ bə wɔ̀ mɔ̀: “È gə wɔ́ èta kɔn la nɛ́ yál bal ǹdə́ kɛ̃ cəcəl wə, sə́ nyǐ lò gə yə̀ kɛ̃ jí cɔ̃̀.”
MAT.19.11	N wɔ̀ bɛ: “È də̀ lyì bí gakó bə̀ wɔ̌ rə̀myɛ́ bə̀ la shɔ̀nɔ́ yé. Sə Yi nʼê pɛ ŋwɔ̀nɔ́ lyì jàlà nɛ̀, mùnì ga bə shɛ̀nɛ́ rə̀myɛ́. 
MAT.19.12	Lyì jàlà ŋwɛ́nɛ́ bə̀ nábá lùl bè èta, bə̀ wàr kɛ̃ bə̀ la jú yé. Jàlà ŋwɛ́nɛ́ wɔ́ lyì bə̀ gu bə̀ bɛlɛ rɛ́. Jàlà ŋwɛ́nɛ́ wɔ́ Arəzana tənà y yil bə̀ zhɔ̃̀ kɛ̃ jú. Lò mɔ̀bɔ́ ǹ gə la shɔ̀nɔ́, sə́ shɛ̀nɛ́.”
MAT.19.13	Rə̀myɛ́ yó, lyì yʼà zə bə̀sɔ́ná námpɔ́lsɛ bə mʼe bə̀ Yezu sono, mùnì ga n cĩ́ ń jɛ̀rh bə̀ yó, n lwə̀l Yi bə̀ yilə. Ń kwã-lyì bí zɛ̃̀ bə̀ nʼê ji bi búlə́.
MAT.19.14	Yezu zɛ̃̀ n wɔ̀ bɛ: “Yẽ̌nə bə̀sɔ́ná bɛ́ nɛ bə bə̀ à sono, sʼá bə̀kʼá cə̀r bè yé, bə̀ Arəzana tənà y wɔ́ lyì byɛ̀bɛ́ bə̀ nyɛ̌ ǹdə bə̀myɛ́ ta mɔ́ nyâ.”
MAT.19.15	N cĩ́ ń jɛ̀rh bə̀sɔ́ná bɛ́ yó, n zɛ̃̀ n zhǐr n súlí ń sɔ́má yá.
MAT.19.16	Rə̀myɛ́ yó, ébɔ́-dâl mə̀dù yí Yezu nyí ni n bwə̀rh mò n wɔ̀: “Yó-cə́bal, yò-cɔ̀nɔ̀ kɔ̌ à mə̂ sʼa wɛ̀rhɛ́ mùnì a nə nyǔ mə̀ tʼâ la zhɔ̌?”
MAT.19.17	Yezu wɔ̀ mɔ̀: “Byè yil ǹ nə́ ǹ bwə̀rh nè kɔn dɛ̀bɛ́ rə̀ càn shò-kwã nɛ́? Cɛ̀nɛ̀ cə́bal wɔ́ mə̀dù sásá. Ǹ gə nə́ ǹ yâl ń zù nyǔ mə̀ tʼâ la zhɔ̌ wẽ́, sə́ zwẽ Yi nyə́ né.”
MAT.19.18	Bal mɔ́ zɛ̃̀ n bwə̀rh mò n wɔ̀: “Yi nyə́ nyɛ̌?”
MAT.19.18	Yezu wɔ̀ mɔ̀: “Bə̀ká gu lò yé; bə̀ká fwə̂l yé; bə̀ká ŋwɔ̀ yé; bə̀ká gõ kɔma ń ce ǹ dõ nyí ni bùrsì jàà w yé; 
MAT.19.19	nyám ǹ da ǹdə́ ǹ ná; sə́ swéné ǹ dõ ǹdə ǹ cìcì ta.”
MAT.19.20	Ébɔ́-dâl mɔ́ wɔ̀: “À zwẽ nyə́ né nə̀myɛ́ gakó. Bə̀kɔ́n rə̀ dàl à mə̂ sʼa wɛ̀rhɛ́ kə́dò?”
MAT.19.21	Yezu wɔ̀ mɔ̀: “Ǹ gə nə́ ǹ yâl ń yə̀ lyì-ècɛ̀n námpúm, sə́ vò ń kwè kɔn dɛ̀bɛ́ ǹ zhe mó gakó ń yè, ń pə rə̀ wársɛ́ nə̀mwà nɛ̀, sə́ ká kwɛ̃̀ ń bə̀ ń tó ne, sə́ yẽ̌ bə̀ ǹ mʼâ nə nə̀cɛ̀ndɛ̀ dɛ̃̌ Arəzana wa.”
MAT.19.22	Ébɔ́-dâl mɔ́ gə́ nyɛ̀ɛ̀ zɔ̀mà nɛ́ nə̀myɛ́, n zhǐr ń la jè ǹdə́ wu-zhìlù, bə̀ ń yà ń wɔ́ nə̀cɛ̀m-bal nánfɔ̀lɔ̀.
MAT.19.23	Yezu zɛ̃̀ n wɔ̀ ń kwã-lyì bí ni: “Zhə̀nà, à nʼâ wə̀l ába: nə̀cɛ̀m-bal Arəzana tənà y wẽ́ zú mʼa yə̀ zwini. 
MAT.19.24	À kʼâ nʼâ wə̀l ába: yómó gə la gã̀-məshǐm bɔ̀l w tó o lyɛ̃, kʼâ wɔ́ nàná du nə̀cɛ̀m-bal gə la Arəzana tənà y wẽ́ zú.”
MAT.19.25	Ń kwã-lyì bí gə́ nyɛ̀ɛ̀ zɔ̀mɛ̀ rɛ́ rə̀myɛ́, bə̀ wun zɛ̃̀, bə wɔ̀: “È gə wɔ́ èta, wɔ́ mɔ̌ lò ń nə wɔ̌ ń mà n nə ń cìn vwârh?”
MAT.19.26	Yezu zɛ̃̀ n nyǐ bi, n wɔ̀ bɛ: “Numbyíní bə rə̀myɛ́ yàlà zhe yé, sə Yi wɔ̌ kɔn gakó.”
MAT.19.27	Pyɛɛrɛ zɛ̃̀ n wɔ̀ mɔ̀: “Nyǐ nə́myɛ̌, nə́ yẽ̌ kɔn gakó ne nə́ tó mó. Wɔ́ etər kɔn mʼa yə̀ nɛ́ nə́ yilə?”
MAT.19.28	Yezu zɛ̃̀ n wɔ̀ bɛ: “Zhə̀nà, à nʼâ wə̀l ába: Yi gə kʼâ tú rə̀ kwɛrhɛ lũ w o jǐrh nándũ̀, Numbyíní Byǐ mà n bə̀ n jòm ń pyɛ̀lɛ̀ də̀gwã́ y yó, ń zùwə́ y wẽ́. Sə rə̀myɛ́ yi ní, ámyɛ̌ shí ǹdə́ bə̀lyè y á tó à kùr mó myɛ bʼâ jòm pyɛ̀lɛ̀ də̀gwə́rh yó, á bùr Esərayɛl lyì bí kwálsɛ́ shí ǹdə́ sə̀lyè y bùrsì. 
MAT.19.29	Sə lò mɔ̀bɔ́ gakó ǹ zhǐr ń yẽ̌ ǹ kɛ̀lɛ́, ǹdə́ ǹ da-byâ, ǹdə́ ǹ nəkwá, ǹdə́ ǹ da ǹdə́ ǹ ná, ǹdə́ ǹ byâ, ǹdə́ ǹ kálsɛ nɛ àmyɛ́ kùr tó yilə, ǹ bʼâ ká nə rə̀myɛ́ gakó twər zɔ̌m, ń jà ǹ bʼâ nə cəl nyǔ mə̀ tʼâ la zhɔ̌ wẽ́. 
MAT.19.30	Byɛ̀bɛ́ bə̀ wɔ́ nã́yə́ə́ bé mó nánzhəzhɔ̌ mʼa jǐrh nánkwaá, sə byɛ̀bɛ́ bə̀ wɔ́ nánkwaá bɛ́ mɔ́ nánzhəzhɔ̌ mʼa jǐrh nã́yə́ə́.”
MAT.20.1	Yezu zɛ̃̀ n ji səswalá n pə bɛ n wɔ̀: “À mʼa byili ába kɔn dɛ̀bɛ́ rə̀ nʼê myɛrhɛ Arəzana tənà yá. Kɛ̀lɛ́ cə́bal mə̀dù ń ya n du nəkɔkɔ́lɛ́ shãã shãã ń la tùntùnnə̀ pwâ n ce ń kɛ́lɛ́ wa. 
MAT.20.2	N nə tùntùnnə̀, n wɔ̀ bɛ bə̀ ń mà n pə dɛ̃ rə̀dù tum wársɛ lò gakó ne dɛ̃ wẽ́. Bə shɛ̀nɛ́. N zɛ̃̀ n ce bə vò ń kɛ́lɛ́ y wa. 
MAT.20.3	N kə́ n du ǹdə́ yi rí tú dɛ̃̌, n nə bə̀ dwã bə̀ zhǐ cɔ w wẽ́ nánfò, bə̀ tʼâ wɛ̀rhɛ́ kaka yé. 
MAT.20.4	N wɔ̀ bɛ: ‘Ámyɛ zhəlnə à kɛ́lɛ́ y wa, bʼà mʼa kwɛ̃̌ ába ǹdə kɔn gə́ mə̂ nɛ́.’ 
MAT.20.5	Bə zhǐr bə vò.
MAT.20.5	“N kə́ n du kə́dò, ǹdə́ yi rí yú yə́-pɛ̀lɛ́ ecəl wə, n nə bə̀ dwã. N ce bə̀myɛ vò ń kɛ́lɛ́ y wa. N kə́ n du yi-kár nɛ, n nə bə̀ dwã. N ce bə̀myɛ vò ń kɛ́lɛ́ y wa. 
MAT.20.6	Rə̀myɛ́ kwã nɛ́, n kə́ n du ǹdə́ yi rí la tɛ̃´, n nə bə̀ dwã bə̀ zhǐ nánfò. N bwə̀rh bè n wɔ̀: ‘Byè yil á zhǐ nyɔ̀nɔ̀ nəkɔkɔ́lɛ́ ga kɔn mʼe yí èlâsɛ̃´, á tʼá wɛ̀rhɛ́ kaka?’ 
MAT.20.7	Bə wɔ̀ mɔ̀: ‘Lò lò yə̀ nə́ba tum w ce yé.’ N zɛ̃̀ n wɔ̀ bɛ: ‘Ámyɛ zhəlnə à kɛ́lɛ́ y wa.’
MAT.20.8	“Də̀dɛ̀nɛ́ yi gə́ yúwə́, kɛ́lɛ́ y cə́bal mɔ́ wɔ̀ ń nə̀cɛ̀ndɛ́ yìlnə̀ mó ne: ‘Byẽ̌ tùntùnnə̀ bé, ń pə lò gakó ń kwândɛ́. Sə ǹ gə la bɛ pɔ, sə́ ji kùr ǹdə́ byɛ̀bɛ́ bə̀ tà-kwã bə bə̀ mɔ́, ń bə́ vò byɛ̀bɛ́ bə̀ tó yé bə bə̀ mɔ́ nɛ.’ 
MAT.20.9	Nə̀cɛ̀ndɛ́ yìlnə̀ mó byẽ̀ byɛ̀bɛ́ bə̀ tú ǹdə́ yi rí la tɛ̃´ mɔ́, n pə dɛ̃ námpúm tum wársɛ lò gakó ne. 
MAT.20.10	Kɔn gə́ tú e yí byɛ̀bɛ́ bə̀ tó yé mó, bə̀ yʼà nʼê bùl bə̀ ń mà n pə bə̀myɛ́ nɛ dɛ̃´dɛ̃´, sə ń pɔ dɛ̃ rə̀dù tum wársɛ bə̀myɛ mə̀dù gakó ne.
MAT.20.11	“Bə̀ gə́ zwẽ bə zhɛ̀, bə̀ zɛ̃̀ bə̀ nʼê ŋwɔ́ŋwɔ̌ ǹdə́ kɛ̀lɛ́ y cə́bal mɔ́, bə̀ zhe: 
MAT.20.12	‘Byɛ̀bɛ́ bə̀ tà-kwã bə bə̀ də̀dɛ̀nɛ́ y wẽ́ bə twĩ̀ námpɔ́lɛ́, ń zɛ̃̀ ń kwɛ̃̌ bə̀myɛ́ ǹdə nə́myɛ̌ byɛ̀bɛ́ nə́ tú nəkɔkɔ́lɛ́ ga nə́ twĩ̀ dɛ̃ rɛ́ námpúm, nə̀nyɔ́nɔ́ w gakó mɛ̃ nə́ yó w mó ta?’
MAT.20.13	“Kɛ̀lɛ́ y cə́bal mɔ́ zɛ̃̀ n wɔ̀ tùntùnnə̀ bé mə̀dù nì: ‘À yə̀ dwé yé dɔwa. À wò mó bʼà mʼa pɔ̃ dɛ̃ rə̀dù tum wársɛ, ń shɛ̀nɛ́. 
MAT.20.14	Zwẽ ǹ wársɛ́, ń vò kwã nɛ́. À mʼa pə mɔ̀bɔ́ ń tà-kwã mɔ́ nɛ ǹdə à gə́ pɔ ǹmyɛ nɛ nɛ́. 
MAT.20.15	À bə sɔ́má zhe à mʼa wɛ̀rhɛ́ à nə̀cɛ̀ndɛ́ ǹdə à gə́ nʼâ yâl nɛ́ náá etəra? Nà wɔ́ à gə́ zhe wu mú è ce ǹ bə só, ǹ nə́ ǹ dùr bwɛ̃̌?’ ”
MAT.20.16	Yezu súlí n wɔ̀: “Èta myɛ, nánkwaá bɛ́ mʼa jǐrh nã́yə́ə́, sə nã́yə́ə́ bé mʼa jǐrh nánkwaá.”
MAT.20.17	Rə̀myɛ́ kwã nɛ́, Yezu ǹdə́ ń kwã-lyì bí zhǐr bə̀ la Zhərəzalɛm. Bə̀ gə́ yú sɔ́má y yó, n zɛ̃̀ n zə ń kwã-lyì bí shí ǹdə́ bə̀lyè y n vò kwã nɛ́ bə̀ dúdú, n wɔ̀ bɛ: 
MAT.20.18	“Nyǐnə nə́ la Zhərəzalɛm, sə bə̀ mʼa zə Numbyíní Byǐ bə pə Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé ne, sə bə̀ mʼa kə́ ń bùrsì bə wɔ̀ bə̀ ń mə̂ ǹdə́ gu. 
MAT.20.19	Bə mʼa pɔ̃ lyì byɛ̀bɛ́ bə̀ də̀ Zhwifubá ne, bə fulsi mu, bə zə dànə̀shàárɛ bə mà mɔ̀, bə zɛ̃̀ bə pəpa mɔ də̀-jɔrhɔ́ yó n cì, sə ń mà n bwìrhì ń dwã nə̀tɔ̀ yùwə̀.”
MAT.20.20	Rə̀myɛ́ yó, Zebede byâ bɛ́ bə̀lyè y ná zə bɛ n yí Yezu nyí ni, n wùlì ń yé né, ń nə́ ń yâl n lwə̀l mò kɔna.
MAT.20.21	Yezu zɛ̃̀ n bwə̀rh mò n wɔ̀: “Bə̀kɔ́n ǹ nə́ ǹ yàlá?”
MAT.20.21	N wɔ̀ mɔ̀: “À nʼâ lwə̀l mó bə̀ ǹ bwəl nyí bʼà byâ bɛ́ byɛ̀bɛ́ bə̀lyè y mə̀dù mà n jòm ǹ jə̀jĩ́ ni, mə̀dù jòm ǹ jə̀gwã̀ nɛ̀, ǹ pyɛ̀lɛ̀ rɛ́ jàà y wa.”
MAT.20.22	Yezu zɛ̃̀ n wɔ̀: “Á yə̀l kɔn dɛ̌ ná-yil á nʼá lwə̀l yé. Á mʼâ shɛ̀nɛ́ á nwɛ̀nɛ̀ nɔ̀nɔ̀ w kɔ̀bɔ́ àmyɛ́ la nɔ̀nɔ̀ mɔ́?”
MAT.20.22	Bə wɔ̀: “Nə́ mʼâ shɛ̀nɛ́.”
MAT.20.23	N zɛ̃̀ n wɔ̀: “Zhə̀nà, á mʼâ shɛ̀nɛ́ á nwɛ̀nɛ̀ nɔ̀nɔ̀ w kɔ̀bɔ́ àmyɛ́ la nɔ̀nɔ̀ mɔ́. Sə è gə wɔ́ à jə̀jĩ́ ni ǹdə́ à jə̀gwã̀ nɛ̀ jǒm mó, è də̀ àmyɛ́ à la rə̀myɛ́ nyí pɔ yé. Jààsɛ́ sə̀myɛ́ ŋwɛ́nɛ́ byɛ̀bɛ́ à Da tɛnɛ sɛ bə̀ yil mó yilə.”
MAT.20.24	Ń kwã-lyì bí dwã bɛ́ shí y gə́ nyɛ̀ɛ̀ rə̀myɛ́, bə̀ lyimə zɛ̃̀ nə̀ nʼê yì byɛ̀bɛ́ bə̀lyè yə́.
MAT.20.25	Yezu zɛ̃̀ n byẽ̀ bə̀ gakó n wɔ̀ bɛ: “Á yě bə̀ tənèsé pyâ bɛ́ nʼê jí pyɛ̀lɛ̀ bə̀ lyì bí yó, e jà lyì-fwààlɛ̀ myɛ ŋwɛ́nɛ́ bə̀ nʼê wɛ̀rhɛ́ jàn lyì bí ni. 
MAT.20.26	Sə ámyɛ̌ bə̀kʼá wɛ̀rhɛ́ èta yé. Lò mɔ̀bɔ́ ń ŋwɛ́nɛ́ á wẽ́ ń nə́ ń yâl n yə̀ á gakó lyì-fɔ̀lɔ̀, sə n yə̀ á tùntùnnə̀ n twĩ̀ n pə ába. 
MAT.20.27	Lò mɔ̀bɔ́ ń nə́ ń yâl n yə̀ á yé né cə́bal, sə n yə̀ á gakó yə-bal. 
MAT.20.28	Wɔ́ èta ǹdə́ Numbyíní Byǐ myɛ. Ń yə̀ twí mùnì ga lò twĩ̀ n pɔ̃ yé. Ń túwə́, ń la tũ̌ n pə lyì bí ni, sə n pə ń myə̂l lé lyì nánzhəzhɔ̌ zõ yilə.”
MAT.20.29	Dɛ̃ rə̀dù, Yezu ǹdə́ ń kwã-lyì bí yʼà ŋwɛ́nɛ́ Zheriko né. Bə̀ gə́ tú bə̀ nʼê dwi cɔ w wa, lyì nánzhəzhɔ̌ yʼà tó be. 
MAT.20.30	Lyìlyə̂r rə̀lyè yʼà jě sɔ́má y vɔ̃̀ nɛ̀. Rə nyɛ̀ɛ̀ bə̀ Yezu tó gàà ń nə́ ń lyɛ̃, rə zɛ̃̀ rə̀ nʼê búbwéé rə̀ zhe: “Cinu, Dəvyidi Byǐ, dǔr nə́ nɔ̀nɔ̀.”
MAT.20.31	Lyì-zhâ bɛ́ zɛ̃̀ bə̀ nʼê ji ri búlə́ bə̀ rə̀ yẽ̌ rə̀ sɔ̀ w nɛ. Rə kwɛrhɛ rə búbwéé dwini shãã ga, rə wɔ̀: “Cinu, Dəvyidi Byǐ, dǔr nə́ nɔ̀nɔ̀.”
MAT.20.32	Yezu swə́rh n zhì, n byẽ̀ bè, n bwə̀rh bè n wɔ̀: “Bə̀kɔ́n á nʼá yâl bʼà wɛ̀rhɛ́ á yilə?”
MAT.20.33	Rə wɔ̀ mɔ̀: “Cinu, nə́ rʼé lwə̀l mó bə̀ ǹ púr nə́ yírhə́ né.” 
MAT.20.34	Rə̀ nɔ̀nɔ̀ zə Yezu, n zɛ̃̀ n dwə̀rh rə̀ yírhə́ né ne, nə jʼa púr. Rə zhǐr rə tó mo.
MAT.21.1	Yezu ǹdə́ ń kwã-lyì bí bwəlse Zhərəzalɛm, bə yí Bɛtəfazhɛ. Cɔ w òmyɛ́ ŋwɛ́nɛ́ pyɔ̀ w bə̀ nʼê byẽ̀ bə̀ Olyivyə́r pyɔ̀ mɔ́ səta. N zɛ̃̀ n twĩ̀ ń kwã-lyì bí bə̀lyè, n wɔ̀ bɛ: 
MAT.21.2	“Zhəlnə cɔ w ò ŋwɛ́nɛ́ á yé né mó wə. Á mʼâ nə bə̀nə-nyɛ̀ è lyẽ tɛ̃´, è byǐ zhǐ è yala nɛ. Lwə̂rnə yə, á zə sɛ á bʼâ pɛ̃. 
MAT.21.3	Bə̀ gə bwə̀rh ába, sʼá wɔ̀: ‘Cinu zhe sə̀ tum.’ Rə̀myɛ́ yi ní, bə̀ mʼa yẽ̌ á zə sɛ á bà.”
MAT.21.4	Rə̀myɛ́ wɛ̀rhɛ́ mùnì kɔn dɛ́ dɛ̀bɛ́ Yi nyì-zwennə mə̀dù byili mú pyìrh. Ń wòwə̀:
MAT.21.5	“Wálna Səyɔ̃ lyì bí ni:
MAT.21.5	‘Nyǐnə á pyɔ̌ mɔ́ ń lwəl ń cìn tɛ̃´,
MAT.21.5	ń jě bə̀na ǹdə́ è byǐ, ń bàn á sõ.’ ”
MAT.21.6	Yezu kwã-lyì bí bə̀lyè y zhǐr bə vò bə wɛ̀rhɛ́ ǹdə ń gə́ pɔ bɛ nyí ní. 
MAT.21.7	Bə zə bə̀nə-nyɛ̀ y ǹdə́ è byǐ y bə mʼe bà, bə lyɛ̀lɛ̀ bə̀ gàndɛ́ sə̀ yó, bə ce Yezu jòm. 
MAT.21.8	Lyì-zhâ bɛ́ jàlà lyɛ̀lɛ̀ bə̀ gàndɛ́ sɔ́má y yó. Bə̀ jàlà kà cèmé vɔr bə lyɛ̀lɛ̀ nɛ́. 
MAT.21.9	Lyì-zhâ bɛ́ bə̀ yʼà ŋwɛ́nɛ́ ń yé né ǹdə́ ń kwã nɛ́ mɔ́ ga zɛ̃̀ bə̀ nʼê bya bə̀ zhe:
MAT.21.9	“Dəvyidi Byǐ mú nə còrhó!
MAT.21.9	Cinu mà n cĩ́ bwəl mɔ̀bɔ́ ń bàn ń yil lé yil mó yó!
MAT.21.9	Sə Yi nə còrhó dɛ̃̌ Arəzana wa!”
MAT.21.10	Yezu gə́ tú n zù Zhərəzalɛm wu w wə, cɔ w púlə́púlə́ dom. Bə zɛ̃̀ bə̀ nʼê bwə̀rh bə̀ zhe: “Mɔ̌ lò ǹdə́ mɔ̀bɔ́?”
MAT.21.11	Lyì-zhâ bɛ́ wɔ̀: “Wɔ́ Yi nyì-zwennə Yezu, cɔ w ò yíl Nazarɛtɛ ò ŋwɛ́nɛ́ Gəlile tənà y wẽ́ mó lyì bal mɔ́.”
MAT.21.12	Yezu zù Yi jì y kɔ̀nɔ́ w wa, n jì dɔ̌lna bɛ́ bə̀ yʼà nʼê yè wẽ̀ dé mó ǹdə́ lyì byɛ̀bɛ́ bə̀ yʼà tú wẽ̀ yǒ mó gakó n ce pwẽ̀ nè. N cìrh wẽ̀ dé tɛ̀bɛ́ sə̀byì-lyə́rnə bé yʼà nʼê lyə́r bə̀ sə̀byâ bɛ́ rə̀ yó mó n làà tɛ̃´, n cìrh byɛ̀bɛ́ bə̀ yʼà nʼê yè épwə̂nsé mó myɛ də̀gwésé n làà tɛ̃´. 
MAT.21.13	N zɛ̃̀ n wɔ̀ bɛ: “Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: ‘Bə̀ mʼa byẽ̀ à jì y bə̀ Yi-co jì.’ ” N zɛ̃̀ n súlí n wɔ̀ bɛ: “Ámyɛ̌ zɛ̃̀ á zə èmyɛ́ mɔ́ e jǐrh ŋwɔ̀là jàà.”
MAT.21.14	Lyìlyə̂r ǹdə́ lyì byɛ̀bɛ́ bə̀ nʼê twi cə́ zɛ̃̀ bə yí ń nyí ni Yi jì y kɔ̀nɔ́ w wa, n wárh bɛ. 
MAT.21.15	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé gə́ nɔ màmyaarhɛ́ tɛ̀bɛ́ Yezu nə́ ń wɛ̀rhɛ́ mɔ́, ǹdə́ bə̀sɔ́ná bɛ́ bə̀ zhǐ Yi jì y kɔ̀nɔ́ w wẽ́ bə̀ nʼê bwə̀l bə̀ zhe bə̀ Dəvyidi Byǐ mú nə còrhó mó, bə̀ lyimə zɛ̃̀ nə̀ nʼê yì. 
MAT.21.16	Bə bwə̀rh mò bə wɔ̀: “Ǹ nyɛ̌ bə̀sɔ́ná bɛ́ gə́ nʼê wə̀l né?”
MAT.21.16	N wɔ̀ bɛ: “Ɔ̃̀ɔ̃̂, à nyɛ̌. Sə à la ába kɔn rə̀dù bwə̂rh. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: ‘Ǹ ce ǹ còrhó w shí bə̀sɔ́ná ǹdə́ byì-shɛ̌msɛ shɛ̀bɛ́ sə̀ nʼê ŋwɛ̀ yil nyú w o du.’ Á gwẽ̌ yə̀ rə̀myɛ́ kàrmə̀ nà?”
MAT.21.17	N zɛ̃̀ n zhǐr Zhərəzalɛm nɛ́ n vò Betəni, n zɔ̃̀ gàà.
MAT.21.18	Yezu dùlí n zɛ̃̀ nəkɔkɔ́lɛ́ shãã shãã n ká ń bàn cɔ w wa. Nɔrh zɛ̃̀ mə̀ zhe mo. 
MAT.21.19	N nə épyìlú ò zhǐ sɔ́má y nyí ni, n ywə̀r n yí ò kùr wə̀, n pwírí ò wɔ́ vɔr dúdú. Byǐ èdù ga myɛ tɛ̀nɛ́ ò yó yé. N zɛ̃̀ n wɔ̀ wà: “Ǹ kə́ ǹ tá ǹ la byǐ co gaga yé.”
MAT.21.19	Épyìlú w jʼa cì rə̀myɛ́ yi ní cìcì. 
MAT.21.20	Ń kwã-lyì bí gə́ nɔ rə̀myɛ́, kɔn jàr bɛ̀ dɛ̃´dɛ̃´, bə zɛ̃̀ bə bwə̀rh mò bə wɔ̀: “Bə̀kɔ́n rə̀ ce épyìlú w jʼa cì kùr yó èta mɔ́?”
MAT.21.21	N wɔ̀ bɛ: “Zhə̀nà, à nʼâ wə̀l ába: á gə zhí Yi ni, á tʼá ce tə́tɔ̀ná, á wɔ̌ á mʼa wɛ̀rhɛ́ tɛ̀bɛ́ à wɛ̀rhɛ́ épyìlú w ni mu, sə è də̀ rə̀myɛ́ dúdú yé. Bá á gə wò pyɔ̀ w kɔ̀bɔ́ èta mɔ́ nɛ bʼò zhǐr gàà o vò o tu mwə̃́ y wə, kɔn mʼa yə̀ èta. 
MAT.21.22	Á gə zhí Yi ni, kɔn dɛ̀bɛ́ gakó á gə lwə̀l á Yi-co wẽ́, á mʼâ nə rɛ.”
MAT.21.23	Yezu gə́ tú n yí cɔ w wa, n zù Yi jì y kɔ̀nɔ́ w wa, n zɛ̃̀ n ji kùr ń nə́ ń cèrhè kàrmɔ̀ lyì bí ni. Rə̀myɛ́ yó, Yi jì y vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ zɛ̃̀ bə yí ń nyí ni, bə bwə̀rh mò bə wɔ̀: “Yẽ̀ ǹ nɔ sɔ́má nɛ́ ǹ mə́ ǹ nə́ ǹ wɛ̀rhɛ́ rə̀myɛ́? Mɔ̌ lò ń pɔ mɔ́ sɔ́má y èmyɛ́?”
MAT.21.24	N zɛ̃̀ n wɔ̀ bɛ: “Àmyɛ la ába kɔn rə̀dù sásá bwə̂rh. Á gə lyár nɛ, àmyɛ mʼa zɛ̃̀ a byili ába à gə́ nɔ sɔ́má mə̀gã̌ à mʼâ wɛ̀rhɛ́ rə̀myɛ́. 
MAT.21.25	Nɛ̃̌-shɔ mɔ́ Zhã yà ń nə́ ń pɛ mɔ́, wɔ́ Yi sõ ń yà ń nɔ sɔ́má nɛ, ráá numbyínsi sõ?”
MAT.21.25	Bə zɛ̃̀ bə̀ nʼê zɔ̀m ǹdə́ dwã bə̀ zhe: “Nə́ gə wò bə̀ wɔ́ Yi sõ Zhã yà ń nɔ sɔ́má nɛ́, ń mà n bwə̀rh nə́ba bə̀ wɔ́ byè yil nə́ nə yə̀ ń zɔ̀mà nɛ́ zwẽ? 
MAT.21.26	Nə́ jʼâ nʼé dùr ywẽ ǹdə́ wál bə̀ wɔ́ numbyínsi sõ ń yà ń nɔ sɔ́má nɛ́ myɛ, lyì bí gə́ nʼê bùl bə̀ Zhã yà ń wɔ́ Yi nyì-zwennə mó yilə.”
MAT.21.27	Bə zɛ̃̀ bə wɔ̀ mɔ̀: “Nə́ yə̀l yé.”
MAT.21.27	N wɔ̀ bɛ: “Àmyɛ tʼâ la ába à gə́ nɔ sɔ́má mə̀gã̌ à mʼâ wɛ̀rhɛ́ rə̀myɛ́ mɔ́ byilu yé.”
MAT.21.28	Yezu zɛ̃̀ n ji səswalá n pə bɛ n wɔ̀: “Etər á nʼá bùl né? Bal mə̀dù ń yà ń zhe ń byâ bə̀lyè. N zɛ̃̀ n wɔ̀ mə̀dù y ni: ‘Zhəl ń twĩ̀ kɛ́lɛ́ y w zà.’ 
MAT.21.29	Byǐ mú wɔ̀ mɔ̀: ‘À tʼâ la yé.’ Sə rə̀myɛ́ kwã nɛ́, ń surhə né pyìrhí, n du n vò. 
MAT.21.30	Da mɔ́ zɛ̃̀ n kə́ n wɔ̀ ń byǐ mú dõ mó myɛ nɛ èta. Ńmyɛ̌ zɛ̃̀ n wɔ̀ da mɔ́ nɛ: ‘À mʼa vò.’ Sə ń yə̀ zhə̀l yé.”
MAT.21.31	Yezu zɛ̃̀ n zhízhílí n bwə̀rh bè n wɔ̀: “È gə wɔ́ ámyɛ̌ yilə, á nʼá bùl bə̀ bə̀myɛ́ bə̀lyè y wẽ́ mó, wɔ́ mɔ̌ ń wɛ̀rhɛ́ ń da mɔ́ pùbùlə̀?”
MAT.21.31	Bə wɔ̀ mɔ̀: “Wɔ́ nã́yə́ə́ mó.”
MAT.21.31	N zɛ̃̀ n wɔ̀ bɛ: “Zhə̀nà, à nʼâ wə̀l ába: myə̂l-kwândɛ́ zwennə bé ǹdə́ kə-nə̀fwə̀ə́lé mʼa jɛ̀rɛ̀ ába Yi tənà y wa. 
MAT.21.32	Zhã tú n byili ába sɔ́má kɛ̀bɛ́ á mʼâ tó mùnì ga á wɛ̀rhɛ́ Yi pùbùlə̀, sʼá yə̀ ń nyí ni zwẽ yé. Wɔ́ myə̂l-kwândɛ́ zwennə bé ǹdə́ kə-nə̀fwə̀ə́lé bə̀ zwẽ ń nyí ni. Á nɔ rə̀myɛ́ gakó, á jʼâ yə̀ á wun pyìrhí á shɛ̀nɛ́ á zwẽ ń nyí ni yé.”
MAT.21.33	Yezu kə́ n wɔ̀: “Cilinə səswalá dõ kə́dò: bal mə̀dù ń yà ń zhele cèmé nyɛ̀bɛ́ bə̀ nʼê zə nə̀ byâ bɛ́ bə̀ mʼê wɛ̀rhɛ́ sɛ̃´ mɔ́ ń cɛ wa,
MAT.21.34	“Cèmé né byâ bɛ́ gə́ tú bə byì yi ní, n zɛ̃̀ n twĩ̀ ń kɛ̀lɛ́ y tùntùnnə̀, bə̀ bə̀ zhəl byɛ̀bɛ́ bə̀ nʼê nyǐ cèmé né yò mó sõ, bə zwẽ ń cəl lé bə bʼe pɔ̃. 
MAT.21.35	Byɛ̀bɛ́ bə̀ nʼê nyǐ cèmé né yò mó zə bɛ, bə mà mə̀dù yə́, bə gu mə̀dù yə́, bə zɛ̃̀ bə dul mə̀dù y ǹdə́ nə́kulə bə gu. 
MAT.21.36	Cɛ y cə́bal mɔ́ zɛ̃̀ n kə́ n twĩ̀ ń tùntùnnə̀ dwã nánzhəzhɔ̌ du nã́yə́ə́ bé. Byɛ̀bɛ́ bə̀ nʼê nyǐ cèmé né yò mó kʼe wɛ̀rhɛ́ bə̀myɛ èta.
MAT.21.37	“Rə̀myɛ́ yó, n zɛ̃̀ n twĩ̀ ń sə̀pwà byǐ bə̀ sono. Ń yà ń nə́ ń bùl bə̀ dɛ̀ga bə̀ mʼa nyɛ̀ ń byǐ mú. 
MAT.21.38	Sə bə̀ gə́ nɔ mɔ ń bànà, bə wɔ̀ dwã nɛ: ‘Nyǐnə mɔ̀bɔ́ ń la bə̀ n cìní ń da jɛ̃̀-kɔn dɛ́ mɔ́. Bànà nə́ gu mu, nə́ cìní ń jɛ̃̀-kɔn dɛ́.’ 
MAT.21.39	Bə zɛ̃̀ bə zə mɔ bə du bɔ́ɔ́ w wa, bə gu.”
MAT.21.40	Yezu zɛ̃̀ n zhízhílí n bwə̀rh lyì bí n wɔ̀: “Sə cɛ y cə́bal mɔ́ nə gə túwə́, etər ń mà n wɛ̀rhɛ́ byɛ̀bɛ́ bə̀ nʼê nyǐ ń cèmé né yò w mó né?”
MAT.21.41	Bə wɔ̀ mɔ̀: “Ń mà n gu lyì-bəlwâlsɛ́ sə̀myɛ́, ń tá ń la sə̀ nɔ̀nɔ̀ dǔr yé. Sə ń mà n kwè lyì byɛ̀bɛ́ cèmé né byâ bɛ́ gə tú bə̀ byìlə̀, bə̀ mʼa pɔ̃ ń cəl lé mó, n cĩ́ ń cɛ y nyí ni.”
MAT.21.42	Yezu zɛ̃̀ n wɔ̀ bɛ: “Á gwẽ̌ yə̀ zɔ̀mɛ̀ rɛ́ tɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó kàrmə̀ nà? Bə̀ kɛ̃ bə wɔ̀:
MAT.21.42	‘Wɔ́ nə́kulu w kɔ̀bɔ́ jì-lùrnə̀ bé yʼà vùr bə dwĩ̀ kwã nɛ́ mɔ́,
MAT.21.42	ò jǐrh jì y jàn nə́kulu wə́.
MAT.21.42	Rə̀myɛ́ wɔ́ kɔn nánfɔ̀lɔ̀ rə̀ càn nə́myɛ̌ yírh wə,
MAT.21.42	bə̀ wɔ́ Cinu ń wɛ̀rhɛ́ èta.’ ”
MAT.21.43	Yezu súlí n wɔ̀: “Wɔ́ rə̀myɛ́ yil à nʼâ wə̀l ába: bə̀ mʼa zwẽ Yi tənà y á jɔ̃̀ wà, bə pə lyì byɛ̀bɛ́ bə̀ mʼa ce e ce byâ mɔ́ nɛ. [ 
MAT.21.44	Lò ǹ gə tu nə́kulu w òmyɛ́ yó, ǹ mʼâ yəywɛlɛ, sə lò mɔ̀bɔ́ nə́kulu w òmyɛ́ gə tu ǹ yó, ò mʼa gúmsi mú.]”
MAT.21.45	Yi jì vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá gə́ cili Yezu səswalsɛ́ sə̀myɛ́, bə lwar bə̀ wɔ́ bə̀myɛ́ ń ba. 
MAT.21.46	Bə zɛ̃̀ bə̀ nʼê pyà bə̀ gə́ mʼa tó né bə zə mɔ. Sə lyì-zhâ bɛ́ gə́ yʼà yě bə̀ Yezu wɔ́ Yi nyì-zwennə mó ce ywẽ yʼà zhe be.
MAT.22.1	Yezu kə́ n zə səswalsɛ ń nə́ ń zɔ̀m ǹdə́ lyì bí ń zhe: 
MAT.22.2	“À mʼa byili ába kɔn dɛ̀bɛ́ rə̀ nʼê myɛrhɛ Arəzana pyɛ̀lɛ̀ rɛ́. Pyɔ̌ mə̀dù ń ya n tɛnɛ ń byǐ kɛ̃-jú címsi, 
MAT.22.3	n zɛ̃̀ n twĩ̀ ń kɛ̀lɛ́ tùntùnnə̀ bə̀ bə̀ zhəl bə wɔ̀ lyì bí byɛ̀bɛ́ ń byẽ̀ címsí yil mó ne, bə̀ bə̀ bà, sə bə̀ yʼà tʼâ yâl bə bə̀ yé.
MAT.22.4	“N zɛ̃̀ n kə́ n twĩ̀ ń kɛ̀lɛ́ y tùntùnnə̀ dwã, n pə bɛ nyí n wɔ̀: ‘Zhəlnə á wɔ̀ byɛ̀bɛ́ à yʼà byẽ̀ kɛ̃-jú w címsí jàà w mɔ́ nɛ bə̀ bə̀ bà. Nyǐ à tɛnɛ kùjú w a zhɛ̀. À gu à nə̀-byesé ǹdə́ à vwàmá nɛ́ nyɛ̀bɛ́ nə̀ nù mú. Kɔn gakó tɛnɛ rə zhɛ̀.’
MAT.22.5	“Sə byɛ̀bɛ́ ń yà ń byẽ̀ mó yə̀ gàà nyǐ yé. Lò gakó shə́r ń la ń tumə ne: mə̀dù y la ń kɛ́lɛ́ wa, mə̀dù y la ń dɔ̌l nɛ. 
MAT.22.6	Bə̀ dwã bɛ́ zə kɛ̀lɛ́ y tùntùnnə̀ bé, bə nwɛ̀nɛ̀ bɛ̀, bə gu bi.
MAT.22.7	“Pyɔ̌ mɔ́ lyim zɛ̃̀, n twĩ̀ ń shə̀dɛ́ɛ́sɛ sə vò e gu bi, sə ji bə̀ cɔ w myǐn, bə̀ gə́ gu ń kɛ̀lɛ́ y tùntùnnə̀ bé mó yilə. 
MAT.22.8	N zɛ̃̀ n wɔ̀ ń kɛ̀lɛ́ y tùntùnnə̀ bé byɛ̀bɛ́ bə̀ dàl mɔ́ nɛ: ‘Címsí kùjú w tɛnɛ ò zhɛ̀, e jà byɛ̀bɛ́ à yʼà byẽ̀ mó bə mə̂ ǹdə́ címsí yé. 
MAT.22.9	Zhəlnə sə-jɛɛ́sɛ́ yó. Lyì byɛ̀bɛ́ á nɔ gàà, sʼá byẽ̀ bə̀ gakó bə bə̀ kɛ̃-jú címsí.’
MAT.22.10	“Kɛ̀lɛ́ y tùntùnnə̀ bé zɛ̃̀ bə vò sə-jɛɛ́sɛ́ yó, bə byẽ̀ lyì bí byɛ̀bɛ́ bə̀ nɔ mɔ́ gakó bə mʼe bà. Bə̀ yʼà gùlí dwã, lyì-ècɛ̀nà ǹdə́ lyì-bəlwâlsɛ ga, sə lyì bí yʼà sú címsí kùjú w jì yə́.
MAT.22.11	“Pyɔ̌ mɔ́ zɛ̃̀ n zù kùjú w jì y wə, ń la byɛ̀bɛ́ ń byẽ̀ mó byɔ́lɔ́. N nə bal mə̀dù ń yə̀ kɛ̃-jú w címsí kàmə̀-zwǐ zwì yé. 
MAT.22.12	N bwə̀rh mò n wɔ̀: ‘Dɔwa, etər ǹ tó né ń zù nyɔ̀nɔ̀, ń jà ǹ yə̀ kɛ̃-jú címsí kàmə̀-zwǐ zwì?’
MAT.22.12	“Sə bal mɔ́ yə̀ lyár bə̀ kaka yé. 
MAT.22.13	Pyɔ̌ mɔ́ zɛ̃̀ n wɔ̀ ń kɛ̀lɛ́ y tùntùnnə̀ bé ne: ‘Zəna mɔ á lyẽ ń jɛ̀sɛ́ ǹdə́ ń nèsé, á dul mo pwẽ̀ nè cə-byṹ w wə, sə ń mà ń nə́ ń kúrh ǹdə́ ń nə́ ń dɔ̀m ń yə́lə́ dwã nɛ gàà.’ ”
MAT.22.14	Yezu zɛ̃̀ n zhízhílí n wɔ̀: “Lyì bí byɛ̀bɛ́ bə̀ byẽ̀ mó já, sə byɛ̀bɛ́ bə̀ cír mó bə já yé.”
MAT.22.15	Farɛzhɛ̃ɛ̃bá zɛ̃̀ bə jòm dwã yó bə pyà bə̀ gə́ mʼa wɛ̀rhɛ́ nɛ́ bə tó Yezu cìcì zɔ̀mà nɛ́ dɛnnɛ bə zə mɔ. 
MAT.22.16	Bə zɛ̃̀ bə twĩ̀ bə̀ kwã-lyì ǹdə́ Erɔɔdɛ myɛ lyì
MAT.22.17	Byili nə́ba kɔn dɛ̀bɛ́ ǹ nə́ ǹ bùl nyí rí shò-kwã nɛ́: sɔ́má ŋwɛ́nɛ́ bə̀ nə́ pə myə̂l-kwândɛ́ Səzaarɛ nɛ,
MAT.22.18	Yezu yà ń yě bə̀ surhə né námməlwâlsɛ́ yò, n zɛ̃̀ n wɔ̀ bɛ: “Myìnù cìnə́, byè yil á nʼá zhẽ̀ nè? 
MAT.22.19	Zəna myə̂l-kwândɛ́ wɛ́rɛ́ èdù á bə̀ a nyìwé.”
MAT.22.19	Bə vùr y bə bʼe pɔ̃. 
MAT.22.20	N zɛ̃̀ n bwə̀rh bè n wɔ̀: “Èsə̃̌yùlú w ǹdə́ yil lé tɛ̀bɛ́ rə̀ ŋwɛ́nɛ́ è yó mó wɔ́ mɔ̌ nyân?”
MAT.22.21	Bə wɔ̀ mɔ̀: “Wɔ́ Səzaarɛ nyân.”
MAT.22.21	N zɛ̃̀ n wɔ̀ bɛ: “È gə wɔ́ èta, sʼá pə Səzaarɛ nɛ tɛ̀bɛ́ rə̀ wɔ́ ń nyân dɛ́ mɔ́, sʼá pə Yi myɛ nɛ tɛ̀bɛ́ rə̀ wɔ́ rə̀ nyân dɛ́ mɔ́.”
MAT.22.22	Bə̀ gə́ nyɛ̀ɛ̀ rə̀myɛ́, kɔn jàr bɛ̀ dɛ̃´dɛ̃´. Bə zhǐr bə yẽ̌ mo.
MAT.22.23	Lyì jàlà yʼà ŋwɛ́nɛ́ bə̀ nʼê byẽ̀ bə̀ Sadəsənyɛbá, bə̀ tʼâ zwẽ nyí bə̀ cùùrì mʼa bwìrhì yé. Lyì bí bə̀myɛ́ mɔ́ jàlà zɛ̃̀ bə tú Yezu sono rə̀myɛ́ yù w cìcì, bə bwə̀rh mò bə wɔ̀: 
MAT.22.24	“Yó-cə́bal, Muyiisi pɔ nyí n wɔ̀: ‘Lò gə jú kɛ̃ n zɛ̃̀ n cì ǹdə́ ń yə̀ bə̀sɔ́bwɛ̀lɛ́ nɛ, sə ń nyɛ̃´ jí ń kɛ̃ mɔ́, n zə mɔ n lù bə̀sɔ́ná mɔ̀bɔ́ ń cù mú yilə.’
MAT.22.25	“E jà nə́myɛ̌ sono, byâ bwàlpyɛ̀ yʼà ŋwɛ́nɛ́ bə̀ da nɛ. Bə̀ náncɛ y jí kɛ̃, n cì ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ yé. Mɔ̀bɔ́ ń pú mu mú jí kɛ̃ mɔ́, ńmyɛ cì n yẽ̌ mo. 
MAT.22.26	Mɔ̀bɔ́ ńmyɛ kə́ n pú mú jí kɛ̃ mɔ́, wɔ́ rə̀myɛ́ rə̀dù yə́. Èta èta, bə̀myɛ́ bwàlpyɛ̀ y ga jú kɛ̃ mɔ́, bə cì bə yẽ̌ mo ǹdə́ bə̀ yə̀ bə̀sɔ́bwɛ̀lɛ́ nɛ ǹdə́ mɔ yé. 
MAT.22.27	Rə̀myɛ́ kwã nɛ́, kɛ̃ mɔ́ myɛ zɛ̃̀ n cì. 
MAT.22.28	Sə cùùrí nə gə tú rə̀ bwìrhì, bə̀myɛ́ bwàlpyɛ̀ y ga jʼa jí kɛ̃ mɔ́, wɔ́ mɔ̌ ń mà n cìní mu?”
MAT.22.29	Yezu wɔ̀ bɛ: “Á gə́ yə̀l Yi zɔ̀mɛ̀ rɛ́ sɛ́bɛ́ rɛ́ zɔ̀mà nɛ́ kùrə̀, á jʼâ yə̀l Yi jàn dɛ́ gə́ wɔ́ nɛ́ mɔ́ ce, á nʼá dwé á cìnə̀. 
MAT.22.30	Cùùrí gə tú rə̀ bwìrhì, bala ǹdə́ kana kʼê tʼâ la dwã jú yé. Bə̀ mʼa yə̀ ǹdə màlɛ́kabá ta Arəzana wa.
MAT.22.31	“È gə́ wɔ́ cùùrí bùrhù mú shò-kwã nɛ́ mɔ́, á gwẽ̌ yə̀ kɔn dɛ́ dɛ̀bɛ́ Yi byili ába rə̀ zɔ̀mɛ̀ rɛ́ sɛ́bɛ́ rɛ́ wẽ́ mó kàrmə̀ nà? Rə̀ wòwə̀: 
MAT.22.32	‘À wɔ́ Abəraham Yi, ǹdə́ Yəzakɛ Yi, ǹdə́ Zhakɔɔbɛ Yi.’ ”
MAT.22.32	Yezu súlí n wɔ̀: “Yi wɔ́ lyì-nyìrh Yi, rə̀ də̀ lyì-cùùrì Yi yé.”
MAT.22.33	Ń zɔ̀mà nɛ́ jàr lyì-zhâ bɛ́ byɛ̀bɛ́ bə̀ yʼà nʼê cili mú dɛ̃´dɛ̃´.
MAT.22.34	Farɛzhɛ̃ɛ̃bá gə́ nyɛ̀ɛ̀ bə̀ Yezu zɔ̀m n ji Sadəsənyɛbá tɛ̃´, bə byẽ̀ dwã, bə jòm dwã yó. 
MAT.22.35	Mə̀dù jà ń ŋwɛ́nɛ́ bə̀ wẽ́ ń wɔ́ Muyiisi nyə́ né byilnə. Ń yà ń nə́ ń yâl n zhẽ̀ Yezu. Ńmyɛ̌ mɔ́ zɛ̃̀ n bwə̀rh mò n wɔ̀: 
MAT.22.36	“Yó-cə́bal, Yi nyə́ né wẽ́, wɔ́ tɛ̌ rə̀ du nə̀ dwã bɛ́ gakó?”
MAT.22.37	Yezu wɔ̀ mɔ̀: “Yi nyí rí tɛ̀bɛ́ rə̀ du rə̀ dwã bɛ́ gakó mó nʼê wə̀lə̀: ‘Swéné Cinu ǹ Yi ǹdə́ ǹ wu gakó ǹdə́ ǹ surhə gakó.’ 
MAT.22.38	Wɔ́ rə̀myɛ́ rə̀ wɔ́ Yi nyí rí nã́yéé ré, rə̀ jʼà du nə̀ dwã bɛ́ gakó mó. 
MAT.22.39	Sə nə̀lyè nyân dɛ́ myɛ wɔ́ ǹdə nã́yéé ré ta. Rə̀ nʼê wə̀lə̀: ‘Swéné ǹ dõ ǹdə ǹ cìcì ta.’ 
MAT.22.40	Kɔn dɛ́ dɛ̀bɛ́ rə̀ kɛ̃ Muyiisi nyə́ né ǹdə́ Yi nyì-zwennə bé sábá nɛ́ wẽ́ mó ga shí nyə́ né nyɛ̀bɛ́ nə̀lyè y wẽ́.”
MAT.22.41	Farɛzhɛ̃ɛ̃bá yʼà zhǐ dwã yó. Yezu zɛ̃̀ n bwə̀rh bè n wɔ̀: 
MAT.22.42	“Á nʼá bùl bə̀ byè Kristə mó shò-kwã nɛ́? Mɔ̌ byǐ ǹdə́ mɔ?”
MAT.22.42	Bə wɔ̀: “Dəvyidi byǐ ǹdə́ mɔ.”
MAT.22.43	Yezu wɔ̀ bɛ: “Etər Dəvyidi nə tó né n byẽ̀ mò ǹdə́ Eshirhə náàcɛ̀nɛ́ jàn bə̀ ‘Cinu’? Dəvyidi zɔ̀m ń yò n wɔ̀:
MAT.22.44	‘Cinu Yi wò à Cinu ni:
MAT.22.44	bə̂ jòm à jə̀jĩ́ ni,
MAT.22.44	kɔn mʼe yí a ce ń nɔ̀ ǹ zwə̀ bé ǹ nə̀rh kùr wə̀.’
MAT.22.45	Etər Kristə mó mà n zɛ̃̀ n tó né n yə̀ Dəvyidi byǐ, Dəvyidi cìcì jà n byẽ̀ mò bə̀ Cinu?”
MAT.22.46	Sə mə̀dù ga yə̀ ŋwɛ̀nɛ́ n lyár Yezu bə̀ kaka yé. Kɔn zhí dɛ̃ rɛ́ rə̀myɛ́, lò lò yà ń kə́ ń kwàl sə n bwə̀rh mò zɔ̀mɛ̀ yé.
MAT.23.1	Rə̀myɛ́ kwã nɛ́, Yezu zɛ̃̀ n wɔ̀ ń kwã-lyì bí ǹdə́ lyì-zhâ bɛ́ nɛ: 
MAT.23.2	“Muyiisi nyə́ né byilnə bé ǹdə́ Farɛzhɛ̃ɛ̃bá wɔ́ Muyiisi nyə́ né bə̀ nʼê cèrhè lyì bí ni. 
MAT.23.3	Rə̀myɛ́ yilə, zwẽnə kɔn dɛ̀bɛ́ bə̀ nʼê cèrhè ába mó, á wɛ̀rhɛ́ ǹdə bə̀ gə́ nʼê byili ní, sʼá bə̀kʼá tó bə̀ tùntwə̃̀ə̃̀ né, á zɛ̃̀ á nʼá wɛ̀rhɛ́ ǹdə bə̀ ta yé, bə̀ bə̀ tʼâ wɛ̀rhɛ́ tɛ̀bɛ́ bə̀ nʼê byili lyì bí ni mú yé.
MAT.23.4	“Bə̀ nʼê lyẽ zhĩĩ tɛ̀bɛ́ rə̀ dùm dɛ̃´dɛ̃´ bə̀ zhĩ lyì bí ni, bə̀myɛ́ cìcì mú jʼà tʼâ yâl bə dwə̀rh rè ǹdə́ bə̀ jə̀fɔ́lɛ́ myɛ cìcì bə mʼe sɛ̃ bɛ yé. 
MAT.23.5	Bə̀ nʼê twĩ̀ bə̀ tumə né gakó lyì yírhə́ yilə. Bə̀myɛ́ wẽ̀ dé tɛ̀bɛ́ bə̀ wɛ̀rhɛ́ bə̀ nʼê ce Muyiisi nyə́ né sábá nɛ́ zɔ̀mà nɛ́ jàlà rə̀ wẽ́ bə̀ lyẽ bə̀ cílə́ ne ráá bə̀ vɔ̀mɛ̀ nɛ̀ Yi-co yi ní mú nʼê yàl nánfwààlɛ̀ du bə̀ dwã bɛ́ nyân dɛ́. Bə̀ nʼê ce bɔ̀rhá nándə̀dwààlɛ̀ bə̀ kàmə̀-zwǐsí ni myɛ.
MAT.23.6	Bə̀ gə yú címsi kùjú jàà wà, bə̀ só sə bə jòm lyì-fwààlɛ́ jààsɛ́ wa. Bə̀ gə yú dwã-gùúlí jìsí wẽ́, bə̀ só sə bə jòm yé né. 
MAT.23.7	Bə̀ só myɛ sə lyì bí ce be náàcɛ̀nɛ́ dwã-gùúlí jààsɛ́ wa, sə bə byẽ̀ bè bə̀ ‘Kàrmɔ̀ byilnə’.
MAT.23.8	“Ámyɛ̌ gakó wɔ́ da-byâ, á kàrmɔ̀ byilnə mó wɔ́ mə̀dù sásá. Á bə̀kʼá ce lyì bí byẽ̀ ába bə̀ ‘kàrmɔ̀ byilnə’ yé. 
MAT.23.9	Á gakó Da mɔ́ wɔ́ mə̀dù, wɔ́ mɔ̀bɔ́ ń ŋwɛ́nɛ́ Arəzana w mɔ́. Á bə̀kʼá byẽ̀ lò mə̀dù ga cɛ yó bʼâ da yé. 
MAT.23.10	Á yó-cə́bal mɔ́ wɔ́ mə̀dù, wɔ́ Kristə. Á bə̀kʼá byẽ̀ lò mə̀dù ga cɛ yó bʼâ yó-cə́bal yé. 
MAT.23.11	Lò mɔ̀bɔ́ ń wɔ́ lyì-fɔ̀lɔ̀ á wẽ́, ń mə̂ sə n yə̀ á gakó tùntùnnə̀. 
MAT.23.12	Lò mɔ̀bɔ́ ǹ nə́ ǹ zhẽ̌ ǹ cìn dɛ̃̌, bə̀ mʼa lwəl mó tɛ̃´, sə lò mɔ̀bɔ́ ǹ nə́ ǹ lwəl ǹ cìn tɛ̃´, bə̀ mʼa zhẽ̌ mó dɛ̃̌.”
MAT.23.13	Yezu zɛ̃̀ ń nə́ ń zɔ̀m ǹdə́ Muyiisi nyə́ né byilnə bé ǹdə́ Farɛzhɛ̃ɛ̃bá ń zhe: “Zwini bʼa zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, bʼâ wɔ́ myìnù cìnə́. Á nʼá cə̀r lyì bí yé ne, bə̀ bə̀kʼa zù Arəzana tənà y wẽ́ yé. Á cìcì mú tʼá yâl á zù, á jʼâ nʼá cə̀r byɛ̀bɛ́ bə̀ nʼê yâl bə zù mú myɛ mùnì bə̀ bə̀kʼa zù yé.
MAT.23.13	[ 
MAT.23.14	“Zwini bʼa zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, bʼâ wɔ́ myìnù cìnə́. Á nʼá kɔkɔlɛ ejə̀nə̀ bé jɛ̃̀-kɔn gakó á yẽ̌ be, á zɛ̃̀ á wɛ̀rhɛ́ Yi-cər nándə̀dwààlɛ̀, mùnì ga lyì bí nyǐ ába ǹdə lyì-twə̂rh ta. Rə̀myɛ́ yilə, á mʼâ nə còrhò-tum nánfɔ̀lɔ̀ du lyì bí gakó.]
MAT.23.15	“Zwini bʼa zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, bʼâ wɔ́ myìnù cìnə́. Á nʼá jíl lũ w wə, á byɛrhɛ bǔrh, á mʼá pyà sʼá nə lò mə̀dù myɛ cìcì n yə̀ á kwã-lò. Á gə tú á nɔ mɔ, á nʼá ce Yi pə mɔ còrhò-tum dwini ámyɛ̌ nyân dɛ́ twər rə̀lyè.”
MAT.23.16	“Zwini bʼa zə ámyɛ̌ byɛ̀bɛ́ á wɔ́ sɔ́m-byilnə bé mó, bʼâ wɔ́ lyìlyə̂r. Á nʼá wə̀l bə̀ lò gə bwəl nyí Yi jì y ni, rə̀myɛ́ də̀ yò yé, sə lò gə bwəl nyí sánə́má mɔ́ mə̀ ŋwɛ́nɛ́ Yi jì y wẽ́ mó ne, sə n pyìrh ń nyí-bwəl lé. 
MAT.23.17	Bə-surhə-zhe cìnə́, á wɔ́ lyìlyə̂r wɛ̀! Wɔ́ sánə́má mɔ́ mə̀ wɔ́ kɔn nánfɔ̀lɔ̀ du, ráá wɔ́ Yi jì y è nʼê ce sánə́má mɔ́ jǐrh kɔn dɛ̀bɛ́ Yi cǐ mú?
MAT.23.18	“Á nʼá wə̀l myɛ bə̀ lò gə bwəl nyí Yi jì y vwĩ̀-jìlú w ni, rə̀myɛ́ də̀ yò yé, sə lò gə bwəl nyí pɛnɛ́ y è zhǐ vwĩ̀-jìlú w yó mó ne, sə n pyìrh ń nyí-bwəl lé. 
MAT.23.19	Lyìlyə̂r, wɔ́ pɛnɛ́ y è wɔ́ kɔn nánfɔ̀lɔ̀ du, ráá wɔ́ vwĩ̀-jìlú w ò nʼô ce pɛnɛ́ y jǐrh kɔn dɛ̀bɛ́ Yi cǐ mú? 
MAT.23.20	Lò gə bwəl nyí vwĩ̀-jìlú w ni, wɔ́ ǹdə́ kɔn dɛ̀bɛ́ gakó rə̀ ŋwɛ́nɛ́ ò yó mó ne ń bwəl. 
MAT.23.21	Lò gə bwəl nyí Yi jì y ni, wɔ́ ǹdə́ kɔn dɛ̀bɛ́ gakó rə̀ ŋwɛ́nɛ́ è wẽ́ mó ne ń bwəl. 
MAT.23.22	Lò gə bwəl nyí dɛ̃̌ yi ni, wɔ́ Yi pyɛ̀lɛ̀ də̀gwã́ y ǹdə́ Yi cìcì rə̀ jě è yó mó ga nɛ ń bwəl.
MAT.23.23	“Zwini bʼa zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, bʼâ wɔ́ myìnù cìnə́. Á nʼá vùr á dɔma lyə̀mbwə̀ə̀ré òdù shí gakó yó w á pɛ Yi ni. Á jʼâ də̀ wu-cángá ǹdə́ nɔ̀nɔ̀-dǔr cìnə́ yé, á yə̀ Yi myɛ nɛ zhí kẽkẽ yé. E jʼà wɔ́ nyə́ né nə̀myɛ́ nə̀ du nə̀ dwã bɛ́ Yi nyə́ né wẽ́. Wɔ́ nə̀myɛ́ á yʼâ mə̂ sʼá zwẽ, sʼá bə̀kʼá yẽ̌ nyɛ̀bɛ́ nə̀ dàl mɔ́ myɛ nɛ yé. 
MAT.23.24	Ámyɛ̌ byɛ̀bɛ́ á wɔ́ sɔ́m-byilnə bé mó, á wɔ́ lyìlyə̂r. Á gə la nɛ̃̌ nyɔ́, á nʼá lyəl bɔ̀mbwɛ́nɛ́, á jʼâ nʼá lyìl yómó púlə́púlə́.”
MAT.23.25	“Zwini bʼa zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, bʼâ wɔ́ myìnù cìnə́. Á nʼá shàrh zwɛ̌rh ǹdə́ nə̀zhǐrh kwərh, sə̀ wun ní jʼa sú ǹdə́ ŋwɔ̀lɛ̀ e súlí tùm-bəlwâlsɛ wẽ̀ dúdú. 
MAT.23.26	Farɛzhɛ̃ɛ̃ nánlyìlyǒ, jɛ̀nɛ̀ ń shàrh zwã̌ y wu wə́, sə́ yẽ̌ bʼè kwã y myɛ bʼa lyĩ.
MAT.23.27	“Zwini bʼa zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, bʼâ wɔ́ myìnù cìnə́. Á wɔ́ ǹdə lú-bɔ̀là byɛ̀bɛ́ bə̀ pwèlè pwɛ̃´pwɛ̃´ ta. Bə̀ pwẽ̀ nè mó càn, e jà bə̀ wun ní sú ǹdə́ cùùrì kúr ǹdə́ wò-bədààrhɛ̀ dúdú. 
MAT.23.28	Wɔ́ èta cìcì á nyɛ̌ nɛ́. Á wɔ́ ǹdə wu-cángá cìnə́ ta lyì bí yírhə́ wə, á wun ní jʼà sú ǹdə́ myìnù e súlí lwɛlɛ dúdú.
MAT.23.29	“Zwini bʼa zə ámyɛ̌ Muyiisi nyə́ né byilnə bé ǹdə́ Farɛzhɛ̃ɛ̃bá, bʼâ wɔ́ myìnù cìnə́. Á nʼá lwì Yi nyì-zwennə bé lú-bɔ̀là bɛ́, á nʼá kwɛrhɛ wu-cángá cìnə́ bé bɔ̀là bɛ́, 
MAT.23.30	á zɛ̃̀ á nʼá wə̀lə̀: ‘Nə́myɛ̌ gə yʼâ ŋwɛ́nɛ́ nə́ nàmbala bɛ́ yi ní, nə́ yʼâ tʼá la tó nə́ gu Yi nyì-zwennə bé yé.’ 
MAT.23.31	Sə á gə́ nʼá wə̀l èta mɔ́, á cìcì mú nʼá byili bə̀ wɔ́ ámyɛ̌ nàmbala bɛ́ bə̀ gu Yi nyì-zwennə bé. 
MAT.23.32	Sə ámyɛ̌, cə̀ə̀lènə̀ á báásɛ dɛ̀bɛ́ á nàmbala bɛ́ yʼà ju kùr bə̀ nʼê wɛ̀rhɛ́ mɔ́.
MAT.23.33	“Á wɔ́ dɔma, kùrh dwí. Etər á mʼâ tó né á lú myǐn-jì y yé né? 
MAT.23.34	Wɔ́ rə̀myɛ́ yilə, nyǐnə à bʼa twĩ̀ Yi nyì-zwennə ǹdə́ surhə cìnə́, ǹdə́ Yi zɔ̀mɛ̀ rɛ́ byilnə. Sə á mʼâ gu bə̀ jàlà, á pəpa bə̀ jàlà də̀-jaárhɛ yó, á mà bə̀ jàlà ǹdə́ ywàálɛ á dwã-gùúlí jìsí wẽ́, sə á mʼâ jì bì bə vò cɔ dõ wə, á twèlé be gàà, á kʼá jì bi bə vò cɔ dõ wə. 
MAT.23.35	Èta, byɛ̀bɛ́ bə̀ gu nánfò bə ló bə̀ jal mɔ́ tɛ̃´, kɔn ji kùr ǹdə́ wu-cángá cə́bal Abyəə jal mɔ́, e mʼe yí Bərəci byǐ Zakarɛ á gu Yi jì y ǹdə́ vwĩ̀-jìlú w bwə̂l mə́ w mó nyân mɔ́. 
MAT.23.36	Zhə̀nà, à nʼâ wə̀l ába: ywẽ̀ né nə̀myɛ́ gakó bʼa jòm zà zà lũ w lyì bí yó wə.”
MAT.23.37	Yezu súlí n wɔ̀: “Zhərəzalɛm lyì, Zhərəzalɛm lyì, ámyɛ̌ á nʼá gwi Yi nyì-zwennə bé, á nʼá zə nə́kulə á dul byɛ̀bɛ́ Yi twĩ̀ á sono mó. Twər nánzhəzhɔ̌ à byẽ̀ ába à la dwã yó co ǹdə cóló gə́ yʼa kɔ́kwá ò byâ o ce ò kùr w né, sə á yə̀ shɛ̀nɛ́ yé. 
MAT.23.38	Rə̀myɛ́ yilə, Yi mʼa yẽ̌ ába á dúdú á cɔ w wa.
MAT.23.39	“À nʼâ wə̀l ába: kɔn zhí èlâsɛ̃´, á kʼá tʼá la nɛ nɔ, kɔn mʼe yí dɛ̃ rɛ́ tɛ̀bɛ́ á mʼâ wɔ̀: ‘Cinu mà n cĩ́ bwəl mɔ̀bɔ́ ń bàn ń yil lé yil mó yó!’ ”
MAT.24.1	Yezu shí Yi jì y kɔ̀nɔ́ w wẽ́ n du, n yí yé né námpɔ́lɛ́. Ń kwã-lyì bí zɛ̃̀ bə yí ń nyí ni, bə̀ nʼê zɔ̀m Yi jì y lùlwìrì rí yò ǹdə́ mɔ. 
MAT.24.2	N zɛ̃̀ n wɔ̀ bɛ: “Á nə rə̀myɛ́ gakó èta mɔ́? Zhə̀nà, à nʼâ wə̀l ába: nə́kulu òdù ga tʼâ la ò dõ yó mãɔ̃ yé. Bə̀ mʼa wǔr nə̀ gakó bə ló tɛ̃´.”
MAT.24.3	Yezu zɛ̃̀ n vò Olyivyəəré pyɔ̀ w yó, n jòm tɛ̃´. Ń kwã-lyì bí dúdú zɛ̃̀ bə yí ń nyí ni bə wɔ̀ mɔ̀: “Byili nə́ba yi rí tɛ̀bɛ́ rə̀myɛ́ la wɔ̀rhɔ́ mɔ́. Sə́ byili nə́ba myɔrhɔ w kɔ̀bɔ́ ò mʼa byili bə̀ ǹ twírí y ǹdə́ lũ zhɔ̌ bwəlse mó.”
MAT.24.4	N wɔ̀ bɛ: “Dɛ̃̌na á cìnə̀, mùnì ga bə̀ bə̀kʼa jə́jɛ̀rɛ́ ába yé. 
MAT.24.5	Lyì nánzhəzhɔ̌ mʼa bə̀ ǹdə́ àmyɛ́ yil lé, sə lò gakó mà n wɔ̀ bə̀ wɔ́ ńmyɛ̌ ń wɔ́ Kristə mó, sə bə̀ mʼa jə́jɛ̀rɛ́ lyì nánzhəzhɔ̌. 
MAT.24.6	Bə̀ mʼa zɔ̀m jààsɛ̀ shɛ̀bɛ́ sə̀ nyɛ búlə́ yò ǹdʼába. Á mʼâ nyɛ̀ɛ̀ búlə́ dweme bwə́lbwə́ləə, sʼá bə̀kʼá dùr ywẽ yé, bə̀ kɔn wɔ́ nyɔ́ɔ́ sə rə̀myɛ́ gakó wɛ̀rhɛ́, sə è gwẽ̌ tʼâ la lũ zhɔ̌ yál yé. 
MAT.24.7	Cɛmɛ bʼa zɛ̃̀ búlə́ ǹdə́ dwã; tənə̀rh bʼa zɛ̃̀ búlə́ ǹdə́ dwã; cɛ y mʼa zhízhǐ jààsɛ̀ nánzhəzhɔ̌ wa; nɔrh mʼa yə̀ nɛ́; 
MAT.24.8	sə rə̀myɛ́ gakó mʼa yə̀ ǹdə kɛ̃ pwǐ yin kùr-ju ta.
MAT.24.9	“Lyì bí mʼa zə ába bə pə lyì nì bə nwɛ̀nɛ̀, sə bə̀ mʼa gu ába. Tənèsé gakó lyì bí mʼa tə̀ àmyɛ́ yil bə jí zùùrì ǹdʼába. 
MAT.24.10	Sə rə̀myɛ́ yi ní, lyì nánjə̀jóló mʼa gə bə̀ wun, bə myìnì dwã, bə jí zùùrì ǹdə́ dwã. 
MAT.24.11	Lyì nánzhəzhɔ̌ mʼa fwĩ́ tɛ̃´ bə̀ nʼê jə́jɛ̀rɛ́ lyì bí bə̀ bə̀myɛ́ wɔ́ Yi nyì-zwennə, sə bə̀ mʼa jə́jɛ̀rɛ́ lyì nánjə̀jóló. 
MAT.24.12	Lwɛlɛ rɛ́ mʼa jʼâ nʼê súlí gaga, sə lyì nánzhəzhɔ̌ dwã sónó w mʼa bɔ̀. 
MAT.24.13	Sə lò mɔ̀bɔ́ ǹ pyɛ́nɛ́ ń zhì ǹ nà y yó kẽkẽ, ǹ mʼâ nə vwârh. 
MAT.24.14	Bə̀ mʼa bwə̀l Yi pyɛ̀lɛ̀ rɛ́ yò-ècɔ̀nɔ̀ nyí rí tɛ̀bɛ́ lũ w púlə́púlə́ wə, bə byili lyì bí gakó ne. Rə̀myɛ́ kwã nɛ́, lũ w bʼa zhɛ̀.”
MAT.24.15	Yezu súlí n wɔ̀: “Á mʼâ nə súsúlú kɔn dɛ́ Yi nyì-zwennə Danəyəə zɔ̀m rə̀ zɔ̀mà mɔ́ rə̀ zhǐ Yi jì y jàà náàcɛ̀nɛ́ y wa. (Mɔ̀bɔ́ ǹ nə́ ǹ kàrmə̀ rɛ̀, sə́ ce jàn nɛ́ ń lwar rə̀ kùrə̀.) 
MAT.24.16	Rə̀myɛ́ yi ní, lyì byɛ̀bɛ́ bə̀ ŋwɛ́nɛ́ Zhide tənà y wa, sə bə dùr bə vò pyààrɛ́ wa. 
MAT.24.17	Lò mɔ̀bɔ́ ǹ jě lyarh wa, sə ǹ bə̀ká pyà tɛ̃´ só ń pwà ǹ wẽ̀ jù w yé; 
MAT.24.18	lò mɔ̀bɔ́ ǹ ŋwɛ́nɛ́ gɔ nɛ́ ǹ kɛ́lɛ́ wa, sə ǹ bə̀ká pyà jè zhəl ń kwè ǹ kàmə̀-zwǐ yé.
MAT.24.19	“Dwã nɛ́ nə̀myɛ́ wẽ́, zwini bʼa zə kana byɛ̀bɛ́ bə̀ zhe pǔrh, ǹdə́ byɛ̀bɛ́ bə̀ nʼê ŋwɛ̀ byâ mɔ́. 
MAT.24.20	Lwə̂lnə Yi mùnì ga è bə̀kʼa yə̀ wàr yi ni ráá shìrhə́ dɛ̃ yù w á la dǔr yé. 
MAT.24.21	Rə̀myɛ́ yi ní, zwini rí bʼa dwini tɛ̀bɛ́ rə̀ yàl nɛ́ lũ w kùr-ju yi ní ga kɔn mʼe yí èlâsɛ̃´ mɔ́. Zwini rí rə̀myɛ́ dwí rí kʼê tʼâ bàn gaga yé. 
MAT.24.22	Yi gə yʼà yə̀ dwã nɛ́ nə̀myɛ́ mɔ́ bɔ̀, lò mə̀dù ga yà ń tá ń la lú yé. Sə rə̀ bɔ̀ nɛ̀, lyì bí byɛ̀bɛ́ rə̀ cír mó yilə.
MAT.24.23	“Rə̀myɛ́ yi ní, lò gə wò ába bə̀ nyǐ Kristə mó ŋwɛ́nɛ́ nyɔ̀nɔ̀, ráá jàà dõ wə, sʼá bə̀kʼá zwẽ nyí yé. 
MAT.24.24	Lyì mʼa fwĩ́ tɛ̃´ bə̀ nʼê jə́jɛ̀rɛ́ lyì bí, jàlà wɔ̀ bə̀ bə̀ wɔ́ Kristə mó, jàlà wɔ̀ bə̀ bə̀ wɔ́ Yi nyì-zwennə. Bə̀ mʼa wɛ̀rhɛ́ màmyaarhɛ nánfwààlɛ̀ ǹdə́ wò-jààrɛ̀, bə mʼe jə́jɛ̀rɛ́ lyì bí. Kɔn gə wɔ̌, bə̀ mʼa jə́jɛ̀rɛ́ byɛ̀bɛ́ Yi cír mó myɛ cìcì. 
MAT.24.25	Nyǐnə à dámâ à nʼâ byili ába.
MAT.24.26	“Sə bə̀ gə wò ába bə̀ nyǐ Kristə mó ŋwɛ́nɛ́ gɔ-elũ èpòlò w wə, sʼá bə̀kʼá vò yé. Bə̀ gə wò ába bə̀ nyǐ ń shèè jù wə̀, sʼá bə̀kʼá zwẽ nyí yé. 
MAT.24.27	Zhə̀nà, Numbyíní Byǐ twírí y mʼa yə̀ ǹdə dwà y gə́ yʼa lyə́lyɔ̌ yi-pwírhí wə, e vò e yə̂r yi-zùr w ní. 
MAT.24.28	Kɔn gə cù rə̀ pyě mə̀gã̌, wɔ́ gàà myɛ zúmə́ né nʼê zhə̀l nə̀ nɛ dwã nɛ́.”
MAT.24.29	Yezu súlí n wɔ̀: “Dwã nɛ́ nə̀myɛ́ zúzúnú w gə tú ò lyɛ̃, rə̀myɛ́ yó cìcì, nə̀nyɔ́nɔ́ pwẽ̀ dé mʼa jé; cànà pwẽ̀ kʼê tʼâ la nɛ́ yál yé; cã̀mə́sɔ̌rh mʼa shí dɛ̃̌ sə ló tɛ̃´; kɔn dɛ̀bɛ́ gakó rə̀ ŋwɛ́nɛ́ dɛ̃̌ yi w mú bʼa zhízhǐ. 
MAT.24.30	Sə rə̀myɛ́ yó, myɔrhɔ bʼa du dɛ̃̌ ò nʼô byili bə̀ Numbyíní Byǐ twírí y bwəlse. Nunə dwí gakó mʼa zɛ̃̀ bə̀ nʼê kúrhə́, sə bə̀ mʼa nə Numbyíní Byǐ ń ŋwɛ́nɛ́ bə́ban wẽ́ ń bàn ǹdə́ jàn ǹdə́ zùwə́ nánfɔ̀lɔ̀. 
MAT.24.31	Ń mà n twĩ̀ ń màlɛ́kabá ǹdə́ pɔ́lá è cəl nánfɔ̀lɔ̀, lũ w cə-yala gakó, kɔn zhí yi-pwírhí e mʼe yí yi-zùr, bə byẽ̀ lyì bí byɛ̀bɛ́ ń cír mó bə cĩ́ dwã yó.
MAT.24.32	“Nyǐnə myɔrhɔ òdù, sʼá lwar ò kùrə̀. Á gə nɔ épyìlú ò jɛ̀sɛ́ nʼê tò, ò vɔɔrɛ́ nʼê púrhə́, á yě bə̀ shí rí bwəlse. 
MAT.24.33	Èta myɛ, á gə tú á nɔ ywẽ̀ né nə̀myɛ́ nə̀ nʼê wɛ̀rhɛ́, sʼá lwar bə̀ Numbyíní Byǐ twírí y bwəlse, ń ŋwɛ́nɛ́ bwə̀rə̀ y nyí ni. 
MAT.24.34	Zhə̀nà, à nʼâ wə̀l ába: zà zà lũ w lyì bí gakó tʼâ la lyɔ̃ ǹdə́ rə̀myɛ́ gakó yə̀ wɛ̀rhɛ́ yé. 
MAT.24.35	Dɛ̃̌ ǹdə́ cɛ mʼa lyɛ̃, sə àmyɛ́ zɔ̀mà nɛ́ tʼâ la lyɔ̃ gaga yé.
MAT.24.36	“Lò lò yə̀l dɛ̃ rɛ́ ráá yi rí rə̀myɛ́ yé. Arəzana màlɛ́kabá myɛ yə̀l yé; Yi Byǐ mú myɛ cìcì yə̀l yé. Wɔ́ Da mɔ́ dúdú ń yě. 
MAT.24.37	Kɔn dɛ̀bɛ́ rə̀ yàl nɛ́ Nəwee yi ní mú, wɔ́ rə̀myɛ́ cìcì rə̀ mʼa kʼe yə̀ nɛ́ Numbyíní Byǐ twírí y myɛ yi ní. 
MAT.24.38	Nɛ̃̌ mɔ́ gə́ yʼà gwẽ̌ yə̀ lũ w cɔ̀ yó, lyì bí yʼà nʼê jí, bə̀ nʼê nywɛ̀, bala nʼê jí kana, kana nʼê jí byə́nə́, bə̀ nʼê pɛ bə̀kwá byə́nə́ ne, kɔn mʼe yí dɛ̃ rɛ́ tɛ̀bɛ́ Nəwee zù bǔ-bwəl lé wẽ́ mó. 
MAT.24.39	Bə̀ yʼà tʼâ bùl kaka yé, kɔn mʼe yí dwà y nánfwɛ̀lɛ̀ y nyɔ̀, è nɛ̃̌ mɔ́ zə bə̀ gakó mə mʼe lyɛ̃. Wɔ́ èta Numbyíní Byǐ twírí y myɛ bʼa yə̀ nɛ́.
MAT.24.40	“Sə rə̀myɛ́ yi ní, bala bə̀lyè gə tó dwã bə̀ nʼê twĩ̀ kɛ́lɛ́ èdù wẽ́, bə̀ mʼa zə mə̀dù y bə yẽ̌ ń dõ mó ne. 
MAT.24.41	Kana bə̀lyè gə tó dwã bə̀ nʼê nɔ̀m mún nə̀mú yó, bə̀ mʼa zə mə̀dù y bə yẽ̌ ń dõ mó ne. 
MAT.24.42	Rə̀myɛ́ yilə, zəna á yírhə́, bʼâ yə̀l dɛ̃ rɛ́ tɛ̀bɛ́ á Cinu mú bàn mɔ́ yé.
MAT.24.43	“Lwarna bə̀ kɛ̀lɛ́ cə́bal gə yà ń yě yi rí tɛ̀bɛ́ ŋwɔ̀l-bal bàn ń wẽ̀ dé ŋwɔ́l cəcɛ̃ y nɛ, ń yà ń tá ń la dɔ̀ɔ̀, n yẽ̌ mo n zù ń sõ kɛ̀lɛ́ w yé. 
MAT.24.44	Rə̀myɛ́ yilə, ámyɛ tɛnɛna á zhì, bə̀ Numbyíní Byǐ mà n bə̀ yi rí tɛ̀bɛ́ á tʼá dɛ̃̀ mɔ̀ mɔ́.”
MAT.24.45	Yezu súlí n wɔ̀: “È nə wɔ́ mɔ̌ ń wɔ́ tùntùnnə̀ nántwə̂ ń zhe surhə? Lwarna bə̀ wɔ́ mɔ̀bɔ́ ń yó-cə́bal kwè n cĩ́ ń kɛ̀lɛ́ lyì nyí ni, mùnì ga kùjú yi gə yúwə́, sə n sùr ń dwã bɛ́ mɔ́. 
MAT.24.46	Yó-cə́bal mɔ́ gə ká ń tú ń pwírí ń nə́ ń wɛ̀rhɛ́ ǹdə ń gə́ byili mu ní, tùntùnnə̀ mó ńmyɛ̌ mɔ́ bʼa nə ń cìnə̀. 
MAT.24.47	Zhə̀nà, à nʼâ wə̀l ába: ń yó-cə́bal mɔ́ mà n cĩ́ mu ń nə̀cɛ̀ndɛ́ gakó nyí ni.
MAT.24.48	“Sə ń gə wɔ́ tùntùnnə̀ námməlwɛ̀lɛ́, ń nə́ ń bùl ń wẽ́ bə̀ ń yó-cə́bal mɔ́ nə́ ń dɛnɛ ǹdə́ tú, 
MAT.24.49	n zɛ̃̀ n ji kùr ń nə́ ń mà ń dwã bɛ́, ń nə́ ń jí kùjú yààyàà, ń nə́ ń tó sə̀-nyɔ̀ɔ́rɛ nɛ ń nywɛ̀ sɛ̃´, 
MAT.24.50	tùntùnnə̀ mó ńmyɛ̌ mɔ́ yó-cə́bal mɔ́ mà n ká n bə̀ dɛ̃ rɛ́ tɛ̀bɛ́ ń tá ń dɛ̃̀ mɔ̀ mɔ́, ǹdə́ yi rí tɛ̀bɛ́ ń yə̀l ń nyí ni mú. 
MAT.24.51	Sə ń mà n pɔ̃ còrhò-tum nánfɔ̀lɔ̀, n wɛ̀rhɛ́ mɔ ǹdə bə̀ gə́ yʼa wɛ̀rhɛ́ myìnù cìnə́ bé né, sə ń mà ń nə́ ń kúrh ǹdə́ ń dɔ̀m ń yə́lə́ dwã nɛ gàà.”
MAT.25.1	Yezu kə́ n ji səswalá n pə ń kwã-lyì bí ni n wɔ̀: “Nyǐnə kɔn dɛ̀bɛ́ rə̀ bʼa myɛrhɛ Arəzana pyɛ̀lɛ̀ rɛ́ Numbyíní Byǐ twírí y dɛ̃ rɛ́. Dɛ̃ rə̀dù, kɛ̃-jú yʼà ŋwɛ́nɛ́. Kana-byâ shí zɛ̃̀ ǹdə́ bə̀ pàntámsɛ bə̀ la vò e jəl kɛ̃ mɔ́ byal mɔ́. 
MAT.25.2	Bə̀nu y yʼà lɔ́wá, sə bə̀nu y yʼà wɔ́ námməyuuri. 
MAT.25.3	Byɛ̀bɛ́ námməyuurí kwè bə̀ pàntámsɛ́, bə jʼà yə̀ nwə̃̌ dõ zal bə mʼe súlí kɛ̀bɛ́ è ŋwɛ́nɛ́ sə̀ wẽ́ mó ne yé, 
MAT.25.4	sə byɛ̀bɛ́ bə̀ lɔ́ mɔ́ yʼà co nwə̃̌ dõ nũ̌-kwə̀lsè wẽ́ bə mʼe súlí kɛ̀bɛ́ è ŋwɛ́nɛ́ bə̀ pàntámsɛ́ wẽ́ mó ne. 
MAT.25.5	Sə kɛ̃ mɔ́ byal mɔ́ yà ń nə́ ń dɛnɛ ǹdə́ tú. Rə̀myɛ́ ce, jan zə bə̀ gakó bə dɛ̀ɛ̀.
MAT.25.6	“Cɛ y gə́ tú e swəl kókó, bə nyɛ̀ɛ̀ cəl rə̀ wòwə̀: ‘Nyǐnə kɛ̃ mɔ́ byal mɔ́ bànà. Dunə á vò á jəl mo.’
MAT.25.7	“Bə̀ gakó zɛ̃̀ bə̀ nʼê kwɛrhɛ bə̀ pàntámsɛ́. 
MAT.25.8	Námməyuurí zɛ̃̀ rə wɔ̀ byɛ̀bɛ́ bə̀ lɔ́ mɔ́ nɛ: ‘Twərhnə á nwə̃̌ y námpɔ́lɛ́ námpɔ́lɛ́ á pə nə́ba. Nyǐnə nə́ pàntámsɛ́ nʼê yâl sə cì’.
MAT.25.9	“Byɛ̀bɛ́ bə̀ lɔ́ mɔ́ zɛ̃̀ bə wɔ̀ bɛ: ‘Ɔ̃́ʼɔ̃, nwə̃̌ y kɛ̀bɛ́ yír nə́myɛ̌ ǹdʼámyɛ̌ ga yé. Zhəlnə dɔ̌lna bɛ́ sono á yè á ce á pàntámsɛ́ wa.’
MAT.25.10	“Sə bə̀ gə́ zhǐr bə̀ la vò e yè nwə̃̌ y yi ní, kɛ̃ mɔ́ byal mɔ́ já n bà. Byɛ̀bɛ́ bə̀nu y bə̀ yʼà tɛnɛ bə̀ zhǐ mú tó mo bə zù kɛ̃-jú címsí kùjú jì y wə. Bə pyi bòlò wə́. 
MAT.25.11	Kana-byâ bɛ́ námməyuurí zɛ̃̀ bə tà-kwã bə bà, bə̀ zhe: ‘Yó-cə́bal, yó-cə́bal, pùl bòlò w ń pə nə́ba nə́ zù.’ 
MAT.25.12	Kɛ̃ mɔ́ byal mɔ́ zɛ̃̀ n wɔ̀ bɛ: ‘Zhə̀nà, à nʼâ wə̀l ába: à yə̀l á pár yé.’ ”
MAT.25.13	Yezu zɛ̃̀ n zhízhílí n wɔ̀: “Zəna á yírhə́, bʼâ yə̀l dɛ̃ rɛ́ ráá yi rí tɛ̀bɛ́ Numbyíní Byǐ mà n bə̀ mɔ́ yé.”
MAT.25.14	Yezu kə́ n ji səswalá n pə ń kwã-lyì bí ni n wɔ̀: “Nyǐnə kɔn dɛ̀bɛ́ rə̀ nʼê myɛrhɛ Arəzana pyɛ̀lɛ̀ rɛ́. Bal mə̀dù ń yà ń la sɔ́má. N zɛ̃̀ n byẽ̀ ń kɛ̀lɛ́ tùntùnnə̀ bé, n kwè ń jɛ̃̀-kɔn dɛ́ n pə bɛ, bə̀ bə̀ zwẽ bə mʼe twĩ̀. 
MAT.25.15	N pə lò gakó ne ǹdə́ ǹ gə́ wɔ̌ ǹ mʼâ twĩ̀ ní. N pə byinə shí-ènu tum wársɛ mə̀dù y ni, n pə byinə shí-èlyè tum wársɛ ń dõ mó ne, n zɛ̃̀ n pə byinə shí tum wársɛ bə̀tɔ̀ nyân mɔ́ nɛ, n zɛ̃̀ n zhǐr n vò ń sɔ́má yá.
MAT.25.16	“Mɔ̀bɔ́ bə̀ pɔ mɔ byinə shí-ènu tum wársɛ́ mɔ́ zɛ̃̀ làlà n vò n zə sɛ n dɔ̌l, n nə byinə shí-ènu tum wársɛ́ dwã n mə n súlí. 
MAT.25.17	Mɔ̀bɔ́ bə̀ pɔ mɔ byinə shí-èlyè tum wársɛ́ mɔ́ myɛ wɛ̀rhɛ́ èta, n nə byinə shí-èlyè tum wársɛ dwã n mə n súlí. 
MAT.25.18	Sə mɔ̀bɔ́ bə̀ pɔ mɔ byinə shí tum wársɛ́ mɔ́ zhǐr n vò n kù gɔ́rɔ́ n ce ń yó-cə́bal mɔ́ wársɛ́ nɛ́.
MAT.25.19	“Kɔn dɛnɛ dɛ̃´dɛ̃´, bə̀ yó-cə́bal mɔ́ ká n bà, n zɛ̃̀ n wɔ̀ bə̀ lò gakó sə́ zə ǹ wársɛ́ ń mə́ bə̀ n nyìwé. 
MAT.25.20	Mɔ̀bɔ́ bə̀ pɔ mɔ byinə shí-ènu tum wársɛ́ mɔ́ twẽ̌ n yí ǹdə́ byinə shí-ènu tum wársɛ́ dwã ń dɔ̌l n nə mɔ́, n wɔ̀: ‘Yó-cə́bal, àmyɛ́ wɔ́ byinə shí-ènu tum wársɛ ǹ yà ǹ pɔ nɛ. Nyǐ à zə sɛ a nə byinə shí-ènu tum wársɛ dwã a mʼa súlí.’ 
MAT.25.21	Yó-cə́bal mɔ́ wɔ̀ mɔ̀: ‘Kɔn càn tùntùnnə̀ nántwə̂. Ǹ zə kɔn námpɔ́lɛ́ ń mə́ twĩ̀ à pùbùlə̀. À mʼa pɔ̃́ kɔn nánfɔ̀lɔ̀ ń nyǐ rə̀ yò. Bə̀ ń tó ne ń fùù.’
MAT.25.22	“Mɔ̀bɔ́ bə̀ pɔ mɔ byinə shí-èlyè tum wársɛ́ mɔ́ myɛ twẽ̌ n yí ǹdə́ byinə shí-èlyè tum wársɛ́ dwã ń dɔ̌l n nə mɔ́, n wɔ̀ ń yó-cə́bal mɔ́ nɛ: ‘Yó-cə́bal, àmyɛ́ wɔ́ byinə shí-èlyè tum wársɛ ǹ yà ǹ pɔ nɛ. Nyǐ à zə sɛ a nə byinə shí-èlyè tum wársɛ dwã a mʼa súlí.’ 
MAT.25.23	Yó-cə́bal mɔ́ wɔ̀ mɔ̀: ‘Kɔn càn tùntùnnə̀ nántwə̂, ǹ zə kɔn námpɔ́lɛ́ ń mə́ twĩ̀ à pùbùlə̀. À mʼa pɔ̃́ kɔn nánfɔ̀lɔ̀ ń nyǐ rə̀ yò. Bə̀ ń tó ne ń fùù.’
MAT.25.24	“Rə̀myɛ́ kwã nɛ́, mɔ̀bɔ́ bə̀ pɔ mɔ byinə shí tum wársɛ́ mɔ́ myɛ twẽ̌ n yí, n wɔ̀ ń yó-cə́bal mɔ́ nɛ: ‘Yó-cə́bal, à yě bə̀ ǹ zum dɛ̃´dɛ̃´. Ǹ yʼâ jə̀r ǹ gə́ yə̀ mə̀gã̌ dwì, ń kwar ǹ gə́ yə̀ mə̀gã̌ lɛ. 
MAT.25.25	À dùr ywẽ, a vò a kù gɔ́rɔ́ a ce ǹ wársɛ́ nɛ́. Nyǐ ǹ kɔn dɛ́.’
MAT.25.26	“Yó-cə́bal mɔ́ wɔ̀ mɔ̀: ‘Ǹ wɔ́ tùntùnnə̀ námməlwɛ̀lɛ́, ń jà ǹ wɔ́ nə̀wàcã̀nyɛlɛ́. Ǹ gə́ yě bʼà nʼâ jə̀r à gə́ yə̀ mə̀gã̌ dwì, à nʼâ kwar à gə́ yə̀ mə̀gã̌ lɛ mɔ́. 
MAT.25.27	Ǹ yà ǹ mə̂ sə́ zə à wársɛ́ ń vò ń cĩ́ sə̀byâ jì y wẽ́, mùnì ga à gə kʼâ túwə́, sʼa vò a zwẽ à kɔn dɛ́ ǹdə́ rə̀ twirí yə́.’ 
MAT.25.28	N zɛ̃̀ n súlí n wɔ̀: ‘Zwẽnə byinə shí tum wársɛ́ ń sõ mó á pə mɔ̀bɔ́ ń zhe byinə shí-ènu tum wársɛ́ mɔ́ nɛ. 
MAT.25.29	Zhə̀nà, lò mɔ̀bɔ́ ń zhe, bə̀ mʼa pɔ̃ dɛ̃´dɛ̃´ n mə n súlí, sə mɔ̀bɔ́ ń bə zhe, bə̀ mʼa zwẽ tɛ̀bɛ́ námpɔ́lɛ́ y ń zhe mó myɛ cìcì. 
MAT.25.30	Zəna tùntùnnə̀ mó ń bə kùr zhe èta mɔ́ á ce pwẽ̀ nè cə-byṹ w wə. Ń mà ń nə́ ń kúrh ǹdə́ ń nə́ ń dɔ̀m ń yə́lə́ dwã nɛ gàà.’ ”
MAT.25.31	Yezu súlí n wɔ̀: “Numbyíní Byǐ gə tú ń zùwə́ y wẽ́, ǹdə́ ń màlɛ́kabá gakó yi ní, ń mà n jòm ń pyɛ̀lɛ̀ də̀gwã́ y yó ǹdə́ zùwə́. 
MAT.25.32	Nunə dwí gakó mʼa bə̀ bə gùlí dwã ń yé né, sə ń mà n pɔr bɛ dwã nɛ ǹdə vwã̌-ènɔ̀n gə́ ya n pɔr ń pyììsí ǹdə́ ń bɔ̀n nɛ́ dwã nɛ nɛ́, 
MAT.25.33	n ya n ce pyììsí ń jə̀jĩ́ ni, n ce bɔ̀n nɛ́ ń jə̀gwã̀ nɛ̀. 
MAT.25.34	Sə rə̀myɛ́ yó, pyɔ̌ mɔ́ mà n wɔ̀ byɛ̀bɛ́ bə̀ ŋwɛ́nɛ́ ń jə̀jĩ́ sõ mó ne: ‘Ámyɛ̌ byɛ̀bɛ́ à Da cĩ́ bwəl á yó mó, bànà á cìní tənà y bə̀ tɛnɛ bə cĩ́ ába lũ w kùr-ju yi ní ga mɔ́. 
MAT.25.35	Nɔrh yʼà zhe ne, á pɛ̃ kùjú a jí; nə̀nyɛ̀lsɛ̀ yʼà zhe ne, á pɛ̃ nɛ̃̌ a nyɔ̀; à yʼà tú zhəəle á sõ, á zwẽ à zhəəlé; 
MAT.25.36	à yʼà wɔ́ nánlwè, á pɛ̃ gàndɛ̀ a zù; à yʼà bə jàn zhe yé, á bʼâ gwɛ̃ à jàà wà; bə̀ yʼà co ne byə̀nə́-jù wə̀, á bʼâ gwɛ̃ nɛ.’
MAT.25.37	“Sə rə̀myɛ́ yó, wu-cángá cìnə́ bé mʼa zɛ̃̀ bə bwə̀rh mò bə wɔ̀: ‘Cinu, dǒ nə́ nɔ mɔ́ ǹdə́ nɔrh zhe mó, nə́ pɔ̃́ kùjú ń jí? Dǒ nə́ nɔ mɔ́ ǹdə́ nə̀nyɛ̀lsɛ̀ zhe mó, nə́ pɔ̃́ nɛ̃̌ ń nyɔ̀? 
MAT.25.38	Dǒ ǹ yà ǹ tú zhəəle nə́ sõ, nə́ zwẽ ǹ zhəəlé? Dǒ nə́ nɔ mɔ́ ǹdə́ ǹ wɔ́ nánlwè, nə́ pɔ̃́ gàndɛ̀ ń zù? 
MAT.25.39	Dǒ nə́ nɔ mɔ́ ǹdə́ ǹ bə jàn zhe, ráá bə̀ yʼà co mó byə̀nə́-jù wə̀, nə́ bʼě gwɛ̃ ǹ jàà wà?’
MAT.25.40	“Sə pyɔ̌ mɔ́ mà n wɔ̀ bɛ: ‘Zhə̀nà, à nʼâ wə̀l ába: kɔn dɛ̀bɛ́ gakó á wɛ̀rhɛ́ à nyáná bɛ́ námpɔ́lsɛ́ byɛ̀bɛ́ mə̀dù nì, wɔ́ àmyɛ́ nɛ à wɛ̀rhɛ́ rɛ.’
MAT.25.41	“Rə̀myɛ́ kwã nɛ́, ń mà n zɛ̃̀ n wɔ̀ byɛ̀bɛ́ bə̀ ŋwɛ́nɛ́ ń jə̀gwã̀ sõ mó ne: ‘Ámyɛ̌ byɛ̀bɛ́ á yə̀ à Da bwəl lé nɛ mɔ́, lyɛ̃na à yala nɛ á vò myǐn mɔ̀bɔ́ mə̀ tʼâ cì gaga bə̀ tɛnɛ Shətana ǹdə́ è màlɛ́kabá yil mó wẽ́. 
MAT.25.42	Nɔrh yʼà zhe ne, sʼá yə̀ nɛ̀ kùjú pɛ a jí yé; nə̀nyɛ̀lsɛ̀ yʼà zhe ne, sʼá yə̀ nɛ̀ nɛ̃̌ pɛ a nyɔ̀ yé; 
MAT.25.43	à yʼà tú zhəəle á sono, sʼá yə̀ à zhəəlé zwẽ yé; à yʼà wɔ́ nánlwè, sʼá yə̀ nɛ̀ gàndɛ̀ pɛ a zù yé; à yʼà bə jàn zhe, bə̀ yʼà co ne byə̀nə́-jù w myɛ, sʼá yə̀ twí á gwɛ̃ à jàà w yé.’
MAT.25.44	“Rə̀myɛ́ yó, bə̀myɛ mʼa zɛ̃̀ bə bwə̀rh mò bə wɔ̀: ‘Cinu, dǒ nə́ nɔ mɔ́ ǹdə́ nɔrh zhe, ráá nə̀nyɛ̀lsɛ̀ zhe mó, nə́ zɛ̃̀ nə́ yə̀ mɔ́ sɛ̃? Dǒ ǹ yà ǹ tú zhəəle nə́ sõ, nə́ zɛ̃̀ nə́ yə̀ ǹ zhəəlé zwẽ? Dǒ nə́ nɔ mɔ́ ǹdə́ ǹ wɔ́ nánlwè, ráá ǹdə́ ǹ bə jàn zhe, ráá bə̀ co mó byə̀nə́-jù wə̀, nə́ zɛ̃̀ nə́ yə̀ mɔ́ sɛ̃?’
MAT.25.45	“Sə rə̀myɛ́ yó, pyɔ̌ mɔ́ mà n wɔ̀ bɛ: ‘Zhə̀nà, à nʼâ wə̀l ába: kɔn dɛ̀bɛ́ gakó á yə̀ wɛ̀rhɛ́ à nyáná bɛ́ námpɔ́lsɛ́ byɛ̀bɛ́ mə̀dù nì, wɔ́ àmyɛ́ nɛ á yə̀ rɛ̀ wɛ̀rhɛ́ yé.’ 
MAT.25.46	Sə bə̀myɛ́ mʼa vò bə nə còrhò-tum rə̀ tʼâ la zhɔ̌, sə wu-cángá cìnə́ bé mʼa vò bə nə nyǔ mə̀ tʼâ la zhɔ̌.”
MAT.26.1	Yezu gə́ zɔ̀m rə̀myɛ́ gakó n zhɛ̀, n zɛ̃̀ n wɔ̀ ń kwã-lyì bí ni: 
MAT.26.2	“Á yě bə̀ Pakɛ y címsí dâl lyẽ̌ né,
MAT.26.3	Yi jì y vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ gùlí dwã vwĩ̀-zwə́lnə bé yé né cìnə́ bé gakó náncɛ y Kəyifu sõ kɛ̀lɛ́ wa, 
MAT.26.4	bə sə̀ ǹdə́ dwã bə pyà surhə nyɛ̀bɛ́ bə̀ mʼa wɛ̀rhɛ́, mùnì ga bə zə Yezu ǹdə́ lò lò yə̀l yé, sə bə gu mu. 
MAT.26.5	Bə̀ yʼà zhe: “Kɔn bə mə̂ sə nə́ zə mɔ címsí yù w yé, mùnì ga cɔ w lyì bí bə̀kʼa zɛ̃̀ búlə́ nə́ yó w yé.”
MAT.26.6	Yezu yà ń ŋwɛ́nɛ́ Shəmɔ mɔ́ mɔ̀bɔ́ nɔ w yʼà zhe mó sõ kɛ̀lɛ́ w Betəni ní. 
MAT.26.7	Kɛ̃ mə̀dù fwâr n yí ń yala nɛ ǹdə́ kwâl-byǐ náàcɛ̀nɛ́, è yʼà sú ǹdə́ nwə̃̌ è ye y yʼà cɛ̀ dɛ̃´dɛ̃´, è lwẽ́ dé jʼà nyɛ̀. N ló nwə̃̌ y Yezu yó w ǹdə́ ń yà ń nə́ ń jí kùjú.
MAT.26.8	Yezu kwã-lyì bí gə́ nɔ rə̀myɛ́, bə̀ lyimə zɛ̃̀, bə zɛ̃̀ bə̀ zhe: “Byè yil ń nə́ ń zhìlì nwə̃̌ è ye y cɛ̀ èta mɔ́ nánfò? 
MAT.26.9	Bə̀ yʼà wɔ̌ bə̀ yè y bə zə è sə̀byǐ mú bə mʼe sɛ̃ nə̀mwà nɛ̀.”
MAT.26.10	Yezu lwar, n zɛ̃̀ n wɔ̀ bɛ: “Byè yil á nʼá zhìlì kɛ̃ mɔ́ wu ni? Dɛ̀bɛ́ ń wɛ̀rhɛ́ à yil mó wɔ́ kɔn dɛ̀bɛ́ rə̀ càn. 
MAT.26.11	Nyǐnə nə̀mwà mʼa yə̀ nɛ́ ǹdʼába twéé twéé. Sə è gə wɔ́ àmyɛ́ yilə, á tʼá la nɛ nɔ dɛ̃ gakó yé. 
MAT.26.12	Ń gə́ ló nwə̃̌ y à yó mó, wɔ́ à yala nɛ́ ń tɛnɛ lú-bɔ̀l w co yilə. 
MAT.26.13	Zhə̀nà, à nʼâ wə̀l ába: bə̀ gə́ la yò-ècɔ̀nɔ̀ nyí rí bwə̂l lũ w wẽ́ mə̀gã̌ gakó, bə̀ mʼa byili kɔn dɛ́ dɛ̀bɛ́ kɛ̃ mɔ́ wɛ̀rhɛ́ mɔ́ myɛ, bə mʼe lyǐrh ń yò.”
MAT.26.14	Rə̀myɛ́ yó, Yezu kwã-lyì bí shí ǹdə́ bə̀lyè y mə̀dù ń yíl Zhidə Esəkarəyɔtɛ zhǐr n vò Yi jì y vwĩ̀-zwə́lnə bé yé né cìnə́ bé sono, 
MAT.26.15	n wɔ̀ bɛ: “Bə̀kɔ́n á mʼâ pɛ̃ sʼa byili ába á gə́ mʼâ tó né á zə Yezu?”
MAT.26.15	Bə zɛ̃̀ bə gə̀ dwã shə́-ètɔ̀ tum wársɛ bə pɔ̃. 
MAT.26.16	Kɔn zhí rə̀myɛ́ yi ní, n já n ji kùr ń nə́ ń pyà ń gə́ mà n tó né n myìnì Yezu n pə bə za.
MAT.26.17	Búrú w bə̀ yə̀ sã̀-nə̀byẽ̌ ò wẽ́ ce mó címsí dɛ̃ rɛ́ nã́yéé ré yùwə̀, Yezu kwã-lyì bí yí ń nyí ni bə bwə̀rh mò bə wɔ̀: “Yẽ̀ ǹ nə́ ǹ yâl bə̀ nə́ tɛnɛ Pakɛ y címsí kùjú w ní nə́ pɔ̃́?”
MAT.26.18	N wɔ̀ bɛ: “Zhəlnə cɔ w wa, bə̀kə́ka sõ, á wɔ̀ mɔ̀: ‘Nə́ yó-cə́bal mɔ́ wò bə̀ ń yi rí yúwə́, sə wɔ́ ǹmyɛ́ sõ ńmyɛ̌ ǹdə́ ń kwã-lyì bí la Pakɛ y címsí kùjú w ní jú.’ ”
MAT.26.19	Ń kwã-lyì bí vò bə wɛ̀rhɛ́ ǹdə ń gə́ byili bi ní, bə tɛnɛ Pakɛ y címsí.
MAT.26.20	Də̀dɛ̀nɛ́ y yi gə́ yúwə́, Yezu ǹdə́ ń kwã-lyì bí shí ǹdə́ bə̀lyè y zɛ̃̀ bə̀ jě tɛ̃´ bə̀ nʼê jí kùjú wə́. 
MAT.26.21	Bə̀ gə́ yʼà nʼê jí yi ní, ń wò bè: “Zhə̀nà, à nʼâ wə̀l ába: ámyɛ̌ mə̀dù la nɛ myìnù n pə bə za.”
MAT.26.22	Bə̀ gakó wun zhìlì kókó, bə zɛ̃̀ bə̀ nʼê bwə̀rh mò mə̀dù mə̀dù bə̀ zhe: “Cinu, è wírí è də̀ àmyɛ́ yé?”
MAT.26.23	N wɔ̀ bɛ: “Mɔ̀bɔ́ ń tó ne n ce ń jɛ̃̀ y nə̀zhĩ̌ y wẽ́ mó, ń la nɛ myìnù n pə bə za. 
MAT.26.24	Numbyíní Byǐ nə́ ń zhǐr ǹdə Yi zɔ̀mɛ̀ rɛ́ sɛ́bɛ́ rɛ́ gə́ nʼê byili ń shò-kwã nɛ́ nɛ́, sə zwini mʼa zə lò mó mɔ̀bɔ́ ń la mɔ myìnù n pə bə zə mɔ́! Bə̀ gə yʼà yə̀ lò mó ńmyɛ̌ mɔ́ lùl yʼà cɔ̃̀.”
MAT.26.25	Zhidə mó mɔ̀bɔ́ ń yà ń nə́ ń myìnì mù mú zɛ̃̀ n bwə̀rh mò n wɔ̀: “È nə wɔ́ àmyɛ́ yó-cə́bal?”
MAT.26.25	Yezu wɔ̀ mɔ̀: “Wɔ́ èta, ǹdə ǹ gə́ wò né.”
MAT.26.26	Bə̀ gə́ tú bə̀ nʼê jí kùjú w yi ní, Yezu kwè búrú n ce Yi nə̀báná, n kə́ w dwã wa, n pə ń kwã-lyì bí ni, n wɔ̀: “Zwẽnə á jí. Tɛ̀bɛ́ wɔ́ àmyɛ́ yala.”
MAT.26.27	N zɛ̃̀ n kwè kâ-zɔ̌m ǹdə́ sɛ̃´ mə̀ wẽ́, n ce Yi nə̀báná, n pə bɛ n wɔ̀: “Zwẽnə á gakó nyɔ̀. 
MAT.26.28	Mɔ̀bɔ́ wɔ́ àmyɛ́ jal, sə mə̀ nʼê byili bə̀ Yi dɔbrɛ́ wɔ́ zhə̀nà. Jal mɔ́ mə̀myɛ́ la tɛ̃´ ló mùnì ga lyì nánzhəzhɔ̌ nə bə̀ yə̀-bəlwàálɛ́ sǔbri. 
MAT.26.29	À nʼâ wə̀l ába: kɔn zhí èlâsɛ̃´, à kʼâ tʼâ la sɛ̃´-cǒ byâ nɛ̃̌ mɔ́ mə̀myɛ́ nyɔ́ gaga yé, kɔn mʼe yí dɛ̃ rɛ́ tɛ̀bɛ́ àmyɛ́ ǹdʼámyɛ̌ mʼâ kʼé tó dwã nə́ nyɔ̀ mə̀ dõ nándùl à Da tənà y wẽ́ mó.”
MAT.26.30	Rə̀myɛ́ kwã nɛ́, bə nún bə cèrhé Yi, bə zɛ̃̀ bə shə́r bə vò Olyivyəəré pyɔ̀ w yó.
MAT.26.31	Rə̀myɛ́ yó, Yezu zɛ̃̀ n wɔ̀ ń kwã-lyì bí ni: “Cəcɛ̃ y kɛ̀bɛ́, á gakó mʼâ dùr á yẽ̌ ne. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: ‘À mʼa gu vwã̌-ènɔ̀n mɔ́, sə ń pyììsí mʼa làà dwã nɛ.’ ” 
MAT.26.32	Yezu súlí n wɔ̀: “Sə à gə tú a bwìrhì, à mʼa tó yé a vò a dɛ̃̀ ába Gəlile né.”
MAT.26.33	Pyɛɛrɛ zɛ̃̀ n wɔ̀ mɔ̀: “Bá bə̀ gakó gə la dǔr bə̀ yẽ̌ mó myɛ, àmyɛ́ tʼâ la dǔr a yẽ̌ mó gaga yé.”
MAT.26.34	Yezu wɔ̀ mɔ̀: “Zhə̀nà, à nʼâ wə̀l mó: cəcɛ̃ y kɛ̀bɛ́ cìcì, cə́-bya mʼa la mʼe kúrh ǹdə́ ǹ wò twər rə̀tɔ̀ bə̀ ǹ yə̀l à pár yé.”
MAT.26.35	Pyɛɛrɛ zɛ̃̀ n wɔ̀ mɔ̀: “Bá à gə mʼa tó mó a cì myɛ, à tʼâ la wál bʼà yə̀l ǹ pár gaga yé.” Yezu kwã-lyì bí gakó tó bə zɔ̀m rə̀myɛ́ rə̀dù yə́.
MAT.26.36	Rə̀myɛ́ yó, Yezu zɛ̃̀ n zə ń kwã-lyì bí n vò jàà èdù wẽ́, bə̀ nʼê byẽ̀ jàà y èmyɛ́ bə̀ Zhətəsəməni. N wɔ̀ bɛ: “Jǒmnə nyɔ̀nɔ̀, à la vò a ce Yi.”
MAT.26.37	N zə Pyɛɛrɛ ǹdə́ Zebede byâ bɛ́ bə̀lyè y n mə n zhǐr. Ń wu zɛ̃̀ o zhìlì dɛ̃´dɛ̃´, n nyâr ń cìnə̀, 
MAT.26.38	n zɛ̃̀ n wɔ̀ bɛ: “Wu-zhìlù nánfɔ̀lɔ̀ zhe ne, à nʼâ yâl a cì. Mɛ̃na nyɔ̀nɔ̀, á tó ne á zə á yírhə́.”
MAT.26.39	N zɛ̃̀ n twẽ̌ n vò yé né námpɔ́lɛ́, n zə ń yé n pú tɛ̃´, ń nə́ ń lwə̀l Yi ń zhe: “À Da, kɔn gə wɔ̌, sə nɔ̀nɔ̀ w kɔ̀bɔ́ fwâr à yala nɛ. Sə zhə̀n zhə̀nà, è bə̀kʼa yə̀ ǹdə àmyɛ́ gə́ nʼâ yâl nɛ́ yé. È yál ǹdə ǹmyɛ́ gə́ nə́ ǹ yâl nɛ́.”
MAT.26.40	N zɛ̃̀ n kwɛ̃̀ n vò ń kwã-lyì bí bə̀tɔ̀ y sõ, n pwírí bə̀ dɛ̌. N wɔ̀ Pyɛɛrɛ nɛ: “Á yə̀ ŋwɛ̀nɛ́ á zə á yírhə́ á jòm námpɔ́lɛ́ myɛ cìcì? 
MAT.26.41	Zana á yírhə́, sʼá lwə̀l Yi, mùnì Shətana bə̀kʼa ŋwɛ̀nɛ́ e swèlè ába yé. Numbyíní wu w nʼô yàlá, sə è yala nɛ́ jàn dɛ́ yə̀ yí yé.”
MAT.26.42	N kə́ n vò, n lwə̀l Yi ń twər rə̀lyè nyân dɛ́, n wɔ̀: “À Da, nɔ̀nɔ̀ w kɔ̀bɔ́ gə wàr ò mʼa fwâr à yala nɛ, à gə mə̂ sʼa nwɛ̀nɛ̀, sə kɔn yə̀ ǹmyɛ́ pùbùlə̀.”
MAT.26.43	N kə́ n kwɛ̃̀ n vò n pwírí ń kwã-lyì bí dɛ̌. Jàn dɛ́ yʼà zù bì dɛ̃´dɛ̃´. 
MAT.26.44	N kə́ n yẽ̌ be, n vò n lwə̀l Yi ń twər rə̀tɔ̀ nyân dɛ́, n zɔ̀m ǹdə ń gə́ yà ń jɛ̀rɛ̀ n zɔ̀m nɛ́. 
MAT.26.45	N zɛ̃̀ n kə́ n kwɛ̃̀ n vò ń kwã-lyì bí sõ, n wɔ̀ bɛ: “Á gwẽ̌ dɛ̌, á nʼá shìrhə́? Kɔn yú èlâsɛ̃´. Bə̀ la Numbyíní Byǐ zal bə pə lyì byɛ̀bɛ́ bə̀ tʼâ zwẽ Yi nyə́ né ne. 
MAT.26.46	Zɛ̃̀nà dɛ̃̌ nə́ vò. Nyǐ mɔ̀bɔ́ ń la nɛ myìnù mú bwəlse.”
MAT.26.47	Yezu gə́ yà ń gwẽ̌ nə́ ń zɔ̀m yi ní, ń kwã-lyì bí shí ǹdə́ bə̀lyè y mə̀dù já n du, mɔ̀bɔ́ ń yíl Zhidə mó, ńmyɛ̌ ǹdə́ lyì nánjə̀jóló bə̀ yʼà zɔ shìmì, bə pyɛ̀lɛ́ màngwə̂rh bə̀ mʼê bàn Yezu ni. Wɔ́ Yi jì y vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ bə̀ yʼà twĩ̀ bì. 
MAT.26.48	Myìnù cə́bal mɔ́ yà ń zɔ̀m n cĩ́ ǹdə́ bɛ n wɔ̀: “Mɔ̀bɔ́ à la yí a kwə̀ə̀lè mó, sʼá zə mɔ bə̀ wɔ́ ńmyɛ̌.”
MAT.26.49	N já n yí Yezu yala nɛ, n wɔ̀ mɔ̀: “À nʼâ ce mó yó-cə́bal.” N zɛ̃̀ n kwə̀ə̀lè mò.
MAT.26.50	Yezu wɔ̀ mɔ̀: “À dɔwa, wɛ̀rhɛ́ kɔn dɛ̀bɛ́ ǹ tú rə̀ yil mó.”
MAT.26.50	Rə̀myɛ́ yó, lyì bí yí bə zə Yezu. 
MAT.26.51	Ń kwã-lò mə̀dù zɛ̃̀ n fwə̂rh ń shù, n za vwĩ̀-zwə́lnə bé yé né cìnə́ bé gakó náncɛ y kɛ̀lɛ́ y tùntùnnə̀ mə̀dù, n pyir ń zhɛ̃̌.
MAT.26.52	Yezu zɛ̃̀ n wɔ̀ mɔ̀: “Ká ce ǹ shù w ò pyá y wa! Lò mɔ̀bɔ́ gakó ń nə́ ń zə shù ń bwí búlə́, wɔ́ shù bə̀ yʼa mʼe gu mu. 
MAT.26.53	Ǹ nə́ ǹ bùl bʼà wàr à mʼa lwə̀l à Da nɛ bə̀ ń twĩ̌ màlɛ́kabá nánjə̀jóló bə bʼe zwẽ ne lâsɛ̃´-lâsɛ̃´? 
MAT.26.54	Sə à nə gə wɛ̀rhɛ́ èta, etər kɔn dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó mʼa tó né rə pyìrh?”
MAT.26.55	N zɛ̃̀ n wɔ̀ lyì-zhâ bɛ́ nɛ: “Á zɔ shìmì ǹdə́ màngwə̂rh á mʼá bàn nɛ zal ǹdə ŋwɔ̀l-bal ta? E jà dɛ̃ gakó à yʼà nʼâ twí à jòm Yi jì y kɔ̀nɔ́ w wa, à cèrhè kàrmɔ̀, sə á yə̀ nɛ zal yé. 
MAT.26.56	Sə rə̀myɛ́ gakó nʼê wɛ̀rhɛ́ mùnì ga kɔn dɛ̀bɛ́ Yi nyì-zwennə bé yʼà kɛ̃ mɔ́ pyìrh.”
MAT.26.56	Rə̀myɛ́ yó, ń kwã-lyì bí gakó dùr bə yẽ̌ mo.
MAT.26.57	Bə zə Yezu bə mʼe vò Yi jì y vwĩ̀-zwə́lnə bé yé né cìnə́ bé gakó náncɛ y Kəyifu sõ. Wɔ́ gàà Muyiisi nyə́ né byilnə bé ǹdə́ náncɛsɛ́ yʼà gùlí dwã nɛ́. 
MAT.26.58	Bə̀ gə́ yʼà zɔ mɔ bə̀ la gàà yi ní, Pyɛɛrɛ yà ń ŋwɛ́nɛ́ kwã nɛ́ kwã nɛ́, n mə n tó n yí vwĩ̀-zwə́lnə bé yé né cìnə́ bé gakó náncɛ y bwə̀rə̀ y nyí ni, n zù kɛ̀lɛ́ w n tó Yi jì y yìlnə̀ bé ne ń jě tɛ̃´ ń mə́ ń nyǐ kɔn gə́ la nɛ́ tó.
MAT.26.59	Vwĩ̀-zwə́lnə bé yé né cìnə́ bé ǹdə́ bùrsí gùlú w nánfɔ̀lɔ̀ w lyì bí gakó yʼà nʼê pyà sə bə gõ kɔma bə ce Yezu nyí ni, mùnì ga bə ŋwɛ̀nɛ́ bə ce bə gu mu. 
MAT.26.60	Lyì nánzhəzhɔ̌ yʼà tú bə gõ kɔma bə ce ń nyí ni. Sə ǹdə́ rə̀myɛ́ ga, bə̀ yə̀ ŋwɛ̀nɛ́ yé.
MAT.26.60	Rə̀myɛ́ kwã nɛ́, lyì bə̀lyè myɛ zɛ̃̀ bə kʼe bʼe wɔ̀: 
MAT.26.61	“Bal mɔ́ mɔ̀bɔ́ wò bə̀ ńmyɛ̌ wɔ̌ ń mà n wǔr Yi jì y n ká n lù y dwã nə̀tɔ̀ wẽ́.”
MAT.26.62	Vwĩ̀-zwə́lnə bé yé né cìnə́ bé gakó náncɛ y zɛ̃̀ n zhì dɛ̃̌, n wɔ̀: “Ǹ tá ǹ lyár bə̀ kaka? Bə̀kɔ́n yil lyì bí byɛ̀bɛ́ nʼê ce yò ǹ nyí ni?”
MAT.26.63	Yezu shĩ̌ ń nyí. Vwĩ̀-zwə́lnə bé yé né cìnə́ bé gakó náncɛ y zɛ̃̀ n wɔ̀: “Yi rí nã́nyì y yil yilə, è gə wɔ́ ǹmyɛ́ ǹ wɔ́ Kristə, Yi Byǐ mú, sə́ wɔ̀ nə́ba.”
MAT.26.64	Yezu wɔ̀ mɔ̀: “Wɔ́ èta, ǹdə ǹ gə́ wò né. A zɛ̃̀ à nʼâ wə̀l ába: kɔn zhí èlâsɛ̃´, á mʼâ nə Numbyíní Byǐ ń jě Yi jàn cə́bal mɔ́ jə̀jĩ́ ni. Á mʼâ nə mɔ myɛ ń wɔ bə́ban wẽ́ ń bànà.”
MAT.26.65	Vwĩ̀-zwə́lnə bé yé né cìnə́ bé gakó náncɛ y lyim zɛ̃̀, n kâr ń gàndɛ́, n wɔ̀ bùrsí gùlú w lyì bí ni: “Ń tùrh Yi. Nə́ kʼé bə zhə̀n-cìnə́ tum zhe kə́dò yé. Á cìcì nyɛ̀ɛ̀ ń gə́ tùrh Yi ní. 
MAT.26.66	Bə̀kɔ́n á nʼá bùlə̀?”
MAT.26.66	Bə wɔ̀: “Ń mə̂ ǹdə́ gu.” 
MAT.26.67	Bə zɛ̃̀ bə̀ nʼê pùrh tə̀tàr ń yé wə, bə̀ nʼê mà mɔ jə̀-gúlə́, jàlà nʼê mà mɔ̀ jə̀-sə̂rh, bə̀ mʼê wə̀lə̀: 
MAT.26.68	“Kristə, ǹ gə wɔ́ lwarna, sə́ lwar lò mɔ̌ ná-yil ń mà mɔ́.”
MAT.26.69	Bə̀ gə́ yʼà nʼê bwə̀rh Yezu yi ní, ǹdə́ Pyɛɛrɛ yà ń jě pwẽ̀ nè kɛ̀lɛ́ y wu w wẽ́. Kɛ̃-byǐ èdù è nʼê twĩ̀ kɛ̀lɛ́ y wẽ́ zɛ̃̀ e yí ń nyí ni, e wɔ̀ mɔ̀: “Ǹmyɛ yà ǹ nə́ ǹ tó Gəlile lyì bal Yezu mú ni.”
MAT.26.70	Pyɛɛrɛ jòm bə̀ púlə́púlə́ yé né n mà nyə̀-pɔ̌ n wɔ̀: “À yə̀l tɛ̀bɛ́ ǹ nə́ ǹ zɔ̀m mɔ́ kùr yé.”
MAT.26.71	N zɛ̃̀ ń la bwə̀rə̀ y nyí ni, kɛ̃-byǐ dõ nə mɔ, e wɔ̀ lyì bí byɛ̀bɛ́ bə̀ yʼà zhǐ gàà mɔ́ nɛ: “Mɔ̀bɔ́ èta mɔ́ yà ń nə́ ń tó Nazarɛtɛ lyì bal Yezu mú ni.”
MAT.26.72	N kə́ n mà nyə̀-pɔ̌, n du Yi n wɔ̀: “À yə̀l bal mɔ́ ńmyɛ̌ mɔ́ pár yé.”
MAT.26.73	Kɔn yə̀ námpɔ́lɛ́, byɛ̀bɛ́ bə̀ yʼà zhǐ gàà mɔ́ yí Pyɛɛrɛ nyí ni bə wɔ̀ mɔ̀: “Zhə̀n zhə̀nà, ǹ wɔ́ bal mɔ́ kwã-lò. Kɔn súlí myɛ, ǹ zɔ̀zɔ̀mà nɛ́ myɛ cìcì nʼê byili ǹ gə́ shí má.”
MAT.26.74	Pyɛɛrɛ zɛ̃̀ ń nə́ ń mà nyə̀-pɔ̌ ń mə́ ń dùl Yi ń zhe: “À yə̀l bal mɔ́ ńmyɛ̌ mɔ́ pár yé.”
MAT.26.74	Rə̀myɛ́ yi ní cìcì, cə́-bya jʼa kúrh. 
MAT.26.75	Pyɛɛrɛ zɛ̃̀ n lyǐrh bə̀ Yezu yà ń wò mò: “Cə́-bya mʼà la mʼe kúrh ǹdə́ ǹ wò twər rə̀tɔ̀ bə̀ ǹ yə̀l à pár yé.” N zɛ̃̀ n du pwẽ̀ nè ń nə́ ń kúrh dɛ̃´dɛ̃´.
MAT.27.1	Cɛ y gə́ tú e lá, Yi jì y vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ gakó jòm dwã yó bə pyà bə̀ gə́ mʼa wɛ̀rhɛ́ nɛ́ bə gu Yezu. 
MAT.27.2	Bə zɛ̃̀ bə zə mɔ bə lyẽ, bə zə mɔ bə vò e pə cɔ w cə́bal Pyəlatɛ nɛ.
MAT.27.3	Zhidə mó mɔ̀bɔ́ ń myìnì Yezu n pə bə zə mɔ́ gə́ pwírí bə̀ kɔ́ Yezu bùrsí bə̀ ń mə̂ ǹdə́ gu, ń bùlə̀ né lyə́r, n zɛ̃̀ n ká n zə wársɛ́ n vò ń la vwĩ̀-zwə́lnə bé yé né cìnə́ bé ǹdə́ náncɛsɛ́ nɛ pɔ, 
MAT.27.4	n wɔ̀: “À dówə́, à gə́ myìnì lò mɔ̀bɔ́ ń bə lwɛlɛ zhe a pə bə̀ la gu mú yilə.”
MAT.27.4	Bə wɔ̀ mɔ̀: “Rə̀myɛ́ də̀ nə́myɛ̌ yé yé, wɔ́ ǹmyɛ́ yò.”
MAT.27.5	Zhidə kwè wársɛ́ n dul tɛ̃´ Yi jù wə̀, n lyɛ̃ n vò n tɔ̌r nyíní.
MAT.27.6	Vwĩ̀-zwə́lnə bé yé né cìnə́ bé zɛ̃̀ bə pwà wársɛ́, bə wɔ̀: “Wársɛ́ shɛ̀bɛ́ wɔ́ jal wársɛ. Sɔ́má tɛ̀nɛ́ sə nə́ ló se Yi jì y wársɛ́ yó yé.”
MAT.27.7	Bə zɛ̃̀ bə jòm dwã yó, bə wɛ̀rhɛ́ nyí rə̀dù, bə zə wársɛ́ sə̀myɛ́ mɔ́ bə mʼe yè də-mɔrna cɛ zhələ cùùrì co yilə. 
MAT.27.8	Wɔ́ rə̀myɛ́ yilə, kɔn mʼe yí zà, bə̀ gwẽ̌ nʼê byẽ̀ jàà y èmyɛ́ bə̀ “Jal cɛ”. 
MAT.27.9	Èta, Yi nyì-zwennə Zheremyi zɔ̀mɛ̀ rɛ́ pyìrh. Ń yà ń wòwə̀: “Bə̀ kwè dwã shə́-ètɔ̀ tum wársɛ́. Wársɛ́ sə̀myɛ́, wɔ́ mɔ̀bɔ́ Esərayɛl lyì bí jú ń ye y mó ye yə́, 
MAT.27.10	bə zə sɛ bə mʼe zwẽ də-mɔrna cɛ, ǹdə Cinu gə́ yà ń pɔ nɛ nyí ní.”
MAT.27.11	Bə̀ gə́ zə Yezu bə yí Pyəlatɛ yé né, Pyəlatɛ bwə̀rh mò n wɔ̀: “Wɔ́ ǹmyɛ́ ǹ wɔ́ Zhwifubá pyɔ̌ mɔ́?”
MAT.27.11	Yezu wɔ̀ mɔ̀: “Wɔ́ èta, ǹdə ǹ gə́ wò né.”
MAT.27.12	Yi jì y vwĩ̀-zwə́lnə bé yé né cìnə́ bé ǹdə́ náncɛsɛ́ yʼà nʼê ce mo cà, sə ń yə̀ lyár bə̀ kaka yé.
MAT.27.13	Pyəlatɛ zɛ̃̀ n wɔ̀ mɔ̀: “Ǹ bə ywẽ̀ né nyɛ̀bɛ́ gakó bə̀ nʼê cĩ́ ǹ yó w mó nyɛ̌ nà?”
MAT.27.14	Yezu cẽ ń yə̀ lyár bə̀ kaka yé, sə rə̀myɛ́ jàr Pyəlatɛ dɛ̃´dɛ̃´.
MAT.27.15	Pakɛ címsi gakó, cɔ w cə́bal mɔ́ ya n vùr byə̀nə́-jì lò mə̀dù, mɔ̀bɔ́ lyì bí nʼê yâl mɔ́. 
MAT.27.16	E jà rə̀myɛ́ yi ní, bə̀ yʼà co èmà-byǐ mə̀dù byə̀nə́-jù wə̀, ń yíl Barabaasɛ, lyì bí yʼà yě ń mə̀mà-byùúrí yò.
MAT.27.17	Pyəlatɛ zɛ̃̀ n bwə̀rh lyì-zhâ bɛ́ bə̀ yʼà zhǐ dwã yó mó n wɔ̀: “Mɔ̌ á nʼá yâl bʼà dwĩ̀? Barabaasɛ ráá Yezu mú mɔ̀bɔ́ bə̀ nʼê byẽ̀ bə̀ Kristə mó?” 
MAT.27.18	Ń yà ń yě bə̀ wɔ́ bwɛ̃̌-dǔr è ce bə zə Yezu bə bə̀ ń sono.
MAT.27.19	Ń gə́ yà ń jě bùrsí jàà w yi ní, ń kɛ̃ mɔ́ twĩ̀ lò n bə̀ n wɔ̀ mɔ̀: “Bə̀ká ce ǹ cìn wu-cángá cə́bal mɔ́ mɔ̀bɔ́ yò w wẽ́ yé. Nyǐ à dàrh mɔ̀ cəcɔ̃ wa, sə dàrhà nɛ́ nwɛ̀nɛ̀ nɛ̀ dɛ̃´dɛ̃´.”
MAT.27.20	Yi jì y vwĩ̀-zwə́lnə bé yé né cìnə́ bé ǹdə́ náncɛsɛ́ cící lyì-zhâ bɛ́, bə̀ bə̀ lwə̂l Pyəlatɛ nɛ bə̀ ń vǔr Barabaasɛ, sə n ce bə gu Yezu. 
MAT.27.21	N zɛ̃̀ n kə́ n bwə̀rh bè n wɔ̀: “Mɔ̌ á nʼá yâl bʼà dwĩ̀ bə̀myɛ́ bə̀lyè y wẽ́?”
MAT.27.21	Bə wɔ̀: “Barabaasɛ!”
MAT.27.22	N kə́ n bwə̀rh bè n wɔ̀: “Sə Yezu mú bə̀ nʼê byẽ̀ bə̀ Kristə mó, à wɛ̀rhɛ́ mɔ etəra?”
MAT.27.22	Bə̀ gakó wɔ̀: “Ce bə pəpa mɔ də̀-jɔrhɔ́ yó!”
MAT.27.23	N zɛ̃̀ n bwə̀rh bè n wɔ̀: “Bə̀kɔ́n lwɛlɛ ń wɛ̀rhɛ́?”
MAT.27.23	Bə zɛ̃̀ bə̀ nʼê bya dɛ̃̌ dɛ̃̌ bə̀ zhe: “Ce bə pəpa mɔ də̀-jɔrhɔ́ yó!”
MAT.27.24	Lyì bí zɛ̃̀ bə kwɛrhɛ bə̀ nʼê ce sɔ̀r bə̀ súlí. Pyəlatɛ pwírí wɔ́ ń cìn ń nə́ ń lyɛ̀ɛ̀, n ce bə zə nɛ̃̌ bə bʼe pɔ̃ n sə̃̀ ń jɛ̀rh bə̀ gakó yé né, n wɔ̀: “Àmyɛ́ twə́r tɛ̀nɛ́ bal mɔ́ mɔ̀bɔ́ gu mú wẽ́ yé. Ń gu mú ŋwɛ́nɛ́ á jɔ̃̀ wà.”
MAT.27.25	Lyì bí gakó zɛ̃̀ bə wɔ̀: “Ń gu mú yò w zhǐ nə́myɛ̌ ǹdə́ nə́ byâ bɛ́ yó wə.”
MAT.27.26	Rə̀myɛ́ yó, Pyəlatɛ ce bə vùr Barabaasɛ byə̀nə́-jù wə̀, ǹdə bə̀ gə́ lwə̀l mò né, n ce bə mà Yezu ǹdə́ dànə̀shàárɛ, n zɛ̃̀ n pə nyí bə̀ bə̀ zhəl bə pəpa mɔ də̀-jɔrhɔ́ yó.
MAT.27.27	Shə̀dɛ́ɛ́sɛ́ zɛ̃̀ sə zə Yezu sə vò cɔ w cə́bal mɔ́ sõ kɛ̀lɛ́ wa, sə ce sə̀ gùlú w lyì bí púlə́púlə́ bə̀ bə kə́kɛ́lɛ́ mɔ, 
MAT.27.28	bə lwə̂r ń gàndɛ́ bə kwè kàmə̀-zù-èdɔ̀lɔ̀ nánshɔ̃̀ bə zù mù, 
MAT.27.29	bə jéé sɔr ǹdə pyɛ̀lɛ̀ yə́-pú ta bə pú ń yó wə, bə kwè eshɔ̀ bə ce ń jə̀jĩ́ y wə. Bə zɛ̃̀ bə̀ nʼê jòm bə̀ nə̀dwə́nə́ yó ń yé né, bə̀ nʼê mɔ̀n mɔ̀ bə̀ mʼê wə̀lə̀: “Nə́ rʼé ce mó Zhwifubá pyɔ̌!”
MAT.27.30	Bə pùrh tə̀tàr ń yó, bə zɛ̃̀ bə zwẽ eshɔ̀ w ń jɔ̃̀ w bə mà mà ń yó wə. 
MAT.27.31	Bə̀ gə́ fulsi mu èta bə zhɛ̀, bə lwə̂r kàmə̀-zù-èdɔ̀lɔ̀ w ń cəl né, bə kʼa zù mù ń gàndɛ́, bə zɛ̃̀ bə zə mɔ bə̀ la vò bə pəpa də̀-jɔrhɔ́ yó.
MAT.27.32	Bə̀ gə́ tú bə̀ nʼê dwi cɔ w wẽ́ yi ní, bə jəl Shərɛnɛ lyì bal mə̀dù, ń yíl Shəmɔ. Shə̀dɛ́ɛ́sɛ́ nyɛ́ɛ́ mɔ jàn n zhĩ Yezu də̀-jɔrhɔ́ wá. 
MAT.27.33	Bə vò bə yí jàà èdù bə̀ nʼê byẽ̀ bə̀ “Gɔləgɔta”, rə̀ kùr wɔ́: “Yó-kóló jàà”. 
MAT.27.34	Sə zə cə́m cɛ̀ɛ́ sə gùlí sɛ̃´ nɛ, sə pə Yezu ni bə̀ ń nywɛ́. Ń gə́ lə́lá mɔ, ń yə̀ shɛ̀nɛ́ n nyɔ̀ mɔ̀ yé.
MAT.27.35	Bə pəpa mɔ də̀-jɔrhɔ́ w yó, bə zɛ̃̀ bə tə́ tántɛ́ɛ́ bə mʼe tə̀ ń gàndɛ́, 
MAT.27.36	bə zɛ̃̀ bə̀ jě ń nyí ni bə̀ nʼê yìlì mù. 
MAT.27.37	Bə̀ yʼà kɛ̃ bwèlè yó bə wɔ̀: “Mɔ̀bɔ́ wɔ́ Zhwifubá pyɔ̌ Yezu,” bə fwar bwèlè y də̀-jɔrhɔ́ w nɛ ń yə́-pɛ̀lɛ́ wa, bə mʼe byili ń cu mú kùrə̀. 
MAT.27.38	Bə súlí bə pəpa vwârhna bə̀lyè də̀-jaárhɛ dwã yó, mə̀dù Yezu jə̀jĩ́ ni, mə̀dù ń jə̀gwã̀ nɛ̀.
MAT.27.39	Lyì bí byɛ̀bɛ́ bə̀ yʼà nʼê tó gàà bə̀ lyɛ̃ mɔ́ yʼà nʼê zhízhí bə̀ ywẽ́, bə̀ nʼê tùrh mò bə̀ zhe: 
MAT.27.40	“Ǹmyɛ́ mɔ̀bɔ́ ǹ yà ǹ nə́ ǹ yâl ń wǔr Yi jì y sə́ ká lù y dwã nə̀tɔ̀ wẽ́ mó, ǹdə́ è gə wɔ́ ǹmyɛ́ ǹ wɔ́ Yi Byǐ mú, sə́ zwẽ ǹ cìnə̀, ń só də̀-jɔrhɔ́ w yó nə́ nyì!”
MAT.27.41	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé, e súlí náncɛsɛ́ myɛ yʼà nʼê mɔ̀n mɔ̀ bə̀ mʼê wə̀lə̀: 
MAT.27.42	“Ń zwẽ lyì dwã, n jà ń wàr sə n zwẽ ń cìn yé. Ń gə wɔ́ Esərayɛl pyɔ̌, sə n só də̀-jɔrhɔ́ w yó èlâsɛ̃´! Èta nə́ mʼâ zwẽ nyí. 
MAT.27.43	Ń zhí Yi ni, n wɔ̀ bə̀ ńmyɛ̌ wɔ́ Yi Byǐ. Sə Yi gə só mo, rə̀ mʼa zwẽ mo èlâsɛ̃´ nə́ lwar.”
MAT.27.44	Vwârhna bɛ́ byɛ̀bɛ́ bə̀ yʼà pəpa də̀-jaárhɛ́ dwã bɛ́ yó mó myɛ yʼà nʼê tùrh mò èta.
MAT.27.45	Yi rí gə́ tú e yí yə́-pɛ̀lɛ́ ecəl wə, cɛ y gakó jʼa zhìzhì e jǐrh námbyṹ, kɔn mʼe yí yi-kár. 
MAT.27.46	Rə̀myɛ́ yi ní, Yezu bya dɛ̃̌ dɛ̃̌ n wɔ̀: “Eli, Eli, lama sabakətanɛ?” Rə̀ kùr wɔ́: “À Yi, à Yi, byè yil ǹ yẽ̌ ne?”
MAT.27.47	Lyì bí byɛ̀bɛ́ bə̀ yʼà zhǐ gàà mɔ́ gə́ nyɛ̀ɛ̀ rə̀myɛ́, bə̀ jàlà wɔ̀: “Nyǐnə ń nə́ ń byẽ̀ Elyi.”
MAT.27.48	Mə̀dù zɛ̃̀ n dùr n kwè ku ǹdə kàmə̀-jùrhú ta n mɔ́rh sɛ̃´ kárɛ́ wa, n cìì eshɔ̀ nɛ̀ ń nə́ ń pɛ mɔ bə̀ ń nywɛ́. 
MAT.27.49	Lyì bí dwã bɛ́ wɔ̀: “Yẽ̌ mo, nə́ mʼâ nyǐ ǹdə́ Elyi gə mà n bə̀ n zwẽ mo.”
MAT.27.50	Yezu kə́ n bya dɛ̃̌ dɛ̃̌, n já n cì. 
MAT.27.51	Rə̀myɛ́ yó, gɔ̀nɔ̀ w ò yʼà bɔ̀n Yi jì y dwã w mɔ́ kâr ò cəcəl wə, o zhí dɛ̃̌ o bə̀ tɛ̃´. Cɛ y zhízhǐ; nə́kuuli nánfwààlɛ̀ ywarh dwã wa; 
MAT.27.52	lú-bɔ̀là púr; lyì-ècɛ̀nà byɛ̀bɛ́ bə̀ yʼà cù mú nánzhəzhɔ̌ bwìrhì, 
MAT.27.53	bə du lú-bɔ̀là bɛ́ wa, bə vò Zhərəzalɛm Yezu bùrhù mú kwã nɛ́, lyì nánzhəzhɔ̌ nə bɛ.
MAT.27.54	Shə̀dɛ́ɛ́sɛ zɔ̌m yó-cə́bal mɔ́ ǹdə́ ń kwã-lyì bí bə̀ yʼà nʼê yìlì Yezu ni mú gə́ nɔ cɛ y zhízhǔ mú, ǹdə́ kɔn dɛ̀bɛ́ gakó rə̀ wɛ̀rhɛ́ mɔ́, ywẽ nánfɔ̀lɔ̀ zə bɛ, bə wɔ̀: “Mɔ̀bɔ́ yà ń wɔ́ Yi Byǐ zhə̀nà.”
MAT.27.55	Kana bɛ́ byɛ̀bɛ́ bə̀ yʼà shí Gəlile bə̀ nʼê tó Yezu ni bə̀ nʼê sɛ̃ mɔ mɔ́ nánzhəzhɔ̌ yʼà ŋwɛ́nɛ́ gàà, sə bə̀ yʼà zhǐ kwã nɛ́ bə̀ nʼê nyǐ. 
MAT.27.56	Magədala lyì bə̀kɔ́ Marɛ,
MAT.27.57	Də̀dɛ̀nɛ́ yi gə́ yúwə́, Arəmatɛ lyì nə̀cɛ̀m-bal mə̀dù ń yíl Zhozefu zɛ̃̀ n bà. Ńmyɛ yà ń jǐrh Yezu kwã-lò. 
MAT.27.58	N zɛ̃̀ n vò Pyəlatɛ sono, n lwə̀l mò Yezu ń la kǒ n vò n ce. Pyəlatɛ shɛ̀nɛ́ n pə nyí bə̀ bə̀ kwě Yezu bə pə Zhozefu ni. 
MAT.27.59	Zhozefu kwè mò n zə gɔ̀nɔ̀ kɔ̀bɔ́ ò nyɛ̌ zwẽ́zwẽ́ n mə n pyípyílí mu, 
MAT.27.60	n vò n ce lú-bɔ̀l nándùl wẽ́.
MAT.27.61	Rə̀myɛ́ yi ní, ǹdə́ Magədala lyì bə̀kɔ́ Marɛ ǹdə́ Marɛ mɔ́ dõ mó yʼà jě tɛ̃´, bə́ zə bə̀ yə́rh bə zâ lú-bɔ̀l mɔ́.
MAT.27.62	E zɛ̃̀ nəkɔkɔ́lɛ́, shìrhə́ y dɛ̃ rɛ́ tɔnɔ mɔ́ gə́ tú e lyɛ̃, Yi jì y vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá tó dwã bə vò Pyəlatɛ sono, bə wɔ̀ mɔ̀: 
MAT.27.63	“Yó-cə́bal, nə́ lyǐrh bə̀ kɔ̀mɔ̀ w kɔ̀bɔ́ gə́ yʼà gwẽ̌ ŋwɛ́nɛ́ yi ní, ò yʼà wò bʼò gə cùwə̀, ò mʼa kʼa bwìrhì ò dwã nə̀tɔ̀ yùwə̀. 
MAT.27.64	Rə̀myɛ́ ce, pə nyí bə yìlì lú-bɔ̀l mɔ́ nɛ, kɔn mʼe yí dwã nɛ́ nə̀tɔ̀ yá, mùnì ga ń kwã-lyì bí bə̀kʼa bʼe vùr mò, bə zɛ̃̀ bə wɔ̀ lyì bí ni bə̀ ń bwìrhì n du cùùrì wẽ́ yé. Kɔma bɛ́ bə̀myɛ́ mʼa yə̀ yò du nã́yə́ə́ bé.”
MAT.27.65	N wɔ̀ bɛ: “Á zhe á kwã shə̀dɛ́ɛ́sɛ. Zhəlnə á ce bə yìlì lú-bɔ̀l mɔ́ nɛ ǹdə ámyɛ̌ gə́ nʼá yâl nɛ́.”
MAT.27.66	Bə zhǐr bə vò bə kwɛrhɛ nə́kulu w bə pyi cɛ̀nɛ̀, bə cìnì bə cĩ́ myɔrhɔ nɛ́, bə zɛ̃̀ bə cĩ́ yìlnə̀ bé mə̀ nyí ni.
MAT.28.1	Shìrhə́ y dɛ̃ rɛ́ zɛ̃̀ nəkɔkɔ́lɛ́ jə̀máásɛ́ yùwə̀, Magədala lyì bə̀kɔ́ Marɛ, ǹdə́ Marɛ mɔ́ dõ mó pyẽ̀ pyẽ̀ bə zɛ̃̀ bə̀ la vò e byɛ́lɛ́ lú-bɔ̀l mɔ́ nɛ. 
MAT.28.2	Cɛ y zhìzhì e zhízhǐ dɛ̃´dɛ̃´. Cinu màlɛ́ka shí dɛ̃̌ e bə̀ e byíbyílí lú-bɔ̀l mɔ́ nə́kulu w e cĩ́ sarh nɛ, e jòm ò yó. 
MAT.28.3	È yʼà nʼê jə́jɛ̀mɛ́ ǹdə wɔ́ dwà è nʼê lyə́lyɔ̌ ta. È gàndɛ́ yʼà nyɛ̌ námpwẽ̀ pwɛ̃´pwɛ̃´. 
MAT.28.4	Byɛ̀bɛ́ bə̀ yʼà nʼê yìlì lú-bɔ̀l mɔ́ nɛ mɔ́ gə́ nɔ màlɛ́ka yá, ywẽ zə bɛ, bə didi, bə jǐrh ǹdə cùùrì ta.
MAT.28.5	Kana bɛ́ gə́ yúwə́, màlɛ́ka y wɔ̀ bɛ: “Ámyɛ̌ bə̀kʼá dùr ywẽ yé. À yě bə̀ wɔ́ Yezu mú bə̀ pəpa də̀-jɔrhɔ́ w yó mó á nʼá pyà. 
MAT.28.6	Ń tɛ̀nɛ́ nyɔ̀nɔ̀ yé; ń bwìrhì ǹdə ń gə́ yà ń wò né. Bànà á nyǐ ń gə́ yà ń pyě má, 
MAT.28.7	sʼá vò á byili ń kwã-lyì bí ni làlà bə̀ nyǐ ń bwìrhì n zɛ̃̀ n du cùùrì wẽ́, sə ń tó yé ń la Gəlile. Wɔ́ gàà bə̀ mʼa nə mɔ nɛ́. Wɔ́ nyí rí rə̀myɛ́ à yʼà zhe à la ába byilu.”
MAT.28.8	Kana bɛ́ zhǐr bɔ̀l mɔ́ nyí ni làlà. Ywẽ ǹdə́ wu-nyɔ̃̀ nánfɔ̀lɔ̀ yʼà zhe be. Bə dùr bə̀ la vò bə cĩ́ nyí rí Yezu kwã-lyì bí ni. 
MAT.28.9	Yezu zɛ̃̀ n jəl be n wɔ̀: “A zɛ̃̌ ába.”
MAT.28.9	Bə yí ń nyí ni bə wùlì ń yé né, bə̀ zhe ń nèsé ne, bə̀ nʼê cèrhé mo. 
MAT.28.10	N zɛ̃̀ n wɔ̀ bɛ: “Á bə̀kʼá dùr ywẽ yé. Zhəlnə á byili à nyáná bɛ́ nɛ, bə̀ bə̀ zhǐr bə vò Gəlile. Wɔ́ gàà bə̀ mʼa nə nɛ nɛ́.”
MAT.28.11	Kana bɛ́ gə́ yʼà ŋwɛ́nɛ́ sɔ́má yó bə̀ la yi ní, byɛ̀bɛ́ bə̀ yʼà nʼê yìlì lú-bɔ̀l mɔ́ nɛ mɔ́ jàlà zhǐr bə vò cɔ w wa, bə byili kɔn dɛ̀bɛ́ gakó rə̀ wɛ̀rhɛ́ mɔ́ Yi jì y vwĩ̀-zwə́lnə bé yé né cìnə́ bé ne. 
MAT.28.12	Yi jì y vwĩ̀-zwə́lnə bé yé né cìnə́ bé zɛ̃̀ bə byẽ̀ náncɛsɛ́, bə jòm dwã yó, bə zɔ̀m nyí rə̀dù, bə pə wársɛ nánzhəzhɔ̌ shə̀dɛ́ɛ́sɛ́ nɛ, 
MAT.28.13	bə zɛ̃̀ bə wɔ̀ sɛ̀: “Wálna bə̀ ń kwã-lyì bí tó cəcɛ̃ nɛ bə bʼe vùr mò lú-bɔ̀l mɔ́ wa ǹdʼá dɛ̌. 
MAT.28.14	Cɔ w cə́bal mɔ́ gə nyɛ̀ɛ̀ rə̀myɛ́, nə́ mʼâ wɛ̀rhɛ́ nə́ gə́ wɔ̌ nɛ́, nə́ zɔ̀m ǹdə́ mɔ, mùnì ga yò bə̀kʼa jòm á yó w yé.”
MAT.28.15	Shə̀dɛ́ɛ́sɛ́ zwẽ wársɛ́, sə wɛ̀rhɛ́ ǹdə bə̀ gə́ pɔ sɛ nyí ní mú cìcì. Zɔ̀mà nɛ́ nə̀myɛ́ jʼa làà Zhwifubá sono kɔn mʼe yí zà.
MAT.28.16	Yezu kwã-lyì bí shí ǹdə́ mə̀dù y zhǐr bə vò Gəlile, bə jì pyɔ̀ w ń yà ń byili bi mú yó. 
MAT.28.17	Bə̀ gə́ tú bə nə mɔ, bə wùlì ń yé né bə cèrhé mo, sə bə̀ jàlà yʼà nʼê ce tə́tɔ̀ná. 
MAT.28.18	N zɛ̃̀ n yí bə̀ nyí ni, n zɔ̀m ǹdə́ bɛ n wɔ̀: “Bə̀ pɔ nɛ kɔn gakó pyɛ̀lɛ̀ dɛ̃̌ ǹdə́ cɛ yó. 
MAT.28.19	Rə̀myɛ́ yilə, zhəlnə á ce tənèsé gakó lyì bí jǐrh à kwã-lyì, sʼá pə bɛ nɛ̃̌-shɔ, Da ǹdə́ Byǐ ǹdə́ Eshirhə náàcɛ̀nɛ́ yil yilə, 
MAT.28.20	sʼá cèrhè bè kɔn dɛ̀bɛ́ gakó à byili ába mó, bə zwẽ rə̀ nyí. Sə nyǐnə à ŋwɛ́nɛ́ ǹdʼába dɛ̃ gakó kɔn la mʼe yí lũ zhɔ̌.”
MRK.1.1	Yò-ècɔ̀nɔ̀ nyí rí rə̀ nʼê zɔ̀m Yi Byǐ Yezu Kristə yò mó kùr-ju. 
MRK.1.2	Bə̀ yʼà kɛ̃ Yi nyì-zwennə Ezəyi sɛ́bɛ́ rɛ́ wẽ́ bə̀ Yi wòwə̀:
MRK.1.2	“Nyǐ à nʼâ twĩ̀ à tùntúm ń la yə̀ ǹ yé né,
MRK.1.2	n kwɛrhɛ ǹ sɔ́má yá.
MRK.1.3	Cəl nʼê bwə̀l gɔ-elũ èpòlò wə̀, rə̀ zhe:
MRK.1.3	‘Kwɛrhɛna Cinu sɔ́má yá,
MRK.1.3	sʼá wɛ̀rhɛ́ sə-byǐsí sə yə̀ cángá á pɔ̃.’ ”
MRK.1.4	Lò mə̀dù yà ń tú gɔ-elũ èpòlò w wə, ń yíl Zhã. Ń yà ń nə́ ń bwə̀l ń byili lyì bí ni, bə̀ bə̀ pyìrhí bə̀ wun, bə zwẽ nɛ̃̌-shɔ, mùnì ga Yi pə bɛ bə̀ yə̀-bəlwàálɛ́ sǔbri. Sə ń yà ń nə́ ń pɛ bɛ nɛ̃̌-shɔ mɔ́.
MRK.1.5	Zhide tənà y lyì bí ǹdə́ Zhərəzalɛm lyì bí púlə́púlə́ yʼà nʼê twí ń sono, bə̀ yʼà nʼê byili bə̀ dwə́ə́ré. Zhã zɛ̃̀ n pə bɛ nɛ̃̌-shɔ Zhɔrdɛ̃ bwǐ y wə.
MRK.1.6	Zhã kàmə̀-zwǐ y ń yà ń zù mú wɔ́ yómó kur bə̀ yʼà mʼe sɔ̃̀ yà, n zə cã̌-tɔ̀nɔ̀ n mə n lyẽ yə. Səsɔ̀mɛ̀ ǹdə́ gɔ tùr rə̀ yʼà wɔ́ ń kùjú. 
MRK.1.7	Ń yà ń nə́ ń bwə̀l ń byili lyì-zhâ bɛ́ nɛ ń zhe: “Nyǐnə lò ŋwɛ́nɛ́ kwã nɛ́ ń bànà, ń du àmyɛ́. À yə̀ yírh swí sʼa kó tɛ̃´ a lwə̂r ń nə̀cìlə̀ né nyínsí myɛ cìcì yé. 
MRK.1.8	Àmyɛ́ zə nɛ̃̌ a pə ába nɛ̃̌-shɔ, sə ńmyɛ̌ mà n zə Eshirhə náàcɛ̀nɛ́ n pə ába nɛ̃̌-shɔ.”
MRK.1.9	Dwã nɛ́ nə̀myɛ́ wẽ́, Yezu shí Gəlile tənà y cɔ w bə̀ nʼê byẽ̀ bə̀ Nazarɛtɛ mɔ́ n bə̀ Zhɔrdɛ̃ bwǐ y yó. Zhã pɔ̃ nɛ̃̌-shɔ. 
MRK.1.10	Yezu gə́ tú n shí nɛ̃̌ mɔ́ wẽ́ ń nə́ ń shə́r yi ní, n nə dɛ̃̌ yi rí rə̀ pul, n nə Eshirhə náàcɛ̀nɛ́ è nyɛ̌ ǹdə épwèné ta, è nʼê swé ń yó wə, 
MRK.1.11	n zɛ̃̀ n nyɛ̀ɛ̀ cəl rə̀ shí dɛ̃̌ rə wɔ̀: “Ǹ wɔ́ à ywə́lə́ byǐ. À só mó dɛ̃´dɛ̃´.”
MRK.1.12	Yezu gə́ zwẽ nɛ̃̌-shɔ mɔ́ n zhɛ̀, Eshirhə y ce n zhǐr n vò gɔ-elũ èpòlò w wə. 
MRK.1.13	N jòm gàà dwã shə́-èna, Shətana zɛ̃̀ e ji kùr è nʼê swèlè mò. Ńmyɛ̌ ǹdə́ gɔ vwàmá nɛ́ yʼà ŋwɛ́nɛ́ ǹdə́ dwã, sə màlɛ́kabá yʼà nʼê nyǐ ń yò.
MRK.1.14	Rə̀myɛ́ kwã nɛ́, bə̀ zɔ Zhã bə ce byə̀nə́-jù wə̀. Yezu zɛ̃̀ n vò Gəlile ń nə́ ń bwə̀l yò-ècɔ̀nɔ̀ nyí rí rə̀ shí Yi sõ mó. 
MRK.1.15	Ń yà ń nə́ ń wə̀lə̀: “Yi rí tɛ̀bɛ́ bə̀ yʼà byili mú yúwə́. Yi pyɛ̀lɛ̀ rɛ́ bwəlse. Pyìrhínə á wun, á zwẽ yò-ècɔ̀nɔ̀ nyí rí.”
MRK.1.16	Ń yà ń ŋwɛ́nɛ́ Gəlile mwə̃́ y vɔ̃̀ nɛ̀ ń nə́ ń zhə̀lə̀, n nə gwànnà bə̀lyè bə̀ yʼà nʼê gwɛ̃̀ mwə̃́ y wə. È yʼà wɔ́ Shəmɔ ǹdə́ ń da-byǐ Andərɛ. 
MRK.1.17	N zɛ̃̀ n wɔ̀ bɛ: “Bànà á tó ne. À mʼa ce á gwɛ̃̀ numbyínsi.”
MRK.1.18	Bə jʼa zhǐr rə̀myɛ́ yó cìcì, bə yẽ̌ bə̀ gùndwə̂ né ne gàà,
MRK.1.19	N kə́ n twẽ̌ n yí yé né námpɔ́lɛ́, n nə Zebede byâ bɛ́, Zhakɛ ǹdə́ Zhã. Bə̀ yʼà ŋwɛ́nɛ́ bə̀ bǔ-bwəl lé wẽ́, bə̀ nʼê kwɛrhɛ bə̀ gùndwə̂ né. 
MRK.1.20	N já n zhízhílí n byẽ̀ bə̀myɛ. Bə zhǐr bə yẽ̌ bə̀ da Zebede ǹdə́ ń tùntùnnə̀ bé ne bǔ-bwəl lé wẽ́ bə tó Yezu ni.
MRK.1.21	Rə̀myɛ́ kwã nɛ́, Yezu ǹdə́ ń kwã-lyì bí zhǐr bə vò cɔ òdù ò yíl Kapɛrnaɔm. Shìrhə́ dɛ̃ rɛ́ gə́ yúwə́, n zɛ̃̀ n vò dwã-gùlú jì y wə, ń nə́ ń cèrhè kàrmɔ̀ lyì bí ni. 
MRK.1.22	Ń gə́ yà ń nə́ ń cèrhè ǹdə́ ń sə̀pwà ŋwɔ̀nɔ́ mɔ́ ce, ń kàrmɔ́ èta mɔ́ yʼà nʼê jàr bɛ̀ dɛ̃´dɛ̃´. Ń kàrmɔ́ yʼà də̀ ǹdə Muyiisi nyə́ né byilnə bé nyân mɔ́ ta yé.
MRK.1.23	Rə̀myɛ́ yó, bal mə̀dù yà ń ŋwɛ́nɛ́ dwã-gùlú jì y wə, nə̀cílí námməlwɛ̀lɛ́ yʼà zhe mo. N zɛ̃̀ ń nə́ ń bya ń zhe: 
MRK.1.24	“Bə̀kɔ́n ǹ tú pyâ nə́ sõ Nazarɛtɛ lyì bal Yezu? E zɛ̃̀ wɔ́ nə́ yò zhìlù yil ǹ túwə́? À yě lò mɔ̀bɔ́ ná-dwí yil ǹ wɔ́: Yi lò ǹdə́ mɔ́. Wɔ́ rə̀myɛ́ rə̀ twĩ̀ mú ń bà.”
MRK.1.25	Yezu zɛ̃̀ n bú nə̀cílí y n wɔ̀: “Gu ǹ nyí, sə́ du bal mɔ́ wẽ́.”
MRK.1.26	E zɛ̃̀ e vúvǔ bal mɔ́, e mà wìrhí nánfwɛ̀lɛ̀, e du ń wẽ́. 
MRK.1.27	Kɔn jàr lyì bí gakó dɛ̃´dɛ̃´, bə zɛ̃̀ bə̀ nʼê bwə̀rh dwã bə̀ zhe: “Bə̀kɔ́n yò ǹdə́ kɔ̀bɔ́ èta mɔ́? Ń nə́ ń cèrhè kàrmɔ̀ nándùl ǹdə lò mɔ̀bɔ́ ń zhe ŋwɔ̀nɔ́ ta. Ń nə́ ń pɛ nyí nə̀cílsi námməlwâlsɛ myɛ nɛ, sə shɛ̀nɛ́ sə zwẽ ń nyí ni.”
MRK.1.28	Yezu yil lé pú e du rə yí Gəlile tənà y gakó wẽ́ làlà.
MRK.1.29	Yezu zɛ̃̀ n shə́r dwã-gùlú jì y wẽ́, ńmyɛ̌ ǹdə́ Zhakɛ ǹdə́ Zhã vò Shəmɔ ǹdə́ Andərɛ sõ kɛ̀lɛ́ wa. 
MRK.1.30	Sə Shəmɔ cə̃́-kɛ̃ mɔ́ yala yʼà shɛ̃̀ ń pyě tɛ̃´. Yezu gə́ yúwə́, bə jʼa zɔ̀m nə̀bwɛ̃̀ mɔ́ yò ǹdə́ mɔ. 
MRK.1.31	N yí ń nyí ni, n zə ń jɛ̃̀ nɛ̀ n zhẽ̌ mo dɛ̃̌. Ń yala nɛ́ kʼa só, n zɛ̃̀ ń nə́ ń tɛnɛ bɛ.
MRK.1.32	Yi rí gə́ tú rə zù, cɛ y nʼê byíbyílí, lyì bí zə bə̀ nə̀bwànà bɛ́ gakó ǹdə́ byɛ̀bɛ́ nə̀cílsi námməlwâlsɛ yʼà zhe be mó gakó, bə mʼe bə̀ Yezu sõ. 
MRK.1.33	Cɔ w lyì bí gakó yʼà tú dwã yó bwə̀rə̀ y nyí ni. 
MRK.1.34	Sə ń wárh bə̀ nə̀bwànà bɛ́ dwí gakó, n jì nə̀cílsí námməlwâlsɛ́. Sə sə̀ gə́ yʼà yě ń gə́ wɔ́ lò ná-dwí yil mó ce, ń yà ń tá ń yẽ̌ sə̀ zɔ̀m yé.
MRK.1.35	Yezu dùlí nəkɔkɔ́lɛ́ shãã shãã n zɛ̃̀ n du ǹdə́ cɛ y gwẽ̌ yə̀ wárh yé, n vò èpòlò wə̀, lò gə́ tɛ̀nɛ́ mə̀gã̌, ń nə́ ń ce Yi. 
MRK.1.36	Shəmɔ ǹdə́ ń tó-dwã bɛ́ zɛ̃̀ bə̀ nʼê pyà mɔ̀. 
MRK.1.37	Bə̀ gə́ tú bə nə mɔ, bə wɔ̀ mɔ̀: “Lyì bí gakó nʼê pyà mɔ́.”
MRK.1.38	N zɛ̃̀ n wɔ̀ bɛ: “Bànà nə́ vò jàà dõ wə, cə-bwâlsɛ́ sə̀ ŋwɛ́nɛ́ bwə́lbwə́l mó wẽ́, mùnì ga a bwə̀l yò-ècɔ̀nɔ̀ nyí rí gàà myɛ, bə̀ wɔ́ rə̀myɛ́ yil à túwə́.”
MRK.1.39	N zhǐr n byɛ́lɛ́ Gəlile tənà y púlə́púlə́, ń mə́ ń bwə̀l yò-ècɔ̀nɔ̀ nyí rí bə̀ dwã-gùúlí jìsí wẽ́, sə ń yà ń nə́ ń jì nə̀cílsi námməlwâlsɛ.
MRK.1.40	Dɛ̃ rə̀dù, nɔ cə́bal mə̀dù tú Yezu sono, n jòm ń nə̀dwə́nə́ yó, n wùlì ń yé né, n lwə̀l mò n wɔ̀: “Kɔn gə wɔ́ ǹ bùlə̀, ǹ wɔ̌ ǹ wárh nɛ a jǐrh wárhgáá.”
MRK.1.41	Ń nɔ̀nɔ̀ zə Yezu, n cèlè ń jɛ̃̀ n dwə̀rh mò, n wɔ̀: “Kɔn wɔ́ à bùlə̀. Wárh ń jǐrh wárhgáá.”
MRK.1.42	Rə̀myɛ́ yó cìcì, nɔ w zhɛ̀, n jǐrh wárhgáá.
MRK.1.43	Yezu zɛ̃̀ n gwirhi ń yé, n zɔ̀m ǹdə́ mɔ n wɔ̀: 
MRK.1.44	“Zhəl, sə́ dɛ̃̀ ǹ cìnə̀. Bə̀ká shɛ̀nɛ́ ń wɔ̀ lò lò nè yé, sə́ vò ń byili ǹ cìn Yi jì y vwĩ̀-zwə́lnə mó ne, sə́ pə kɔn ǹ gə́ wárh ń jǐrh wárhgáá mɔ́ yilə, ǹdə Muyiisi gə́ kɛ̃ nyə́ né sɛ́bɛ́ rɛ́ wẽ́ n byili ní. Rə̀myɛ́ mʼa yə̀ zhə̀n kɔna, rə̀ nʼê byili lyì bí gakó ne bə̀ ǹ wárh.”
MRK.1.45	Sə bal mɔ́ gə́ zhǐr, ń bwə̀l yò w n ce dɛ̃̌ n byili. Rə̀myɛ́ ce Yezu yà ń kə́ ń wàr ń nə́ ń zwì cɔ w wa, ǹdə́ è gə də̀ shéé ń shèè yé. Ń yà ń ŋwɛ́nɛ́ gɔ sono, lò gə́ tɛ̀nɛ́ mə̀gã̌, sə lyì bí yʼà nʼê shí jààsɛ́ gakó w bə̀ twí ń sono.
MRK.2.1	Dwã màngɛlɛ́ rə̀myɛ́ kwã nɛ́, Yezu ká n bə̀ Kapɛrnaɔm. Lyì bí lwar bə̀ ń ŋwɛ́nɛ́ kɛ̀lɛ́ wa, 
MRK.2.2	bə zɛ̃̀ bə bə̀ nánzhəzhɔ̌ bə sú jì yə́, bə dàl bə̀ zhǐ pwẽ̀ nè. Bwə̂l yʼà kʼê tɛ̀nɛ́ tútwí-ènyí rí ni yé. N zɛ̃̀ ń nə́ ń byili bi Yi zɔ̀mɛ̀ rɛ́.
MRK.2.3	Rə̀myɛ́ yó, lyì jàlà yʼà zɔ bal mə̀dù ń wɔ́ gwànà bə̀ mʼê bàn ń sõ. Wɔ́ lyì bə̀na bə̀ yʼà zhĩ mu. 
MRK.2.4	Lyì-zhâ bɛ́ ce bə̀ yʼà wàr bə̀ la zə mɔ bə yí Yezu yé né yé. Bə zɛ̃̀ bə sǔr bɔ̀l lyarh rɛ́ wa, bə tó gàà bə só mo tɛ̃´ Yezu gə́ zhǐ mə̀gã̌ mɔ́ ǹdə́ ń pyònò w ga.
MRK.2.5	Yezu gə́ pwírí bə̀ zhí mu, n zɛ̃̀ n wɔ̀ gwànà y nɛ: “À byǐ, ǹ nɔ ǹ yə̀-bəlwàálɛ́ sǔbri.”
MRK.2.6	Muyiisi nyə́ né byilnə bé byɛ̀bɛ́ bə̀ yʼà jě gàà mɔ́ zɛ̃̀ bə̀ nʼê bùl bə̀ wẽ́ bə̀ zhe: 
MRK.2.7	“Byè yil bal mɔ́ mɔ̀bɔ́ nə́ ń zɔ̀m èta, ń nə́ ń tùrh Yi. Lò wɔ̌ ń pɛ yə̀-bəlwàálɛ sǔbri, ǹdə́ è gə də̀ Yi dúdú?”
MRK.2.8	Yezu lwar bə̀ wun bùlə̀ né ń wẽ́, n zɛ̃̀ n wɔ̀ bɛ: “Byè yil á nʼá bùl èta á wẽ́? 
MRK.2.9	À gə wò gwànà y nɛ bʼè nɔ è yə̀-bəlwàálɛ́ sǔbri, ráá à gə wò y bʼè zɛ̃̀ e kwè è pyònò w e vò, wɔ́ tɛ̌ rə̀ wɔ́ nàná du? 
MRK.2.10	Sə èlâsɛ̃´ á mʼâ lwar bə̀ Numbyíní Byǐ zhe ŋwɔ̀nɔ́ cɛ yó, ń wɔ̌ ń pɛ yə̀-bəlwàálɛ sǔbri.”
MRK.2.10	N zɛ̃̀ n zhízhílí n wɔ̀ gwànà y nɛ: 
MRK.2.11	“À nʼâ wə̀l mó: zɛ̃̀ dɛ̃̌ ń kwè ǹ pyònò w ń vò jè.”
MRK.2.12	Rə̀myɛ́ yi ní cìcì, bal mɔ́ shí tɛ̃´ n zɛ̃̀ n kwè ń pyònò w lyì bí gakó yírh wə, n zhǐr ń la jè. Kɔn jàr bə̀ gakó dɛ̃´dɛ̃´, bə zɛ̃̀ bə̀ nʼê cèrhé Yi bə̀ zhe: “Nə́ gwẽ̌ yə̀ rə̀myɛ́ èta mɔ́ dwí rí nɛ gaga yé.”
MRK.2.13	Yezu ká n vò Gəlile mwə̃́ y yó. Lyì nánzhəzhɔ̌ yʼà nʼê zhə̀l ń sono, n zɛ̃̀ ń nə́ ń cèrhè bè kàrmɔ̀. 
MRK.2.14	N zhǐr gàà ń nə́ ń lyɛ̃, n nə Aləfɛ byǐ Levyi ń jě myə̂l-kwândɛ zõ jàà wà. N wɔ̀ mɔ̀: “Zɛ̃̀ ń tó ne.” Levyi shí tɛ̃´ n zɛ̃̀ n tó mo.
MRK.2.15	Rə̀myɛ́ kwã nɛ́, Yezu zɛ̃̀ ń jě Levyi sõ ń nə́ ń jí kùjú. Myə̂l-kwândɛ́ zwennə nánzhəzhɔ̌ ǹdə́ lyì byɛ̀bɛ́ bə̀ nʼê wɛ̀rhɛ́ yààyàà bə̀ tʼâ zwẽ Yi nyə́ né yʼà tú bə tó ńmyɛ̌ ǹdə́ ń kwã-lyì bí ni bə̀ nʼê jí. Bə̀ yʼà já dɛ̃´dɛ̃´ bə̀ nʼê tó mo.
MRK.2.16	Farɛzhɛ̃ɛ̃bá byɛ̀bɛ́ bə̀ wɔ́ Muyiisi nyə́ né byilnə bé mó gə́ pwírí Yezu tó myə̂l-kwândɛ́ zwennə bé ǹdə́ lyì byɛ̀bɛ́ bə̀ tʼâ zwẽ Yi nyə́ né mó ne ń nə́ ń jí kùjú, bə bwə̀rh ń kwã-lyì bí bə wɔ̀: “Byè yil á yó-cə́bal mɔ́ tó myə̂l-kwândɛ́ zwennə bé ǹdə́ byɛ̀bɛ́ bə̀ tʼâ zwẽ Yi nyə́ né mó ne ń nə́ ń jí?”
MRK.2.17	Yezu gə́ nyɛ̀ɛ̀ rə̀myɛ́, n wɔ̀ bɛ: “Lyì byɛ̀bɛ́ bə̀ zhe bəsàzùlí bə lyìtwə́r tum zhe yé. Wɔ́ byɛ̀bɛ́ bə̀ wɔ́ nə̀bwànà mɔ́ bə̀ zhe ń tum. È də̀ wu-cángá cìnə́ à tú byõ̌ yé. Wɔ́ yə̀-bəlwàálɛ cìnə́ à tú byõ̌.”
MRK.2.18	Dɛ̃ rə̀dù, Zhã kwã-lyì bí ǹdə́ Farɛzhɛ̃ɛ̃bá yʼà lyẽ bə̀ nyí. Lyì zɛ̃̀ bə bà, bə bwə̀rh Yezu bə wɔ̀: “Byè yil Zhã kwã-lyì bí ǹdə́ Farɛzhɛ̃ɛ̃bá kwã-lyì bí nʼê lyẽ bə̀ nyí, ǹmyɛ́ kwã-lyì bí zɛ̃̀ bə̀ tʼâ lyẽ bə̀ nyí?”
MRK.2.19	Yezu wɔ̀ bɛ: “Á nʼá bùl bə̀ lò kɛ̃-jú gə ŋwɛ́nɛ́, n zɛ̃̀ n byẽ̀ lyì, bə̀ wɔ̌ bə̀ mʼa yí gàà bə lyẽ bə̀ nyí, kɛ̃ mɔ́ byal mɔ́ jà ń gwẽ̌ ŋwɛ́nɛ́ ǹdə́ bɛ? À tʼâ bùl yé. Kɛ̃ mɔ́ byal mɔ́ gə gwẽ̌ ŋwɛ́nɛ́ ǹdə́ bɛ, bə̀ wàr bə̀ mʼa lyẽ bə̀ nyí yé. 
MRK.2.20	Sə dɛ̃ ŋwɛ́nɛ́ rə̀ bànà, bə̀ mʼa vùr kɛ̃ mɔ́ byal mɔ́ bə̀ wẽ́. Rə̀myɛ́ yi ní, bə̀ mʼa zɛ̃̀ bə lyẽ bə̀ nyí.
MRK.2.21	“Bə̀ tʼâ kwè kàmə̀-jɛ̃̀ nándwə̃̀ bə̀ mʼê pwí gàn-dṍ yé. Bə̀ gə zə y bə pú wə, kàmə̀-jɛ̃̀ y nándwə̃̀ y mʼa vwɛ̃ gàn-dṍ w e kwɛrhɛ e kâr w dwini shãã ga.
MRK.2.22	“Bə̀ tʼâ kwè sə̀-bùlú bə ce nə̀-bɔ̀lsɛ̀ nándwə́rh wẽ́ yé. Bə̀ gə co w né, ò mʼa púrh nə̀-bɔ̀lsɛ́, ò cìcì mú ló tɛ̃´, nə̀-bɔ̀lsɛ́ myɛ jʼà cɔ̀. Sə̀-bùlú wɔ́ nə̀-bɔ̀lsɛ̀ nándùrh wẽ́ bə̀ mə̂ sə bə ce w né.”
MRK.2.23	Shìrhə́ dɛ̃ rə̀dù yùwə̀, Yezu ǹdə́ ń kwã-lyì bí yʼà tó kálsɛ wẽ́ bə̀ nʼê lyɛ̃. E jʼà yʼà wɔ́ fɔ̀ yi. Ń kwã-lyì bí zɛ̃̀ bə ji kùr bə̀ nʼê kɛ́ jíjí rí sɔ́má y nyí ni mú.
MRK.2.24	Farɛzhɛ̃ɛ̃bá zɛ̃̀ bə wɔ̀ Yezu ni: “Nyìwé, wɔ́ byè yil ǹ kwã-lyì bí nʼê wɛ̀rhɛ́ kɔn dɛ̀bɛ́ lò bə sɔ́má zhe sə n wɛ̀rhɛ́ shìrhə́ dɛ̃ yùwə̀?”
MRK.2.25	Yezu wɔ̀ bɛ: “Á gwẽ̌ yə̀ kɔn dɛ́ tɛ̀bɛ́ Dəvyidi wɛ̀rhɛ́ nɔrh mɔ́ gə́ yʼà tú è zhe ńmyɛ̌ ǹdə́ ń tó-dwã bɛ́, e jà kaka yʼà tɛ̀nɛ́ bə̀ la jú mú kàrmə̀ gaga nà? 
MRK.2.26	Ń zù Yi jù wə̀, n kwè búrú w bə̀ yʼà pɔ Yi ni mú n dɔ̃̀. E jà wɔ́ vwĩ̀-zwə́lnə bé dúdú bə̀ yʼà zhe sɔ́má bə̀ wɔ̌ bə̀ dɔ̀m wà. Wɔ́ Abyataarɛ ń yà ń wɔ́ vwĩ̀-zwə́lnə bé yé né cìnə́ bé gakó náncɛ rə̀myɛ́ yi ní. Dəvyidi kwè búrú w n dɔ̃̀, n dàl n pə ń tó-dwã bɛ́ myɛ nɛ bə dɔ̃̀.”
MRK.2.27	Yezu zɛ̃̀ n súlí n wɔ̀ bɛ: “Yi wɛ̀rhɛ́ shìrhə́ dɛ̃ rɛ́ numbyíní yilə, sə rə̀ yə̀ numbyíní wɛ̀rhɛ́ shìrhə́ dɛ̃ rɛ́ yil yé. 
MRK.2.28	Èta, Numbyíní Byǐ cǐ shìrhə́ dɛ̃ rɛ́ myɛ.”
MRK.3.1	Rə̀myɛ́ kwã nɛ́, Yezu ká n vò dwã-gùlú jì y wẽ́. Bal mə̀dù yà ń ŋwɛ́nɛ́ gàà ń jɛ̃̀ yʼà cùwə̀. 
MRK.3.2	Sə byɛ̀bɛ́ bə̀ yʼà ŋwɛ́nɛ́ gàà mɔ́ yʼà nʼê yâl bə cĩ́ yò Yezu yó wə. Bə zɛ̃̀ bə̀ nʼê myɛ̀lɛ́ mɔ, bə̀ la nyǐ ǹdə́ ń gə mà n wárh bal mɔ́ shìrhə́ dɛ̃ rɛ́ yùwə̀.
MRK.3.3	Yezu wɔ̀ bal mɔ́ ń jɛ̃̀ y cù mú ni: “Zɛ̃̀ ń zhì dɛ̃̌ lyì bí gakó yé né.”
MRK.3.4	Yezu zɛ̃̀ n bwə̀rh lyì bí n wɔ̀: “Shìrhə́ dɛ̃ rɛ́ yùwə̀, lò zhe sɔ́má ń wɛ̀rhɛ́ cɛ̀nɛ̀ ráá lwɛlɛ? Ń wɔ̌ n vwârh numbyíní myə̂l, ráá n jər è myə̂l?”
MRK.3.4	Sə bə̀ yə̀ lyár bə̀ kaka yé. 
MRK.3.5	N zɛ̃̀ n nyǐ bə̀ gakó. Ń lyim zɛ̃̀, ń wu zhìlì dɛ̃´dɛ̃´, bə̀ wu-kùùlí yilə. N zɛ̃̀ n wɔ̀ bal mɔ́ nɛ: “Cèlè ǹ jɛ̃̀ yá.” N cèlè yə̀, e jʼa kʼa bʼè jàà y wa.
MRK.3.6	Farɛzhɛ̃ɛ̃bá zɛ̃̀ bə du pwẽ̀ nè, làlà ǹdə́ bə̀ zhə̀l bə nə Erɔɔdɛ lyì bí,
MRK.3.7	Yezu ǹdə́ ń kwã-lyì bí zhǐr bə vò Gəlile mwə̃́ y yó, sə lyì nánjə̀jóló yʼà shí Gəlile ǹdə́ Zhide 
MRK.3.8	ǹdə́ Zhərəzalɛm ǹdə́ Yidume, ǹdə́ cɛmɛ nɛ́ nyɛ̀bɛ́ nə̀ ŋwɛ́nɛ́ Zhɔrdɛ̃ bwǐ y èpákɛ̀ mɔ́, ǹdə́ nyɛ̀bɛ́ nə̀ ŋwɛ́nɛ́ Tiiri ǹdə́ Sədɔ̃ sarh nɛ mɔ́ wẽ́, bə du bə tó mo. Bə̀myɛ́ gakó yʼà nyɛ̀ɛ̀ tɛ̀bɛ́ ń nə́ ń wɛ̀rhɛ́ mɔ́ yò. Wɔ́ rə̀myɛ́ è ce, bə zɛ̃̀ bə bə̀ ń sono. 
MRK.3.9	N wɔ̀ ń kwã-lyì bí ni bə̀ bə̀ tɛnɛ bǔ-bwəl rə̀dù bə pɔ̃, mùnì ga lyì bí bə̀kʼa pyɛ́nɛ́ mɔ yé. 
MRK.3.10	Ń gə́ yà ń nə́ ń wárh lyì nánzhəzhɔ̌ mɔ́ ce, lyì bí byɛ̀bɛ́ gakó bə̀ yʼà wɔ́ nə̀bwànà mɔ́ yʼà nʼê jɛ̀nɛ̀ dwã, mùnì ga bə ŋwɛ̀nɛ́ bə dwə̀rh mò. 
MRK.3.11	Nə̀cílsí námməlwâlsɛ́ gə́ nɔ mɔ, sə tu ń yé né sə̀ nʼê wǔrh sə̀ zhe: “Ǹ wɔ́ Yi Byǐ.” 
MRK.3.12	Sə Yezu yà ń nə́ ń ji si búlə́, ń nə́ ń pɛ sɛ nyí bə̀ sə̀ bə̀kʼa ce bə lwar ń gə́ wɔ́ nɛ́ yé.
MRK.3.13	Yezu zɛ̃̀ n jì pyɔ̀ òdù yó, n byẽ̀ lyì bí byɛ̀bɛ́ ń nə́ ń yâl mɔ́ bə bə̀ ń yala nɛ. 
MRK.3.14	N zɛ̃̀ n cír lyì shí ǹdə́ bə̀lyè bə̀ wẽ́ n ce bə jǐrh ń tùntúmə́. Ń cír be mùnì ga bə yə̀ nɛ́ ǹdə́ mɔ, sə n twĩ̀ bì bə bwə̀l yò-ècɔ̀nɔ̀ nyí rí, 
MRK.3.15	n pə bɛ ŋwɔ̀nɔ́ mùnì bə jì nə̀cílsi námməlwâlsɛ.
MRK.3.16	Nyǐnə byɛ̀bɛ́ shí ǹdə́ bə̀lyè y ń cír mó yilə né: Shəmɔ mɔ́ mɔ̀bɔ́ Yezu co ń yil bə̀ Pyɛɛrɛ mɔ́,
MRK.3.17	ǹdə́ Zebede byâ bɛ́ Zhakɛ ǹdə́ Zhã (Yezu co bə̀ yə-lyə́rse bə̀ Bwanɛrzhɛ; rə̀myɛ́ nʼê yâl e byili bə̀ bə̀ nyɛ̌ ǹdə dwà-gùlú ta), 
MRK.3.18	e súlí Andərɛ ǹdə́ Shilipu, ǹdə́ Bətələmyi, ǹdə́ Məco, ǹdə́ Tɔma, ǹdə́ Aləfɛ byǐ Zhakɛ, ǹdə́ Tadɛ, ǹdə́ yə̀wâl cìnə́ bé gùlú w lò mə̀dù ń yíl Shəmɔ,
MRK.3.19	e súlí Zhidə Esəkarəyɔtɛ, mɔ̀bɔ́ ń myìnì Yezu n pə bə zə mɔ́.
MRK.3.20	Rə̀myɛ́ kwã nɛ́, Yezu zɛ̃̀ n vò kɛ̀lɛ́ wa. Lyì nánzhəzhɔ̌ kʼe bə̀ dwã yó. Rə̀myɛ́ ce ńmyɛ̌ ǹdə́ ń kwã-lyì bí kʼê bə yé zhe sə bə jí kùjú myɛ cìcì yé. 
MRK.3.21	Ń dwí lyì bí gə́ nyɛ̀ɛ̀ rə̀myɛ́, bə wɔ̀: “Dɛ̀ga ń yó w nʼô yâl o zhǐr.” Bə zɛ̃̀ bə bà, bə̀ la zə mɔ bə mʼe vò kwã nɛ́.
MRK.3.22	Muyiisi nyə́ né byilnə bé bə̀ yʼà shí Zhərəzalɛm bə bə̀ cɔ w wẽ́ gàà mɔ́ yʼà nʼê wə̀l bə̀ wɔ́ nə̀cílsí námməlwâlsɛ́ pyɔ̌ Bəzəbul
MRK.3.23	N zɛ̃̀ n byẽ̀ bè, n ji səswalá n pə bɛ n wɔ̀: “Shətana mʼa wɛ̀rhɛ́ etər e jì Shətana? 
MRK.3.24	Tənà èdù lyì gə pɔr dwã nɛ bə̀ nʼê bwí dwã, tənà y èmyɛ́ tʼâ la zhǔ e yə̀ tənà yé. 
MRK.3.25	Èta myɛ, kɛ̀lɛ́ èdù lyì gə pɔr dwã nɛ, bə̀ nʼê bwí dwã, kɛ̀lɛ́ y èmyɛ́ tʼâ la zhǔ e yə̀ kɛ̀lɛ́ yé. 
MRK.3.26	Shətana gə zɛ̃̀ e kʼâ nʼê bwí ǹdə́ è cìcì, èmyɛ́ yò zhìlì; è pyɛ̀lɛ̀ rɛ́ tʼâ la zhǔ yé.
MRK.3.27	“Lò wàr ǹ mʼâ zù nə̀jàl-bal sõ kɛ̀lɛ́ wa, ń pwà ń jɛ̃̀-kɔn dɛ́, ǹdə́ ǹ yə̀ jɛ̀rɛ̀ ń lyẽ mo n cĩ́ tɛ̃´ yé. Sə ǹ gə lyẽ mo, ǹ wɔ̌ ǹ mʼâ pwà ń jɛ̃̀-kɔn dɛ́ gakó.”
MRK.3.28	Yezu kə́ n súlí n wɔ̀: “Zhə̀nà, à nʼâ wə̀l ába: lyì bí wɔ̌ bə̀ mʼa nə bə̀ dwə́ə́ré ǹdə́ bə̀ tùùrhí tɛ̀bɛ́ gakó bə̀ nʼê tùrh Yi mú sǔbri. 
MRK.3.29	Sə lò mɔ̀bɔ́ ǹ tùrh Eshirhə náàcɛ̀nɛ́, ǹ wɛ̀rhɛ́ yə̀-bəlɔ̀lɔ́ kɔ̀bɔ́ ò bə sǔbri zhe gaga, sə yə̀-bəlɔ̀lɔ́ w òmyɛ́ bʼa mɛ̃ ǹ yó w dɛ̃ gakó.”
MRK.3.30	Wɔ́ bə̀ gə́ wò bə̀ wɔ́ nə̀cílí námməlwɛ̀lɛ́ è zhe mo mó è ce n zɔ̀m èta.
MRK.3.31	Yezu da-byâ bɛ́ ǹdə́ ń ná zɛ̃̀ bə bà. Bə zhì pwẽ̀ nè, bə twĩ̀ lò bə̀ ń byẽ̌ mo n pə bɛ. 
MRK.3.32	N yí ǹdə́ lyì-zhâ bɛ́ jě bə kə́kɛ́lɛ́ mɔ, n wɔ̀ mɔ̀: “Nyǐ ǹ ná ǹdə́ ǹ da-byâ bɛ́ zhǐ pwẽ̀ nè bə̀ nʼê yâl mɔ́.”
MRK.3.33	Yezu zɛ̃̀ n wɔ̀ bɛ: “Mɔ̌ ń wɔ́ à ná mɔ́? Byɛ̌ bə̀ wɔ́ à da-byâ bɛ́?”
MRK.3.34	N zɛ̃̀ n pyìrhí n byili lyì bí byɛ̀bɛ́ bə̀ jě bə kə́kɛ́lɛ́ mɔ mɔ́ n wɔ̀: “Nyǐ à ná mɔ́ ǹdə́ à da-byâ bɛ́. 
MRK.3.35	Lwarna bə̀ lò mɔ̀bɔ́ gakó ǹ nə́ ǹ wɛ̀rhɛ́ Yi pùbùlə̀, wɔ́ ǹmyɛ́ ǹ wɔ́ à da-byǐ, ǹ wɔ́ à nəkɔ́, ǹ wɔ́ à ná.”
MRK.4.1	Rə̀myɛ́ kwã nɛ́, Yezu kə́ n ji kùr ń nə́ ń cèrhè kàrmɔ̀ lyì bí ni mwə̃́ y yó. Lyì nánzhəzhɔ̌ zɛ̃̀ bə bə̀ ń sono, sə bə̀ gə́ yʼà já dɛ̃´dɛ̃´ mɔ́ ce, n zɛ̃̀ n zù bǔ-bwəl rə̀dù wə̀, rə̀ yʼà ŋwɛ́nɛ́ mwə̃́ y wẽ́, n jòm tɛ̃´. Lyì-zhâ bɛ́ gakó zɛ̃̀ bə̀ zhǐ bù-cǔ w yó.
MRK.4.2	N zɛ̃̀ n zə səswalsɛ ń mə́ ń cèrhè bè wẽ̀ nánzhəzhɔ̌, ń zhe: 
MRK.4.3	“Cilinə: bal mə̀dù ń ya n du ń la ń twã́ dú.
MRK.4.4	Ń gə́ yú ń nə́ ń dwì, jíjí byâ bɛ́ jàlà ló tɛ̃´ sɔ́má y nyí ni. Kúmsi bə̀ sə jí rə̀ gakó. 
MRK.4.5	Bə̀ jàlà ló pàtá yó, shó yʼà bə já gàà dɛ̃´dɛ̃´ yé. Bə lyĩ làlà, shó w gə́ yʼà bə já mɔ́ yilə. 
MRK.4.6	Sə nə̀nyɔ́nɔ́ w gə́ byìl o mà rɛ̀, rə kʼa cì, rə̀ nèsé gə́ yʼà bə já mɔ́ yilə. 
MRK.4.7	Bə̀ jàlà ló sɔr jàà wà. Rə̀myɛ́ ǹdə́ sɔɔrɛ́ ga tó dwã rə lyĩ. Sɔɔrɛ́ byì rə pyɛ́nɛ́ jíjí rí, rə̀ yə̀ byâ ce yé. 
MRK.4.8	Bə̀ jàlà ló cɛ kɛ̀bɛ́ è càn wẽ́, bə lyĩ, rə byì rə ce byâ nánzhəzhɔ̌. Jíjí ywẽ́ jàlà ce byâ shə́-ètɔ̀ shə́-ètɔ̀, jàlà ce shí-shə̀ldù shí-shə̀ldù, jàlà ce zɔ̌m zɔ̌m.”
MRK.4.9	Yezu zɛ̃̀ n súlí n wɔ̀: “Lò ǹ la cilu, sə́ cili.”
MRK.4.10	Ń gə́ tú n kɔl n yẽ̌ lyì-zhâ bɛ́ nɛ n vò ń zhǐ kwã nɛ́ ń dúdú, lyì bí byɛ̀bɛ́ bə̀ yʼà zhǐ bə kə́kɛ́lɛ́ mɔ mɔ́, e súlí ń kwã-lyì bí shí ǹdə́ bə̀lyè y zɛ̃̀ bə bwə̀rh mò səswalá y kùrə̀. 
MRK.4.11	N zɛ̃̀ n wɔ̀ bɛ: “Yi ce ámyɛ̌ yě rə̀ pyɛ̀lɛ̀ rɛ́ ywẽ̀ né nə̀ shèè mó kùrə̀. Sə è gə wɔ́ lyì bí dwã bɛ́ yilə, à nʼâ byili bə̀myɛ́ nɛ ǹdə́ səswalsɛ, 
MRK.4.12	mùnì ga,
MRK.4.12	‘Bə̀ gə nʼê nyǐ myɛ, sə bə̀ bə̀kʼa nə yé;
MRK.4.12	bə̀ gə nʼê cili myɛ, sə bə̀ bə̀kʼa nyɛ̀ɛ̀ nə̀ kùrə̀,
MRK.4.12	bə pyìrhí bə̀ wun bə kʼa bʼà sõ mùnì Yi pə bɛ sǔbri yé.’ ”
MRK.4.13	N zɛ̃̀ n zhízhílí n bwə̀rh bè n wɔ̀: “Á yə̀l səswalá y kɛ̀bɛ́ kùrə̀? Etər á nə bʼâ tó né á lwar sə̀ dwã bɛ́ kùrə̀? 
MRK.4.14	Twã́-dùrnə̀ mó wɔ́ Yi zɔ̀mɛ̀ rɛ́ ń nə́ ń dwì. 
MRK.4.15	Lyì jàlà nʼê cili Yi zɔ̀mɛ̀ rɛ́, sə Shətana nʼê twí làlà e vùr zɔ̀mɛ̀ rɛ́ bə̀ yʼà zwẽ bə cĩ́ bə̀ wẽ́ mó. Bə̀myɛ́ mɔ́ nyɛ̌ ǹdə sɔ́má nyí rí ta.
MRK.4.16+MRK.4.17	“Jàlà nʼê cili Yi zɔ̀mɛ̀ rɛ́, bə pú e zwẽ de làlà ǹdə́ wu-nyɔ̃̀. Sə rə̀myɛ́ kwã nɛ́, bə̀ tʼâ pyɛ́nɛ́ bə̀ yẽ̌ de rə̀ jòm bə̀ wẽ́ rə̀ pɛ nə̀rh yé. Bə̀ nʼê zwẽ nyí kùr yó, sə zwini ráá nɔ̀nɔ̀ gə tú Yi zɔ̀mɛ̀ rɛ́ yilə, bə̀ nʼê gɛ bə̀ wun làlà. Bə̀myɛ́ mɔ́ nyɛ̌ ǹdə pàtá y yó mó ta.
MRK.4.18+MRK.4.19	“Jàlà nʼê cili Yi zɔ̀mɛ̀ rɛ́. Sə rə̀myɛ́ kwã nɛ́, lũ w kɔ̀bɔ́ twə́lə́ né, ǹdə́ ò nə̀cɛ̀ndɛ́ shil, ǹdə́ shilə dwã nánzhəzhɔ̌ nʼê twí nə̀ zwì bə̀ wẽ́, nə pyɛ́nɛ́ Yi zɔ̀mɛ̀ rɛ́, rə̀ tʼâ ce byâ yé. Bə̀myɛ́ mɔ́ nyɛ̌ ǹdə sɔɔrɛ́ jàà y ta.
MRK.4.20	“Jàlà nʼê cili Yi zɔ̀mɛ̀ rɛ́, bə zwẽ de bə cĩ́ bə̀ wẽ́, bə zɛ̃̀ bə ce byâ. Bə̀ jàlà ce byâ shə́-ètɔ̀ shə́-ètɔ̀, jàlà ce shí-shə̀ldù shí-shə̀ldù, jàlà ce zɔ̌m zɔ̌m. Bə̀myɛ́ mɔ́ nyɛ̌ ǹdə cɛ y kɛ̀bɛ́ è càn mɔ́ ta.”
MRK.4.21	Yezu zɛ̃̀ n kə́ n wɔ̀ ń kwã-lyì bí ni: “Bə̀ yʼa kwè pàntɛ́mɛ́ bə pú nə̀bwɛ́nɛ́ kùr wə̀, ráá bə cĩ́ pal kùr wə̀? È də̀ pàntɛ́mɛ́ jàà w bə̀ yʼa cĩ́ y ní? 
MRK.4.22	Zhə̀nà, kaka tɛ̀nɛ́ rə̀ shèè, rə̀ tʼâ la pwẽ̀ nè du yé. Kaka myɛ tɛ̀nɛ́ bə̀ yə̀l, bə̀ tʼâ la rə lwar pamparɛ̃ɛ̃ yé. 
MRK.4.23	Lò ǹ la cilu, sə́ cili.”
MRK.4.24	N kə́ n wɔ̀ bɛ: “Tɛ̀bɛ́ á nʼá cili mú, cilinə re cɛ̀nɛ̀. Zwã̌ y kɛ̀bɛ́ á nʼá ce è wẽ́ á pɛ á dwã bɛ́ nɛ mɔ́, wɔ́ èmyɛ́ cìcì wẽ́ Yi mʼa ce né rə pə ámyɛ nɛ, sə rə̀ mʼa súlí kɔn nɛ́ rə pə ába. 
MRK.4.25	Zhə̀nà, mɔ̀bɔ́ ǹ zhe, bə̀ mʼa pɔ̃́ ń mə́ súlí. Mɔ̀bɔ́ ǹ bə zhe, bə̀ mʼa zwẽ tɛ̀bɛ́ námpɔ́lɛ́ y ǹ zhe mó myɛ cìcì.”
MRK.4.26	Yezu kə́ n ji səswalá n wɔ̀: “À mʼa byili ába kɔn dɛ̀bɛ́ rə̀ nʼê myɛrhɛ Yi pyɛ̀lɛ̀ rɛ́. Lò gə dù jíjí dwí ǹ cɛ wa, 
MRK.4.27	ń zɛ̃̀ ń vò ǹ yʼa dɛ̀ɛ̀, ń dùlí ń zɛ̃̀, cəcɛ̃ ǹdə́ nə̀nyɔ́nɔ́ ga. Jíjí rí nʼê lyĩ rə̀ zɛ̃̀ ǹdə́ ǹ yə̀l kɔn gə́ nʼê tó né yé. 
MRK.4.28	Jíjí rí nʼê lyĩ rə̀ cìcì nì, rə jɛ̀rɛ̀ rə tò rə ce cã̌; rə̀myɛ́ kwã nɛ́, wɔ́ pǔrh; rə zɛ̃̀ rə ce byâ. 
MRK.4.29	Sə rə̀ gə byìl rə̀ zhɛ̀, bə̀ nʼê jə̀r rè, bə̀ wɔ́ jòró yi rə̀ yúwə́.”
MRK.4.30	Yezu kə́ n wɔ̀ bɛ: “Bə̀kɔ́n nə́ mʼâ mʼé myɛrhɛ Yi pyɛ̀lɛ̀ rɛ́, ráá səswalá kɛ̌ nə́ mʼâ mʼé byili rə̀ gə́ wɔ́ nɛ́? 
MRK.4.31	Rə̀ nyɛ̌ dwã ǹdə cǒ byǐ námpɔ́lɛ́ ta, è nyɛ̌ námpɔ́lɛ́ du lũ w báárɛ́ dɔma bɛ́ byâ bɛ́ gakó. 
MRK.4.32	Sə bə̀ gə dù yə̀, è nʼê lyĩ, e byì nánfɔ̀lɔ̀ du báárɛ́ wẽ̀ dé gakó, e tò jɛ̀rh nánfwààlɛ̀. Kúmsi nʼê twí sə̀ cĩ́ sə̀ jàlá è ywə́l mó wə.”
MRK.4.33	Èta, Yezu yà ń nə́ ń tó səswalsɛ nánzhəzhɔ̌ dɛnnɛ ń byili bi Yi zɔ̀mɛ̀ rɛ́ ǹdə bə̀ gə́ yʼà wɔ̌ bə̀ mʼa nyɛ̀ɛ̀ rə̀ kùr né. 
MRK.4.34	Ń yà ń tá ń zɔ̀m ǹdə́ bɛ ǹdə́ è gə də̀ ǹdə́ səswalsɛ yé. Sə è gə wɔ́ ńmyɛ̌ ǹdə́ ń kwã-lyì bí dúdú, ń yà ń nə́ ń byili bi sə̀ gakó kùrə̀.
MRK.4.35	Rə̀myɛ́ yù w cìcì, də̀dɛ̀nɛ́ y gə́ tú e yí, Yezu wɔ̀ ń kwã-lyì bí ni: “Bànà nə́ byɛrhɛ nə́ vò mwə̃́ y èpákɛ̀.”
MRK.4.36	Bə ce lyì-zhâ bɛ́ zhǐr bə̀ la jè. Yezu kwã-lyì bí zɛ̃̀ bə kwè mò ǹdə́ bǔ-bwəl lé tɛ̀bɛ́ ń yà ń ŋwɛ́nɛ́ rə̀ wẽ́ mó. Bǔ-bwələ dwã myɛ yʼà pú ń kùrə̀. 
MRK.4.37	Zho nánfɔ̀lɔ̀ zɛ̃̀ ò nʼô ce, nɛ̃̌ mɔ́ zɛ̃̀ mə̀ nʼê zwì bǔ-bwəl lé ń yà ń ŋwɛ́nɛ́ rə̀ wẽ́ mó wə, rə̀ nʼê yâl rə sú. 
MRK.4.38	Yezu yà ń pyě bǔ-bwəl lé kwã y wa, n zə yó-kɔ̃́ɔ̃́ n kwɛ̃´ ń yó, ń dɛ̌. Ń kwã-lyì bí zɛ̃̀ bə zhàrh mɔ̀, bə wɔ̀: “Yó-cə́bal, ǹ tá ǹ gá nə́ gə́ la cú mú ni?”
MRK.4.39	N shí jan dɛ́ wẽ́ ń zɛ̃̀, n bya zho wə́, n wɔ̀ mwə̃́ y nɛ̃̌ mɔ́ nɛ: “Shĩ̌ ǹ nyí. Yẽ̌ ǹ sɔ̀ w nɛ.” Zho w jʼa zhízhílí o kwĩ. Nɛ̃̌ mɔ́ myɛ zhì shɛ́shɛ́.
MRK.4.40	N zɛ̃̀ n wɔ̀ ń kwã-lyì bí ni: “Byè yil á nʼá dùr ywẽ? Á gwẽ̌ yə̀ nɛ zhí nà?”
MRK.4.41	Ywẽ nánfɔ̀lɔ̀ zɛ̃̀ rə̀ zhe be. Bə zɛ̃̀ bə̀ nʼê wə̀l dwã nɛ: “Bal mɔ́ mɔ̀bɔ́ wɔ́ tər lò, zho ǹdə́ mwə̃́ nɛ̃̌ myɛ mʼê shɛ̀nɛ́ ń nyí ni?”
MRK.5.1	Yezu ǹdə́ ń kwã-lyì bí yú mwə̃́ y èpákɛ̀ Zhɛrasa lyì bí tənà y wa. 
MRK.5.2	N shí bǔ-bwəl lé wẽ́ n du. Lò mə̀dù nə̀cílí námməlwɛ̀lɛ́ yʼà zhe já n shí lú-bɔ̀là w n du n bə̀ n jəl mo. 
MRK.5.3	Ń yà ń nə́ ń zwɛ̃̀ lú-bɔ̀là bɛ́ wa. Lò lò yà ń wàr mɔ̀ ń nə́ ń lyẽ ǹdə́ nyáná myɛ cìcì yé. 
MRK.5.4	Twər nánzhəzhɔ̌ bə̀ yʼà lyẽ ń nèsé ǹdə́ cə̂bsɛ, bə lyẽ ń jɛ̀sɛ́ ǹdə́ nyáná, n sə́ cə̂bsɛ́ ǹdə́ nyáná nɛ́ ga. Lò yà ń tɛ̀nɛ́ ń zhe jàn ń mà n ŋwɛ̀nɛ́ n zə mɔ yé. 
MRK.5.5	Twéé gakó, cəcɛ̃ ǹdə́ nə̀nyɔ́nɔ́ ga, ń yà ń ŋwɛ́nɛ́ lú-bɔ̀là bɛ́ wa, ǹdə́ pyààrɛ́ wa, ń nə́ ń wùrhə́, ń nə́ ń zə nə́kuulí ń cɛ̀mɛ̀ ń cìnə̀.
MRK.5.6	Ń gə́ nɔ Yezu ǹdə́ ń gwẽ̌ ŋwɛ́nɛ́ pyépyé, n dùr n jòm ń nə̀dwə́nə́ yó n wùlì ń yé né, 
MRK.5.7	n wǔrh dɛ̃̌ dɛ̃̌ n wɔ̀: “Yezu, Dɛ̃̌ cə́bal Byǐ, etər ǹ nə́ ǹ yâl ń wɛ̀rhɛ́ nɛ nɛ́? À nʼâ lwə̀l mó Yi yil lé yilə, ǹ bə̀ká nwɛ̀nɛ̀ nɛ̀ yé.” 
MRK.5.8	Yezu yà ń nə́ ń wə̀l nə̀cílí y ni bʼè du bal mɔ́ wẽ́. Wɔ́ rə̀myɛ́ è ce bal mɔ́ wɔ̀ èta.
MRK.5.9	N zɛ̃̀ n bwə̀rh mò n wɔ̀: “Ǹ yíl byè?”
MRK.5.9	Bal mɔ́ wɔ̀ mɔ̀: “À yíl ‘Nánjə̀jóló’, nə́ gə́ já mɔ́ yilə.” 
MRK.5.10	Sə ń yà ń nə́ ń lwə̀l Yezu ni bə̀ ń bə̀ká n jì nə̀cílsí sə du bə̀ tənà y wẽ́ yé.
MRK.5.11	Kùkúr nánzhəzhɔ̌ yʼà zhǐ pyɔ̀ òdù nə̀bán nɛ gàà, rə̀ nʼê dɔ̀m gɔ. 
MRK.5.12	Nə̀cílsí zɛ̃̀ sə lwə̀l Yezu ni sə wɔ̀: “Yẽ̌ nə́ vò é zù kùkúúrí tɛ̀bɛ́ èta mɔ́ wẽ́.”
MRK.5.13	N zɛ̃̀ n pə sɛ sɔ́má. Sə du sə zù kùkúúrí wẽ́. Rə̀ gakó jʼa dùr rə cə́cèlé pyɔ̀ w rə ló mwə̃́ y wə, rə mɛ̃ gàà rə cì. Rə̀ gakó yʼà yú mɔ̀ɔ̀rhɛ̀ rə̀lyè.
MRK.5.14	Lyì bí byɛ̀bɛ́ bə̀ yʼà nʼê yìlì kùkúúrí ni mú dùr bə vò e byili cɔ w wa, ǹdə́ cə-byǐsí sə̀ ŋwɛ́nɛ́ cɔ w vɔ̃̀ nɛ̀ mɔ́ wẽ́. Lyì bí zɛ̃̀ bə̀ la vò bə nyǐ kɔn dɛ́ tɛ̀bɛ́ rə̀ wɛ̀rhɛ́ mɔ́. 
MRK.5.15	Bə yí Yezu sono, bə pwírí mɔ̀bɔ́ nə̀cílsí námməlwâlsɛ́ yʼà zhe mó ń surhə né kʼa bə̀ dwã yó, n zù gàndɛ̀ ń jě tɛ̃´. Ywẽ zə bɛ. 
MRK.5.16	Byɛ̀bɛ́ bə̀ yʼà ŋwɛ́nɛ́ gàà bə̀ nɔ yò w ǹdə́ bə̀ yírhə́ mó, cĩ́ bi kɔn gə́ tó né ǹdə́ mɔ̀bɔ́ nə̀cílsí yʼà zhe mó, ǹdə́ kɔn gə́ tó né ǹdə́ kùkúúrí mú myɛ. 
MRK.5.17	Bə zɛ̃̀ bə lwə̀l Yezu ni bə̀ ń du bə̀ cɔ w wa.
MRK.5.18	Yezu gə́ tú ń nə́ ń zwì bǔ-bwəl lé wə, bal mɔ́ mɔ̀bɔ́ nə̀cílsí yʼà zhe mó zɛ̃̀ ń nə́ ń lwə̀l mò bə̀ ń mà n tó mo n vò, 
MRK.5.19	sə Yezu yə̀ shɛ̀nɛ́ yé. Ń wò mò: “Ká vò jè, ń byili kɔn dɛ̀bɛ́ gakó Cinu dùr ǹ nɔ̀nɔ̀ n wɛ̀rhɛ́ ǹ yil mó ǹ dwí lyì bí ni.”
MRK.5.20	Bal mɔ́ zhǐr n vò Cɛmɛ-shí tənà y wa, n bwə̀l n byili kɔn dɛ̀bɛ́ gakó Yezu wɛ̀rhɛ́ ń yil mó. Kɔn jàr lyì bí gakó dɛ̃´dɛ̃´.
MRK.5.21	Yezu zɛ̃̀ n zù bǔ-bwəl lé wə, n byɛrhɛ n ká n vò mwə̃́ y èpákɛ̀, ń zhǐ mwə̃́ y bù-cǔ w yó. Lyì nánzhəzhɔ̌ zɛ̃̀ bə bə̀ ń sono. 
MRK.5.22	Dwã-gùlú jì yó-cə́bal mə̀dù myɛ zɛ̃̀ n bà, ń yíl Zhəyiiri. Ń gə́ nɔ Yezu, n tu ń nə̀dwə́nə́ yó, n wùlì ń yé né, 
MRK.5.23	n lwə̀l mò ǹdə́ ń wu gakó n wɔ̀: “À bə̀kɔ́ bə jàn zhe, ń nə́ ń yâl n cì. Bə̂ zə ǹ jɛ̃̀ ń dwə̀rh mò, mùnì ga n wárh n nə ń cìnə̀.”
MRK.5.24	Yezu zhǐr n tó mo ń la. Sə lyì nánjə̀jóló yʼà tó, bə̀ yʼà nʼê pyɛ́nɛ́ mɔ. 
MRK.5.25	Sə́ nyǐ kɛ̃ mə̀dù yà ń ŋwɛ́nɛ́ gàà, ń yà ń tu yó, o wɛ̀rhɛ́ byinə shí ǹdə́ nə̀lyè ǹdə́ ò nʼô lyɛ̀ɛ̀ mɔ̀. 
MRK.5.26	Ń yà ń nwɛ̀nɛ̀ dɛ̃´dɛ̃´ lyìtwə́rə́ nánzhəzhɔ̌ jɔ̃̀ wà, n zhìlì ń jɛ̃̀-kɔn dɛ́ gakó n mə n shili ń cìnə̀, sə ń yə̀ wárh yé. Címí y gaga mɔ́ jʼa kwɛrhɛ è nʼê nyáásɛ. 
MRK.5.27	Ń gə́ nyɛ̀ɛ̀ bə̀ nʼê zɔ̀m Yezu yò, n zɛ̃̀ n bə̀ n tó kwã nɛ́ n zù lyì-zhâ bɛ́ wẽ́, n jɛ̃̀ɛ̃̀ jɛ̃̀ɛ̃̀ lyì bí n yí n tó Yezu kwã nɛ́ n dwə̀rh ń kàmə̀-zwǐ y ni, 
MRK.5.28	bə̀ ń yà ń nə́ ń tɛ́rɛ́ ń wẽ́ ń zhe: “Bá à gə dwə̀rh ń kàmə̀-zwǐ y ni myɛ cìcì, à mʼa wárh.”
MRK.5.29	Rə̀myɛ́ yi ní, jal mɔ́ mə̀ yʼà nʼê dwi mú jʼa zhízhílí mə kwĩ kùr yó. N já n tó ń yala nɛ́ wẽ́ n lwar bə̀ ń címí y zhɛ̀.
MRK.5.30	Rə̀myɛ́ yó cìcì, Yezu já n lwar bə̀ jàn shí ń yala nɛ rə shə́r. N pyìrhí lyì-zhâ bɛ́ cəcəl wə, n bwə̀rh n wɔ̀: “Mɔ̌ lò ń dwə̀rh à kàmə̀-zwǐ y ni?”
MRK.5.31	Ń kwã-lyì bí wɔ̀ mɔ̀: “Ǹ nə lyì bí gə́ nʼê pyɛ́nɛ́ mɔ́ nɛ́, ń jà ǹ nə́ ǹ bwə̀rh bə̀ wɔ́ mɔ̌ lò ń dwə̀rh mó?”
MRK.5.32	Yezu zɛ̃̀ n pyìrhí n nyǐ lyì bí bə̀ kə́kɛ́lɛ́ mɔ mɔ́ wẽ́, ń la mə n lwar lò yil ń wɛ̀rhɛ́ èta mɔ́. 
MRK.5.33	Ywẽ yʼà zhe kɛ̃ mɔ́, ń nə́ ń kəkə, ń gə́ yà ń yě kɔn dɛ̀bɛ́ rə̀ wɛ̀rhɛ́ ń yala nɛ́ wẽ́ mó yilə. N twẽ̌ n yí Yezu yala nɛ, n tu ń nə̀dwə́nə́ yó, n wùlì ń yé né, n byili mu ń wu pamparɛ̃ɛ̃.
MRK.5.34	Yezu zɛ̃̀ n wɔ̀ mɔ̀: “À bə̀kɔ́, ǹ gə́ zhí Yi ni mú ce, ǹ nɔ ǹ cìnə̀. Címí y è yʼà zhe mə́ mó zhɛ̀. Zhəl ǹdə́ yə̀-zùlə́.”
MRK.5.35	Rə̀myɛ́ yó, lyì shí dwã-gùlú jì y yó-cə́bal mɔ́ sõ kɛ̀lɛ́ w bə bə̀ ǹdə́ Yezu gwẽ̌ nə́ ń zɔ̀mà, bə wɔ̀ dwã-gùlú jì y yó-cə́bal mɔ́ nɛ: “Ǹ bə̀kɔ́ mɔ́ tɛ̀nɛ́ yé. Bə̀kɔ́n yil ǹ bʼâ kə́ lyɛ̀ɛ̀ yó-cə́bal mɔ́?”
MRK.5.36	Sə Yezu yə̀ bə̀myɛ́ zɔ̀mà nɛ́ cili yé. N zɛ̃̀ n wɔ̀ dwã-gùlú jì y yó-cə́bal mɔ́ nɛ: “Bə̀ká dùr ywẽ yé. Ǹmyɛ́ wírí ń zhí ni.”
MRK.5.37	Ń yə̀ shɛ̀nɛ́ lò dõ tó mo, è gə də̀ Pyɛɛrɛ ǹdə́ Zhakɛ ǹdə́ ń da-byǐ Zhã. 
MRK.5.38	Bə̀ gə́ yú dwã-gùlú jì y yó-cə́bal mɔ́ sõ kɛ̀lɛ́ wa, Yezu pwírí lyì bí nʼê kúrhə́, bə̀ nʼê wǔrh bə̀ mʼê ce sɔ̀ dɛ̃´dɛ̃´.
MRK.5.39	N zù kɛ̀lɛ́ wa, n bwə̀rh bè n wɔ̀: “Bə̀kɔ́n sɔ̀ á nʼá ce èta mɔ́? Byè yil á nʼá kúrhə́? Bə̀sɔ́bwɛ̀lɛ́ y wɔ́ dɛ́ è dɛ̌. È yə̀ cì yé.”
MRK.5.40	Lyì bí zɛ̃̀ bə̀ nʼê mɔ̀n mɔ̀. N ce bə̀ gakó du pwẽ̀ nè, n zɛ̃̀ n zə bə̀sɔ́bwɛ̀lɛ́ y da ǹdə́ è ná ǹdə́ ń kwã-lyì bí bə̀tɔ̀ y bə tó mo, n mə n zù jì y kɛ̀bɛ́ bə̀sɔ́bwɛ̀lɛ́ y pyě è wẽ́ mó wə. 
MRK.5.41	N zə bə̀sɔ́bwɛ̀lɛ́ y jɛ̃̀ nɛ̀, n wɔ̀ ya: “Təlitə kum!” (Rə̀ kùr wɔ́: “À bə̀kɔ́, à nʼâ wə̀l mó, zɛ̃̀ dɛ̃̌!”)
MRK.5.42	Rə̀myɛ́ yó cìcì, bə̀kɔ́ mɔ́ já n shí tɛ̃´ n zɛ̃̀ ń nə́ ń zhə̀lə̀. Lyì bí gə́ nɔ rə̀myɛ́, bə̀ wun zɛ̃̀ dɛ̃´dɛ̃´. Bə̀kɔ́ mɔ́ yà ń zhe byinə shí ǹdə́ nə̀lyè. 
MRK.5.43	Yezu zɛ̃̀ n gwirhi ń yé, n pə bɛ nyí bə̀ bə̀ bə̀kʼa shɛ̀nɛ́ lò lò lwar yé. N zɛ̃̀ n súlí n wɔ̀ bɛ: “Pana mɔ kùjú n jí.”
MRK.6.1	Rə̀myɛ́ yó, Yezu zhǐr n vò ń da-dǒ, sə ń kwã-lyì bí yʼà tó mo bə vò. 
MRK.6.2	N zɛ̃̀ n vò dwã-gùlú jì y wẽ́ shìrhə́ dɛ̃ rɛ́ yùwə̀, ń nə́ ń cèrhè kàrmɔ̀ lyì bí ni. Kɔn jàr lyì bí byɛ̀bɛ́ bə̀ yʼà nʼê cili ń zɔ̀mà nɛ́ mɔ́ nánzhəzhɔ̌, bə zɛ̃̀ bə̀ nʼê wə̀lə̀: “Yẽ̀ mɔ̀bɔ́ nɔ zɔ̀mà nɛ́ nyɛ̀bɛ́ èta mɔ́ nɛ́? Yẽ̀ ń nɔ surhə né myɛ èta mɔ́ nɛ́? Sə màmyaarhɛ́ tɛ̀bɛ́ ń nə́ ń wɛ̀rhɛ́ mɔ́, yẽ̀ ń nɔ rɛ nɛ́? 
MRK.6.3	È də̀ Marɛ byǐ mú ń nə́ ń shə̀l dàárɛ́ mɔ́ nà? È də̀ ńmyɛ̌ ń wɔ́ Zhakɛ ǹdə́ Zhoze ǹdə́ Zhidə ǹdə́ Shəmɔ da-byǐ mú nà? È də̀ ń nəkwá bɛ́ bə̀ tó nə́ba bə̀ ŋwɛ́nɛ́ nyɔ̀nɔ̀ nà?”
MRK.6.3	Wɔ́ rə̀myɛ́ è ce bə̀ yʼà tʼâ zwẽ Yezu zɔ̀mà nɛ́ yé. 
MRK.6.4	Ń zɛ̃̀ n wɔ̀ bɛ: “Bə̀ nʼê nyàm Yi nyì-zwennə jààsɛ́ gakó wə, sə bə̀ tʼâ nyàm mɔ̀ ń da-dǒ w ǹdə́ ń da-byâ bɛ́ ǹdə́ ń da sõ kɛ̀lɛ́ w yé.”
MRK.6.5	Yezu yə̀ ŋwɛ̀nɛ́ n wɛ̀rhɛ́ màmyɔ òdù ga gàà, è gə də̀ nə̀bwànà màngɛlɛ́, ń cĩ́ ń jɛ̃̀ bə̀ yó, bə wárh, 
MRK.6.6	sə bə̀ gə́ yə̀ Yi ni zhí mú jàr mɔ̀.
MRK.6.6	Yezu yà ń nə́ ń zhə̀l cə-bwâlsɛ́ shɛ̀bɛ́ sə̀ bwə́l gàà mɔ́ wẽ́ ń cèrhè kàrmɔ̀ lyì bí ni.
MRK.6.7	Dɛ̃ rə̀dù, ń byẽ̀ ń kwã-lyì bí shí ǹdə́ bə̀lyè y, n ji kùr ń nə́ ń twĩ̀ bì bə̀lyè bə̀lyè. N pə bɛ ŋwɔ̀nɔ́, mùnì bə jì nə̀cílsi námməlwâlsɛ. 
MRK.6.8	N pə bɛ nyí n wɔ̀: “Á bə̀kʼá zə kaka sɔ́má y kǒ yilə, ǹdə́ è gə də̀ də̀-dɔ̀lɔ̀ dúdú yé. Á bə̀kʼá zə búrú ráá bɔ̀là yé; á bə̀kʼá ce wársɛ myɛ á byẽ́ yé, 
MRK.6.9	sʼá ce nə̀cìlə̀ á nə̀rh né, sʼá bə̀kʼá zə kàmə̀-zǔrh sə̀lyè sə̀lyè yé.”
MRK.6.10	N wɔ̀ bɛ n súlí: “Á gə yú mə̀gã̌, kɛ̀lɛ́ kɛ̀bɛ́ á la è wẽ́ zul mó, sʼá mɛ̃ gàà kɔn mʼe yí dɛ̃ rɛ́ tɛ̀bɛ́ á la jàà y èmyɛ́ wẽ́ zhǐr mó. 
MRK.6.11	Cɔ kɔ̀bɔ́ á zù ò wẽ́, ò lyì bí gə yə̀ á zhəəlé zwẽ bə cili á zɔ̀mà nɛ́, sʼá kʼá du cɔ w òmyɛ́ wa, á pwà á nə̀rh. Sə rə̀myɛ́ mʼa yə̀ myɔrhɔ ò nʼô byili bə̀ bə̀ yò zhìlì.”
MRK.6.12	Bə zhǐr bə vò bə bwə̀l bə byili lyì bí ni bə̀ bə̀ pyìrhí bə̀ wun. 
MRK.6.13	Bə̀ yʼà nʼê jì nə̀cílsi námməlwâlsɛ, bə̀ nʼê zal nwə̃̌ bə̀ tútǔ nə̀bwànà nánzhəzhɔ̌ bə̀ wárhá.
MRK.6.14	Yezu yil du jààsɛ́ gakó wə. Pyɔ̌ Erɔɔdɛ myɛ nyɛ̀ɛ̀ ń yò. Lyì bí jàlà yʼà nʼê wə̀l bə̀ wɔ́ Zhã-Bətiisi ń ká n bwìrhì n du cùùrì wẽ́, bə̀ wɔ́ rə̀myɛ́ è ce ń zhe ŋwɔ̀nɔ́ ń nə́ ń wɛ̀rhɛ́ màmyaarhɛ. 
MRK.6.15	Sə jàlà yʼà zhe bə̀ wɔ́ Elyi.
MRK.6.16	Erɔɔdɛ gə́ nyɛ̀ɛ̀ rə̀myɛ́, n wɔ̀: “Zhã-Bətiisi mú à ce bə gõ ń yó w mó ń ká n bwìrhì!”
MRK.6.17	Wɔ́ Erɔɔdɛ cìcì ń yà ń ce bə zə Zhã bə lyẽ mo bə ce byə̀nə́-jù wə̀. Erɔɔdɛ yà ń jú ń da-byǐ Shilipu kɛ̃ Erɔjaadɛ. 
MRK.6.18	Zhã zɛ̃̀ ń nə́ ń ji mu búlə́ ń zhe: “Ǹ bə sɔ́má zhe ǹ nə́ ǹ jí ǹ da-byǐ mú kɛ̃ mɔ́ yé.”
MRK.6.19	Erɔjaadɛ lyim zɛ̃̀ rə̀ nʼê yì Zhã rə̀myɛ́ yilə. Ń nə́ ń yâl n ce bə gu mu, sə ń yà ń wàr yé, 
MRK.6.20	bə̀ Erɔɔdɛ yà ń nə́ ń dùr Zhã ywẽ, ń gə́ yà ń yě bə̀ Zhã wɔ́ wu-cángá cí, n jà ń wɔ́ Yi lò yilə. Ń yà ń bə shɛ̀ ń yò yé. Ń gə nə́ ń cili Zhã zɔ̀mà nɛ́, ń kə́ ń yə̀l ń gə́ nə́ ń wɛ̀rhɛ́ nɛ́ yé, n jà ń yà ń só nə̀ cilu.
MRK.6.21	Dɛ̃ rə̀dù, Erɔɔdɛ yà ń nə́ ń wɛ̀rhɛ́ ń lul dɛ̃ yò lyǐrh címsi. N byẽ̀ ń kwã lyì-fwààlɛ́ ǹdə́ shə̀dɛ́ɛ́sɛ́ yó-cìnə́ bé, ǹdə́ Gəlile tənà y lyì-fwààlɛ́ gakó. Erɔjaadɛ já n tó rə̀myɛ́ dɛnnɛ n nə bɔ̀l. 
MRK.6.22	Ń bə̀kɔ́ zù címsí jàà y wa, Erɔɔdɛ ǹdə́ lyì bí byɛ̀bɛ́ bə̀ yʼà nʼê jí kùjú w mú gakó yé né, n sa. Bə̀ wun yə̀ nyɛ̀n. Erɔɔdɛ zɛ̃̀ n wɔ̀ bə̀kɔ́ mɔ́ nɛ: “Kɔn dɛ̀bɛ́ ǹ nə́ ǹ yâl sə́ lwə̀l nè.” 
MRK.6.23	N súlí n wɔ̀ mɔ̀: “À nʼâ bwəl mó nyí: kɔn dɛ̀bɛ́ gakó ǹ gə lwə̀l nè, à bʼa pɔ̃́ dɛ, bá è gə wɔ́ à tənà y kə̀kàlà myɛ.”
MRK.6.24	Bə̀kɔ́ mɔ́ du pwẽ̀ nè n bwə̀rh ń ná n wɔ̀: “Bə̀kɔ́n à mʼa lwə̀l?”
MRK.6.24	Ń ná wɔ̀ mɔ̀: “Lwə̂l Zhã-Bətiisi yó wə́.”
MRK.6.25	Bə̀kɔ́ mɔ́ ká n kwɛ̃̀ yə̀wâl yə̀wâl, n yí pyɔ̌ mɔ́ nyí ni n wɔ̀ mɔ̀: “À nʼâ lwə̀l mó bə̀ ǹ cĩ́ Zhã-Bətiisi yó w nə̀zhĩ̌ wẽ́ èlâsɛ̃´-lâsɛ̃´ ń pɛ̃.”
MRK.6.26	Pyɔ̌ mɔ́ wu zhìlì, sə ń gə́ yà ń bwəl nyí lyì bí byɛ̀bɛ́ ń yà ń byẽ̀ mó yírh w mó ce, ń yə̀ ŋwɛ̀nɛ́ n cẽ yé. 
MRK.6.27	N já n zhízhílí n twĩ̀ ń shə̀dáá èdù, n wɔ̀ bʼè zhəl e zə Zhã yó w e bà. Shə̀dáá y zhǐr e vò byə̀nə́-jì y wə, e gõ Zhã yó wə́, 
MRK.6.28	e cĩ́ nə̀zhĩ̌ wə, e zə e bə̀ e pə bə̀kɔ́ mɔ́ nɛ. Bə̀kɔ́ mɔ́ kwè n pə ń ná nɛ. 
MRK.6.29	Zhã kwã-lyì bí gə́ nyɛ̀ɛ̀ rə̀myɛ́, bə vò bə kwè mò bə ce.
MRK.6.30	Yezu tùntúmə́ bé kʼa kwɛ̃̀ bə bə̀ ń sono, bə byili mu kɔn dɛ̀bɛ́ gakó bə̀ wɛ̀rhɛ́ ǹdə́ dɛ̀bɛ́ bə̀ cèrhè lyì bí ni mú. 
MRK.6.31	Sə lyì nánzhəzhɔ̌ yʼà nʼê twí Yezu sono bə̀ kʼâ kwɛ̃̀. Rə̀myɛ́ ce ńmyɛ̌ ǹdə́ ń kwã-lyì bí yʼà bə yé zhe sə bə jí kùjú myɛ cìcì yé. N zɛ̃̀ n wɔ̀ ń kwã-lyì bí ni: “Bànà nə́ kɔl nə́ vò kwã nɛ́, lò lò gə́ tɛ̀nɛ́ mə̀gã̌, á shǐrh námpɔ́lɛ́.”
MRK.6.32	Bə zhǐr bə vò bə zù bǔ-bwəl rə̀dù w bə̀ dúdú, bə̀ la jàà èdù wə̀, lò lò gə́ tɛ̀nɛ́ mə̀gã̌. 
MRK.6.33	Sə lyì nánzhəzhɔ̌ nɔ bɛ ǹdə́ bə̀ la, bə lwar bə̀ wɔ́ bə̀myɛ́. Bə shí cɛmɛ nɛ́ gakó wẽ́ bə du, bə dùr ǹdə́ bə̀ nə̀rh bə jɛ̀rɛ̀ Yezu ǹdə́ ń kwã-lyì bí gàà.
MRK.6.34	Yezu gə́ shí bǔ-bwəl lé wẽ́, n nə lyì bí bə̀ zhǐ dwã yó nánzhəzhɔ̌. Bə̀ nɔ̀nɔ̀ zə mɔ, bə̀ bə̀ yʼà nyɛ̌ ǹdə pyììsì shɛ̀bɛ́ sə̀ bə kálna zhe ta. N zɛ̃̀ n ji kùr ń nə́ ń cèrhè bè wẽ̀ nánzhəzhɔ̌.
MRK.6.35	Cɛ y yʼà nʼê yìì, ń kwã-lyì bí zɛ̃̀ bə yí ń nyí ni bə wɔ̀ mɔ̀: “Nyɔ̀nɔ̀ wɔ́ gɔ-elũ. Kɛ̀lɛ́ tɛ̀nɛ́ bwə́lbwə́l yé. Cɛ y myɛ jʼà nʼê yìì. 
MRK.6.36	Ce lyì bí zhǐr bə vò jààsɛ́ shɛ̀bɛ́ sə̀ bwə́l mó ǹdə́ cə-bwâlsɛ́ wẽ́, bə yè kùjú bə jí.”
MRK.6.37	Yezu wɔ̀ bɛ: “Á cìcì pana bɛ kùjú bə jí.”
MRK.6.37	Bə bwə̀rh mò bə wɔ̀: “Nə́ zhəl nə́ zə dwã zwã̌-àlyè tum wársɛ nə́ mʼé yè búrú nə́ bʼě pə bɛ bə dɔ̃̀?”
MRK.6.38	N wɔ̀ bɛ: “Zhəlnə á gwɛ̃ á nyǐ wɔ́ búúri màngal rə̀ ŋwɛ́nɛ́ á byẽ́.”
MRK.6.38	Bə̀ gə́ zhə̀l bə gwɛ̃, bə wɔ̀ mɔ̀: “Búúri rə̀nu ǹdə́ émɔ̌rh sə̀lyè sə̀ ŋwɛ́nɛ́ nə́ sõ.”
MRK.6.39	N zɛ̃̀ n pə bɛ nyí bə̀ bə̀ ce lyì bí jòm kùkùlə̀ kùkùlə̀ gɔ w nánlyɔ̀ w yó. 
MRK.6.40	Bə jòm zɔ̌m zɔ̌m, ǹdə́ shí-ènu shí-ènu. 
MRK.6.41	N zɛ̃̀ n kwè búúrí rə̀nu w ǹdə́ émɔ̌sɛ́ sə̀lyè y, n kwẽ̌ n nyǐ dɛ̃̌, n ce Yi nə̀báná, n zɛ̃̀ n kə́ kə́ búúrí dwã wa, n pə ń kwã-lyì bí ni bə mʼe tə̀ lyì bí. N zə émɔ̌sɛ́ sə̀lyè y myɛ n tə̀ lyì bí gakó. 
MRK.6.42	Lò gakó dɔ̃̀ n sú. 
MRK.6.43	Ń kwã-lyì bí pwà búúrí ǹdə́ émɔ̌sɛ́ yəywaalɛ́ rə̀ dàl mɔ́ rə sú cǐrhni shí ǹdə́ nə̀lyè. 
MRK.6.44	Bala bɛ́ byɛ̀bɛ́ bə̀ dɔ̀m búúrí mú yʼà wɔ́ mɔ̀ɔ̀rhɛ̀ rə̀nu.
MRK.6.45	Rə̀myɛ́ kwã nɛ́, Yezu já n zhízhílí n ce ń kwã-lyì bí zù bǔ-bwəl lé wẽ́ làlà, bə jɛ̀rɛ̀ bə̀ la mwə̃́ y èpákɛ̀ Betəsəyiidi səta, ǹdə́ ńmyɛ̌ cìcì nə́ ń pɛ sɔ́má lyì-zhâ bɛ́ nɛ bə̀ kʼâ la jè. 
MRK.6.46	Lyì bí gə́ lyɛ̃ bə zhɛ̀, n zhǐr n vò n jì pyɔ̀ òdù yó ń la Yi co.
MRK.6.47	Cɛ y yìì ǹdə́ bǔ-bwəl lé ŋwɛ́nɛ́ mwə̃́ y cəcəl wə, sə Yezu yà ń zhǐ pwẽ̀ nè bù-cǔ w yó ń dúdú. 
MRK.6.48	N pwírí ń kwã-lyì bí nʼê nwɛ̀nɛ̀ ǹdə́ bǔ-bwəl lé swâl mɔ́, bə̀ zho w yʼà zâ bə̀ yé, ǹdə́ cɛ y bwə́l lɔ́. N zhǐr ń nə́ ń zhə̀l nɛ̃̌ mɔ́ yó ń la bə̀ sõ, ń yà ń la bə lyɔ̃.
MRK.6.49	Bə̀ gə́ nɔ mɔ ń nə́ ń zhə̀l nɛ̃̌ mɔ́ yó, bə̀ yʼà nʼê bùl bə̀ wɔ́ yóló. Bə wǔrh, 
MRK.6.50	bə̀ bə̀ gakó nɔ mɔ, sə bə̀ yʼà nʼê dùr ywẽ. Rə̀myɛ́ yó, Yezu zɔ̀m ǹdə́ bɛ n wɔ̀: “Á bə̀kʼá dùr ywẽ yé. Kámna á wun, bə̀ wɔ́ àmyɛ́.”
MRK.6.51	N zɛ̃̀ n zù bǔ-bwəl lé tɛ̀bɛ́ bə̀ ŋwɛ́nɛ́ rə̀ wẽ́ mó wə. Zho w jʼa kwĩ. Sə bə̀ wun yʼà nʼê zhizhiri. 
MRK.6.52	Bə̀ yó-kùùlí yʼà ce bə̀ yə̀ búúrí kɔ́ mɔ́ kùr nyɛ̀ɛ̀ yé.
MRK.6.53	Bə̀ gə́ byɛrhɛ mwə̃́ y bə zhɛ̀, bə yí bù-cǔ w kɔ̀bɔ́ ò zâ Zhɛnɛzarɛtɛ tənà y səta mɔ́ nɛ́. 
MRK.6.54	Bə̀ gə́ shí bǔ-bwəl lé wẽ́ bə du, lyì bí lwar Yezu pár làlà, 
MRK.6.55	bə dùr bə vò cɔ w wa, bə pwà nə̀bwànà ǹdə́ bə̀ pyèndè ga bə mʼe vò jàà kɛ̀bɛ́ gakó bə̀ gə nyɛ̀ɛ̀ bə̀ Yezu ŋwɛ́nɛ́ è wẽ́ mó wə. 
MRK.6.56	Ń gə yú mə̀gã̌ gakó, bá è gə wɔ́ cə-fwààlɛ̀ ráá cə-bwâlsɛ, ráá gɔ vúúrí wẽ́, lyì bí nʼê pwà bə̀ nə̀bwànà bɛ́ bə̀ twí bə̀ cĩ́ dwã-gùúlí jààsɛ́ wa. Bə̀ nʼê lwə̀l mò bə̀ ń yẽ̌ nə̀bwànà bɛ́ dwə̀rh ń kàmə̀-zwǐ y bɔ̀rhá nɛ́ nɛ cìcì. Sə byɛ̀bɛ́ gakó bə̀ yʼà nʼê dwə̀rh y mó yʼà nʼê wárhá.
MRK.7.1	Farɛzhɛ̃ɛ̃bá ǹdə́ Muyiisi nyə́ né byilnə bé jàlà shí Zhərəzalɛm bə bə̀ dwã yó Yezu sono. 
MRK.7.2	Bə nə ń kwã-lyì bí jàlà bə̀ nʼê jí kùjú ǹdə́ bə̀ yə̀ bə̀ jɛ̀sɛ́ sàm yé. (È nʼê yâl e wɔ̀ bə̀ bə̀ yə̀ sɛ̀ sàm ǹdə bə̀ lùl-e-pwírí y gə́ nʼê byili ní yé. 
MRK.7.3	Lwarna bə̀ Farɛzhɛ̃ɛ̃bá ǹdə́ Zhwifubá gakó yʼà nʼê zwẽ bə̀ nàmbala bɛ́ lùl-e-pwírí y nyə́ né: bə̀ yʼà tʼâ jí kùjú ǹdə́ bə̀ yə̀ jɛ̀rɛ̀ bə sã̀ bə̀ jɛ̀sɛ́ náàcɛ̀nɛ́ yé. 
MRK.7.4	Bə̀ gə shí lyì-zhâ w bə̀ túwə́, bə̀ tʼâ jí kùjú ǹdə́ bə̀ yə̀ jɛ̀rɛ̀ bə zhɛ́rhɛ́ nɛ̃̌ bə̀ yó ǹdə bə̀ lùl-e-pwírí y gə́ nʼê byili ní. Bə̀ zhe lùl-e-pwírí tùntwə̃̀ə̃̀ dwã nánzhəzhɔ̌ bə̀ nʼê wɛ̀rhɛ́. Bə̀ nʼê zhə́zhɛ́lɛ́ bə̀ zɔ̌sɛ́ ǹdə́ bə̀ kwâlnɛ́, ǹdə́ bə̀ kùjú nə̀zhĩ̌sí, ǹdə bə̀ nyə́ né gə́ nʼê byili ní.)
MRK.7.5	Farɛzhɛ̃ɛ̃bá ǹdə́ Muyiisi nyə́ né byilnə bé gə́ nɔ Yezu kwã-lyì bí bə̀ nʼê jí kùjú w bə jʼà yə̀ bə̀ jɛ̀sɛ́ sàm, bə bwə̀rh mò bə wɔ̀: “Byè yil ǹ kwã-lyì bí tʼâ zwẽ lùl-e-pwírí y nyə́ né? Bə̀ tʼâ sàm bə̀ jɛ̀sɛ́ ǹdə lùl-e-pwírí y gə́ nʼê byili ní bə̀ mʼê jí kùjú.”
MRK.7.6	N wɔ̀ bɛ: “Á wɔ́ myìnù cìnə́. Kɔn dɛ̀bɛ́ Yi nyì-zwennə Ezəyi byili á shò-kwã nɛ́ mɔ́ wɔ́ zhə̀nà. Ń kɛ̃ bə̀ Yi wòwə̀:
MRK.7.6	‘Lyì bí byɛ̀bɛ́ wɔ́ bə̀ nyú w dúdú bə̀ nʼê cèrhé ne né,
MRK.7.6	sə bə̀ wun ní nyɛ ǹdə́ nɛ.
MRK.7.7	Bə̀ nʼê cèrhé ne, sə bə̀ còrhó w bə kùr zhe yé,
MRK.7.7	bə̀ kɔn dɛ̀bɛ́ bə̀ nʼê cèrhè lyì bí ni mú wɔ́ numbyínsi nyə́.’ ”
MRK.7.8	Yezu zɛ̃̀ n súlí n wɔ̀: “Ámyɛ̌ yẽ̌ Yi nyə́ né ne, á kʼá nʼá zwẽ numbyínsi lùl-e-pwírí nyə́.”
MRK.7.9	N kə́ n wɔ̀: “Á nʼá bùl bʼâ gə́ dwĩ̀ Yi nyə́ né tɛ̃´, á zɛ̃̀ á nʼá zwẽ á sə̀pwà lùl-e-pwírí y nyə́ né mó càn? 
MRK.7.10	Muyiisi wòwə̀: ‘Nyám ǹ da ǹdə́ ǹ ná.’ N súlí n wɔ̀: ‘Lò mɔ̀bɔ́ ǹ bwəl lwɛlɛ ń pə ǹ da ráá ǹ ná nɛ, bə̀ mə̂ sə bə gu mú.’ 
MRK.7.11	Sə ámyɛ̌ nʼá wə̀l lyì bí ni bə̀ lò wɔ̌ ń wə̀l ń da ráá ń ná nɛ: ‘À zhe kɔn à yʼà nʼâ yâl a pɔ̃́, sə wɔ́ Yi ni à mə̂ sʼa pə rɛ,’ 
MRK.7.12	Á nʼá wə̀l bə̀ lò gə wò èta, kɔn kʼê də̀ nyɔ́ɔ́ bə̀ ń sɛ̃ bɛ yé. 
MRK.7.13	Èta mɔ́, á lùl-e-pwírí y á nʼá cèrhè dwã nɛ mɔ́ ce Yi zɔ̀mɛ̀ rɛ́ jǐrh kɔn nánfò. Á jʼâ nʼá wɛ̀rhɛ́ wẽ̀ dwã nánzhəzhɔ̌ rə̀myɛ wɔ́ èta.”
MRK.7.14	Yezu kə́ n byẽ̀ lyì-zhâ bɛ́ n wɔ̀ bɛ: “Á gakó cilinə kɔn dɛ̀bɛ́ à la ába byilu mú, sʼá nyɛ̀ɛ̀ rə̀ kùrə̀. 
MRK.7.15	È də̀ kɔn dɛ̀bɛ́ rə̀ nʼê shí pwẽ̀ nè rə̀ zwì numbyíní wẽ́ mó, rə̀ nʼê pɛ y jìmdì yé. Wɔ́ dɛ̀bɛ́ rə̀ nʼê shí numbyíní wẽ́ mó rə̀ nʼê pɛ y jìmdì. [ 
MRK.7.16	Lò ǹ la cilu, sə́ cili.]”
MRK.7.17	Ń gə́ tú n zhǐr n yẽ̌ lyì-zhâ bɛ́ nɛ n zù kɛ̀lɛ́ wa, ń kwã-lyì bí zɛ̃̀ bə̀ nʼê bwə̀rh mò zɔ̀mɛ̀ rɛ́ rə̀myɛ́ kùrə̀.
MRK.7.18	N wɔ̀ bɛ: “Ámyɛ bə rə̀ kùr nyɛ̌ nà? Á yə̀l bə̀ kɔn dɛ̀bɛ́ rə̀ nʼê shí pwẽ̀ nè rə̀ zwì numbyíní wẽ́ mó wàr rə̀ nʼê pɛ y jìmdì? 
MRK.7.19	Á bə nɛ bə̀ kɔn dɛ́ rə̀myɛ́ tʼâ zwì ń wu w wẽ́, wɔ́ ń sùlú w rə̀ nʼê zwì ní. Rə̀myɛ́ kwã nɛ́, ń gə la ń nà nɛ̀ jǒm, rə zɛ̃̀ rə kʼa du?”
MRK.7.19	Yezu wò èta n mə n byili bə̀ lò wɔ̌ ń mà n jí kùjú dwí gakó. 
MRK.7.20	N kə́ n wɔ̀: “Wɔ́ kɔn dɛ̀bɛ́ rə̀ nʼê shí numbyíní wẽ́ rə̀ dwi pwẽ̀ nè mó rə̀ nʼê pɛ y jìmdì. 
MRK.7.21	Lwarna bə̀ wɔ́ numbyíní wu w wẽ́ bùlə̀ námməlwâlsɛ nʼê shí ni: yààyàà tùntwə̃̀ə̃̀ ǹdə́ ŋwɔ̀lɛ̀ ǹdə́ lyì-guuri, 
MRK.7.22	ǹdə́ fwə̂l tumə, ǹdə́ dõ kɔn yâl, ǹdə́ wu-kùlù ǹdə́ myìnù, ǹdə́ wàr ǹ cìn ǹ nə́ ń pyɛ̀nɛ́ tùntwə̃̀ə̃̀, ǹdə́ bwɛ̃̌-dǔr, ǹdə́ dõ yil zhìlù, ǹdə́ cìn-byilu, ǹdə́ lyì-bəyuru tùntwə̃̀ə̃̀. 
MRK.7.23	Tùntùm-bəlwâlsɛ́ sə̀myɛ́ gakó nʼê shí numbyíní wẽ́, sə̀ pɛ y jìmdì.”
MRK.7.24	Yezu zhǐr gàà n vò Tiiri tənà y wa. N yí n zù kɛ̀lɛ́ èdù wẽ́, sə ń yà ń tá ń yâl bə̀ lò lwar ń nyí ni gàà yé, sə ń yə̀ ŋwɛ̀nɛ́ n shèè yé. 
MRK.7.25	Kɛ̃ mə̀dù nə̀cílí námməlwɛ̀lɛ́ yʼà zhe ń bə̀kɔ́, kɛ̃ mɔ́ ńmyɛ̌ mɔ́ nyɛ̀ɛ̀ bə̀ nʼê zɔ̀m Yezu yò, n bə̀ Yezu sono, n tu ń nə̀dwə́nə́ yó n wùlì ń yé né, 
MRK.7.26	n lwə̀l mò bə̀ ń jǐ nə̀cílí y námməlwɛ̀lɛ́ y e du ń bə̀kɔ́ mɔ́ wẽ́. Kɛ̃ mɔ́ jà ń yà ń də̀ Zhwifu yé. Ń yà ń wɔ́ Siri tənà y cɔ òdù bə̀ nʼê byẽ̀ bə̀ Fenishi lyì bə̀kɔ́.
MRK.7.27	Yezu zɛ̃̀ n wɔ̀ mɔ̀: “Yẽ̌ bə̀sɔ́ná bɛ́ jɛ̀rɛ̀ bə jí bə sú. Kɔn bə mə̂ bə̀ bə̀ kwě bə̀sɔ́ná kùjú bə pə kùl-bwálsɛ nɛ yé.”
MRK.7.28	Kɛ̃ mɔ́ wɔ̀ mɔ̀: “Rə̀myɛ́ wɔ́ zhə̀n yó-cə́bal, sə kùl-bwálsɛ́ myɛ yʼa jí kùjú w yəywaalɛ́ rə̀ nʼê lwé tɛ̃´ bə̀sɔ́ná bɛ́ kùr w mó.”
MRK.7.29	Yezu zɛ̃̀ n wɔ̀ mɔ̀: “Ǹ gə́ lyár èta mɔ́ yilə, ká vò jè, bə̀ nə̀cílí y du ǹ bə̀kɔ́ mɔ́ wẽ́.” 
MRK.7.30	Kɛ̃ mɔ́ gə́ zhǐr n yí jè, n pwírí nə̀cílí y du ń bə̀kɔ́ mɔ́ wẽ́, ń pyě pyònò w wə.
MRK.7.31	Yezu zhǐr Tiiri tənà y wa, n tó Sədɔ̃, n lyɛ̃ n tó Cɛmɛ-shí tənà y wa, n ká ń bàn Gəlile mwə̃́ y səta. 
MRK.7.32	Bə zə bal mə̀dù bə bə̀ ń sono. Bal mɔ́ yà ń wɔ́ sə̀bɔ̀rhɔ̀, ń wàr ń nə́ ń zɔ̀m yé. Bə lwə̀l Yezu ni bə̀ ń cèlè ń jɛ̃̀ ń yó.
MRK.7.33	Yezu zə bal mɔ́ n du lyì-zhâ bɛ́ wẽ́ n vò kwã nɛ́, n ce jə̀fɔ́lá bal mɔ́ zhã̌ nɛ́ wa, n pùrh tə̀tàr n mə n dwə̀rh ń mə̀jòlò w ne, 
MRK.7.34	n kwẽ̌ n nyǐ dɛ̃̌, n shǐrh fwàà, n zɛ̃̀ n wɔ̀ bal mɔ́ nɛ: “Efata.” (Rə̀myɛ́ nʼê yâl rə wɔ̀: “Púr”.)
MRK.7.35	Rə̀myɛ́ yi ní cìcì, bal mɔ́ zhã̌ nɛ́ jʼa púr, ń mə̀jòlò w myɛ bwèlé. N zɛ̃̀ ń nə́ ń zɔ̀m wárhɛ́ wárhɛ́. 
MRK.7.36	Yezu zɛ̃̀ n pə nyí lyì bí gakó ne, bə̀ bə̀ bə̀kʼa wɔ̀ lò lò nè yé. Sə ń gə pɔ bɛ nyí gakó, bə̀ wàr bə̀ nʼê pyɛ́nɛ́ yé. Bə̀ yʼa kwɛrhɛ bə bwə̀l tɛ̀bɛ́ ń wɛ̀rhɛ́ mɔ́ bə byili. 
MRK.7.37	Sə ń gə́ wárh bal mɔ́ mɔ́ jàr lyì bí dɛ̃´dɛ̃´ kɔn lyɛ̃ cɛ nɛ. Bə̀ yʼà nʼê wə̀lə̀: “Ń tumə né gakó càn. Ń nə́ ń ce sə̀bwààrhɛ̀ myɛ cìcì zhã̌ nyɛ̀ɛ̀, n ce nyì-bədããrɛ ŋwɛ̀nɛ́ rə zɔ̀m.”
MRK.8.1	Dwã nɛ́ nə̀myɛ́ wẽ́, lyì nánzhəzhɔ̌ kʼe bə̀ dwã yó Yezu sono. Bə̀ yʼà bə kaka zhe bə̀ la jú yé. N zɛ̃̀ n byẽ̀ ń kwã-lyì bí n wɔ̀ bɛ: 
MRK.8.2	“Lyì-zhâ bɛ́ byɛ̀bɛ́ gə́ ŋwɛ́nɛ́ ǹdə́ nɛ mɔ́ zhe dwã nə̀tɔ̀ zà, e jà bə̀ bə kaka zhe bə̀ la jú yé. Bə̀ nɔ̀nɔ̀ zhe ne. 
MRK.8.3	Bə̀ jàlà jààsɛ́ jʼà nyɛ. À gə ce bə̀ kʼâ kwɛ̃̀ ǹdə́ nɔrh, bə̀ tʼâ la ŋwɔ̀nɔ́ bə yí jè yé.”
MRK.8.4	Ń kwã-lyì bí wɔ̀ mɔ̀: “Yẽ̀ nə́ nə mʼâ nə kùjú ní gɔ-elũ èpòlò w kɔ̀bɔ́ wẽ́, nə́ pə byɛ̀bɛ́ gakó ne bə jí bə sú?”
MRK.8.5	N zɛ̃̀ n bwə̀rh bè n wɔ̀: “Búúri màngal rə̀ ŋwɛ́nɛ́ á byẽ́?”
MRK.8.5	Bə wɔ̀ mɔ̀: “Búúri tàlpyɛ̀ rə̀ ŋwɛ́nɛ́ nə́ sõ.”
MRK.8.6	N ce lyì bí gakó jòm tɛ̃´, n zwẽ búúrí tàlpyɛ̀ y n ce Yi nə̀báná, n kə́ kə́ rɛ dwã wa, n pə ń kwã-lyì bí ni bə̀ bə̀ zwẽ bə mʼe tə̀ lyì bí. Ń kwã-lyì bí zɛ̃̀ bə zwẽ búúrí bə mʼe tə̀ bɛ̀.
MRK.8.7	Yezu kwã-lyì bí yʼà zhe émɔ̀-bwâlsɛ màngɛlɛ́ myɛ. Yezu ce Yi nə̀bán sə̀myɛ yilə, n zɛ̃̀ n wɔ̀ ń kwã-lyì bí ni bə̀ bə̀ zwẽ sə̀myɛ bə bʼe tə̀ lyì bí. 
MRK.8.8	Bə jí bə sú. Ń kwã-lyì bí pwà yəywaalɛ́ rə̀ dàl mɔ́ rə sú cǐrhni nyàlpyɛ̀. 
MRK.8.9	E jà lyì bí yʼà yú ǹdə lyì mɔ̀ɔ̀rhɛ̀ rə̀na ta. Rə̀myɛ́ kwã nɛ́, n zɛ̃̀ n ce bə kʼa kwɛ̃̀.
MRK.8.10	Rə̀myɛ́ yó cìcì, ńmyɛ̌ ǹdə́ ń kwã-lyì bí jʼa zhízhílí bə zù bǔ-bwəl lé wə bə̀ kʼâ la Dəlmənutə tənà y wa.
MRK.8.11	Farɛzhɛ̃ɛ̃bá tú bə ji kùr bə̀ nʼê mà nyə̀-pâr ǹdə́ Yezu. Bə̀ yʼà nʼê yâl bə zhẽ̀ mò. Bə zɛ̃̀ bə̀ nʼê lwə̀l mò bə̀ ń wɛ̀rhɛ́ màmyɔ, ò nʼô byili bə̀ wɔ́ Yi rə̀ twĩ̀ mù.
MRK.8.12	Yezu shǐrh fwàà, n zɛ̃̀ n wɔ̀: “Byè yil lũ w kɔ̀bɔ́ lyì bí nʼê yâl bʼà wɛ̀rhɛ́ màmyɔ? Zhə̀nà, à nʼâ wə̀l ába: lũ w kɔ̀bɔ́ lyì bí tʼâ la màmyɔ ga nɔ kə́dò yé.” 
MRK.8.13	N zhǐr n yẽ̌ Farɛzhɛ̃ɛ̃bá nɛ, n ká n zù bǔ-bwəl lé wə ń la mwə̃́ y èpákɛ̀.
MRK.8.14	Yezu kwã-lyì bí yʼà swě bə̀ yə̀ kùjú zal bə mʼe zù bǔ-bwəl lé wẽ́ yé. Wɔ́ búrú òdù sásá bə̀ yʼà zɔwa. 
MRK.8.15	Yezu pə bɛ nyí n wɔ̀: “Dɛ̃̌na á cìn ǹdə́ Farɛzhɛ̃ɛ̃bá sã̀-nə̀byẽ̌ dé ǹdə́ Erɔɔdɛ sã̀-nə̀byẽ̌ dé.”
MRK.8.16	Ń kwã-lyì bí zɛ̃̀ bə̀ nʼê zɔ̀m ǹdə́ dwã bə̀ zhe: “E zɛ̃̀ wɔ́ nə́myɛ̌ gə́ yə̀ búrú zal mɔ́ yil ń nə́ ń zɔ̀m èta?”
MRK.8.17	Yezu lwar bə̀ gə́ nʼê zɔ̀m nɛ́, n zɛ̃̀ n bwə̀rh bè n wɔ̀: “Byè yil á nʼá wə̀l bə̀ wɔ́ á gə́ yə̀ búrú zal mɔ́ yil à nʼâ zɔ̀m èta? Á gwẽ̌ bə nə̀ kùrə̀ nyɛ̌? Á yə̀l nə̀ kùrə̀? Á surhə né pyi? 
MRK.8.18	Á zhe yírhə́ á jʼâ bə nɛ? Á zhe zhã̌ á jʼâ bə nyɛ̌? Á kʼá tʼá lyǐrh, 
MRK.8.19	à gə́ yʼà kɔ́ kɔ́ búúrí rə̀nu y a pə lyì bí mɔ̀ɔ̀rhɛ̀ rə̀nu y ni bə dɔ̃̀ mɔ́? Á yʼâ pwà yəywaalɛ́ rə̀ dàl mɔ́ rə sú cǐrhni màngala?”
MRK.8.19	Bə wɔ̀ mɔ̀: “Cǐrhni shí ǹdə́ nə̀lyè.”
MRK.8.20	N kə́ n bwə̀rh bè n wɔ̀: “Sə à gə́ kɔ́ kɔ́ búúrí tàlpyɛ̀ y dwã w a pə lyì bí mɔ̀ɔ̀rhɛ̀ rə̀na y nɛ bə dɔ̃̀ mɔ́, á yʼâ pwà yəywaalɛ́ rə̀ dàl mɔ́ rə sú cǐrhni màngala?”
MRK.8.20	Bə wɔ̀: “Cǐrhni nyàlpyɛ̀.”
MRK.8.21	N zɛ̃̀ n wɔ̀ bɛ: “Á nə zɛ̃̀ á gwẽ̌ bə à zɔ̀mà nɛ́ kùr nyɛ̌?”
MRK.8.22	Yezu ǹdə́ ń kwã-lyì bí zhǐr bə vò Betəsəyiidi. Bə̀ gə́ yú gàà, lyì zə lyìlyǒ òdù bə bə̀ ń sono, bə lwə̀l mò bə̀ ń dwə̂rh wə.
MRK.8.23	N zə lyìlyǒ w jɛ̃̀ nɛ̀, n mə n du cɔ w wa, n vò kwã nɛ́, n pùrh ń tə̀tàr ò yírhə́ né wə, n cĩ́ jɛ̃̀ ò yó, n zɛ̃̀ n bwə̀rh wə̀, n wɔ̀: “Ǹ yírhə́ nə kɔna?”
MRK.8.24	Lyìlyǒ w púr ò yírhə́ né, o wɔ̀ mɔ̀: “À nə lyì, sə bə̀ nyɛ̌ dwã ǹdə cèmé ta, bə jʼà nʼê zhə̀lə̀.”
MRK.8.25	Yezu kə́ n zə ń jɛ̃̀ n dwə̀rh bal mɔ́ yírhə́ né ne. Bal mɔ́ zɛ̃̀ n nyǐ shɛ́shɛ́, n já n wárh, n nə kɔn gakó pamparɛ̃ɛ̃. 
MRK.8.26	Yezu zɛ̃̀ n wɔ̀ mɔ̀ bə̀ ń ká n vò jè, sə ń bə̀ká n zù cɔ w wẽ́ yé.
MRK.8.27	Yezu ǹdə́ ń kwã-lyì bí zhǐr bə̀ la cɛmɛ nɛ́ nə̀ ŋwɛ́nɛ́ Shilipu Səzarɛ cɔ w səta mɔ́ wẽ́. Bə̀ gə́ yú sɔ́má yó, n zɛ̃̀ n bwə̀rh bè n wɔ̀: “Lyì bí nʼê wə̀l bʼàmyɛ́ wɔ́ mɔ̌?”
MRK.8.28	Bə wɔ̀ mɔ̀: “Lyì bí jàlà nʼê wə̀l bə̀ ǹ wɔ́ Zhã-Bətiisi; jàlà zhe bə̀ wɔ́ Elyi; jàlà myɛ zhe bə̀ wɔ́ Yi nyì-zwennə mə̀dù.”
MRK.8.29	N zɛ̃̀ n bwə̀rh bè n wɔ̀: “Sə ámyɛ̌, á nʼá wə̀l bʼà wɔ́ mɔ̌ lò?”
MRK.8.29	Pyɛɛrɛ zɛ̃̀ n wɔ̀ mɔ̀: “Wɔ́ ǹmyɛ́ ǹ wɔ́ Kristə mó.”
MRK.8.30	Yezu zɛ̃̀ n gwirhi ń yé n pə bɛ nyí n wɔ̀: “Á bə̀kʼá shɛ̀nɛ́ á byili rə̀myɛ́ lò lò nè yé.”
MRK.8.31	Rə̀myɛ́ kwã nɛ́, Yezu zɛ̃̀ n ji kùr ń nə́ ń cèrhè kàrmɔ̀ ń kwã-lyì bí ni. Ń yà ń nə́ ń wə̀l bè bə̀ kɔn wɔ́ nyɔ́ɔ́ bə̀ Numbyíní Byǐ nwɛ̀nɛ̀ dɛ̃´dɛ̃´, cɔ w náncɛsɛ́ ǹdə́ Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé mʼa zhɛ̃̀ mɔ̀, bə gu mu, sə ń mà n ká n bwìrhì ń dwã nə̀tɔ̀ yùwə̀.
MRK.8.32	Ń yà ń nə́ ń byili bi rə̀myɛ́ pamparɛ̃ɛ̃. Pyɛɛrɛ zɛ̃̀ n byẽ̀ mò n mə n vò kwã nɛ́, ń nə́ ń ji mu búlə́.
MRK.8.33	Yezu zɛ̃̀ n pyìrhí ń yé n zâ ń kwã-lyì bí, n gwirhi ń yé, n wɔ̀ Pyɛɛrɛ nɛ: “Zhəl kwã nɛ́ à nyí ni Shətana, bə̀ ǹ tá ǹ bùl Yi nyə̀ná nɛ́ yé. Wɔ́ numbyínsí nyə̀ná ǹ nə́ ǹ bùlə̀.”
MRK.8.34	N zɛ̃̀ n byẽ̀ lyì-zhâ bɛ́ ǹdə́ ń kwã-lyì bí n wɔ̀ bɛ̀: “Lò mɔ̀bɔ́ ǹ nə́ ǹ yâl ń tó àmyɛ́ nɛ, sə́ zhɛ̃̀ ǹ cìnə̀, ń kwè ǹ də̀-jɔrhɔ́ w ń zhĩ ń mə́ tó ne.
MRK.8.35	Lò mɔ̀bɔ́ ǹ nə́ ǹ shili ǹ myə̂l lé, rə̀ mʼa sá, sə lò mɔ̀bɔ́ ǹ shɛ̀nɛ́ ǹ myə̂l lé sɔ́ àmyɛ́ ǹdə́ yò-ècɔ̀nɔ̀ nyí rí yilə, ǹ mʼâ ká nə rɛ. 
MRK.8.36	Lò gə zhe lũ w kɔn gakó, ń jʼâ dwĩ̀ ǹ cìnə̀, ǹ nɛrɛ́ y zhe kùrə̀? 
MRK.8.37	Kɔn ŋwɛ́nɛ́ lò wɔ̌ ǹ pɛ ń mə́ lyə́r ǹ myə̂l lé? 
MRK.8.38	Lò mɔ̀bɔ́ ǹ dùr cìzhìl ǹdə́ àmyɛ́ ǹdə́ à zɔ̀mà nɛ́, lũ w kɔ̀bɔ́ lyì bí bə̀ wɔ́ nə̀fwə̀ə́le, ǹdə́ lwɛlɛ cìnə́ mó cəcəl wə, Numbyíní Byǐ gə tú ń Da zùwə́ y wə, ǹdə́ Yi màlɛ́kabá, ń mà n dùr cìzhìl ǹdə́ mɔ́ myɛ.”
MRK.9.1	Yezu kə́ n wɔ̀ bɛ: “Zhə̀nà, à nʼâ wə̀l ába: lyì bí byɛ̀bɛ́ bə̀ zhǐ nyɔ̀nɔ̀ mɔ́ jàlà tʼâ la cú ǹdə́ bə̀ yírhə́ yə̀ Yi pyɛ̀lɛ̀ rɛ́ nɛ rə̀ bàn ǹdə́ jàn yé.”
MRK.9.2	Dwã nyə̀ldù rə̀myɛ́ kwã nɛ́, Yezu zə Pyɛɛrɛ ǹdə́ Zhakɛ ǹdə́ Zhã n mə n jì pyɔ̀ dɛ̃̌ dɛ̃̌ yó bə̀ dúdú. 
MRK.9.3	N lyə́r bə̀ yírhə́ né wə. Ń gàndɛ́ jǐrh námpwẽ̀ pwɛ̃´pwɛ̃´, rə̀ nʼê jə́jɛ̀mɛ́. Cɛ yó lò wàr gɔ̀nɔ̀ ń la pòlò o jǐrh námpõ èta yé. 
MRK.9.4	Bə pwírí Elyi ǹdə́ Muyiisi bə̀ zhǐ bə̀ nʼê zɔ̀m ǹdə́ mɔ.
MRK.9.5	Pyɛɛrɛ zɛ̃̀ n wɔ̀ mɔ̀: “Yó-cə́bal, kɔn mə̂ bə̀ nə́ mɛ̃ nyɔ̀nɔ̀. Nə́ mʼâ pú kwə̀ə́rhe rə̀tɔ̀; ń jí òdù, Muyiisi jí òdù, Elyi jí òdù.”
MRK.9.6	Ń yà ń yə̀l ń gə́ mà n zɔ̀m nɛ́ yé. Ywẽ yʼà zhe ńmyɛ̌ ǹdə́ ń tó-dwã bɛ́ dɛ̃´dɛ̃´. 
MRK.9.7	Ébɔ̃ bə̀ o zhì bə̀ yó wə, ò ywə́l mó pyi bi. Bə nyɛ̀ɛ̀ cəl rə̀ zɔ̀m ébɔ̃ w wẽ́ rə wɔ̀: “Mɔ̀bɔ́ wɔ́ àmyɛ́ Byǐ. À só mo dɛ̃´dɛ̃´. Cilinə ń zɔ̀mà nɛ́.”
MRK.9.8	Yezu kwã-lyì bí jʼa yə̀ làlà bə pyìrhí bə nyǐ jààsɛ́ gakó, sə bə̀ yə̀ lò dõ nɛ yé. Wɔ́ Yezu dúdú ń tó be ń zhǐ.
MRK.9.9	Bə̀ gə́ tú bə zhǐr bə̀ nʼê swé pyɔ̀ wá, Yezu pə bə nyí, bə̀ bə̀kʼa cĩ́ kɔn dɛ́ tɛ̀bɛ́ bə̀ yírhə́ nɔ mɔ́ lò lò nè yé, kɔn mʼe yí Numbyíní Byǐ gə ká ń bwìrhì n zɛ̃̀ n du cùùrì wẽ́.
MRK.9.10	Sə bə̀ zwẽ zɔ̀mɛ̀ rɛ́ rə̀myɛ́, bə̀ mʼê nʼê bwə̀rh dwã bə̀ nʼê pyà bùrhù e du cùùrì wẽ́ mó kùrə̀. 
MRK.9.11	Bə zɛ̃̀ bə bwə̀rh mò bə wɔ̀: “E nə wɔ́ byè yil Muyiisi nyə́ né byilnə bé nʼê wə̀l bə̀ Elyi mà n tó yé n bà?”
MRK.9.12	N wɔ̀ bɛ: “Zhə̀nà, Elyi mà n tó yé n bə̀ n kwɛrhɛ kɔn gakó n cĩ́ rə̀ jàà wà. Sə wɔ́ byè yil bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ wɔ́ nyɔ́ɔ́ sə Numbyíní Byǐ nwɛ̀nɛ̀ dɛ̃´dɛ̃´, bə fulsi mu? 
MRK.9.13	Sə à nʼâ wə̀l ába: Elyi túwə́, sə lyì bí wɛ̀rhɛ́ mɔ ǹdə bə̀ gə́ nʼê yâl nɛ́. Wɔ́ èta bə̀ yʼà kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né ń shò-kwã nɛ́.”
MRK.9.14	Yezu ǹdə́ Pyɛɛrɛ ǹdə́ Zhakɛ ǹdə́ Zhã gə́ tú bə yí ń kwã-lyì bí dwã bɛ́ sõ, bə̀ nɔ lyì-zhâ ǹdə́ Muyiisi nyə́ né byilnə bé jàlà bə̀ kə́kɛ́lɛ́ bɛ bə ce cəcəl w bə̀ nʼê mà nyə̀-pâr ǹdə́ bɛ. 
MRK.9.15	Lyì-zhâ bɛ́ gə́ nɔ Yezu ń bànà, kɔn jàr bə̀ gakó, bə dùr bə vò bə̀ nʼê ce mo.
MRK.9.16	Yezu zɛ̃̀ n bwə̀rh bè n wɔ̀: “Bə̀kɔ́n nyə̀-pâr á nʼá mà ǹdə́ bɛ?”
MRK.9.17	Bal mə̀dù zɛ̃̀ n zhì lyì-zhâ bɛ́ wẽ́, n wɔ̀ mɔ̀: “Yó-cə́bal, à zə à byǐ a bə̀ ǹ sono. Nə̀cílí námməlwɛ̀lɛ́ zhe mo, e ce ń kə́ ń wàr ń nə́ ń zɔ̀m yé. 
MRK.9.18	È gə kwè mò mə̀gã̌ mə̀gã̌, è yʼa ji mu tɛ̃´, ń tə̀tə̀-pùnú du, ń nə́ ń dɔ̀m ń yə́lə́ dwã nɛ, n cì sáám. À lwə̀l ǹ kwã-lyì bí ni bə̀ bə̀ jǐ y, sə bə̀ yə̀ y ŋwɛ̀nɛ́ bə jì yé.”
MRK.9.19	Yezu zɛ̃̀ n wɔ̀ bɛ: “Ámyɛ̌ lũ w kɔ̀bɔ́ lyì bí yə̀ Yi ni zhí yé. À gwẽ̌ bʼa yə̀ nɛ́ ǹdʼába kɔn mʼe yí dǒ? À gwẽ̌ bʼa pyɛ́nɛ́ a yə̀ nɛ́ ǹdʼába kɔn mʼe yí dǒ? Zəna bə̀sɔ́bwɛ̀lɛ́ y á bə̀ nyɔ̀nɔ̀.”
MRK.9.20	Bə zɛ̃̀ bə zə bə̀sɔ́bwɛ̀lɛ́ y bə mʼe bà. Nə̀cílí y gə́ nɔ Yezu, e jʼa vúvǔ bə̀sɔ́bwɛ̀lɛ́ y e tu tɛ̃´ è nʼê byíbyílí, è tə̀tə̀-pùnú nʼô dwi. 
MRK.9.21	Yezu zɛ̃̀ n bwə̀rh byǐ mú da mɔ́ n wɔ̀: “Dǒ è ju kùr è zhe mo?”
MRK.9.21	Da mɔ́ wɔ̀ mɔ̀: “Ń bə̀swɛ́nɛ́ yi ní ga. 
MRK.9.22	È yʼa ji mu myǐn wə, e ji mu nɛ̃̌ wẽ́ twər nánzhəzhɔ̌, è nʼê yâl e gu mu. Ǹdə́ ǹ gə wɔ̌, sə́ dùr nə́ nɔ̀nɔ̀, ń sɛ̃ nə́ba.”
MRK.9.23	Yezu zɛ̃̀ n wɔ̀ mɔ̀: “Bə̀kɔ́n yil ǹ nə́ ǹ wə̀l bʼà gə wɔ̌? Lwar bə̀ lò mɔ̀bɔ́ ń zhí Yi ni, kɔn gakó wɔ̌ rə̀ wɛ̀rhɛ́ rə̀-ná-cí yilə.”
MRK.9.24	Rə̀myɛ́ yó, da mɔ́ já n bya dɛ̃̌ dɛ̃̌ n wɔ̀: “À zhí Yi ni, sə sɛ̃ nɛ a kwɛrhɛ a zhí ri ǹdə́ à wu gakó.”
MRK.9.25	Yezu gə́ nɔ lyì-zhâ bɛ́ bə̀ nʼê dùr bə̀ bànà, n zɛ̃̀ n bú nə̀cílí y n wɔ̀: “Ǹmyɛ́ wɔ́ nə̀cílí kɛ̀bɛ́ è nʼê ce lò zhã̌ shĩ, e ce ń kə́ ń wàr ń nə́ ń zɔ̀m yé, à nʼâ pɛ mɔ́ nyí bə̀ ǹ du bə̀sɔ́bwɛ̀lɛ́ y kɛ̀bɛ́ wẽ́, sə ǹ bə̀ká kə́ zù è wẽ́ gaga yé.”
MRK.9.26	Nə̀cílí y zɛ̃̀ e wǔrh, e vúvǔ bə̀sɔ́bwɛ̀lɛ́ y e ji tɛ̃´ è nʼê vɔ́vwâ, e zɛ̃̀ e shə́r. Bə̀sɔ́bwɛ̀lɛ́ y jǐrh ǹdə cùù ta. Lyì nánzhəzhɔ̌ yʼà nʼê wə̀l bə̀ ń cùwə̀. 
MRK.9.27	Yezu zɛ̃̀ n zə ń jɛ̃̀ nɛ̀ n zhẽ̌ mo n ce n zhì dɛ̃̌.
MRK.9.28	Yezu gə́ ká n bə̀ kɛ̀lɛ́ w yó né, è yʼà wɔ́ ńmyɛ̌ ǹdə́ ń kwã-lyì bí dúdú. Bə zɛ̃̀ bə bwə̀rh mò bə wɔ̀: “Bə̀kɔ́n yil nə́myɛ̌ yə̀ nə̀cílí y èmyɛ́ ŋwɛ̀nɛ́ nə́ jì?”
MRK.9.29	N wɔ̀ bɛ: “Wɔ́ Yi lwə̂l dúdú è wɔ̌ è mʼa jì nə̀cílí y kɛ̀bɛ́ dwí rí.”
MRK.9.30	Yezu ǹdə́ ń kwã-lyì bí zhǐr bə tó Gəlile bə lyɛ̃, sə ń yà ń tá ń yâl bə̀ lyì-zhâ bɛ́ lwar ń shò yé. 
MRK.9.31	Ń yà ń nə́ ń cèrhè kàrmɔ̀ ń kwã-lyì bí ni, ń nə́ ń wə̀lə̀: “Bə̀ mʼa zə Numbyíní Byǐ bə pə numbyínsi ni, bə gu mu, sə ń mà n ká n bwìrhì ń dwã nə̀tɔ̀ yùwə̀.”
MRK.9.32	Ń kwã-lyì bí yʼà bə zɔ̀mɛ̀ rɛ́ rə̀myɛ́ mɔ́ kùr nyɛ̌ yé, e jà bə̀ yʼà kwàl sə bə bwə̀rh mò myɛ yé.
MRK.9.33	Bə yí Kapɛrnaɔm, bə zù jù wə̀. Yezu zɛ̃̀ n bwə̀rh bè n wɔ̀: “Bə̀kɔ́n nyə̀-pâr á yʼâ nʼá mà sɔ́má y yó?”
MRK.9.34	Bə̀ zhǐ bə̀ nyí cám, bə̀ bə̀ yʼà nʼê mà nyə̀-pâr ǹdə́ dwã sɔ́má y yó, bə̀ mʼê pyà lò mɔ̌ yil ń mà n yə̀ bə̀ yé né. 
MRK.9.35	N zɛ̃̀ n jòm tɛ̃´, n byẽ̀ ń kwã-lyì bí shí ǹdə́ bə̀lyè y, n wɔ̀ bɛ: “Lò mɔ̀bɔ́ ń ŋwɛ́nɛ́ á wẽ́ ń nə́ ń yâl n yə̀ á yé né cə́bal, sə n lwəl ń cìn tɛ̃´ n yə̀ á gakó tùntùnnə̀ n twĩ̀ n pə ába.”
MRK.9.36	N zɛ̃̀ n zə bə̀sɔ́bwɛ̀lɛ́ námpɔ́lɛ́ èdù, n ce e zhì bə̀ yé né, n zə ń jɛ̀rh n kwə̀ə̀lè yə̀, n wɔ̀ bɛ: 
MRK.9.37	“Lò mɔ̀bɔ́ ǹ shɛ̀nɛ́ ń zwẽ bə̀sɔ́ná bɛ́ bə̀myɛ́ mə̀dù zhəəle àmyɛ́ yilə, wɔ́ àmyɛ́ cìcì zhəəle ǹ zwẽ. Sə lò mɔ̀bɔ́ ǹ zwẽ àmyɛ́ zhəəle, è də̀ àmyɛ́ dúdú zhəəle ǹ zwẽ yé. Wɔ́ ǹdə́ mɔ̀bɔ́ ń twĩ̀ nì mú ga zhəəle ǹ zwẽ.”
MRK.9.38	Zhã zɛ̃̀ n wɔ̀ Yezu ni: “Yó-cə́bal, nə́ nɔ bal mə̀dù ń nə́ ń jì nə̀cílsi námməlwâlsɛ ǹmyɛ́ yil yilə, sə nə́ yʼâ nʼé yâl nə́ cə̀r mò, ń gə́ tá ń tó nə́ba mó yilə.”
MRK.9.39	Yezu zɛ̃̀ n wɔ̀: “Lò wàr ń mà n wɛ̀rhɛ́ màmyɔ àmyɛ́ yil yilə, n zɛ̃̀ n ká n zhízhílí n zhìlì à yil yé. Á bə̀kʼá cə̀r mò yé. 
MRK.9.40	Lwarna bə̀ lò mɔ̀bɔ́ ń tá ń pyà nə́ yò zhìlù, rə̀-ná-cí wɔ́ nə́myɛ̌ lò. 
MRK.9.41	Zhə̀nà, à nʼâ wə̀l ába: lò mɔ̀bɔ́ ń pɔ ába nɛ̃̌ zɔ̌-bwɛ̀lɛ́ myɛ cìcì á nyɔ̀ á gə́ wɔ́ Kristə kwã-lyì yilə, rə̀-ná-cí mà n nə kwândɛ zhə̀n zhə̀nà.”
MRK.9.42	Yezu súlí n wɔ̀: “Lò mɔ̀bɔ́ bə̀ gə lyẽ nə́kul-põ nánfɔ̀lɔ̀ ń byã nɛ bə cìrh mò bə ji mwə̃́ w cɔ̃̀ ń gə cìrh byɛ̀bɛ́ bə̀ yə̀ yírh swí bə jʼa zhí àmyɛ́ nɛ mɔ́ mə̀dù cìcì ń ce lwɛlɛ wa.
MRK.9.43	“Ǹ jɛ̃̀ gə nʼê ce ǹ wɛ̀rhɛ́ lwɛlɛ, sə́ gõ yə̀. Ǹ gə zù nyǔ mə̀ tʼâ la zhɔ̌ wẽ́ ǹdə́ jɛ̃̀ èdù cɔ̃̀ ǹ gə zù myǐn mə̀ tʼâ cì gaga wẽ́ ǹdə́ jɛ̀rh sə̀lyè. [ 
MRK.9.44	Gàà mɔ́ zə̀zɔ̀mɛ́ nɛ́ tʼâ cì yé, myǐn mú myɛ tʼâ cì yé.] 
MRK.9.45	Ǹ nà gə nʼê ce ǹ wɛ̀rhɛ́ lwɛlɛ, sə́ gõ yə̀. Ǹ gə zù nyǔ mə̀ tʼâ la zhɔ̌ wẽ́ ǹdə́ nà èdù cɔ̃̀ ǹ gə zù myǐn-jù w ǹdə́ nə̀rh sə̀lyè. [ 
MRK.9.46	Gàà mɔ́ zə̀zɔ̀mɛ́ nɛ́ tʼâ cì yé, myǐn mú myɛ tʼâ cì yé.] 
MRK.9.47	Ǹ yírh gə nʼê ce ǹ wɛ̀rhɛ́ lwɛlɛ, sə́ jàrh rɛ̀ ń dwĩ̀. Ǹ gə zù Yi tənà y wa ǹdə́ yírh rə̀dù cɔ̃̀ ǹ gə zù myǐn-jù w ǹdə́ yírhə́ nə̀lyè. 
MRK.9.48	Gàà mɔ́ zə̀zɔ̀mɛ́ nɛ́ tʼâ cì yé, myǐn mú myɛ tʼâ cì yé.
MRK.9.49	“Bə̀ mʼa zə myǐn bə ce lò gakó jǐrh wárhgáá, ǹdə nə̀kwə̃̌ gə́ nʼê wɛ̀rhɛ́ nɛ́. 
MRK.9.50	Nə̀kwə̃̌ nyɛ̀, sə è gə tárh, etər è mʼa tó né e kʼe zə nyí? Yálna ǹdə nə̀kwə̃̌ ta, sʼá jòm ǹdə́ dwã ǹdə́ yə̀-zùlə́.”
MRK.10.1	Yezu zhǐr gàà, n vò Zhide tənà y wa, n lyɛ̃ n vò Zhɔrdɛ̃ bwǐ y èpákɛ̀. Lyì nánzhəzhɔ̌ kʼe bə̀ ń sono, n zɛ̃̀ n kə́ ń nə́ ń cèrhè bè kàrmɔ̀ ǹdə ń gə́ ya n cèrhè bè né gaga mɔ́.
MRK.10.2	Farɛzhɛ̃ɛ̃bá jàlà yʼà nʼê yâl bə zhẽ̀ mò. Bə zɛ̃̀ bə yí ń nyí ni, bə bwə̀rh mò bə wɔ̀: “Sɔ́má ŋwɛ́nɛ́ bə̀ bal zhɛ̃´ ń kɛ̃ n vùr mò?”
MRK.10.3	N zɛ̃̀ n bwə̀rh bè n wɔ̀: “Muyiisi pɔ ába nyí bə̀ byè?”
MRK.10.4	Bə wɔ̀ mɔ̀: “Muyiisi pɔ sɔ́má bə̀ bal wɔ̌ ń kɛ̃ zhɔ̃́ sɛ́bɛ́, n zɛ̃̀ n zhɛ̃̀ ń kɛ̃ n vùr mò.”
MRK.10.5	N zɛ̃̀ n wɔ̀ bɛ: “Wɔ́ á yó-kùùlí rə̀ ce Muyiisi kɛ̃ nyí rí rə̀myɛ́ sɛ́bɛ́ rɛ́ wẽ́ n pə ába. 
MRK.10.6	Sə lũ w kùr-ju yi ní, ‘Yi wɛ̀rhɛ́ numbyínsí, bal ǹdə́ kɛ̃.’ 
MRK.10.7	‘Rə̀myɛ́ yilə, bal mɔ́ mà n yẽ̌ ń da ǹdə́ ń ná nɛ, n jòm ǹdə́ ń kɛ̃ mɔ́, 
MRK.10.8	sə bə̀myɛ́ bə̀lyè y ga bʼa mù dwã nɛ bə jǐrh kɔn rə̀dù.’ ”
MRK.10.8	Yezu zɛ̃̀ n súlí n wɔ̀ bɛ: “Èta, bə̀ kʼê tʼâ la lyì bə̀lyè yál yé. Bə̀ mù dwã nɛ bə jǐrh kɔn rə̀dù. 
MRK.10.9	Kɔn dɛ̀bɛ́ Yi co dwã nɛ, sə numbyíní bə̀ká pɔr rɛ yé.”
MRK.10.10	Bə̀ gə́ yú kɛ̀lɛ́ wa, ń kwã-lyì bí kʼe bwə̀rh mò zɔ̀mɛ̀ rɛ́ rə̀myɛ́ mɔ́ shò-kwã nɛ́. 
MRK.10.11	N zɛ̃̀ n wɔ̀ bɛ: “Bal gə zhɔ̃̀ ǹ kɛ̃ ń vùr mò, ń zɛ̃̀ ń jí ń dõ, wɔ́ fwə́l ǹ nə́ ǹ fwə̂l ǹdə́ mɔ̀bɔ́ ǹ tà-kwã ń jí mú. 
MRK.10.12	Wɔ́ èta ǹdə́ kɛ̃ myɛ. Ǹ gə shə́r ǹ yẽ̌ ǹ byal nɛ, ń vò ń jí bal dõ, wɔ́ fwə́l ǹ nə́ ǹ fwə̂l ǹdə́ bal mɔ́ ńmyɛ̌ mɔ́.”
MRK.10.13	Lyì yʼà nʼê zə bə̀sɔ́ná námpɔ́lsɛ bə̀ twí Yezu sono, mùnì ga n dwə̀rh bè. Ń kwã-lyì bí zɛ̃̀ bə̀ nʼê ji bi búlə́.
MRK.10.14	Yezu gə́ nɔ rə̀myɛ́, ń wu zhìlì, n zɛ̃̀ n wɔ̀ ń kwã-lyì bí ni: “Yẽ̌nə bə̀sɔ́ná bɛ́ nɛ bə bə̀ à sono, sʼá bə̀kʼá cə̀r bè yé, bə̀ Yi tənà y wɔ́ lyì byɛ̀bɛ́ bə̀ nyɛ̌ ǹdə bə̀myɛ́ ta mɔ́ nyâ. 
MRK.10.15	Zhə̀nà, à nʼâ wə̀l ába: lò mɔ̀bɔ́ ǹ gə yə̀ Yi pyɛ̀lɛ̀ rɛ́ yò shɛ̀nɛ́ ǹdə bə̀sɔ́bwɛ̀lɛ́ ta, ǹ tá ǹ la rə̀ tənà y wẽ́ zú gaga yé.”
MRK.10.16	N zɛ̃̀ n kwə̀ə̀lè bè, n cĩ́ jɛ̃̀ mə̀dù mə̀dù gakó yó, n cĩ́ bwəl bə̀ yó.
MRK.10.17	Yezu gə́ du n kwè sɔ́má yá, lò mə̀dù dùr n jòm ń nə̀dwə́nə́ yó ń yé né, n bwə̀rh mò n wɔ̀: “Yó-cə́bal nántwə̂, byè à mə̂ sʼa wɛ̀rhɛ́ mùnì a nə nyǔ mə̀ tʼâ la zhɔ̌?”
MRK.10.18	Yezu zɛ̃̀ n wɔ̀ mɔ̀: “Byè yil ǹ nə́ ǹ byẽ̀ nè bə̀ lyì-twə̂? Lò tɛ̀nɛ́ ń wɔ́ lyì-twə̂ ǹdə́ è gə də̀ Yi dúdú yé. 
MRK.10.19	Ǹ yě nyə́ né gə́ nʼê byili ní. Nə̀ nʼê byili èta: ‘Bə̀ká gu lò yé; bə̀ká fwə̂l yé; bə̀ká ŋwɔ̀ yé; bə̀ká gõ kɔma ń ce ǹ dõ nyí ni bùrsì jàà w yé; bə̀ká myìnì ǹ dõ yé; nyám ǹ da ǹdə́ ǹ ná.’ ”
MRK.10.20	Bal mɔ́ wɔ̀ mɔ̀: “Yó-cə́bal, à zwẽ nyə́ né nə̀myɛ́ gakó à bə̀swɛ́nɛ́ ga kɔn mʼe yí zà.”
MRK.10.21	Yezu zɛ̃̀ n nyǐ mu, n swéné mo. N zɛ̃̀ n wɔ̀ mɔ̀: “Kɔn rə̀dù rə̀ mwìrì mú: zhəl ń kwè kɔn dɛ̀bɛ́ ǹ zhe mó gakó ń yè, ń pə rə̀ wársɛ́ nə̀mwà nɛ̀, sə́ ká kwɛ̃̀ ń bə̀ ń tó ne, sə́ yẽ̌ bə̀ ǹ mʼâ nə nə̀cɛ̀ndɛ̀ dɛ̃̌ Arəzana wa.”
MRK.10.22	Bal mɔ́ gə́ nyɛ̀ɛ̀ zɔ̀mɛ̀ rɛ́ rə̀myɛ́, ń wu kwẽ ń wẽ́, n zhǐr ń la jè ǹdə́ wu-zhìlù, bə̀ ń yà ń wɔ́ nə̀cɛ̀m-bal nánfɔ̀lɔ̀.
MRK.10.23	Yezu zɛ̃̀ n pyìrhí n wɔ̀ ń kwã-lyì bí ni: “Nə̀cɛ̀nà bɛ́ Yi tənà y wẽ́ zú mʼa yə̀ zwini tã̀!”
MRK.10.24	Ń gə́ zɔ̀m èta, ń kwã-lyì bí wun zɛ̃̀. N kə́ n wɔ̀: “À bə̀sɔ́ná, lwarna bə̀ Yi tənà y wẽ́ zú mʼa yə̀ zwini tã̀! 
MRK.10.25	Yómó gə la gã̀-məshǐm bɔ̀l wẽ́ tó o lyɛ̃ kʼâ wɔ́ nàná du nə̀cɛ̀m-bal gə la Yi tənà y wẽ́ zú.”
MRK.10.26	Bə̀ wun kʼe kwɛrhɛ nə zɛ̃̀. Bə zɛ̃̀ bə̀ nʼê bwə̀rh dwã bə̀ zhe: “È gə wɔ́ èta, wɔ́ mɔ̌ lò ń nə wɔ̌ ń mà n nə ń cìn vwârh?”
MRK.10.27	Yezu zɛ̃̀ n nyǐ bi n wɔ̀: “Rə̀myɛ́ du numbyínə́ bé jàn, sə rə̀ bə Yi jàn du yé, bə̀ Yi wɔ̌ kɔn gakó.”
MRK.10.28	Pyɛɛrɛ zɛ̃̀ n wɔ̀ mɔ̀: “Nyǐ nə́myɛ̌, nə́ yẽ̌ kɔn gakó ne nə́ tó mó.”
MRK.10.29	Yezu wɔ̀ mɔ̀: “Zhə̀nà, à nʼâ wə̀l ába: lò mɔ̀bɔ́ ǹ yẽ̌ ǹ kɛ̀lɛ́ y ǹdə́ ǹ da-byâ, ǹdə́ ǹ nəkwá, ǹdə́ ǹ da ǹdə́ ǹ ná, ǹdə́ ǹ bə̀sɔ́ná ǹdə́ ǹ kálsɛ nɛ àmyɛ́ ǹdə́ yò-ècɔ̀nɔ̀ nyí rí yilə, 
MRK.10.30	ǹ mʼâ kʼá nə rə̀myɛ́ gakó twər zɔ̌m èlâsɛ̃´, lũ w kɔ̀bɔ́ wẽ́. Ǹ mʼâ nə kâlsɛ ǹdə́ da-byâ ǹdə́ nəkwá ǹdə́ ná ǹdə́ bə̀sɔ́ná ǹdə́ kálsɛ. Ń jà ǹ mʼâ nə nɔ̀nɔ̀ myɛ. Sə ǹ mʼâ nə nyǔ mə̀ tʼâ la zhɔ̌ lũ w kɔ̀bɔ́ ò bàn mɔ́ wa. 
MRK.10.31	Byɛ̀bɛ́ bə̀ wɔ́ nã́yə́ə́ bé mó nánzhəzhɔ̌ mʼa jǐrh nánkwaá, sə byɛ̀bɛ́ bə̀ wɔ́ nánkwaá bɛ́ mɔ́ nánzhəzhɔ̌ mʼa jǐrh nã́yə́ə́.”
MRK.10.32	Yezu ǹdə́ ń kwã-lyì bí yʼà kwè sɔ́má y bə̀ la Zhərəzalɛm. Sə ń yà ń ŋwɛ́nɛ́ bə̀ yé né, sə bə̀ wun yʼà nʼê zɛ̃̀ bə̀ mʼê ŋwɛ́nɛ́ ń kwã nɛ́. Ywẽ yʼà zhe byɛ̀bɛ́ bə̀ yʼà nʼê tó be mó. N zɛ̃̀ n kə́ n zə ń kwã-lyì bí shí ǹdə́ bə̀lyè y n vò kwã, ń nə́ ń byili bi kɔn dɛ̀bɛ́ rə̀ la mɔ wɔ̀rhɔ́. Ń yà ń zhe: 
MRK.10.33	“Nyǐnə nə́ la Zhərəzalɛm, sə bə̀ mʼa zə Numbyíní Byǐ bə pə Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé ne, bə kə́ ń bùrsì ǹdə́ cu. Bə mʼa pɔ̃ lyì byɛ̀bɛ́ bə̀ də̀ Zhwifubá ne, 
MRK.10.34	bə fulsi mu, bə pùrh tə̀tàr ń yó, bə zə dànə̀shàárɛ bə mà mɔ̀, bə zɛ̃̀ bə gu mu. Sə ń mà n bwìrhì ń dwã nə̀tɔ̀ yùwə̀.”
MRK.10.35	Zebede byâ bɛ́ Zhakɛ ǹdə́ Zhã zɛ̃̀ bə yí Yezu nyí ní, bə wɔ̀ mɔ̀: “Yó-cə́bal, kɔn dɛ̀bɛ́ nə́ lá mɔ́ lwə̂l mó, nə́ rʼé yâl bə̀ ǹ wɛ̀rhɛ́ rɛ ń pə nə́ba.”
MRK.10.36	N bwə̀rh bè n wɔ̀: “Bə̀kɔ́n á nʼá yâl bʼà wɛ̀rhɛ́ a pə ába?”
MRK.10.37	Bə wɔ̀ mɔ̀: “Nə́ rʼé lwə̀l mó bə̀ ǹ ce nə́ mə̀dù jòm ǹ jə̀jĩ́ ni, mə̀dù jòm ǹ jə̀gwã̀ nɛ̀ ǹ pyɛ̀lɛ̀ rɛ́ jàà wà.”
MRK.10.38	N wɔ̀ bɛ: “Á yə̀l kɔn dɛ̌ ná-dwí yil á nʼá lwə̀l yé. Á mʼâ shɛ̀nɛ́ á nwɛ̀nɛ̀ nɔ̀nɔ̀ w kɔ̀bɔ́ àmyɛ́ la nɔ̀nɔ̀ mɔ́? Á mʼâ shɛ̀nɛ́ á zwẽ nɔ̀nɔ̀ nɛ̃̌-shɔ mɔ́ à la zõ mó?”
MRK.10.39	Bə wɔ̀ mɔ̀: “Nə́ mʼâ shɛ̀nɛ́.”
MRK.10.39	N wɔ̀ bɛ: “Zhə̀nà, á mʼâ nwɛ̀nɛ̀ nɔ̀nɔ̀ w kɔ̀bɔ́ àmyɛ́ la nɔ̀nɔ̀ mɔ́. Á mʼâ zwẽ nɔ̀nɔ̀ nɛ̃̌-shɔ mɔ́ à la zõ mó. 
MRK.10.40	Sə è gə wɔ́ à jə̀jĩ́ ni ǹdə́ à jə̀gwã̀ nɛ̀ jǒm mó, è də̀ àmyɛ́ à la rə̀myɛ́ nyí pɔ yé. Jààsɛ́ sə̀myɛ́ ŋwɛ́nɛ́ byɛ̀bɛ́ à Da tɛnɛ sɛ bə̀ yil mó yilə.”
MRK.10.41	Ń kwã-lyì bí shí y dwã bɛ́ gə́ nyɛ̀ɛ̀ rə̀myɛ́, bə̀ lyimə zɛ̃̀ nə̀ nʼê yì ǹdə́ Zhakɛ ǹdə́ Zhã.
MRK.10.42	Yezu zɛ̃̀ n byẽ̀ bə̀ gakó n wɔ̀ bɛ: “Á yě bə̀ byɛ̀bɛ́ lyì bí nʼê nyǐ ǹdə tənə̀rh pyâ ta mɔ́ nʼê jí pyɛ̀lɛ̀ bə̀ lyì bí yó. E jà lyì-fwààlɛ́ myɛ ŋwɛ́nɛ́ bə̀ nʼê wɛ̀rhɛ́ jàn lyì bí ni. 
MRK.10.43	Sə ámyɛ̌ bə̀kʼá wɛ̀rhɛ́ èta yé. Lò mɔ̀bɔ́ ń ŋwɛ́nɛ́ á wẽ́ ń nə́ ń yâl n yə̀ á gakó lyì-fɔ̀lɔ̀, sə n yə̀ á tùntùnnə̀ n twĩ̀ n pə ába. 
MRK.10.44	Lò mɔ̀bɔ́ ń nə́ ń yâl n yə̀ á yé né cə́bal, sə n yə̀ á gakó yə-bal. 
MRK.10.45	Wɔ́ èta ǹdə́ Numbyíní Byǐ myɛ. Ń yə̀ twí mùnì ga lò twĩ̀ n pɔ̃ yé. Ń túwə́, ń la tũ̌ n pə lyì bí ni, sə n pə ń myə̂l lé lyì nánzhəzhɔ̌ zõ yilə.”
MRK.10.46	Yezu ǹdə́ ń kwã-lyì bí zɛ̃̀ bə yí Zheriko. Bə̀ gə́ tú bə̀ nʼê dwi cɔ w wa, lyì nánzhəzhɔ̌ yʼà tó be. E jà lyìlyǒ òdù yʼà jě sɔ́má y vɔ̃̀ nɛ̀ ò nʼô lwə̀lə̀. È yʼà wɔ́ Time byǐ, ń yíl Bərtime. 
MRK.10.47	N nyɛ̀ɛ̀ bə̀ wɔ́ Nazarɛtɛ lyì bal Yezu ń bànà, n zɛ̃̀ n ji kùr ń nə́ ń búbwéé ń zhe: “Dəvyidi Byǐ Yezu, dǔr à nɔ̀nɔ̀.”
MRK.10.48	Lyì-zhâ bɛ́ zɛ̃̀ bə̀ nʼê ji mu búlə́ bə̀ ń yẽ̌ ń sɔ̀ w nɛ.
MRK.10.48	N kwɛrhɛ n búbwéé dwini shãã ga n wɔ̀: “Dəvyidi Byǐ, dǔr à nɔ̀nɔ̀.”
MRK.10.49	Yezu swə́rh n zhì, n wɔ̀: “Byẽ̌nə mo n bà.”
MRK.10.49	Bə zɛ̃̀ bə byẽ̀ lyìlyǒ w bə wɔ̀: “Kám ǹ wu ń zɛ̃̀. Nyǐ ń nə́ ń byẽ̀ mó.”
MRK.10.50	O dul ò gɔ̀nɔ̀ w tɛ̃´, o zɛ̃̀ o dùr o bə̀ Yezu sono. 
MRK.10.51	Yezu bwə̀rh mò n wɔ̀: “Bə̀kɔ́n ǹ nə́ ǹ yâl bʼà wɛ̀rhɛ́ ǹ yilə?”
MRK.10.51	Lyìlyǒ w wɔ̀ mɔ̀: “Yó-cə́bal, à nʼâ lwə̀l mó bə̀ ǹ púr à yírhə́ né.”
MRK.10.52	Yezu zɛ̃̀ n wɔ̀: “Zhəl, ǹ gə́ zhí ni mú ce ǹ nɔ ǹ cìnə̀.” Ò yírhə́ né jʼa púr, o zhǐr o tó Yezu ni ò la.
MRK.11.1	Yezu ǹdə́ ń kwã-lyì bí yʼà bwəlse Zhərəzalɛm, bə yí Bɛtəfazhɛ ǹdə́ Betəni. Cɛmɛ nɛ́ nə̀myɛ́ ŋwɛ́nɛ́ pyɔ̀ w bə̀ nʼê byẽ̀ bə̀ Olyivyə́r pyɔ̀ mɔ́ səta. N zɛ̃̀ n twĩ̀ ń kwã-lyì bí bə̀lyè, n wɔ̀ bɛ: 
MRK.11.2	“Zhəlnə cɔ w ò ŋwɛ́nɛ́ á yé né mó wə. Á gə tú á nʼá zwì ò wẽ́, á mʼâ nə bə̀nə-bwɛ̀lɛ́ è lyẽ tɛ̃´, lò gwẽ̌ yə̀ kùr è yó cĩ́ gaga yé. Lwə̂rnə y á mʼá bà. 
MRK.11.3	Lò gə bwə̀rh ába bə̀ wɔ́ byè yil á nʼá wɛ̀rhɛ́ èta mɔ́, sʼá wɔ̀ mɔ̀: ‘Cinu zhe è tum. Sə ń mà n ká n càrh y èlâsɛ̃´-lâsɛ̃´.’ ”
MRK.11.4	Bə zhǐr bə vò, bə nə bə̀nə-bwɛ̀lɛ́ y è lyẽ pwẽ̀ nè bwə̀rə̀ èdù nyí ni, sɔ́má vɔ̃̀ nɛ̀. Bə lwə̂r yə. 
MRK.11.5	Lyì bí byɛ̀bɛ́ bə̀ yʼà ŋwɛ́nɛ́ gàà mɔ́ jàlà bwə̀rh bè bə wɔ̀: “Bə̀kɔ́n á nʼá wɛ̀rhɛ́ gàà? Byè yil á nʼá lwə̂r bə̀nə-bwɛ̀lɛ́ yá?”
MRK.11.6	Bə lyár bɛ ǹdə Yezu gə́ yà ń byili bi ní. Lyì bí zɛ̃̀ bə yẽ̌ be bə zə bə̀nə-bwɛ̀lɛ́ y bə zhǐr. 
MRK.11.7	Bə zə y bə mʼe bə̀ Yezu sono, bə lyɛ̀lɛ̀ bə̀ gàndɛ́ è yó, Yezu zɛ̃̀ n jòm. 
MRK.11.8	Lyì nánzhəzhɔ̌ lyɛ̀lɛ̀ bə̀ gàndɛ́ sɔ́má y yó. Bə̀ jàlà kà cèmé vɔr bə lyɛ̀lɛ̀ nɛ́. 
MRK.11.9	Lyì bí byɛ̀bɛ́ bə̀ yʼà ŋwɛ́nɛ́ ń yé né ǹdə́ ń kwã nɛ́ mɔ́ ga zɛ̃̀ bə̀ nʼê bya bə̀ zhe:
MRK.11.9	“Yi nə còrhó!
MRK.11.9	Cinu mà n cĩ́ bwəl mɔ̀bɔ́ ń bàn ń yil lé yil mó yó!
MRK.11.10	Ń mà n cĩ́ bwəl nə́ da Dəvyidi pyɛ̀lɛ̀ rɛ́ rə̀ bàn mɔ́ yó!
MRK.11.10	Sə Yi nə còrhó dɛ̃̌ Arəzana wa!”
MRK.11.11	Yezu zù Zhərəzalɛm wu w wə, n lyɛ̃ n vò Yi jù wə̀, n nyǐ kɔn dɛ̀bɛ́ gakó rə̀ yʼà ŋwɛ́nɛ́ Yi jì y kɔ̀nɔ́ w wẽ́ mó n kə́kɛ́lɛ́ ò cã̌. Cɛ y gə́ yʼà yìì mú ce, ńmyɛ̌ ǹdə́ ń kwã-lyì bí shí ǹdə́ bə̀lyè y zɛ̃̀ bə du bə vò Betəni.
MRK.11.12	È zɛ̃̀ nəkɔkɔ́lɛ́ y Yezu ǹdə́ ń kwã-lyì bí gə́ tú bə zhǐr Betəni ní, nɔrh zɛ̃̀ mə̀ zhe mo. 
MRK.11.13	N nə épyìlú ò ŋwɛ́nɛ́ pyépyé, ò zhe vɔr. Ń yà ń nə́ ń bùl bə̀ dɛ̀ga ń mà n nə byâ ò yó. Ń gə́ tú n yí, n pwírí ò bə byâ zhe yé. Wɔ́ vɔr dúdú, bʼè yʼà də̀ épyìlə́ yi yé. 
MRK.11.14	N zɛ̃̀ n wɔ̀ épyìlú w ni: “Lò kə́ ń tá ń la ǹ byǐ ń nyú w co gaga yé.” Sə ń kwã-lyì bí nyɛ̀ɛ̀.
MRK.11.15	Bə̀ gə́ yú Zhərəzalɛm, Yezu zù Yi jì y kɔ̀nɔ́ w wa, n ji kùr ń nə́ ń jì dɔ̌lna bɛ́ bə̀ yʼà nʼê yè wẽ̀ dé mó, ǹdə́ byɛ̀bɛ́ bə̀ yʼà tú wẽ̀ dé yǒ mó gakó ń ce pwẽ̀ nè. N cìrh wẽ̀ dé tɛ̀bɛ́ sə̀byì-lyə́rnə bé yʼà nʼê lyə́r bə̀ sə̀byâ bɛ́ rə̀ yó mó n làà tɛ̃´, n cìrh byɛ̀bɛ́ bə̀ yʼà nʼê yè épwə̂nsé mó myɛ də̀gwésé n làà tɛ̃´. 
MRK.11.16	Ń yà ń bə shɛ̀ bə̀ lò mə̀dù ga zə zhĩĩ n tó Yi jì y kɔ̀nɔ́ w w n lyɛ̃ yé. 
MRK.11.17	N zɛ̃̀ ń nə́ ń byili bi ń zhe: “Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: ‘Bə̀ mʼa byẽ̀ à jì y bə̀ lyì gakó Yi-co jì.’ ” N zɛ̃̀ n súlí n wɔ̀ bɛ: “Ámyɛ̌ zɛ̃̀ á zə èmyɛ́ mɔ́ e jǐrh ŋwɔ̀là jàà.”
MRK.11.18	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé gə́ nyɛ̀ɛ̀ rə̀myɛ́, bə zɛ̃̀ bə̀ nʼê pyà bə̀ gə́ mʼa tó né bə gu mu. Sə bə̀ yʼà kwàl mɔ̀ yé, bə̀ lyì-zhâ bɛ́ yʼà nʼê cèrhé ń kàrmɔ́.
MRK.11.19	Də̀dɛ̀nɛ́ yi gə́ tú e yí, ńmyɛ̌ ǹdə́ ń kwã-lyì bí du cɔ w wa.
MRK.11.20	Bə̀ gə́ kʼá tó sɔ́má y bə̀ nʼê lyɛ̃ nəkɔkɔ́lɛ́ shãã shãã, bə pwírí épyìlú w Yezu yà ń bwəl n pə w mɔ́ cù ǹdə́ ò nèsé gakó. 
MRK.11.21	Pyɛɛrɛ zɛ̃̀ n lyǐrh kɔn dɛ̀bɛ́ rə̀ yʼà wɛ̀rhɛ́ mɔ́, n zɛ̃̀ n wɔ̀ Yezu ni: “Yó-cə́bal, nyǐ épyìlú w ǹ bwəl ń pə w mɔ́ ò gakó cùwə̀.”
MRK.11.22	Yezu zɛ̃̀ n wɔ̀ bɛ: “Zhínə Yi ni. 
MRK.11.23	Zhə̀nà à nʼá wə̀l ába: lò gə wò pyɔ̀ w kɔ̀bɔ́ èta mɔ́ nɛ: ‘Zhǐr gàà ń vò ń tu mwə̃́ y wə,’ ń gə yə̀ tə́tɔ̀ná ce ń wẽ́, ń gə nə́ ń zwẽ nyí bə̀ tɛ̀bɛ́ ń zɔ̀m mɔ́ mʼa wɛ̀rhɛ́, ń mà n pwírí rə̀ zhə̀n ga wɛ̀rhɛ́. 
MRK.11.24	Wɔ́ rə̀myɛ́ è ce à nʼâ wə̀l ába: kɔn dɛ̀bɛ́ gakó á gə lwə̀l á Yi-co wẽ́, sʼá zwẽ nyí bʼâ nɔ rɛ, sʼá yẽ̌ bə̀ Yi mʼa pə rɛ ába.
MRK.11.25	“Á gə zhì dɛ̃̌ á la Yi co, e jà zùùrì ŋwɛ́nɛ́ ámyɛ̌ ǹdə́ lò cəcəl wə, sʼá pɔ̃ sǔbri, mùnì ga á Da mɔ́ ń ŋwɛ́nɛ́ Arəzana w mɔ́ pə ámyɛ á dwə́ə́ré sǔbri. [ 
MRK.11.26	Sə á gə tʼá pɛ sǔbri á dwã bɛ́ nɛ, á Da mɔ́ ń ŋwɛ́nɛ́ Arəzana w mɔ́ tá ń la ámyɛ á dwə́ə́ré sǔbri pɔ yé.]”
MRK.11.27	Yezu ǹdə́ ń kwã-lyì bí kʼe vò Zhərəzalɛm. Ń gə́ zù Yi jì y kɔ̀nɔ́ w wẽ́ ń nə́ ń jílə́, Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé ǹdə́ náncɛsɛ́ zɛ̃̀ bə yí ń nyí ni, 
MRK.11.28	bə bwə̀rh mò bə wɔ̀: “Yẽ̀ ǹ nɔ sɔ́má nɛ́ ǹ mə́ ǹ nə́ ǹ wɛ̀rhɛ́ rə̀myɛ́? Mɔ̌ lò ń pɔ mɔ́ sɔ́má y èmyɛ́?”
MRK.11.29	N zɛ̃̀ n wɔ̀ bɛ: “À la ába kɔn rə̀dù sásá bwə̂rh. Á gə lyár nɛ, à mʼa zɛ̃̀ a byili ába à gə́ nɔ sɔ́má y mə̀gã̌ à mʼâ wɛ̀rhɛ́ rə̀myɛ́. 
MRK.11.30	Nɛ̃̌-shɔ mɔ́ Zhã yà ń nə́ ń pɛ mɔ́, wɔ́ Yi sõ ń yà ń nɔ sɔ́má nɛ́, ráá numbyínsi sõ? Lyárna nɛ.”
MRK.11.31	Bə zɛ̃̀ bə̀ nʼê zɔ̀m ǹdə́ dwã bə̀ zhe: “Nə́ gə wò bə̀ wɔ́ Yi sõ Zhã yà ń nɔ sɔ́má nɛ́, ń mà n bwə̀rh nə́ba bə̀ wɔ́ byè yil nə́ nə yə̀ ń zɔ̀mà nɛ́ zwẽ? 
MRK.11.32	Nə́ gə kʼé wò bə̀ wɔ́ numbyínsi sõ ń yà ń nɔ sɔ́má nɛ́ myɛ...?”
MRK.11.32	Bə̀ yʼà nʼê dùr lyì bí ywẽ, bə̀ lyì bí gakó yʼà nʼê bùl bə̀ Zhã yà ń wɔ́ Yi nyì-zwennə zhə̀n zhə̀nà. 
MRK.11.33	Bə zɛ̃̀ bə wɔ̀ mɔ̀: “Nə́ yə̀l yé.”
MRK.11.33	N wɔ̀ bɛ: “Àmyɛ tʼâ la ába à gə́ nɔ sɔ́má y mə̀gã̌ à mʼâ wɛ̀rhɛ́ rə̀myɛ́ mɔ́ byilu yé.”
MRK.12.1	Rə̀myɛ́ kwã nɛ́, Yezu ji kùr ń nə́ ń zɔ̀m ǹdə́ lyì bí ǹdə́ səswalsɛ, ń zhe: “Bal mə̀dù ń yà ń zhele cèmé nyɛ̀bɛ́ bə̀ nʼê zə nə̀ byâ bɛ́ bə̀ mʼê wɛ̀rhɛ́ sɛ̃´ ń cɛ wa.
MRK.12.2	“Cèmé né byâ bɛ́ gə́ tú bə byì yi ní, n zɛ̃̀ n twĩ̀ ń kɛ̀lɛ́ y tùntùnnə̀ mə̀dù bə̀ ń zhəl byɛ̀bɛ́ bə̀ nʼê nyǐ cèmé né yò mó sõ, n zwẽ ń cəl lé n bə̀ n pɔ̃. 
MRK.12.3	Sə bə̀ zɔ mɔ bə mà, bə kʼa càrh mɔ̀ nánfò. 
MRK.12.4	N zɛ̃̀ n kə́ n twĩ̀ ń tùntùnnə̀ dõ bə̀ sõ. Bə mà ń yó ne, bə tùrh mò bə súlí. 
MRK.12.5	N kə́ n twĩ̀ ń dõ bə̀ sõ kə́dò. Bə gu ńmyɛ̌. N twĩ̀ ń tùntùnnə̀ dwã nánzhəzhɔ̌ bə̀ sõ. Bə wɛ̀rhɛ́ bə̀myɛ lwɛlɛ ǹdə nã́yə́ə́ bé ta. Bə mà bə̀ jàlà, bə gu bə̀ jàlà.
MRK.12.6	“Lò lò yà ń kə́ ń tɛ̀nɛ́ cɛ y cə́bal mɔ́ sõ e súlí ń byì-sónó w ne yé. N zɛ̃̀ n twĩ̀ byǐ mú ńmyɛ̌ byɛ̀bɛ́ bə̀ nʼê nyǐ cèmé né yò mó sõ. Ń yà ń nə́ ń bùl bə̀ dɛ̀ga bə̀ mʼa nyɛ̀ ń byǐ mú. 
MRK.12.7	Sə bə̀ gə́ nɔ mɔ ń bànà, bə wɔ̀ dwã nɛ: ‘Nyǐnə mɔ̀bɔ́ ń la bə̀ n cìní ń da jɛ̃̀-kɔn dɛ́ mɔ́. Bànà nə́ gu mu sə nə́ cìní ń jɛ̃̀-kɔn dɛ́.’ 
MRK.12.8	Bə zɛ̃̀ bə gu mu, bə kwè mò bə dwĩ̀ bɔ́ɔ́ w kwã nɛ́.”
MRK.12.9	Yezu zɛ̃̀ n zhízhílí n bwə̀rh lyì bí n wɔ̀: “Wɔ́ etər cɛ y cə́bal mɔ́ mà n wɛ̀rhɛ́ byɛ̀bɛ́ bə̀ nʼê nyǐ ń cèmé né yò w mó né? Ń mà n vò n gu bi, n zɛ̃̀ n cĩ́ lyì dwã ń cɛ y nyí ni. 
MRK.12.10	Á gwẽ̌ yə̀ zɔ̀mɛ̀ rɛ́ tɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó kàrmə̀ nà? Bə̀ kɛ̃ bə wɔ̀:
MRK.12.10	‘Wɔ́ nə́kulu w kɔ̀bɔ́ jì-lùrnə̀ bé yʼà vùr bə dwĩ̀ kwã nɛ́ mɔ́,
MRK.12.10	ò jǐrh jì y jàn nə́kulu wə́.
MRK.12.11	Rə̀myɛ́ wɔ́ kɔn nánfɔ̀lɔ̀ rə̀ càn nə́myɛ̌ yírh wə,
MRK.12.11	bə̀ wɔ́ Cinu ń wɛ̀rhɛ́ èta.’ ”
MRK.12.12	Zhwifubá yó-cìnə́ bé zɛ̃̀ bə̀ nʼê pyà bə̀ gə́ mʼa tó né sə bə zə mɔ, bə̀ gə́ yʼà yě bə̀ wɔ́ bə̀myɛ́ yil ń ju səswalá y èmyɛ́ mɔ́ yilə. Sə lyì-zhâ bɛ́ ywẽ yʼà zhe be. Bə yẽ̌ mo n lyɛ̃.
MRK.12.13	Zhwifubá yó-cìnə́ bé zɛ̃̀ bə twĩ̀ Farɛzhɛ̃ɛ̃bá ǹdə́ Erɔɔdɛ lyì bí jàlà Yezu sono, bə̀ bə̀ zhəl bə bwə̀rh mò zɔ̀mà, mùnì bə ŋwɛ̀nɛ́ bə tó ń cìcì zɔ̀mà nɛ́ dɛnnɛ bə zə mɔ. 
MRK.12.14	Bə yí bə wɔ̀ mɔ̀: “Yó-cə́bal, nə́ yě bə̀ ǹ wɔ́ zhə̀n-cí. Ǹ tá ǹ dùr lò yírh ǹdə́ zhə̀n byilu yé, bə̀ lò lò ywẽ bə mɔ́ zhe yé. Ǹ nə́ ǹ cèrhè Yi sɔ́má y zhə̀n zhə̀nà. Sɔ́má ŋwɛ́nɛ́ bə̀ nə́ pə myə̂l-kwândɛ́ Səzaarɛ nɛ, ráá sɔ́má tɛ̀nɛ́?
MRK.12.15	Sə Yezu yà ń yě bə̀ myìnù mú yò. N zɛ̃̀ n wɔ̀ bɛ: “Byè yil á nʼá zhẽ̀ nè? Zəna wár-kùlì èdù á bə̀ a nyìwé.”
MRK.12.16	Bə vùr y bə bʼe pɔ̃. N zɛ̃̀ n bwə̀rh bè n wɔ̀: “Èsə̃̌yùlú w ǹdə́ yil lé tɛ̀bɛ́ rə̀ ŋwɛ́nɛ́ è yó mó wɔ́ mɔ̌ nyân?”
MRK.12.16	Bə wɔ̀ mɔ̀: “Wɔ́ Səzaarɛ nyân.”
MRK.12.17	N zɛ̃̀ n wɔ̀ bɛ: “Pana Səzaarɛ nɛ tɛ̀bɛ́ rə̀ wɔ́ ń nyân dɛ́ mɔ́, sʼá pə Yi myɛ nɛ tɛ̀bɛ́ rə̀ wɔ́ rə̀ nyân dɛ́ mɔ́.” Bə̀ gə́ nyɛ̀ɛ̀ rə̀myɛ́, kɔn jàr bɛ̀ dɛ̃´dɛ̃´.
MRK.12.18	Lyì jàlà yʼà ŋwɛ́nɛ́ bə̀ nʼê byẽ̀ bə̀ Sadəsənyɛbá, bə̀ tʼâ zwẽ nyí bə̀ cùùrì mʼa bwìrhì yé. Lyì bí bə̀myɛ́ mɔ́ jàlà zɛ̃̀ bə tú Yezu sõ, bə bwə̀rh mò bə wɔ̀: 
MRK.12.19	“Yó-cə́bal, nyə́ né sɛ́bɛ́ rɛ́ wẽ́, Muyiisi pɔ nə́ba nyí n wɔ̀: ‘Lò gə jú kɛ̃ n zɛ̃̀ n cì n yẽ̌ ń kɛ̃ mɔ́ nɛ, ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ, sə ń nyɛ̃´ jí ń kɛ̃ mɔ́, n zə mɔ n lù bə̀sɔ́ná mɔ̀bɔ́ ń cù mú yilə.’
MRK.12.20	“E jà byâ bwàlpyɛ̀ yʼà ŋwɛ́nɛ́ bə̀ da nɛ. Bə̀ náncɛ y jí kɛ̃, n cì n yẽ̌ kɛ̃ mɔ́ nɛ ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ yé. 
MRK.12.21	Mɔ̀bɔ́ ń pú mu mú zɛ̃̀ n jí kɛ̃ mɔ́, ńmyɛ cì n yẽ̌ kɛ̃ mɔ́ nɛ ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ yé. Mɔ̀bɔ́ ńmyɛ kə́ n pú ńmyɛ nɛ mɔ́ jí kɛ̃ mɔ́. Wɔ́ rə̀myɛ́ rə̀dù yə́. 
MRK.12.22	Èta èta, bə̀myɛ́ bwàlpyɛ̀ y ga jú kɛ̃ mɔ́, bə cì bə yẽ̌ mo. Mə̀dù ga yə̀ bə̀sɔ́bwɛ̀lɛ́ nɛ ǹdə́ mɔ yé. Rə̀myɛ́ kwã nɛ́, kɛ̃ mɔ́ myɛ zɛ̃̀ n cì. 
MRK.12.23	Sə cùùrí nə gə tú rə̀ bwìrhì, bə̀myɛ́ bwàlpyɛ̀ y ga jʼa jí kɛ̃ mɔ́, wɔ́ mɔ̌ ń mà n cìní mu?”
MRK.12.24	Yezu zɛ̃̀ n wɔ̀ bɛ: “Á gə́ yə̀l Yi zɔ̀mɛ̀ rɛ́ sɛ́bɛ́ rɛ́ zɔ̀mà nɛ́ kùrə̀, á jʼâ yə̀l Yi jàn dɛ́ gə́ wɔ́ nɛ́ mɔ́, è də̀ dó á dówə́? 
MRK.12.25	Cùùrí gə tú rə̀ bwìrhì, bala ǹdə́ kana kʼê tʼâ la dwã jú yé. Bə̀ mʼa yə̀ ǹdə màlɛ́kabá ta Arəzana wa.
MRK.12.26	“È gə wɔ́ cùùrì bùrhù yò w shò-kwã nɛ́ mɔ́, á gwẽ̌ yə̀ Muyiisi sɛ́bɛ́ rɛ́ jàà y kɛ̀bɛ́ è nʼê zɔ̀m sɔ̀lɔ̀ w myǐn mú yʼà zhe ò wẽ́ mó zɔ̀mà mɔ́ kàrmə̀ nà? Bə̀ kɛ̃ gàà bə Yi wò Muyiisi ni: ‘À wɔ́ Abəraham Yi, ǹdə́ Yəzakɛ Yi, ǹdə́ Zhakɔɔbɛ Yi.’ ”
MRK.12.27	Yezu súlí n wɔ̀: “Yi wɔ́ lyì-nyìrh Yi, rə̀ də̀ lyì-cùùrì Yi yé. Á ŋwɛ́nɛ́ dóó sɔ́má yó námpúm.”
MRK.12.28	Muyiisi nyə́ né byilnə mə̀dù gə́ nyɛ̀ɛ̀ Yezu ǹdə́ Sadəsənyɛbá gə́ nʼê zɔ̀m ǹdə́ dwã nɛ́, n pwírí Yezu lyár bɛ cɛ̀nɛ̀, ńmyɛ zɛ̃̀ n twẽ̌ n yí Yezu nyí ni, n bwə̀rh mò n wɔ̀: “Yi nyə́ né wẽ́, wɔ́ tɛ̌ rə̀ du rə̀ dwã bɛ́ gakó?”
MRK.12.29	Yezu wɔ̀ mɔ̀: “Yi nyí rí tɛ̀bɛ́ rə̀ du rə̀ dwã bɛ́ gakó mó nʼê wə̀lə̀: ‘Cili Esərayɛl, Cinu nə́ Yi dúdú sá ń wɔ́ Cinu. 
MRK.12.30	Swéné Cinu ǹ Yi ǹdə́ ǹ wu gakó, ǹdə́ ǹ surhə gakó, ǹdə́ ǹ jàn gakó.’ 
MRK.12.31	Nə̀lyè nyân dɛ́ nʼê wə̀lə̀: ‘Swéné ǹ dõ ǹdə ǹ cìcì ta.’ Nyí dõ tɛ̀nɛ́ rə̀ kʼê du nə̀myɛ́ nə̀lyè y èta mɔ́ yé.”
MRK.12.32	Muyiisi nyə́ né byilnə mó zɛ̃̀ n wɔ̀ mɔ̀: “Yó-cə́bal, kɔn càn. Tɛ̀bɛ́ ǹ byili mú wɔ́ zhə̀nà. Cinu dúdú ń wɔ́ Yi, Yi dõ tɛ̀nɛ́ è gə də̀ ńmyɛ̌ dúdú. 
MRK.12.33	Ǹ gə swéné mo ǹdə́ ǹ wu gakó, ǹdə́ ǹ surhə gakó, ǹdə́ ǹ jàn gakó, ǹ gə só ǹ dõ ǹdə ǹ cìcì ta, rə̀myɛ́ cɔ̃̀ vwə̃̀ né bə̀ nʼê ji nə̀ kɔn gakó myǐn mú, ǹdə́ vwə̃̀ né dwã bɛ́ gakó.”
MRK.12.34	Lyə́lyɛ́ɛ́rɛ́ tɛ̀bɛ́ ń mə n lyár Yezu mú ce, Yezu wɔ̀ mɔ̀: “Ǹ bə nyɛ ǹdə́ Yi tənà y yé.”
MRK.12.34	Sə rə̀myɛ́ kwã nɛ́, lò lò yà ń kə́ ń kwàl sə n bwə̀rh kaka Yezu ni yé.
MRK.12.35	Yezu gə́ yà ń nə́ ń cèrhè kàrmɔ́ Yi jì y kɔ̀nɔ́ w wẽ́ yi ní, ń wòwə̀: “Byè yil Muyiisi nyə́ né byilnə bé nʼê wə̀l bə̀ Kristə mó wɔ́ Dəvyidi byǐ? 
MRK.12.36	Dəvyidi cìcì zɔ̀m ǹdə́ Eshirhə náàcɛ̀nɛ́ jàn n wɔ̀:
MRK.12.36	‘Cinu Yi wò à Cinu ni:
MRK.12.36	bə̂ jòm à jə̀jĩ́ ni,
MRK.12.36	kɔn mʼe yí a ce ń nɔ̀ ǹ zwə̀ bé ǹ nə̀rh kùr wə̀.’
MRK.12.37	Etər Kristə mó mà n zɛ̃̀ n tó né n yə̀ Dəvyidi byǐ, Dəvyidi cìcì jà n byẽ̀ mò bə̀ Cinu?”
MRK.12.37	Lyì nánzhəzhɔ̌ yʼà nʼê cili Yezu zɔ̀mà nɛ́ ǹdə́ wu-nyɔ̃̀. 
MRK.12.38	Rə̀myɛ́ yó, ń yà ń nə́ ń wə̀l lyì bí byɛ̀bɛ́ ń yà ń nə́ ń cèrhè bè kàrmɔ́ mɔ́ nɛ: “Dɛ̃̌na á cìnə̀. Á bə̀kʼá wɛ̀rhɛ́ ǹdə Muyiisi nyə́ né byilnə bé ta yé. Bə̀ só kàmə̀-zù-èdwààlɛ̀ zú bə mʼe jíl. Bə̀ só bə̀ lyì bí ce be náàcɛ̀nɛ́ dwã-gùúlí jààsɛ́ wa. 
MRK.12.39	Bə̀ gə yú dwã-gùúlí jìsí wẽ́, bə̀ só sə bə jòm yé né. Bə̀ gə yú címsi kùjú jàà wà, bə̀ só sə bə jòm lyì-fwààlɛ́ jààsɛ́ wa. 
MRK.12.40	Bə̀ nʼê kɔkɔlɛ ejə̀nə̀ jɛ̃̀-kɔn gakó bə yẽ̌ be. Bə̀ nʼê wɛ̀rhɛ́ Yi-cər nándə̀dwààlɛ̀ mùnì ga lyì bí nyǐ bi ǹdə lyì-twə̂rh ta. Bə̀ mʼa nə còrhò-tum nánfɔ̀lɔ̀ du lyì bí dwã bɛ́.”
MRK.12.41	Rə̀myɛ́ yó, Yezu zɛ̃̀ ń jě Yi jì y pansɛ́ ló jàà y səta, ń nə́ ń nyǐ lyì bí gə́ nʼê lwé wársɛ́ nɛ́. Byɛ̀bɛ́ bə̀ wɔ́ nə̀cɛ̀nà bɛ́ mɔ́ nánjə̀jóló yʼà nʼê lwé wársɛ nánzhəzhɔ̌ nɛ́. 
MRK.12.42	Ejə̃̀-kɛ̃ mə̀dù ń wɔ́ zúzúnú cí, ńmyɛ yí n ló wársɛ sə̀lyè né.
MRK.12.43	Yezu zɛ̃̀ n byẽ̀ ń kwã-lyì bí n wɔ̀ bɛ: “Zhə̀nà, à nʼâ wə̀l ába: ejə̃̀-kɛ̃ mɔ́ mɔ̀bɔ́ ń wɔ́ zúzúnú cí èta mɔ́ ló wársɛ́ nɛ́ du lyì bí dwã bɛ́ gakó. 
MRK.12.44	Lyì bí dwã bɛ́ wɔ́ wársɛ́ shɛ̀bɛ́ bə̀ bə sə̀ tum zhe mó bə̀ ló né, sə ńmyɛ̌ gə́ bə zhe mó, wɔ́ kɔn dɛ́ tɛ̀bɛ́ ń yà ń zhe ń la mə n yìlì ń cìn mú gakó ń ló né.”
MRK.13.1	Yezu shí Yi jì y kɔ̀nɔ́ w wẽ́ n du, n yí yé né námpɔ́lɛ́. Ń kwã-lyì bí mə̀dù wɔ̀ mɔ̀: “Yó-cə́bal, nyǐ nə́kulə náncɛ̀cɛ̀nà nyɛ̀bɛ́ ma bə̀ mʼe lù Yi jì yə́, sə́ nyǐ è lùlwìrì rí myɛ gə́ càn nɛ́.”
MRK.13.2	Yezu wɔ̀ mɔ̀: “Ǹ nə nə́kulə né nánfwààlɛ́ tɛ̀bɛ́ èta mɔ́? Nə́kulu òdù ga tʼâ la ò dõ yó mãɔ̃ yé. Bə̀ mʼa wǔr nə̀ gakó bə ló tɛ̃´.”
MRK.13.3	Yezu zɛ̃̀ n vò Olyivyəəré pyɔ̀ w yó, n jòm tɛ̃´, n zə ń yé n zâ Yi jì yə́. Rə̀myɛ́ yó, ǹdə́ è yʼà wɔ́ Pyɛɛrɛ ǹdə́ Zhakɛ ǹdə́ Zhã ǹdə́ Andərɛ dúdú bə̀ yʼà ŋwɛ́nɛ́ ń sono gàà. Bə zɛ̃̀ bə wɔ̀ mɔ̀: 
MRK.13.4	“Byili nə́ba yi rí tɛ̀bɛ́ rə̀myɛ́ la wɔ̀rhɔ́ mɔ́. Sə́ byili nə́ba myɔrhɔ w kɔ̀bɔ́ ò mʼa byili dɛ̃ rɛ́ tɛ̀bɛ́ rə̀myɛ́ la wɔ̀rhɔ́ mɔ́.”
MRK.13.5	Yezu zɛ̃̀ n ji kùr n wɔ̀ bɛ: “Dɛ̃̌na á cìnə̀. Á bə̀kʼá yẽ̌ bə jə́jɛ̀rɛ́ ába yé. 
MRK.13.6	Lyì nánzhəzhɔ̌ mʼa bə̀ ǹdə́ àmyɛ́ yil lé, sə lò gakó mà n wɔ̀ bə̀ wɔ́ ńmyɛ̌ ń wɔ́ Kristə mó, sə bə̀ mʼa jə́jɛ̀rɛ́ lyì nánzhəzhɔ̌. 
MRK.13.7	Bə̀ mʼa zɔ̀m jààsɛ̀ shɛ̀bɛ́ sə̀ nyɛ búlə́ yò ǹdʼába. Á bʼâ nyɛ̀ɛ̀ búlə́ dweme bwə́lbwə́ləə, sʼá bə̀kʼá dùr ywẽ yé, bə̀ kɔn wɔ́ nyɔ́ɔ́ sə rə̀myɛ́ gakó wɛ̀rhɛ́, sə è gwẽ̌ tʼâ la lũ zhɔ̌ yál yé. 
MRK.13.8	Cɛmɛ bʼa zɛ̃̀ búlə́ ǹdə́ dwã; tənə̀rh mʼa zɛ̃̀ búlə́ ǹdə́ dwã; cɛ y mʼa zhízhǐ jààsɛ̀ nánzhəzhɔ̌ wa; nɔrh mʼa yə̀ nɛ́. È mʼa yə̀ ǹdə kɛ̃ pwǐ yin kùr-ju ta.
MRK.13.9	“Sə dɛ̃̌na á cìnə̀. Lyì bí mʼa zə ába bə vò bùrsì jàà wà. Bə̀ bʼa mà ába dwã-gùúlí jìsí wẽ́. Bə̀ mʼa zə ába bə vò cɛmɛ yó-cìnə́ ǹdə́ pyâ sono àmyɛ́ yilə. Sə rə̀myɛ́ yi ní, á mʼâ yə̀ à zhə̀n-cínnə bə̀ yilə. 
MRK.13.10	Wɔ́ nyɔ́ɔ́ sə bə jɛ̀rɛ̀ bə bwə̀l yò-ècɔ̀nɔ̀ nyí rí bə byili lũ w lyì bí gakó ne.
MRK.13.11	“Bə̀ gə tú bə zə ába bə̀ la bùrsí jàà wà, sʼá bə̀kʼá zɛ̃̀ á nʼá tɛ́rɛ́ á wẽ́ á mʼá pyà kɔn dɛ́ tɛ̀bɛ́ á la lyár mɔ́ yé, sʼá lyár tɛ̀bɛ́ Yi la á wẽ́ co rə̀myɛ́ yi ní cìcì mú. È də̀ ámyɛ̌ cìcì á la zɔ̌m yé. Wɔ́ Eshirhə náàcɛ̀nɛ́ è mʼa tó á dɛnnɛ e zɔ̀m. 
MRK.13.12	Lyì mʼa zə bə̀ da-byâ bə pə bə gu. Dabá mʼa zə bə̀ cìcì byâ bə pə bə gu, sə byâ myɛ mʼa bú ǹdə́ bə̀ dabá bə ce bə gu bi. 
MRK.13.13	Lyì bí gakó mʼa jí zùùrì ǹdʼába àmyɛ́ yil lé yilə, sə lò mɔ̀bɔ́ ǹ pyɛ́nɛ́ ń zhì ǹ nà y yó kẽkẽ, ǹ mʼâ nə vwârh.”
MRK.13.14	Yezu súlí n wɔ̀: “Á mʼâ nə súsúlú kɔn rə̀ ŋwɛ́nɛ́ rə̀ gə́ yʼà bə mə̂ sə rə yə̀ mə̀gã̌. (Mɔ̀bɔ́ ǹ nə́ ǹ kàrmə̀ rɛ̀, sə́ ce jàn nɛ́ ń lwar rə̀ kùrə̀.) Rə̀myɛ́ yi ní, lyì byɛ̀bɛ́ bə̀ ŋwɛ́nɛ́ Zhide tənà y wa, sə bə dùr bə vò pyààrɛ́ wa. 
MRK.13.15	Lò mɔ̀bɔ́ ǹ jě lyarh wa, sə ǹ bə̀ká pyà tɛ̃´ só ń zù jù w ń kwè ǹ wẽ̀ yé. 
MRK.13.16	Lò mɔ̀bɔ́ ǹ ŋwɛ́nɛ́ gɔ nɛ́ ǹ kɛ́lɛ́ wa, sə ǹ bə̀ká pyà jè zhəl ń kwè ǹ kàmə̀-zwǐ yé.
MRK.13.17	“Dwã nɛ́ nə̀myɛ́ wẽ́, zwini bʼa zə kana byɛ̀bɛ́ bə̀ zhe pǔrh, ǹdə́ byɛ̀bɛ́ bə̀ nʼê ŋwɛ̀ byâ mɔ́. 
MRK.13.18	Lwə̂lnə Yi, mùnì ga wẽ̀ dé rə̀myɛ́ bə̀kʼa wɛ̀rhɛ́ wàr yi ni yé. 
MRK.13.19	Dwã nɛ́ nə̀myɛ́ zwini rí mʼa dwini tɛ̀bɛ́ rə̀ yàl nɛ́, Yi gə́ wɛ̀rhɛ́ kɔn gakó lũ w kùr-ju yi ní ga, kɔn mʼe yí èlâsɛ̃´ mɔ́. Zwini rí rə̀myɛ́ dwí rí kʼê tʼâ bàn gaga yé. 
MRK.13.20	Cinu gə yà ń yə̀ dwã nɛ́ nə̀myɛ́ mɔ́ bɔ̀, lò mə̀dù ga yà ń tá ń la lú yé. Sə ń bɔ̀ nɛ̀, lyì bí byɛ̀bɛ́ ń cír mó yilə.
MRK.13.21	“Rə̀myɛ́ yi ní, lò gə wò ába bə̀ nyǐ Kristə mó ŋwɛ́nɛ́ nyɔ̀nɔ̀, ráá jàà dõ wə, sʼá bə̀kʼá zwẽ nyí yé. 
MRK.13.22	Lyì mʼa fwĩ́ tɛ̃´ bə̀ nʼê jə́jɛ̀rɛ́ lyì bí, jàlà wɔ̀ bə̀ bə̀ wɔ́ Kristə mó, jàlà wɔ̀ bə̀ bə̀ wɔ́ Yi nyì-zwennə. Bə̀ mʼa wɛ̀rhɛ́ màmyaarhɛ ǹdə́ wò-jààrɛ̀, bə̀ mʼê jə́jɛ̀rɛ́ lyì bí. Kɔn gə wɔ̌ myɛ, sə bə jə́jɛ̀rɛ́ byɛ̀bɛ́ Yi cír mó, 
MRK.13.23	sʼá dɛ̃̀ á cìnə̀. À dámâ a byili ába kɔn gakó.”
MRK.13.24	Yezu súlí n wɔ̀: “Dwã nɛ́ nə̀myɛ́ wẽ́, zúzúnú yi rí rə̀myɛ́ gə tú è lyɛ̃, nə̀nyɔ́nɔ́ w pwẽ̀ dé mʼa jé; cànà pwẽ̀ kʼê tʼâ la nɛ́ yál yé; 
MRK.13.25	cã̀mə́sɔ̌rh mʼa shí dɛ̃̌ sə ló tɛ̃´. Kɔn dɛ̀bɛ́ gakó rə̀ ŋwɛ́nɛ́ dɛ̃̌ yi w mú bʼa zhízhǐ. 
MRK.13.26	Sə rə̀myɛ́ yó, bə̀ mʼa nə Numbyíní Byǐ ń ŋwɛ́nɛ́ bə́ban wẽ́ ń bàn ǹdə́ jàn nánfɔ̀lɔ̀, ǹdə́ zùwə́. 
MRK.13.27	Ń mà n twĩ̀ màlɛ́kabá lũ w cə-yala gakó, kɔn zhí yi-pwírhí e mʼe yí yi-zùr, bə byẽ̀ lyì bí byɛ̀bɛ́ ń cír mó bə cĩ́ dwã yó.
MRK.13.28	“Nyǐnə myɔrhɔ òdù, sʼá lwar ò kùrə̀: á gə nɔ épyìlú ò jɛ̀sɛ́ nʼê tò, ò vɔɔrɛ́ nʼê púrhə́, á jʼá yě bə̀ shí rí bwəlse. 
MRK.13.29	Èta myɛ, á gə tú á nɔ ywẽ̀ né nə̀myɛ́ nə̀ nʼê wɛ̀rhɛ́, sʼá lwar bə̀ Numbyíní Byǐ twírí y bwəlse, ń ŋwɛ́nɛ́ bwə̀rə̀ y nyí ni. 
MRK.13.30	Zhə̀nà, à nʼâ wə̀l ába: zà zà lũ w lyì bí tʼâ la lyɔ̃ ǹdə́ rə̀myɛ́ gakó yə̀ wɛ̀rhɛ́ yé. 
MRK.13.31	Dɛ̃̌ ǹdə́ cɛ y mʼa lyɛ̃, sə àmyɛ́ zɔ̀mà nɛ́ tʼâ la lyɔ̃ gaga yé.
MRK.13.32	“Lò lò yə̀l dɛ̃ rɛ́, ráá yi rí rə̀myɛ́ yé. Arəzana màlɛ́kabá myɛ yə̀l yé. Yi Byǐ mú myɛ cìcì yə̀l yé. Wɔ́ Da mɔ́ dúdú ń yě. 
MRK.13.33	Zəna á yírhə́, á bə̀kʼá dɛ̀ɛ̀ yé, bʼâ yə̀l dɛ̃ rɛ́ tɛ̀bɛ́ rə̀myɛ́ bàn mɔ́ yé.
MRK.13.34	“Kɔn nyɛ̌ dwã ǹdə kɛ̀lɛ́ cə́bal gə́ ya ń la ń sɔ́má, n zɛ̃̀ n yẽ̌ ń kɛ̀lɛ́ y nɛ n ce ń kɛ̀lɛ́ y tùntùnnə̀ bé jɔ̃̀ w ta. N pə lò gakó ń tum, n zɛ̃̀ n pə nyí bwə̀rə̀ y yìlnə̀ mó ne bə̀ ń yìlì bwə̀rə̀ y cɛ̀nɛ̀, sə n zə ń yírhə́. 
MRK.13.35	Rə̀myɛ́ yilə, zəna á yírhə́, bʼâ yə̀l dɛ̃ rɛ́ tɛ̀bɛ́ kɛ̀lɛ́ y cə́bal mɔ́ mà n ká n bə̀ mɔ́ yé. È gə wɔ́ də̀dɛ̀nɛ́ ń ká ń bànà, ráá cəcɛ̃-swélé ne, ráá cə́-byə-cǐl ne, ráá cə-lár bɔ̀l wà, á yə̀l yé. 
MRK.13.36	Cenə jàn nɛ́, mùnì ga ń gə ká ń jàr jàr ń túwə́, sə ń bə̀ká n bə̀ n pwírí á dɛ̌ yé. 
MRK.13.37	Kɔn dɛ́ tɛ̀bɛ́ à nʼâ byili ába mɔ́, wɔ́ lyì bí gakó ne à nʼâ byili ri: zəna á yírhə́.”
MRK.14.1	Búrú w bə̀ yə̀ sã̀-nə̀byẽ̌ ò wẽ́ ce mó címsí bə̀ nʼê byẽ̀ bə̀ Pakɛ mɔ́
MRK.14.2	Bə̀ yʼà zhe: “È bə̀kʼa yə̀ címsí yù w nə́ la mɔ zal yé, mùnì ga cɔ w lyì bí bə̀kʼa zɛ̃̀ búlə́ nə́ yó w yé.”
MRK.14.3	Yezu yà ń ŋwɛ́nɛ́ Shəmɔ mɔ́ mɔ̀bɔ́ nɔ w yʼà zhe mó sõ kɛ̀lɛ́ w Betəni ní. Ń gə́ tú ń la kùjú jú yi ní, kɛ̃ mə̀dù já n zù bə̀ yó ǹdə́ kwâl-byǐ náàcɛ̀nɛ́, è yʼà sú ǹdə́ nwə̃̌ è ye y yʼà cɛ̀ dɛ̃´dɛ̃´, è lwẽ́ dé jʼà nyɛ̀. Wɔ́ cǒ òdù bə̀ nʼê byẽ̀ bə̀ náárɛ bə̀ yʼà mʼe wɛ̀rhɛ́ ya. N sǔr kwâl-byǐ y nyí rí n ló nwə̃̌ y Yezu yó wə.
MRK.14.4	Lyì bí byɛ̀bɛ́ bə̀ yʼà jě gàà mɔ́ jàlà lyimə zɛ̃̀ bə̀ nʼê zɔ̀m ǹdə́ dwã bə̀ zhe: “Byè yil ń nə́ ń zhìlì nwə̃̌ y è ye y cɛ̀ èta mɔ́ nánfò? 
MRK.14.5	Bə̀ yʼà wɔ̌ bə̀ yè y kɔn lyɛ̃ dwã zwã̌-àtɔ̀ tum wársɛ, bə mʼe sɛ̃ nə̀mwà nɛ̀.”
MRK.14.5	Sə bə̀ yʼà nʼê zɔ̀m kɛ̃ mɔ́ sõ. 
MRK.14.6	Yezu zɛ̃̀ n wɔ̀ bɛ: “Byè yil á nʼá zhìlì kɛ̃ mɔ́ wu ni? Yẽ̌nə mo. Dɛ̀bɛ́ ń wɛ̀rhɛ́ à yil mó wɔ́ kɔn dɛ̀bɛ́ rə̀ càn. 
MRK.14.7	Nyǐnə nə̀mwà mʼa yə̀ nɛ́ ǹdʼába twéé twéé. Á wɔ̌ á wɛ̀rhɛ́ bɛ cɛ̀nɛ̀ ǹdə á gə́ nʼá yâl nɛ́. Sə è gə wɔ́ àmyɛ́, á tʼá la nɛ nɔ dɛ̃ gakó yé. 
MRK.14.8	Kɛ̃ mɔ́ wɛ̀rhɛ́ kɔn dɛ̀bɛ́ ń wɔ̌, ǹdə́ nwə̃̌ y ń ló à yó mó. Ń dámâ n tɛnɛ à yala nɛ́ lú-bɔ̀l w co yilə. 
MRK.14.9	Zhə̀nà, à nʼâ wə̀l ába: bə̀ gə́ la yò-ècɔ̀nɔ̀ nyí rí bwə̂l mə̀gã̌ mə̀gã̌ gakó, bə̀ mʼa byili kɔn dɛ́ tɛ̀bɛ́ kɛ̃ mɔ́ wɛ̀rhɛ́ mɔ́ myɛ, bə mʼe lyǐrh ń yò.”
MRK.14.10	Rə̀myɛ́ yó, Yezu kwã-lyì bí shí ǹdə́ bə̀lyè y mə̀dù, ń yíl Zhidə Esəkarəyɔtɛ, zhə̀l n wɔ̀ Yi jì y vwĩ̀-zwə́lnə bé yé né cìnə́ bé ne, bə̀ ń mà n byili bi bə̀ gə́ mʼa tó né bə zə Yezu. 
MRK.14.11	Bə̀ gə́ cili ń zɔ̀mɛ̀ rɛ́, bə̀ wun yə̀ nyɛ̀n dɛ̃´dɛ̃´, bə zɛ̃̀ bə bwəl mo nyí bə̀ bə̀ mʼa pɔ̃ sə̀byǐ. N zɛ̃̀ n ji kùr ń nə́ ń pyà ń gə́ mà n tó né n myìnì Yezu n pə bə za.
MRK.14.12	Búrú w bə̀ yə̀ sã̀-nə̀byẽ̌ ò wẽ́ ce mó címsí dɛ̃ rɛ́ nã́yéé ré, dɛ̃ rɛ́ tɛ̀bɛ́ bə̀ nʼê gwi pyì-bwâlsɛ́ Pakɛ y címsí jú yil mó yùwə̀, Yezu kwã-lyì bí bwə̀rh mò bə wɔ̀: “Yẽ̀ ǹ nə́ ǹ yâl bə̀ nə́ zhəl nə́ tɛnɛ Pakɛ y címsí kùjú w ní nə́ pɔ̃́?”
MRK.14.13	N zɛ̃̀ n vùr lyì bə̀lyè bə̀ wẽ́ n twĩ̀, n wɔ̀ bɛ: “Zhəlnə cɔ w wa. Á mʼâ nə bal mə̀dù ń zhĩ nɛ̃̌ kɔ̀lɔ́, sʼá tó ń kùrə̀. 
MRK.14.14	Kɛ̀lɛ́ y kɛ̀bɛ́ ń la è wẽ́ zú mú, sʼá wɔ̀ è cə́bal mɔ́ nɛ: ‘Nə́ yó-cə́bal mɔ́ wò bə̀ nə́ bwə̂rh mó bə̀ wɔ́ yẽ̀ jì y ńmyɛ̌ ǹdə́ ń kwã-lyì bí la Pakɛ y címsí ní jú mú ŋwɛ́nɛ́?’ 
MRK.14.15	Sʼá yẽ̌ bə̀ ń mà n byili ába dɛ̃̌-yó jì nánfwɛ̀lɛ̀. Kɔn dɛ̀bɛ́ gakó á zhe rə̀ tum kùjú w tɔnɔ yil mó ŋwɛ́nɛ́ è wẽ́. Wɔ́ gàà á mʼâ tɛnɛ címsí kùjú w ní á pə nə́ba.”
MRK.14.16	Bə zhǐr bə vò cɔ w wa, bə nə kɔn gakó ǹdə Yezu gə́ byili bi ní, bə tɛnɛ Pakɛ y címsí kùjú wə́.
MRK.14.17	Də̀dɛ̀nɛ́ y yi gə́ yúwə́, ńmyɛ̌ ǹdə́ ń kwã-lyì bí shí ǹdə́ bə̀lyè y zɛ̃̀ bə vò. 
MRK.14.18	Bə̀ gə́ tú bə̀ nʼê jí kùjú w yi ní, ń wò bè: “Zhə̀nà, à nʼâ wə̀l ába: ámyɛ̌ mə̀dù la nɛ myìnù n pə bə za. E jà wɔ́ mɔ̀bɔ́ ń nə́ ń tó ne ń jí mú.”
MRK.14.19	Bə̀ gakó wun zhìlì kókó, bə zɛ̃̀ bə̀ nʼê bwə̀rh mò mə̀dù mə̀dù bə̀ zhe: “È wírí è də̀ àmyɛ́ myɛ̌ yé?”
MRK.14.20	N wɔ̀ bɛ: “Wɔ́ ámyɛ̌ shí ǹdə́ bə̀lyè y mə̀dù, mɔ̀bɔ́ ń nə́ ń tó ne ń ce ń jɛ̃̀ y nə̀zhĩ̌ y wẽ́ mó. 
MRK.14.21	Zhə̀nà, Numbyíní Byǐ nə́ ń zhǐr ǹdə Yi zɔ̀mɛ̀ rɛ́ sɛ́bɛ́ rɛ́ gə́ nʼê byili ní ń shò-kwã nɛ́. Sə zwini mʼa zə lò mó mɔ̀bɔ́ ń la mɔ myìnù n pə bə zə mɔ́! Bə̀ gə yʼà yə̀ lò mó ńmyɛ̌ mɔ́ lùl yʼà cɔ̃̀.”
MRK.14.22	Bə̀ gə́ tú bə̀ nʼê jí kùjú w yi ní, Yezu kwè búrú n ce Yi nə̀báná, n kə́ w dwã wa, n pə ń kwã-lyì bí ni n wɔ̀: “Zwẽnə. Tɛ̀bɛ́ wɔ́ àmyɛ́ yala.”
MRK.14.23	N zɛ̃̀ n kwè kâ-zɔ̌m ǹdə́ sɛ̃´ mə̀ wẽ́, n ce Yi nə̀báná, n pə bə̀ gakó ne bə nyɔ̀. 
MRK.14.24	N zɛ̃̀ n wɔ̀ bɛ: “Mɔ̀bɔ́ wɔ́ àmyɛ́ jal, sə mə̀ nʼê byili bə̀ Yi dɔbrɛ́ wɔ́ zhə̀nà. Jal mɔ́ mə̀myɛ́ la tɛ̃´ ló lyì nánzhəzhɔ̌ yilə. 
MRK.14.25	Zhə̀nà, à nʼâ wə̀l ába: à kʼâ tʼâ la sɛ̃´-cǒ byâ nɛ̃̌ nyɔ́ gaga yé, kɔn mʼe yí dɛ̃ rɛ́ tɛ̀bɛ́ à mʼa kʼa nyɔ̀ mə̀ dõ nándùl Yi tənà y wẽ́ mó.”
MRK.14.26	Rə̀myɛ́ kwã nɛ́, bə nún bə cèrhé Yi, bə zɛ̃̀ bə shə́r bə vò Olyivyəəré pyɔ̀ w yó.
MRK.14.27	Yezu wɔ̀ ń kwã-lyì bí ni: “Á gakó mʼâ dùr á yẽ̌ ne. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: ‘À mʼa gu vwã̌-ènɔ̀n mɔ́, sə ń pyììsí mʼa làà dwã nɛ.’ ” 
MRK.14.28	Yezu súlí n wɔ̀: “Sə à gə tú à bwìrhì, à mʼa tó yé a vò a dɛ̃̀ ába Gəlile né.”
MRK.14.29	Pyɛɛrɛ zɛ̃̀ n wɔ̀ mɔ̀: “Bá bə̀ gakó gə la dǔr bə yẽ̌ mó myɛ, àmyɛ́ tʼâ la dǔr yé.”
MRK.14.30	Yezu wɔ̀ mɔ̀: “Zhə̀nà, à nʼâ wə̀l mó: zà cəcɛ̃ y cìcì, cə́-bya mʼà la mʼe kúrh twər rə̀lyè, ǹdə́ ǹ wò twər rə̀tɔ̀ bə̀ ǹ yə̀l à pár yé.”
MRK.14.31	Pyɛɛrɛ kwɛrhɛ n mà nyə̀-pɔ̌ dwini shãã ga n wɔ̀: “Bá à gə mʼa tó mó a cì myɛ, à tʼâ la wál bʼà yə̀l ǹ pár gaga yé.” Ń tó-dwã bɛ́ gakó myɛ wɔ̀ èta.
MRK.14.32	Yezu ǹdə́ ń kwã-lyì bí zɛ̃̀ bə vò jàà èdù wẽ́, bə̀ nʼê byẽ̀ jàà y èmyɛ́ bə̀ Zhətəsəməni. N wɔ̀ bɛ: “Jǒmnə nyɔ̀nɔ̀, à la vò a ce Yi.”
MRK.14.33	N zə Pyɛɛrɛ ǹdə́ Zhakɛ ǹdə́ Zhã n mə n zhǐr. Ywẽ zɛ̃̀ rə̀ zhe mo. Ń wu ji kùr ò nʼô zɛ̃̀ dɛ̃´dɛ̃´, 
MRK.14.34	n zɛ̃̀ n wɔ̀ bɛ: “Wu-zhìlù nánfɔ̀lɔ̀ zhe ne, à nʼâ yâl a cì. Mɛ̃na nyɔ̀nɔ̀, sʼá zə á yírhə́.”
MRK.14.35	N twẽ̌ n vò yé né námpɔ́lɛ́, n tu tɛ̃´, ń nə́ ń lwə̀l Yi mùnì ga, ǹdə́ kɔn gə wɔ̌, sə nɔ̀nɔ̀ w kɔ̀bɔ́ bə̀kʼa zə mɔ yé. 
MRK.14.36	Ń yà ń nə́ ń wə̀lə̀: “À Da, ǹ wɔ̌ kɔn gakó. Ce nɔ̀nɔ̀ w kɔ̀bɔ́ vò kwã nɛ́, ò bə̀kʼa yí ni yé. Sə zhə̀n zhə̀nà, è bə̀kʼa yə̀ ǹdə àmyɛ́ gə́ nʼâ yâl nɛ́ yé. È yál ǹdə ǹmyɛ́ gə́ nə́ ǹ yâl nɛ́.”
MRK.14.37	N zɛ̃̀ n kwɛ̃̀ n vò ń kwã-lyì bí bə̀tɔ̀ y sõ, n pwírí bə̀ dɛ̌. N wɔ̀ Pyɛɛrɛ nɛ: “Shəmɔ, ǹ dɛ̌? Ǹ yə̀ ŋwɛ̀nɛ́ ń zə ǹ yírhə́ námpɔ́lɛ́ myɛ cìcì? 
MRK.14.38	Zana á yírhə́, sʼá lwə̀l Yi, mùnì Shətana bə̀kʼa ŋwɛ̀nɛ́ e swèlè ába yé. Numbyíní wu w nʼô yàlá, sə è yala nɛ́ jàn dɛ́ yə̀ yí yé.”
MRK.14.39	N kə́ n vò, n lwə̀l Yi ǹdə ń gə́ yà ń zɔ̀m nɛ́. 
MRK.14.40	N kə́ n kwɛ̃̀ n vò n pwírí ń kwã-lyì bí dɛ̌. Jan dɛ́ yʼà zù bì dɛ̃´dɛ̃´. Bə zɛ̃̀ bə̀ yə̀l bə̀ gə́ mʼa lyár mɔ nɛ́ yé.
MRK.14.41	N kə́ n vò. Ń gə́ ká n bə̀ ń twər rə̀tɔ̀ nyân dɛ́ yó, n wɔ̀ bɛ: “Á gwẽ̌ dɛ̌, á nʼá shìrhə́? Kɔn mâ. Kɔn yú èlâsɛ̃´. Bə̀ la Numbyíní Byǐ zal bə pə lyì byɛ̀bɛ́ bə̀ tʼâ zwẽ Yi nyə́ né ne. 
MRK.14.42	Zɛ̃̀nà dɛ̃̌ nə́ vò. Nyǐ mɔ̀bɔ́ ń la nɛ myìnù mú bwəlse.”
MRK.14.43	Yezu gə́ yà ń gwẽ̌ nə́ ń zɔ̀m yi ní, ń kwã-lyì bí shí ǹdə́ bə̀lyè y mə̀dù já n du, mɔ̀bɔ́ ń yíl Zhidə mó, ńmyɛ̌ ǹdə́ lyì nánjə̀jóló bə̀ yʼà zɔ shìmì, bə pyɛ̀lɛ́ màngwə̂rh bə̀ mʼê bàn Yezu ni. Wɔ́ Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé, ǹdə́ náncɛsɛ́ bə̀ yʼà twĩ̀ bì. 
MRK.14.44	Myìnù cə́bal mɔ́ yà ń zɔ̀m n cĩ́ ǹdə́ bɛ n wɔ̀: “Mɔ̀bɔ́ à la yí a kwə̀ə̀lè mó, wɔ́ ńmyɛ̌. Á gə zɔ mɔ, sʼá yìlì mù cɛ̀nɛ̀, ń bə̀ká n vwârh yé.”
MRK.14.45	N já n yí Yezu nyí ni n wɔ̀ mɔ̀: “Yó-cə́bal.” N zɛ̃̀ n kwə̀ə̀lè mò.
MRK.14.46	Lyì-zhâ bɛ́ jʼa yí bə zə Yezu. 
MRK.14.47	Byɛ̀bɛ́ bə̀ yʼà ŋwɛ́nɛ́ gàà mɔ́ mə̀dù já n fwə̂rh shù, n za vwĩ̀-zwə́lnə bé yé né cìnə́ bé gakó náncɛ y kɛ̀lɛ́ y tùntùnnə̀ mə̀dù zhɛ̃̌ n pyir.
MRK.14.48	Yezu zɛ̃̀ n wɔ̀ bɛ: “Á zɔ shìmì ǹdə́ màngwə̂rh á mʼá bàn nɛ̀ zal ǹdə ŋwɔ̀l-bal ta? 
MRK.14.49	E jà dɛ̃ gakó, à yʼà tó ába à ŋwɛ́nɛ́ Yi jì y kɔ̀nɔ́ w wa, à nʼâ cèrhè kàrmɔ̀, sə á yə̀ nɛ zal yé. Kɔn mə̂ sə rə tó èta, mùnì kɔn dɛ́ tɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó pyìrh.”
MRK.14.50	Rə̀myɛ́ yó, ń kwã-lyì bí gakó dùr bə yẽ̌ mo. 
MRK.14.51	Ébɔ́-dâl mə̀dù yà ń pú ń kùrə̀. Ń yà ń dul gàmə̀-lyɔ̀nɔ̀ dúdú. Bə̀ la mɔ zal, 
MRK.14.52	n vwârh n dùr nánlwè n yẽ̌ gàmə̀-lyɔ̀nɔ̀ w nɛ.
MRK.14.53	Bə zə Yezu bə vò Yi jì y vwĩ̀-zwə́lnə bé yé né cìnə́ bé gakó náncɛ y sono. Vwĩ̀-zwə́lnə bé yé né cìnə́ bé gakó ǹdə́ náncɛsɛ́ ǹdə́ Muyiisi nyə́ né byilnə bé bà, bə jòm dwã yó. 
MRK.14.54	Bə̀ gə́ yʼà zɔ mɔ bə̀ la gàà yi ní, Pyɛɛrɛ yà ń ŋwɛ́nɛ́ kwã nɛ́ kwã nɛ́, n mə n tó n yí n zù vwĩ̀-zwə́lnə bé yé né cìnə́ bé gakó náncɛ y sõ kɛ̀lɛ́ wa, n tó Yi jì y yìlnə̀ bé ne ń jě tɛ̃´ ń nə́ ń ywə̀l myǐn.
MRK.14.55	Vwĩ̀-zwə́lnə bé yé né cìnə́ bé ǹdə́ bùr-kárna bɛ́ gùlú w lyì bí gakó yʼà nʼê pyà yò bə̀ la Yezu yó w cṹ, mùnì bə gu mu, sə bə̀ yə̀ nɛ yé. 
MRK.14.56	Lyì nánzhəzhɔ̌ yʼà nʼê gòm kɔma bə̀ ce ń nyí ni, sə bə̀ zɔ̀mà nɛ́ yʼà tʼâ tó dwã yé.
MRK.14.57	Rə̀myɛ́ yó, bə̀ jàlà zɛ̃̀ bə gõ kɔma bə̀ nʼê yâl bə cĩ́ yò ń yó wə, bə wɔ̀: 
MRK.14.58	“Nə́ nyɛ̀ɛ̀ ń nyú wə. Ń wò bə̀ ń mà n wǔr Yi jì y kɛ̀bɛ́ numbyínə́ lù mú, sə dwã nə̀tɔ̀ wẽ́, ń mà n ká n lù è dõ, kɛ̀bɛ́ numbyínə́ jɛ̀rh yə̀ lwì mú.” 
MRK.14.59	Sə ǹdə́ rə̀myɛ́ ga, bə̀ zɔ̀mà nɛ́ yʼà tʼâ tó dwã yé.
MRK.14.60	Rə̀myɛ́ yó, Yi jì y vwĩ̀-zwə́lnə bé yé né cìnə́ bé gakó náncɛ y zɛ̃̀ n zhì dɛ̃̌ bə̀ gakó yé né, n bwə̀rh Yezu n wɔ̀: “Ǹ tá ǹ lyár bə̀ kaka? Bə̀kɔ́n yil lyì bí byɛ̀bɛ́ nʼê ce yò ǹ nyí ni?”
MRK.14.61	Sə Yezu shĩ̌ ń nyí, ń yə̀ lyár bə̀ kaka yé. Vwĩ̀-zwə́lnə bé yé né cìnə́ bé gakó náncɛ y kə́ n bwə̀rh mò n wɔ̀: “Ǹmyɛ́ ǹ wɔ́ Kristə, Yi rí tɛ̀bɛ́ rə̀ mə̂ ǹdə́ còrhó mó Byǐ mú?”
MRK.14.62	Yezu wɔ̀: “Wɔ́ àmyɛ́, sə á mʼâ nə Numbyíní Byǐ ń jě Yi jàn cə́bal mɔ́ jə̀jĩ́ ni. Á mʼâ nə mɔ myɛ ń wɔ bə́ban wẽ́ ń bànà.”
MRK.14.63	Vwĩ̀-zwə́lnə bé yé né cìnə́ bé gakó náncɛ y lyim zɛ̃̀, n kâr ń gàndɛ́ n wɔ̀ bùrsí gùlú w lyì bí ni: “Nə́ kʼé bə zhə̀n-cìnə́ tum zhe kə́dò yé. 
MRK.14.64	Á cìcì nyɛ̀ɛ̀ ń gə́ tùrh Yi ní. Bə̀kɔ́n á nʼá bùlə̀?”
MRK.14.64	Bə̀ gakó tó dwã bə̀ wɔ̀ bə̀ ń mə̂ dwã ǹdə́ gu. 
MRK.14.65	Bə̀ jàlà yʼà nʼê pùrh tə̀tàr ń yó, bə̀ nʼê pyi ń yé y ne bə̀ mà mɔ̀ ǹdə́ jə̀-gúlə́, bə̀ zhe: “Lwar lò mɔ̌ ná-yil ń mà mɔ́!” Yi jì y yìlnə̀ bé myɛ yʼà nʼê mà mɔ̀ jə̀-sə̂rh.
MRK.14.66	Bə̀ gə́ yʼà nʼê bwə̀rh Yezu yi ní, ǹdə́ Pyɛɛrɛ yà ń ŋwɛ́nɛ́ kɛ̀lɛ́ y wu w wẽ́. Kɛ̃-byǐ èdù è wɔ́ Yi jì y vwĩ̀-zwə́lnə bé yé né cìnə́ bé gakó náncɛ y tùntùnnə̀, èmyɛ́ mɔ́ zɛ̃̀ e yí, 
MRK.14.67	e nə Pyɛɛrɛ ń jě tɛ̃´ ń nə́ ń ywə̀l myǐn, e nyǐ mu shɛ́shɛ́, e wɔ̀ mɔ̀: “Ǹmyɛ yà ǹ nə́ ǹ tó Nazarɛtɛ lyì bal Yezu mú ni.”
MRK.14.68	Pyɛɛrɛ mà nyə̀-pɔ̌ n wɔ̀: “Àmyɛ́ gaga mɔ́ búl à yə̀l tɛ̀bɛ́ ǹ nə́ ǹ zɔ̀m mɔ́ kùr yé.”
MRK.14.68	N zɛ̃̀ n vò bwə̀r-zɔ́nɔ́ w wa. [Rə̀myɛ́ yó, cə́-bya kúrh.] 
MRK.14.69	Kɛ̃-byǐ y kʼe nə mɔ, e zɛ̃̀ e wɔ̀ lyì bí byɛ̀bɛ́ bə̀ yʼà zhǐ gàà mɔ́ nɛ: “Mɔ̀bɔ́ èta mɔ́ wɔ́ Yezu mú kwã-lò.”
MRK.14.70	Pyɛɛrɛ kə́ n mà nyə̀-pɔ̌.
MRK.14.70	Kɔn yə̀ námpɔ́lɛ́ rə̀myɛ́ kwã nɛ́, byɛ̀bɛ́ bə̀ yʼà zhǐ gàà mɔ́ myɛ wɔ̀ mɔ̀: “Ǹ wɔ́ Gəlile lò zhə̀n zhə̀nà. Sə rə̀myɛ́ nʼê byili bə̀ ǹmyɛ wɔ́ Yezu mú kwã-lò.”
MRK.14.71	Pyɛɛrɛ zɛ̃̀ ń nə́ ń mà nyə̀-pɔ̌ ń mə́ ń dùl Yi ń zhe: “À yə̀l bal mɔ́ mɔ̀bɔ́ á nʼá zɔ̀m ń yò w mó pár yé.”
MRK.14.72	Rə̀myɛ́ yi ní cìcì, cə́-bya kúrh twər rə̀lyè nyân dɛ́. Pyɛɛrɛ zɛ̃̀ n lyǐrh bə̀ Yezu yà ń wò mò: “Cə́-bya mʼà la mʼe kúrh twər rə̀lyè, ǹdə́ ǹ wò twər rə̀tɔ̀ bə̀ ǹ yə̀l à pár yé.” N zɛ̃̀ ń nə́ ń kúrhə́.
MRK.15.1	Cɛ y gə́ tú e lá, Yi jì y vwĩ̀-zwə́lnə bé yé né cìnə́ bé, ǹdə́ náncɛsɛ́, ǹdə́ Muyiisi nyə́ né byilnə bé, ǹdə́ bùr-kárna bɛ́ dwã bɛ́ gakó jòm dwã yó, bə ce bə zə Yezu bə lyẽ, bə zə mɔ bə vò e pə Pyəlatɛ nɛ.
MRK.15.2	Pyəlatɛ bwə̀rh mò n wɔ̀: “Wɔ́ ǹmyɛ́ ǹ wɔ́ Zhwifubá pyɔ̌ mɔ́?”
MRK.15.2	Yezu wɔ̀ mɔ̀: “Wɔ́ èta, ǹdə ǹ gə́ wò né.”
MRK.15.3	Yi jì y vwĩ̀-zwə́lnə bé yé né cìnə́ bé zɛ̃̀ bə̀ nʼê ce cə̀rh nánzhəzhɔ̌ ń nyí ni.
MRK.15.4	Pyəlatɛ kə́ n bwə̀rh mò n wɔ̀: “Ǹ tá ǹ lyár bə̀ kaka? Ǹ bə cèsé shɛ̀bɛ́ gakó bə̀ nʼê ce ǹ nyí ni mú nyɛ̌ nà?”
MRK.15.5	Sə Yezu kə́ ń yə̀ lyár bə̀ kaka yé. Rə̀myɛ́ jàr Pyəlatɛ dɛ̃´dɛ̃´.
MRK.15.6	Pakɛ címsi gakó, Pyəlatɛ ya n vùr byə̀nə́-jì lò mə̀dù, mɔ̀bɔ́ lyì bí lwə̀l mó. 
MRK.15.7	E jà rə̀myɛ́ yi ní, ǹdə́ lò mə̀dù yà ń ŋwɛ́nɛ́ byə̀nə́-jù w ń yíl Barabaasɛ. Ńmyɛ̌ ǹdə́ ń tó-dwã yʼà ce zɔ̀mà jòm cɔ w wa, sə bə̀ yʼà gu lò. 
MRK.15.8	Lyì-zhâ bɛ́ yí Pyəlatɛ nyí ni, bə lwə̀l mò bə̀ ń wɛ̀rhɛ́ kɔn dɛ́ tɛ̀bɛ́ ń nə́ ń wɛ̀rhɛ́ byin byin gakó mó.
MRK.15.9	Pyəlatɛ wɔ̀ bɛ: “Á nʼá yâl bʼà dwĩ̀ Zhwifubá pyɔ̌ mɔ́ nɛ?”
MRK.15.10	Ń yà ń yě bə̀ wɔ́ bwɛ̃̌-dǔr è ce Yi jì y vwĩ̀-zwə́lnə bé yé né cìnə́ bé zə Yezu bə bə̀ ń sono. 
MRK.15.11	Bə cìrh lyì-zhâ bɛ́ bə ce né bə̀ bə̀ lwə̂l Pyəlatɛ nɛ bə̀ ń vǔr Barabaasɛ.
MRK.15.12	Pyəlatɛ kə́ n bwə̀rh bè n wɔ̀: “Sə mɔ̀bɔ́ á nʼá byẽ̀ bə̀ Zhwifubá pyɔ̌ mɔ́, à wɛ̀rhɛ́ mɔ etəra?”
MRK.15.13	Bə kwɛrhɛ bə búbwéé bə wɔ̀: “Ce bə pəpa mɔ də̀-jɔrhɔ́ yó!”
MRK.15.14	Pyəlatɛ kə́ n bwə̀rh bè n wɔ̀: “Bə̀kɔ́n lwɛlɛ ń wɛ̀rhɛ́?”
MRK.15.14	Bə zɛ̃̀ bə búbwéé dɛ̃̌ dɛ̃̌ bə wɔ̀: “Ce bə pəpa mɔ də̀-jɔrhɔ́ yó!”
MRK.15.15	Pyəlatɛ gə́ yà ń nə́ ń yâl n swẽ́ lyì-zhâ bɛ́ wun ni mú ce, n vùr Barabaasɛ, ǹdə bə̀ gə́ lwə̀l mò né, n ce bə mà Yezu ǹdə́ dànə̀shàárɛ, n zɛ̃̀ n pə nyí bə̀ bə̀ zhəl bə pəpa mɔ də̀-jɔrhɔ́ yó.
MRK.15.16	Shə̀dɛ́ɛ́sɛ́ zɛ̃̀ sə zə Yezu sə zù cɔ w cə́bal mɔ́ kɛ̀lɛ́ y wu w wẽ́, sə byẽ̀ sə̀ gùlú w lyì bí púlə́púlə́ bə bə̀ dwã yó. 
MRK.15.17	Bə zù mù kàmə̀-zù-èdɔ̀lɔ̀ nánshɔ̃̀, bə jéé sɔr ǹdə pyɛ̀lɛ̀ yə́-pú ta bə pú ń yó wə, 
MRK.15.18	bə zɛ̃̀ bə̀ zhe: “Nə́ rʼé ce mó Zhwifubá pyɔ̌!”
MRK.15.19	Bə zə eshɔ̀ bə mà mɔ̀, bə pùrh tə̀tàr ń yó, bə̀ nʼê jòm bə̀ nə̀dwə́nə́ yó, bə̀ mʼê wùlì ń yé né. 
MRK.15.20	Bə̀ gə́ fulsi mu èta bə zhɛ̀, bə vùr kàmə̀-zù-shɔ̃̀ w bə̀ yʼà mʼe zù mù mú, bə kʼa zù mù ń gàndɛ́, bə zɛ̃̀ bə zə mɔ bə du sə̀ la vò bə pəpa də̀-jɔrhɔ́ yó.
MRK.15.21	Shərɛnɛ lyì bal mə̀dù ń yíl Shəmɔ ń yà ń shí gɔ, n kwè sɔ́má y èmyɛ́. Wɔ́ ńmyɛ̌ ń lùl Alɛsãdərɛ ǹdə́ Orofyiisi. Bə̀ nyɛ́ɛ́ mɔ jàn n zhĩ Yezu də̀-jɔrhɔ́ wá. 
MRK.15.22	Bə zə Yezu bə vò jàà èdù bə̀ nʼê byẽ̀ bə̀ “Gɔləgɔta”, rə̀ kùr wɔ́: “Yó-kóló jàà”. 
MRK.15.23	Bə zə cə́m bə̀ nʼê byẽ̀ bə̀ myííri bə gùlí sɛ̃´ nɛ bə̀ nʼê pɛ mɔ bə̀ ń zwẽ n nyɔ̀, sə ń yə̀ mɔ zwẽ yé. 
MRK.15.24	Bə zɛ̃̀ bə pəpa mɔ də̀-jɔrhɔ́ w yó, bə kwè ń gàndɛ́ bə tə́ tántɛ́ɛ́ mùnì ga bə lwar lò gakó gə́ mà n jí ní. 
MRK.15.25	È yʼà wɔ́ nəkɔkɔ́lɛ́ ǹdə́ yi rí tú dɛ̃̌.
MRK.15.26	Bə̀ yʼà kɛ̃ bwèlè yó bə wɔ̀: “Zhwifubá pyɔ̌”, bə fwar bwèlè y də̀-jɔrhɔ́ w nɛ, bə mʼe byili ń cu mú kùrə̀. 
MRK.15.27	Bə̀ yʼà súlí bə pəpa vwârhna bə̀lyè də̀-jaárhɛ dwã yó Yezu yala nɛ, mə̀dù ń jə̀jĩ́ ni, mə̀dù ń jə̀gwã̀ nɛ̀. [ 
MRK.15.28	Èta, kɔn dɛ̀bɛ́ Yi zɔ̀mɛ̀ rɛ́ sɛ́bɛ́ rɛ́ byili mú pyìrh. Bə̀ kɛ̃ rə̀ wẽ́ bə wɔ̀: “Bə̀ wɛ̀rhɛ́ mɔ ǹdə lyì-bəlwɛ̀lɛ́ ta.”]
MRK.15.29	Lyì bí byɛ̀bɛ́ bə̀ yʼà nʼê tó gàà bə̀ lyɛ̃ mɔ́ yʼà nʼê zhízhí bə̀ ywẽ́, bə̀ nʼê tùrh mò bə̀ zhe: “Hâyà, ǹmyɛ́ mɔ̀bɔ́ ǹ yà ǹ nə́ ǹ yâl ń wǔr Yi jì y ń ká lù y dwã nə̀tɔ̀ wẽ́ mó, 
MRK.15.30	zwẽ ǹ cìnə̀, ń só də̀-jɔrhɔ́ w yó nə́ nyì!”
MRK.15.31	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé myɛ yʼà nʼê mɔ̀n mɔ̀. Bə̀ nʼê zɔ̀m ǹdə́ dwã bə̀ zhe: “Ń zwẽ lyì dwã, n jà ń wàr sə n zwẽ ń cìn yé. 
MRK.15.32	Bə̀ Kristə mó, Esərayɛl lyì pyɔ̌ mɔ́, só tɛ̃´ də̀-jɔrhɔ́ w yó èlâsɛ̃´ nə́ nyì! Nə́ gə nɔ mɔ ń só tɛ̃´, nə́ mʼâ zwẽ nyí.” Byɛ̀bɛ́ bə̀ pəpa də̀-jaárhɛ́ yó ń yala nɛ mɔ́ myɛ yʼà nʼê tùrh mò.
MRK.15.33	Yi rí gə́ tú e yí yə́-pɛ̀lɛ́ ecəl wə, cɛ y gakó jʼa zhìzhì e jǐrh námbyṹ, kɔn mʼe yí yi-kár nɛ. 
MRK.15.34	Rə̀myɛ́ yi ní, Yezu bya dɛ̃̌ dɛ̃̌, n wɔ̀: “Eloyi, Eloyi, lama sabakətanɛ?” Rə̀ kùr wɔ́: “À Yi, à Yi, byè yil ǹ yẽ̌ ne?”
MRK.15.35	Lyì bí byɛ̀bɛ́ bə̀ yʼà zhǐ gàà mɔ́ jàlà gə́ nyɛ̀ɛ̀ rə̀myɛ́, bə wɔ̀: “Nyǐnə ń nə́ ń byẽ̀ Elyi!”
MRK.15.36	Mə̀dù zɛ̃̀ n dùr n kwè ku ǹdə kàmə̀-jùrhú ta n mɔ́rh sɛ̃´ kárɛ́ wa, n cìì eshɔ̀ nɛ̀, ń nə́ ń pɛ mɔ bə̀ ń nywɛ́, n zɛ̃̀ n wɔ̀: “Yẽ̌nə mo! Nə́ mʼâ nyǐ ǹdə́ Elyi gə mà n bə̀ n só mo tɛ̃´ də̀-jɔrhɔ́ w yó!”
MRK.15.37	Yezu bya dɛ̃̌ dɛ̃̌, n já n cì.
MRK.15.38	Gɔ̀nɔ̀ w ò yʼà bɔ̀n Yi jì y dwã w mɔ́ jʼa zhì dɛ̃̌ o kâr o zhí tɛ̃´. 
MRK.15.39	Shə̀dɛ́ɛ́sɛ́ zɔ̌m yó-cə́bal mɔ́ yà ń zhǐ Yezu yé né. Ń gə́ nɔ ń gə́ cù ní mú, n wɔ̀: “Bal mɔ́ mɔ̀bɔ́ yà ń wɔ́ Yi Byǐ zhə̀nà.”
MRK.15.40	Kana jàlà myɛ yʼà ŋwɛ́nɛ́ gàà, bə̀ yʼà zhǐ kwã nɛ́ bə̀ nʼê nyǐ. Sə Magədala lyì bə̀kɔ́ Marɛ,
MRK.15.41	Bə̀ yʼà nʼê tó Yezu ni Gəlile né, sə bə̀ yʼà nʼê sɛ̃ mɔ. Kana dwã nánzhəzhɔ̌ myɛ yʼà ŋwɛ́nɛ́ gàà, bə̀ yʼà tó Yezu ni bə bə̀ Zhərəzalɛm.
MRK.15.42	Dɛ̃ rɛ́ tɛ̀bɛ́ bə̀ yʼà nʼê tɛnɛ shìrhə́ y dɛ̃ rɛ́, rə̀ yʼà dâl bə̀ nəkɔl mɔ́, də̀dɛ̀nɛ́ y gə́ tú e yí, 
MRK.15.43	Arəmatɛ lyì bal mə̀dù bà, ń yíl Zhozefu. Ń yà ń wɔ́ lyì-fɔ̀lɔ̀ bùr-kárna bɛ́ gùlú w wẽ́; ńmyɛ yà ń nə́ ń dɛ̃̀ Yi pyɛ̀lɛ̀ rɛ́ twírí yə́. N zɛ̃̀ n kə̃̀ ń wu n vò Pyəlatɛ sõ, n lwə̀l mò Yezu ń la kǒ n vò n ce.
MRK.15.44	Pyəlatɛ gə́ nyɛ̀ɛ̀ bə̀ Yezu cù làlà èta mɔ́, kɔn jàr mɔ̀. N zɛ̃̀ n byẽ̀ shə̀dɛ́ɛ́sɛ́ zɔ̌m yó-cə́bal mɔ́, ń la bwə̀rh mò n nyǐ Yezu gə́ cù mú dɛnɛ nà? 
MRK.15.45	Shə̀dɛ́ɛ́sɛ́ yó-cə́bal mɔ́ gə́ byili mu, n zɛ̃̀ n wɔ̀ Zhozefu ni bə̀ bə̀ mʼa pɔ̃ Yezu. 
MRK.15.46	Zhozefu yè gɔ̀nɔ̀, n swàr Yezu də̀-jɔrhɔ́ w yó, n zə gɔ̀nɔ̀ w n pyípyílí mu, n zɛ̃̀ n kwè mò n vò n ce lú-bɔ̀l wà.
MRK.15.47	Magədala lyì bə̀kɔ́ Marɛ ǹdə́ Zhoze ná Marɛ yʼà nʼê nyǐ bə̀ gə́ nʼê cĩ́ mu mə̀gã̌.
MRK.16.1	Shìrhə́ dɛ̃ rɛ́ gə́ tú e lyɛ̃, Magədala lyì bə̀kɔ́ Marɛ, ǹdə́ Zhakɛ ná Marɛ, ǹdə́ Saləmɛ yè nǔrh sə̀ lwẽ́ nã́nyə̀nyɛ̀lɛ́, bə̀ la vò bə mʼe tùr Yezu. 
MRK.16.2	È zɛ̃̀ nəkɔkɔ́lɛ́ jə̀máásɛ́ yùwə̀, bə pyẽ̀ pyẽ̀ bə zɛ̃̀ ǹdə́ yi rí nʼê púrhə́, bə̀ la lú-bɔ̀l mɔ́ yó. 
MRK.16.3	Bə̀ yʼà nʼê bwə̀rh dwã bə̀ zhe: “Mɔ̌ lò ń mà n byíbyílí lú-bɔ̀l mɔ́ nyí rí nə́kulu w n ce kwã nɛ́ n pə nə́ba?”
MRK.16.4	Bə̀ la nyǔ bə pwírí nə́kulu w byíbyílí ò pyě sarh nɛ, o jʼà yʼà já dɛ̃´dɛ̃´. 
MRK.16.5	Bə yí bə zù lú-bɔ̀l mɔ́ wa, bə nə ébɔ́-dâl mə̀dù ń zù kàmə̀-zù-èdɔ̀lɔ̀ námpõ ń jě jə̀jĩ́ sõ. Ywẽ nánfɔ̀lɔ̀ zɛ̃̀ rə̀ zhe be. 
MRK.16.6	Ébɔ́-dâl mɔ́ wɔ̀ bɛ: “Á bə̀kʼá dùr ywẽ yé. Wɔ́ Nazarɛtɛ lyì bal Yezu mú bə̀ pəpa də̀-jɔrhɔ́ w yó mó á nʼá pyà. Ń tɛ̀nɛ́ nyɔ̀nɔ̀ yé. Ń bwìrhì. Nyǐnə bə̀ gə́ yʼà cĩ́ mu mə̀gã̌. 
MRK.16.7	Zhəlnə á byili Pyɛɛrɛ ǹdə́ Yezu kwã-lyì bí dwã bɛ́ nɛ bə̀ nyǐ ń tó yé n vò Gəlile. Wɔ́ gàà bə̀ mʼa nə mɔ nɛ́, ǹdə ń gə́ yà ń byili bi ní.”
MRK.16.8	Kana bɛ́ zɛ̃̀ bə shí lú-bɔ̀l mɔ́ w bə du, bə dùr. Bə̀ yʼà nʼê kəkə. Bə̀ kʼê yə̀l bə̀ gə́ nʼê wɛ̀rhɛ́ nɛ́ yé. Sə ywẽ dé gə́ yʼà zhe be mó ce, bə̀ yə̀ lò lò nè wə̀l bə̀ kaka yé.
MRK.16.8	[ 
MRK.16.9	Yezu bwìrhì shìrhə́ dɛ̃ rɛ́ zɛ̃̀ nəkɔkɔ́lɛ́ shãã shãã, n jɛ̀rɛ̀ n lyí Magədala lyì bə̀kɔ́ Marɛ. Wɔ́ ńmyɛ̌ nə̀cílsí námməlwâlsɛ́ shàlpyɛ̀ y yʼà zhe, Yezu zɛ̃̀ n jì sì mú. 
MRK.16.10	Yezu tó-dwã bɛ́ wun yʼà zhìlì, bə̀ nʼê kúrhə́. Marɛ vò n byili bi kɔn dɛ̀bɛ́ rə̀ wɛ̀rhɛ́ mɔ́. 
MRK.16.11	Ń gə́ wò bè bə̀ Yezu bwìrhì, bə̀ ńmyɛ̌ nɔ mɔ, bə̀ yə̀ nyí zwẽ yé.
MRK.16.12	Rə̀myɛ́ kwã nɛ́, Yezu lyə́r n kwè nyɔrhɔ dõ, n mə n lyí ń kwã-lyì bí bə̀lyè ǹdə́ bə̀ ŋwɛ́nɛ́ sɔ́má yó bə̀ la gɔ sono cə-byǐ èdù wẽ́. 
MRK.16.13	Bə kʼa kwɛ̃̀ bə bʼe byili bə̀ dwã bɛ́ nɛ, sə bə̀ yə̀ bə̀myɛ zɔ̀mà nɛ́ zwẽ yé.
MRK.16.14	Yezu zɛ̃̀ n tà-kwã n lyí ń kwã-lyì bí shí ǹdə́ mə̀dù y ǹdə́ bə̀ nʼê jí kùjú. N ji bi búlə́, bə̀ gə́ yə̀ Yi ni zhí mú, ǹdə́ bə̀ gə́ yə̀ byɛ̀bɛ́ bə̀ nɔ mɔ ń bwìrhì mú zɔ̀mà nɛ́ zwẽ mó yilə.
MRK.16.15	N zɛ̃̀ n wɔ̀ bɛ: “Zhəlnə lũ w púlə́púlə́ wə, á bwə̀l yò-ècɔ̀nɔ̀ nyí rí á byili lyì bí gakó ne. 
MRK.16.16	Lò mɔ̀bɔ́ ń zwẽ nyí bə zɛ̃̀ bə pɔ̃ nɛ̃̌-shɔ, rə̀-ná-cí mà n nə ń cìn vwârh, sə lò mɔ̀bɔ́ ń yə̀ nyí zwẽ, bə̀ mʼa kə́ ń bùrsì bə pɔ̃ dóó. 
MRK.16.17	Nyǐnə màmyaarhɛ́ tɛ̀bɛ́ byɛ̀bɛ́ bə̀ la nyí zõ mó bʼa wɛ̀rhɛ́ mɔ́: bə̀ mʼa jì nə̀cílsi námməlwâlsɛ ǹdə́ àmyɛ́ yil lé. Bə̀ mʼa zɔ̀m dwə́ dwã zɔ̀mà. 
MRK.16.18	Bə̀ gə zɔ dɔma bə̀ jɛ̀rh w myɛ, dɔma bɛ́ tʼâ la bɛ kaka wɔ̀rhɔ́ yé. Bə̀ gə nyɔ̀ cə́m mɔ̀bɔ́ mə̀ nʼê gwi lò myɛ, mə̀ tʼâ la bɛ kaka wɔ̀rhɔ́ yé. Bə̀ gə cĩ́ bə̀ jɛ̀rh nə̀bwànà yó, nə̀bwànà bɛ́ mʼa wárh.”
MRK.16.19	Cinu Yezu gə́ zɔ̀m ǹdə́ ń kwã-lyì bí èta n zhɛ̀, Yi ce n zɛ̃̀ n vò dɛ̃̌ Arəzana wa, sə ń jě rə̀ jə̀jĩ́ ni. 
MRK.16.20	Ń kwã-lyì bí zhǐr bə vò bə bwə̀l yò-ècɔ̀nɔ̀ nyí rí jààsɛ́ gakó wə. Sə Cinu yà ń nə́ ń sɛ̃ bɛ tum dí rə̀myɛ́ wẽ́, ń nə́ ń tó màmyaarhɛ́ bə̀ nʼê wɛ̀rhɛ́ mɔ́ dɛnnɛ ń byili bə̀ yò-ècɔ̀nɔ̀ nyí rí bə̀ nʼê bwə̀l mó wɔ́ zhə̀nà.]
LUK.1.1	À yó-cə́bal Cofyil, lyì nánzhəzhɔ̌ ŋwɛ̀nɛ́ bə kɛ̃ ywẽ̀ nyɛ̀bɛ́ gakó nə̀ wɛ̀rhɛ́ nə́ cəcəl w mó, 
LUK.1.2	ǹdə byɛ̀bɛ́ bə̀ yírhə́ nɔ ywẽ̀ né nə̀myɛ́ kùr-ju yi ní ga, bə zɛ̃̀ bə jǐrh zɔ̀mɛ̀ rɛ́ bwə̀lnə̀ bé mó gə́ byili nə́ba nɛ́. 
LUK.1.3	Wɔ́ rə̀myɛ́ yil àmyɛ zɛ̃̀ a bwə̀rh bwə̀rh a lwar kɔn dɛ̀bɛ́ gakó rə̀ wɛ̀rhɛ́ kùr-ju yi ní ga mɔ́, a pwírí bə̀ kɔn mə̂ bʼà kɛ̃ kɔn gə́ tó né mó a pɔ̃́, 
LUK.1.4	mùnì ń lwar bə̀ kɔn dɛ̀bɛ́ bə̀ byili mú mú zhe kùr zhə̀n zhə̀nà.
LUK.1.5	Yi jì y vwĩ̀-zwə́lnə mə̀dù yà ń ŋwɛ́nɛ́ ń yíl Zakarɛ. Ń yà ń wɔ́ vwĩ̀-zwə́lnə bé byɛ̀bɛ́ Abya yà ń cǐ mú lò mə̀dù. Ń kɛ̃ mɔ́ yà ń yíl Eləzabɛtɛ. Ńmyɛ yà ń wɔ́ Arɔ̃ dwí rí lyì bə̀kɔ́. Rə̀myɛ́ yi ní ǹdə́ wɔ́ Erɔɔdɛ ń yà ń wɔ́ Zhide tənà y pyɔ̌. 
LUK.1.6	Zakarɛ ǹdə́ ń kɛ̃ mɔ́ ga yʼà wɔ́ wu-cángá cìnə́ Yi yé né. Bə̀ yʼà nʼê zwẽ Cinu nyə́ né náàcɛ̀nɛ́ kɔn gakó wẽ́, 
LUK.1.7	e jà bə̀ yʼà gwẽ̌ bə bə̀sɔ́bwɛ̀lɛ́ zhe yé, bə̀ Eləzabɛtɛ yà ń wɔ́ kə-eju. Kɔn súlí myɛ, bə̀ ga yʼà jǐrh náncɛrh.
LUK.1.8	Dɛ̃ rə̀dù, Zakarɛ yà ń nə́ ń twĩ̀ Yi jì y vwĩ̀-zwə́lnə tumə né Yi jù wə̀,
LUK.1.9	Bə zɛ̃̀ bə cír mo, ǹdə bə̀ gə́ yʼà myɛ̀rhɛ̀ bə̀ nʼê cír dwã nɛ́, n zù Yi jì y jàà náàcɛ̀nɛ́ y wa, n ji wẽ̀ dé rə̀ lwẽ́ nã́nyə̀nyɛ̀lɛ́ y myǐn. 
LUK.1.10	Sə ń gə́ yà ń nə́ ń ji wẽ̀ dé myǐn yi ní, lyì bí púlə́púlə́ yʼà zhǐ pwẽ̀ nè, bə̀ nʼê ce Yi. 
LUK.1.11	Rə̀myɛ́ yi ní, Cinu màlɛ́ka èdù tú e lyí mu. È yʼà zhǐ bə̀ gə́ yʼà nʼê ji wẽ̀ dé myǐn mə̀gã̌ mɔ́ jə̀jĩ́ ni. 
LUK.1.12	Zakarɛ gə́ nɔ ya, ń wu zɛ̃̀, ywẽ zɛ̃̀ rə̀ zhe mo.
LUK.1.13	Màlɛ́ka y wɔ̀ mɔ̀: “Bə̀ká dùr ywẽ yé Zakarɛ, bə̀ Yi zwẽ ǹ lwə̂l mó. Ǹ kɛ̃ Eləzabɛtɛ mà n lù byǐ n pɔ̃́, sə ǹ mʼâ ce ń yil bə̀ Zhã. 
LUK.1.14	Ǹ mʼâ fùù ǹdə́ wu-nyɔ̃̀, sə lyì nánzhəzhɔ̌ wun bʼa yə̀ nyɛ̀n ń lul lé yilə. 
LUK.1.15	Ń mà n yə̀ lò mɔ̀bɔ́ ń sú Cinu yírh. Ń tá ń la sɛ̃´ nyɔ́ yé. Ń mà n sú ǹdə́ Eshirhə náàcɛ̀nɛ́ ǹdə́ ń gwẽ̌ ŋwɛ́nɛ́ ń ná wẽ́. 
LUK.1.16	Ń mà n ká n zə Esərayɛl byâ bɛ́ nánzhəzhɔ̌ bə bə̀ Cinu bə̀ Yi rí sõ. 
LUK.1.17	Yi mʼa twĩ̀ ńmyɛ̌ cìcì n jɛ̀rɛ̀ n tó rə̀ yé ǹdə́ Eshirhə y rə̀ yʼa pɔ rə̀ nyì-zwennə Elyi ni mú jàn, mùnì n ká n vwɛ̃ dabá ǹdə́ bə̀ byâ bɛ́ n ce dwã yó, sə n pyìrhí yó-kùùlì cìnə́ wun bə kwè byɛ̀bɛ́ bə̀ nʼê zwẽ Cinu nyə́ né mó surhə né, bə yə̀ lyì byɛ̀bɛ́ bə̀ nʼê dɛ̃̀ Cinu twírí yə́.”
LUK.1.18	Zakarɛ zɛ̃̀ n wɔ̀ màlɛ́ka y nɛ: “À jǐrh náncɛ. À kɛ̃ mɔ́ myɛ jǐrh ezhɛ̀nɛ́. Wɔ́ etər à mʼa tó né a lwar bə̀ rə̀myɛ́ mʼa yə̀ zhə̀nà?”
LUK.1.19	Màlɛ́ka y zɛ̃̀ e wɔ̀ mɔ̀: “À yíl Gabərəyəə. À ŋwɛ́nɛ́ Yi yé né. Wɔ́ rə̀myɛ́ rə̀ twĩ̀ nì bʼà zhəl a byili mú yò-ècɔ̀nɔ̀ nyí rí rə̀myɛ́. 
LUK.1.20	Lwar bə̀ rə̀ dɛ̃ rɛ́ mʼa yí, rə̀ tʼâ la kwârh yé. Sə ǹ gə́ yə̀ à zɔ̀mɛ̀ rɛ́ zwẽ mó ce, ǹ nyí rí bʼa dɛ̃. Ǹ kə́ ǹ tá ǹ la ŋwɔ̀nɔ́ ń zɔ̀m kɔn mʼe yí rə̀ dɛ̃ rɛ́.”
LUK.1.21	Rə̀myɛ́ yi ní ǹdə́ lyì bí yʼà gwẽ̌ zhǐ bə̀ nʼê dɛ̃̀ Zakarɛ. Sə ń gə́ yà ń nə́ ń dɛnɛ Yi jì y wẽ́ mó yʼà jàr bɛ̀. 
LUK.1.22	Ń gə́ tú n du pwẽ̀ nè, ń yà ń kə́ ń wàr ń nə́ ń zɔ̀m ǹdə́ bɛ yé. Wɔ́ ń jɛ̀sɛ́ dúdú ń yà ń mə́ ń zɔ̀m ǹdə́ bɛ. Ń nyí rí kʼê wàr rə̀ nʼê púr yé. Bə zɛ̃̀ bə lwar bə̀ wɔ́ kɔn ń nɔ Yi ji y jàà náàcɛ̀nɛ́ y wa.
LUK.1.23	Sə ń tum dí gə́ zhɛ̀ Yi jì y wə, n ká n vò jè. 
LUK.1.24	Dwã màngɛlɛ́ rə̀myɛ́ kwã nɛ́, ń kɛ̃ Eləzabɛtɛ kwè pǔ. N mɛ̃ jù w cànsɛ̀ sə̀nu, ń mə́ ń zɔ̀m ń zhe: 
LUK.1.25	“Nyǐ kɔn dɛ̀bɛ́ Cinu Yi wɛ̀rhɛ́ à yilə. Ń vùr kɔn dɛ̀bɛ́ rə̀ yʼà nʼê pɛ nɛ cìzhìl lyì yírh wə.”
LUK.1.26	Cànsɛ̀ shə̀ldù nyâ y yó, Yi zɛ̃̀ rə twĩ̀ màlɛ́ka Gabərəyəə Gəlile tənà y cɔ òdù wẽ́, ò yíl Nazarɛtɛ, 
LUK.1.27	e vò kɛ̃-byǐ èdù sono. Kɛ̃-byǐ y yʼà yíl Marɛ. È yʼà nʼê jí pyɔ̌ Dəvyidi dwí rí lò mə̀dù, ń yíl Zhozefu. 
LUK.1.28	Màlɛ́ka y zù Marɛ sono, e ce mo e wɔ̀: “Ce ǹ wu yə̀ nyɛ̀n. Cinu nə́ ń nyǐ mú ǹdə́ sónó nánfɔ̀lɔ̀. Ń ŋwɛ́nɛ́ ǹdə́ mɔ́.”
LUK.1.29	Marɛ gə́ nyɛ̀ɛ̀ zɔ̀mà nɛ́ nə̀myɛ́, ń wu zɛ̃̀, n zɛ̃̀ ń nə́ ń pyà co mó mə̀myɛ́ mɔ́ kùrə̀. 
LUK.1.30	Màlɛ́ka y wɔ̀ mɔ̀: “Marɛ, bə̀ká dùr ywẽ yé. Yi nʼê nyǐ mú ǹdə́ sónó nánfɔ̀lɔ̀. 
LUK.1.31	Ǹ mʼâ zə pǔ, ń lù byǐ. Ǹ mʼâ ce ń yil bə̀ Yezu.
LUK.1.32	Ń mà n yə̀ lò mɔ̀bɔ́ ń sú Cinu yírh. Bə̀ mʼa byẽ̀ mò bə̀ Dɛ̃̌ cə́bal Byǐ. Cinu Yi mà n ce n jòm ń da Dəvyidi pyɛ̀lɛ̀ də̀gwã́ y yó. 
LUK.1.33	Ń mà n cìní Zhakɔɔbɛ dwí rí byinə nə̀ la gaga, sə ń pyɛ̀lɛ̀ rɛ́ tʼâ la zhɔ̌ yé.”
LUK.1.34	Marɛ zɛ̃̀ n wɔ̀ màlɛ́ka y nɛ: “Etər kɔn mʼa tó né, à gə́ yə̀l bal pár mɔ́?”
LUK.1.35	Màlɛ́ka y wɔ̀ mɔ̀: “Eshirhə náàcɛ̀nɛ́ mʼa só ǹ yó, Dɛ̃̌ cə́bal jàn dɛ́ yə̀ nɛ́ ǹdə́ mɔ́. Wɔ́ rə̀myɛ́ yilə, byǐ mú ǹ la lúl mó mà n yə̀ Yi rə̀ cǐ mu. Bə̀ mʼa byẽ̀ mò bə̀ Yi Byǐ. 
LUK.1.36	Nyǐ ǹ dwí lò Eləzabɛtɛ myɛ zhe pǔ, kɔn yú cànsɛ̀ shə̀ldù. Ń la byǐ lúl ń náncɔɔrɛ́ wẽ́, ńmyɛ̌ mɔ̀bɔ́ bə̀ yʼà nʼê byẽ̀ bə̀ kə-eju mú. 
LUK.1.37	Zhə̀nà, kaka bə Yi jàn du yé.”
LUK.1.38	Marɛ zɛ̃̀ n wɔ̀: “À ŋwɛ́nɛ́ Cinu pùbùlə̀ wɔ̀rhɔ́ yilə. Kɔn yál ǹdə ǹ gə́ byili ní à yilə.” Màlɛ́ka y zɛ̃̀ e zhǐr e yẽ̌ mo.
LUK.1.39	Dwã nɛ́ nə̀myɛ́ mɔ́ wẽ́, Marɛ zɛ̃̀ làlà ǹdə́ yə̀wâl n vò Zhide tənà y cɔ òdù wə̀, ò wɔ pyàr cəcəl wə, 
LUK.1.40	n yí n zù Zakarɛ sõ kɛ̀lɛ́ wa, n ce Eləzabɛtɛ. 
LUK.1.41	Eləzabɛtɛ gə́ nyɛ̀ɛ̀ ń co mó, ń byǐ mú já n zhì ń wẽ́ n fùù. Eləzabɛtɛ sú ǹdə́ Eshirhə náàcɛ̀nɛ́, 
LUK.1.42	n zɛ̃̀ n bya dɛ̃̌ dɛ̃̌ n wɔ̀ Marɛ nɛ: “Ǹ nɔ bwəl du kana bɛ́ gakó, sə ǹ pǔ byǐ mú myɛ nɔ bwəl! 
LUK.1.43	Bə̀kɔ́n à wɔ́, à Cinu ná mə n bə̀ à sõ? 
LUK.1.44	Nyǐ ǹ co mó gə́ já e tu à zhɛ̃̌ wa, à byǐ mú fùù ǹdə́ wu-nyɔ̃̀ à wẽ́. 
LUK.1.45	Ǹ wɔ́ wu-nyɔ̃̀ cə́kɛ̃, bə̀ ǹ zwẽ nyí bə̀ tɛ̀bɛ́ Cinu ce bə byili mú mú bʼa pyìrh.”
LUK.1.46	Marɛ zɛ̃̀ n wɔ̀:
LUK.1.46	“À nʼâ cèrhé Cinu ǹdə́ à wu gakó.
LUK.1.47	À nʼâ fùù ǹdə́ wu-nyɔ̃̀ Yi à Zwennə mó yilə,
LUK.1.48	bə̀ rə̀ lwəl rə nyǐ ni ǹdə́ à yə̀ yírh swí ga.
LUK.1.48	Sə kɔn zhí èlâsɛ̃´, nunə dwí gakó mʼa byẽ̀ nè bə̀ wu-nyɔ̃̀ cə́kɛ̃,
LUK.1.49	bə̀ Yi jàn cə́bal mɔ́ wɛ̀rhɛ́ ywẽ̀ nánfwààlɛ̀ à yilə.
LUK.1.49	Ń mə̂ ǹdə́ còrhó.
LUK.1.50	Ń nə́ ń dùr byɛ̀bɛ́ bə̀ nʼê nyàm mɔ̀ mɔ́ nɔ̀nɔ̀ twéé gakó
LUK.1.50	kɔn mʼê la gaga.
LUK.1.51	Sə ń byili ń jɛ̃̀ jàn cìn-byilu cìnə́ ne,
LUK.1.51	n làà bɛ̀ dwã nɛ.
LUK.1.52	N byirh pyâ bə̀ pyɛ̀lɛ̀ də̀gwə́rh yó n ló tɛ̃´,
LUK.1.52	n zhẽ̌ byɛ̀bɛ́ bə̀ yə̀ yírh swí mú ywẽ́ dɛ̃̌.
LUK.1.53	N pə wè-ècɛ̀nà nánzhəzhɔ̌ nɔ̀rhnà nɛ̀,
LUK.1.53	n kwɛ̃̀ nə̀cɛ̀nà ǹdə́ jə̀-fwə̀r.
LUK.1.54+LUK.1.55	N lyǐrh ń nyí rí ń yà ń bwəl nə́ dabá nɛ mɔ́ yò,
LUK.1.54+LUK.1.55	n sɛ̃ ń dwí Esərayɛl lyì bí ni,
LUK.1.54+LUK.1.55	sə ń yə̀ Abəraham ǹdə́ ń byâ bɛ́ yò swě yé.
LUK.1.54+LUK.1.55	Ń nə́ ń dùr bə̀ nɔ̀nɔ̀ twéé gakó kɔn mʼê la gaga.”
LUK.1.56	Marɛ mɛ̃ Eləzabɛtɛ sono kɔn yí ǹdə cànsɛ̀ sə̀tɔ̀ ta. Rə̀myɛ́ kwã nɛ́, n ká n vò jè.
LUK.1.57	Eləzabɛtɛ lul lé dɛ̃ rɛ́ gə́ tú rə yí, ń lùl bal-byǐ. 
LUK.1.58	Ń jə̀-dwã bɛ́ ǹdə́ ń dwí lyì bí gə́ nyɛ̀ɛ̀ bə̀ Cinu dùr ń nɔ̀nɔ̀ dɛ̃´dɛ̃´ èta, bə zɛ̃̀ bə tó mo bə fùù ǹdə́ wu-nyɔ̃̀.
LUK.1.59	Dwã nyàlpyɛ̀ bə̀sɔ́bwɛ̀lɛ́ y lul lé kwã nɛ́, bə̀ tú bə gõ yə̀.
LUK.1.60	Ń ná zɛ̃̀ n cẽ n wɔ̀: “È də̀ èta yé. Byẽ̌nə mo bə̀ Zhã.”
LUK.1.61	Bə wɔ̀ mɔ̀: “Sə lò gə́ tɛ̀nɛ́ á dwí rí wẽ́ ń yíl èta mɔ́?”
LUK.1.62	Bə zɛ̃̀ bə gwàr ń da Zakarɛ, bə byili mu ǹdə́ bə̀ jɛ̀rh, bə̀ wɔ́ etər ń nə́ ń yâl bə̀ bə̀ byẽ̌ bə̀sɔ́bwɛ̀lɛ́ y nɛ́? 
LUK.1.63	N ce bə kwè bwèlè bə pɔ̃, n kɛ̃ è yó bə̀: “Bə̀ byẽ̌ bə̀sɔ́bwɛ̀lɛ́ y bə̀ Zhã.”
LUK.1.63	Kɔn jàr bə̀ gakó. 
LUK.1.64	Rə̀myɛ́ yó cìcì, ń nyí rí jʼa púr, n zɛ̃̀ ń nə́ ń zɔ̀m ń mə́ ń cèrhé Yi. 
LUK.1.65	Ywẽ zɔ lyì bí byɛ̀bɛ́ gakó bə̀ yʼà bwə́l gàà mɔ́. Sə cɛmɛ nɛ́ nyɛ̀bɛ́ nə̀ yʼà ŋwɛ́nɛ́ tənà y èmyɛ́ pyààrɛ́ yó mó lyì bí myɛ yʼà nʼê zɔ̀m yò w òmyɛ́ mɔ́ zɔ̀mà. 
LUK.1.66	Lyì bí byɛ̀bɛ́ gakó bə̀ nyɛ̀ɛ̀ yò w òmyɛ́ mɔ́ yʼà cĩ́ w bə̀ wẽ́, bə̀ nʼê wə̀lə̀: “Bə̀kɔ́n lò bə̀sɔ́bwɛ̀lɛ́ y kɛ̀bɛ́ la yál?”
LUK.1.66	Zhə̀n ga, Cinu jàn dɛ́ yʼà ŋwɛ́nɛ́ ǹdə́ ya.
LUK.1.67	Zhã da Zakarɛ sú ǹdə́ Eshirhə náàcɛ̀nɛ́, n zɛ̃̀ ń nə́ ń zɔ̀m zɔ̀mà nyɛ̀bɛ́ Yi yʼà byili mu ń zhe:
LUK.1.68	“Cinu Esərayɛl lyì bí Yi rí mà n nə còrhó,
LUK.1.68	bə̀ ń gwɛ̃ ń dwí rí ni, n zwẽ de.
LUK.1.69	Ń ce ń tùntùnnə̀ Dəvyidi dwí rí lù jàn cə́bal, n zwẽ nə́ba.
LUK.1.70	Ń pyìrh kɔn dɛ̀bɛ́ ń yà ń tó ń nyì-zwennə bé dɛnnɛ n byili shãã ga mɔ́.
LUK.1.71	Ń yà ń bwəl nyí bə̀ ń mà n zwẽ nə́ba nə́ zwə̀ bé
LUK.1.71	ǹdə́ byɛ̀bɛ́ gakó bə̀ súl nə́ba mó jɔ̃̀ wà,
LUK.1.72	bə̀ ń mà n dùr nə́ dabá náncɛsɛ́ nɔ̀nɔ̀,
LUK.1.72	n lyǐrh ń cìcì dɔbrɛ́ ń yà ń zɔ ǹdə́ bɛ mɔ́ yò.
LUK.1.73	Wɔ́ nə́ nàmbal Abəraham nɛ Cinu yà ń bwəl nyí,
LUK.1.74	bə̀ ń mà n zwẽ nə́ba nə́ zwə̀ bé jɔ̃̀ wà.
LUK.1.74	Ywẽ kʼê tʼâ la nə́ba zal yé.
LUK.1.75	Nə́ mʼâ ŋwɛ̀nɛ́ nə́ pɔ̃ còrhó ǹdə́ wu nántwə̂ ǹdə́ wu-cángá ń yírh wə́,
LUK.1.75	kɔn mʼe yí nə́ cu.
LUK.1.76	Sə à byǐ, è gə wɔ́ ǹmyɛ́ yilə,
LUK.1.76	bə̀ mʼa byẽ̀ mó bə̀ Dɛ̃̌ cə́bal nyì-zwennə,
LUK.1.76	bə̀ ǹ mʼâ tó Cinu yé, ń kwɛrhɛ ń sɔ́má yá,
LUK.1.77	ń ce ń dwí rí lwar bə̀ ń la rə zõ rə̀ yə̀-bəlwàálɛ́ wa.
LUK.1.78	Nə́ Yi rí wɔ́ wu-bɔ̀nɔ̀ ǹdə́ nɔ̀nɔ̀-dǔr cí.
LUK.1.78	Rə̀ mʼa ce pwẽ̀ shí dɛ̃̌ rə bʼe yə̂r nə́ba ǹdə nə̀nyɔ́nɔ́ gə́ yʼa púrh né.
LUK.1.79	Pwẽ̀ dé rə̀myɛ́ mʼa yə̂r byɛ̀bɛ́ bə̀ jě cə-byín ǹdə́ cu ywə́l wə,
LUK.1.79	rə cĩ́ nə́ba yə̀-zùlə́ sɔ́má yó.”
LUK.1.80	Sə bə̀sɔ́bwɛ̀lɛ́ y yʼà nʼê byìlə̀. È surhə né myɛ yʼà nʼê súlí. Rə̀myɛ́ kwã nɛ́, ń zhə̀l n yə̀ gɔ-elũ èpòlò wə̀, kɔn mʼe yí dɛ̃ rɛ́ tɛ̀bɛ́ ń tú n byili ń cìn Esərayɛl lyì bí ni mú.
LUK.2.1	Dwã nɛ́ nə̀myɛ́ wẽ́, pyɔ̌ Səzaarɛ Ogusti pɔ nyí bə̀ bə̀ gál lũ lyì bí púlə́púlə́. 
LUK.2.2	Gál mɔ́ mə̀myɛ́ mə̀ yàl gál nã́yéé mó. Mə̀ gàl ǹdə́ Kwirinyuusi yà ń wɔ́ Siri tənà y yó-cə́bal. 
LUK.2.3	Lyì bí gakó yʼà zhə̀l gál mɔ́, lò gakó ń da-dǒ wə. 
LUK.2.4	Zhozefu yà ń wɔ́ pyɔ̌ Dəvyidi kwálá y lò. Rə̀myɛ́ ce n zɛ̃̀ n zhǐr Nazarɛtɛ nɛ, Gəlile tənà y wa, n vò Zhide tənà y wa, Dəvyidi da-dǒ w bə̀ nʼê byẽ̀ bə̀ Bɛtələyɛm mɔ́ wa, 
LUK.2.5	mùnì bə kɛ̃ ńmyɛ̌ ǹdə́ ń kɛ̃ Marɛ. Marɛ jà ń yà ń zhe pǔ.
LUK.2.6	Bə̀ gə́ yʼà ŋwɛ́nɛ́ gàà yi ní, Marɛ lul dɛ̃ rɛ́ tú e yí. 
LUK.2.7	N lù bal-byǐ. Wɔ́ ńmyɛ̌ ń yàl ń byǐ nã́yə́ə́ mó. Sə bə̀ yə̀ jàà nɛ zhələ bé jì y wẽ́ yé. Rə̀myɛ́ yilə, n pyípyílí mu ǹdə́ kàmə̀-jɛ̀rh, n cĩ́ mu vwàmá kùlkṍ wə.
LUK.2.8	Vwã̌-ènɔ̀nà yʼà nʼê zwɛ̃̀ gàà, gɔ w wa, bə̀ mʼê yìlì bə̀ pyììsì. 
LUK.2.9	Cinu màlɛ́ka èdù lyí bi. Cinu zùwə́ y pwẽ̀ dé yə̂r rə kə́kɛ́lɛ́ bɛ. Ywẽ nánfɔ̀lɔ̀ zə bɛ.
LUK.2.10	Màlɛ́ka y zɛ̃̀ e wɔ̀ bɛ: “Á bə̀kʼá dùr ywẽ yé. Nyǐ à zhe yò-ècɔ̀nɔ̀ à la ába byilu. Ò mʼa yə̀ wu-nyɔ̃̀ nánfɔ̀lɔ̀ dwí rí púlə́púlə́ yilə. 
LUK.2.11	Bə̀ lùl mɔ̀bɔ́ ń la ába zõ mó zà Dəvyidi da-dǒ wə. Ńmyɛ̌ ń wɔ́ Kristə mó, Cinu mú mɔ̀bɔ́ Yi yʼà bwəl nyí bə̀ rə̀ mʼa twĩ̀ n bə̀ mɔ́. 
LUK.2.12	Nyǐnə kɔn dɛ̀bɛ́ rə̀ mʼa ce á lwar ń párá: á mʼâ nə byì-shɛ̀mɛ́ bə̀ pyípyílí ǹdə́ kàmə̀-jɛ̀rh, è pyě vwàmá kùlkṍ wə.”
LUK.2.13	Rə̀myɛ́ yó, Arəzana màlɛ́kabá nánzhəzhɔ̌ tú bə súlí màlɛ́ka y nɛ, bə̀ nʼê cèrhé Yi bə̀ zhe:
LUK.2.14	“Yi nə còrhó dɛ̃̌ Arəzana wa,
LUK.2.14	sə yə̀-zùlə́ jòm cɛ yó ǹdə́ numbyínə́ bé rə̀ só mó!”
LUK.2.15	Màlɛ́kabá gə́ kwɛ̃̀ bə vò dɛ̃̌, vwã̌-ènɔ̀nà bɛ́ zɛ̃̀ bə̀ nʼê wə̀l dwã nɛ: “Bànà nə́ lyɛ̃ nə́ yí Bɛtələyɛm, nə́ nə yò w ò wɛ̀rhɛ́, Cinu cĩ́ nə́ba ò nyí mú.”
LUK.2.16	Bə zhǐr bə vò làlà, bə yí bə nə Marɛ ǹdə́ Zhozefu ǹdə́ byì-shɛ̀mɛ́ y è pyě vwàmá kùlkṍ w wə. 
LUK.2.17	Bə̀ gə́ nɔ byì-shɛ̀mɛ́ yá, bə zɛ̃̀ bə cĩ́ kɔn dɛ̀bɛ́ màlɛ́ka y yʼà byili bi bə̀sɔ́bwɛ̀lɛ́ námpɔ́lɛ́ y èmyɛ́ yil mó. 
LUK.2.18	Vwã̌-ènɔ̀nà bɛ́ zɔ̀mà nɛ́ jàr byɛ̀bɛ́ bə̀ yʼà nʼê cili mú gakó, 
LUK.2.19	sə Marɛ yà ń nə́ ń cĩ́ ywẽ̀ nə̀myɛ́ gakó ń wẽ́, ń nə́ ń tɛ́rɛ́ nɛ.
LUK.2.20	Vwã̌-ènɔ̀nà bɛ́ kʼa kwɛ̃̀, bə̀ nʼê shènè Yi, bə̀ mʼê cèrhé re, kɔn dɛ̀bɛ́ gakó bə̀ zhã̌ nyɛ̀ɛ̀, bə̀ yírhə́ jʼa nə mɔ́ yilə. Kɔn gakó yàl ǹdə màlɛ́ka y gə́ yʼà byili bi ní.
LUK.2.21	Dwã nyàlpyɛ̀ bə̀sɔ́bwɛ̀lɛ́ y lul lé kwã nɛ́, dɛ̃ rɛ́ tɛ̀bɛ́ bə̀ yʼà mə̂ dwã sə bə gõ y mó gə́ tú e yí, bə co è yil bə̀ Yezu, yil lé tɛ̀bɛ́ màlɛ́ka y yʼà byili ǹdə́ ń ná yà ń gwẽ̌ bə ń pǔ zhe mó.
LUK.2.22	Kɛ̃ lul jìmdí vǔr dɛ̃ rɛ́ gə́ tú e yí, Zhozefu ǹdə́ Marɛ wɛ̀rhɛ́ ǹdə Muyiisi gə́ yà ń pɔ nyí ní: bə̀ zə bə̀sɔ́bwɛ̀lɛ́ y bə mʼe vò Zhərəzalɛm, bə pə Cinu ni, 
LUK.2.23	ǹdə Cinu nyí rí sɛ́bɛ́ rɛ́ gə́ byili ní. Bə̀ kɛ̃ rə̀ wẽ́ bə wɔ̀: “Kɛ̃ gə lùl ń byì-yə́ə́, è gə wɔ́ bal, wɔ́ Cinu ń cǐ yə.” 
LUK.2.24	Bə pə kɔn dɛ̀bɛ́ rə̀ kɛ̃ Cinu nyí rí sɛ́bɛ́ rɛ́ wẽ́ vwĩ̀ rí zwə́l yil mó myɛ: “Épwə̂nse sə̀lyè, ráá épò-bwâlsɛ sə̀lyè.”
LUK.2.25	Bal mə̀dù yà ń ŋwɛ́nɛ́ Zhərəzalɛm nɛ́, ń yíl Shəmənyɔ̃. Bal mɔ́ ńmyɛ̌ yà ń wɔ́ wu-cángá cə́bal, ń yà ń nə́ ń cèrhé Yi. Ń yà ń nə́ ń dɛ̃̀ mɔ̀bɔ́ ń mà n zwẽ Esərayɛl lyì bí. Eshirhə náàcɛ̀nɛ́ yʼà ŋwɛ́nɛ́ ǹdə́ mɔ. 
LUK.2.26	È yʼà byili mu bə̀ ń mà n nə Kristə mó, mɔ̀bɔ́ Cinu la tũ̌ mú, éfòró n zɛ̃̀ n cì. 
LUK.2.27	E ce n vò Yi jù wə̀. Yezu da ǹdə́ ń ná gə́ zə mɔ bə mʼe bə̀ Yi jù w bə̀ la wɔ̀rhɔ́ ǹdə nyí rí gə́ yʼà nʼê byili ní, 
LUK.2.28	Shəmənyɔ̃ cèlè ń jɛ̀rh n zwẽ mo, n zɛ̃̀ ń nə́ ń ce Yi nə̀bán ń zhe:
LUK.2.29	“Cinu, èlâsɛ̃´, ǹ zɔ̀mɛ̀ rɛ́ pyìrh.
LUK.2.29	Yẽ̌ ǹ tùntùnnə̀ mó ne n vò ǹdə́ yə̀-zùlə́,
LUK.2.30	bʼà yírhə́ nɔ mɔ̀bɔ́ ǹ twĩ̀ nə́ zõ yil mó.
LUK.2.31	Ǹ twĩ̀ mù lyì bí gakó yírhə́ nə mɔ.
LUK.2.32	Wɔ́ ńmyɛ̌ ń wɔ́ pwẽ̀ dé rə̀ mʼa ce lũ lyì dwí gakó lwar ǹ párá,
LUK.2.32	e jà ń mà n ce ǹ dwí Esərayɛl lyì bí nə còrhó.”
LUK.2.33	Kɔn dɛ̀bɛ́ Shəmənyɔ̃ yà ń nə́ ń zɔ̀m bə̀sɔ́bwɛ̀lɛ́ y yil mó yʼà jàr è da ǹdə́ è ná. 
LUK.2.34	Shəmənyɔ̃ lwə̀l Yi bwəl bə̀ yó, n zɛ̃̀ n wɔ̀ Marɛ nɛ: “Yi twĩ̀ bə̀sɔ́bwɛ̀lɛ́ y kɛ̀bɛ́ Esərayɛl lyì nánzhəzhɔ̌ yò zhìlù, ǹdə́ bə̀ nánzhəzhɔ̌ yò kɔrhɔ yilə. Ń mà n byili Yi pùbùlə̀, sə lyì bí mʼa mà nyə̀-pɔ̌. 
LUK.2.35	Ń mà n byili lyì nánzhəzhɔ̌ wun bùlə̀. Sə ǹmyɛ́ cìcì mú, kɔn mʼa yì mú ǹdə wɔ́ shǐ bə̀ mʼe zò mó ta.”
LUK.2.36	Kɛ̃ mə̀dù myɛ yà ń ŋwɛ́nɛ́ ń yíl Annɛ, ń yà ń wɔ́ Yi nyì-zwennə. Ń da mɔ́ yà ń wɔ́ Asɛɛrɛ kwálá lò, ń yíl Fanəwəə. Annɛ yà ń cɛ dɛ̃´dɛ̃´. Ń yà ń wɛ̀rhɛ́ byinə nyàlpyɛ̀ ǹdə́ ń byal mɔ́. 
LUK.2.37	Rə̀myɛ́ kwã nɛ́, ń byal mɔ́ cì n yẽ̌ mo, sə ń kə́ ń yə̀ byal dõ jí yé. Ń yà ń yú byinə shə́-lyɛlɛ ǹdə́ nə̀na. Ń yà ń ŋwɛ́nɛ́ Yi jù w twéé gakó, ń nə́ ń lyẽ ń nyí, ń nə́ ń wɛ̀rhɛ́ Yi-co, ń mə́ ń cèrhé Yi cəcɛ̃ ǹdə́ nə̀nyɔ́nɔ́ ga.
LUK.2.38	Rə̀myɛ́ yi ní cìcì, ńmyɛ bə̀ n zù bə̀ yó, n zɛ̃̀ ń nə́ ń cèrhé Yi, ń mə́ ń zɔ̀m bə̀sɔ́bwɛ̀lɛ́ y zɔ̀mà ǹdə́ lyì bí byɛ̀bɛ́ gakó bə̀ yʼà nʼê dɛ̃̀ Zhərəzalɛm cìn nɛrɛ́ y dɛ̃ rɛ́ mɔ́.
LUK.2.39	Zhozefu ǹdə́ Marɛ gə́ wɛ̀rhɛ́ ǹdə Cinu nyí rí gə́ nʼê byili ní bə zhɛ̀, bə kʼa zə Yezu bə kwɛ̃̀ bə vò bə̀ da-dǒ Nazarɛtɛ, Gəlile tənà y wa. 
LUK.2.40	Bə̀sɔ́bwɛ̀lɛ́ y yʼà nʼê byìlə̀. È jàn dɛ́ ǹdə́ è surhə né ga yʼà nʼê súlí, sə Yi yʼà só yə.
LUK.2.41	Byin byin gakó Pakɛ y címsí
LUK.2.42	Yezu gə́ tú n yí byinə shí ǹdə́ nə̀lyè, bə̀ zə mɔ bə vò Zhərəzalɛm ǹdə bə̀myɛ́ gə́ nʼê zhə̀l byin byin gakó ta.
LUK.2.43	Címsí gə́ tú sə zhɛ̀, bə kʼa kwɛ̃̀ bə̀ la jè, sə Yezu yà ń mɛ̃ Zhərəzalɛm nɛ́. Zhozefu ǹdə́ Marɛ jʼà yə̀ lwar yé. 
LUK.2.44	Bə̀ yʼà nʼê bùl bə̀ ń ŋwɛ́nɛ́ lyì bí byɛ̀bɛ́ bə̀ yʼà tó bə shí Zhərəzalɛm mɔ́ wẽ́. Sə bə̀ zhə̀l dɛ̃ námpúm, bə zɛ̃̀ bə ji kùr bə̀ nʼê pyà mɔ̀ bə̀ dwí lyì bí ǹdə́ bə̀ dɔwabá wẽ́, 
LUK.2.45	sə bə̀ yə̀ mɔ nɛ yé. Bə zɛ̃̀ bə kʼa nʼê pyà mɔ̀ bə mʼe la Zhərəzalɛm.
LUK.2.46	Bə̀ dwã nə̀tɔ̀ yùwə̀, bə vò bə nə mɔ Yi jì y kɔ̀nɔ́ w wa, ń jě tɛ̃´ Muyiisi nyə́ né byilnə bé cəcəl wə, ń nə́ ń cili bə̀ zɔ̀mà nɛ́, n jà ń nə́ ń bwə̀rh bè zɔ̀mà. 
LUK.2.47	Sə surhə né nyɛ̀bɛ́ ń yà ń mə́ ń lyár bɛ mɔ́ yʼà nʼê jàr byɛ̀bɛ́ bə̀ yʼà nʼê cili ń zɔ̀mà nɛ́ mɔ́ gakó. 
LUK.2.48	Ń da ǹdə́ ń ná gə́ tú bə nə mɔ, kɔn jàr bɛ̀ dɛ̃´dɛ̃´. Ń ná zɛ̃̀ n wɔ̀ mɔ̀: “À byǐ, byè yil ǹ wɛ̀rhɛ́ nə́ba èta mɔ́? Nyǐ, àmyɛ́ ǹdə́ ǹ da wun zhìlì nə́ mʼé pyà mɔ́.”
LUK.2.49	Yezu zɛ̃̀ n wɔ̀ bɛ: “Byè yil á yʼâ nʼá pyà nɛ̀? Á yə̀l bə̀ kɔn wɔ́ nyɔ́ɔ́ ǹdə́ nɛ bʼà cili à Da tumə né sõ nà?” 
LUK.2.50	Sə bə̀ yə̀ ń zɔ̀mɛ̀ rɛ́ kùr nyɛ̀ɛ̀ yé.
LUK.2.51	N zɛ̃̀ n ká n tó be n vò Nazarɛtɛ. Ń yà ń nə́ ń zwẽ bə̀ nyí ni, sə ń ná yà ń nə́ ń cĩ́ ywẽ̀ né nə̀myɛ́ gakó ń wẽ́. 
LUK.2.52	Sə Yezu yà ń nə́ ń byìlə̀. Ń lárma mɔ́ ǹdə́ ń tùm-ècɛ̀nà ga yà nʼê súlí Yi ǹdə́ numbyínsí yírhə́ wə.
LUK.3.1	Pyɔ̌ Təbɛɛrɛ Səzaarɛ pyɛ̀lɛ̀ rɛ́ byinə shí ǹdə́ nə̀nu yó, ǹdə́ wɔ́ Pɔ̃s-Pyəlatɛ ń yà ń cǐ Zhide tənà yá, ǹdə́ Erɔɔdɛ myɛ wɔ́ Gəlile tənà y pyɔ̌, ǹdə́ ń zhə̀m-bal Shilipu wɔ́ Yiture ǹdə́ Tərəkoniti pyɔ̌, ǹdə́ Ləzanyaasɛ wɔ́ Abəlɛnɛ tənà y pyɔ̌, 
LUK.3.2	ǹdə́ Annɛ ǹdə́ Kəyifu wɔ́ Yi jì y vwĩ̀-zwə́lnə bé yé né cìnə́ bé gakó náncɛrh. Rə̀myɛ́ yó, Yi byili rə̀ zɔ̀mɛ̀ rɛ́ Zakarɛ byǐ Zhã nɛ gɔ-elũ èpòlò w wə. 
LUK.3.3	N zɛ̃̀ n tó jààsɛ́ shɛ̀bɛ́ sə̀ ŋwɛ́nɛ́ Zhɔrdɛ̃ bwǐ y yala nɛ mɔ́ wẽ́, ń nə́ ń bwə̀l ń byili lyì bí ni bə̀ bə̀ pyìrhí bə̀ wun, bə zwẽ nɛ̃̌-shɔ, mùnì ga Yi pə bɛ bə̀ yə̀-bəlwàálɛ sǔbri.
LUK.3.4	Bə̀ yʼà kɛ̃ ń yò Yi nyì-zwennə Ezəyi sɛ́bɛ́ rɛ́ wẽ́, bə wɔ̀:
LUK.3.4	“Cəl nʼê bwə̀l gɔ-elũ èpòlò wə̀, rə̀ zhe:
LUK.3.4	‘Kwɛrhɛna Cinu sɔ́má yá,
LUK.3.4	sʼá wɛ̀rhɛ́ sə-byǐsí sə yə̀ cángá á pɔ̃.
LUK.3.5	Bə̀ mʼa shĩ gwáárɛ́ gakó;
LUK.3.5	bə̀ mʼa só pyààrɛ́ ǹdə́ pyâlsɛ́ gakó tɛ̃´;
LUK.3.5	bə̀ mʼa zwə́r sɔ́m-bəjə́ə́lé gakó rə jǐrh cángá;
LUK.3.5	bə̀ mʼa kwɛrhɛ sɔ́msɛ́ shɛ̀bɛ́ sə̀ bə càn mɔ́;
LUK.3.6	sə lyì bí gakó bʼa nə Yi vwârh mɔ́ ǹdə́ bə̀ yírhə́.’ ”
LUK.3.7	Lyì-zhâ bɛ́ yʼà nʼê zhə̀l Zhã sono, mùnì n pə bɛ nɛ̃̌-shɔ, sə ń yà ń nə́ ń wə̀l bè: “Kùrh dwí, mɔ̌ lò ń byili ába bə̀ dǔrnə á lú Yi lyim dí rə̀ bàn mɔ́ yé né? 
LUK.3.8	Wɛ̀rhɛ́na kɔn dɛ̀bɛ́ rə̀ mʼa byili bʼâ pyìrhí á wun, sʼá bə̀kʼá zɛ̃̀ á nʼá bùl á wẽ́ bə̀, Abəraham gə́ wɔ́ ámyɛ̌ nàmbal mɔ́ dúdú yú yé. À nʼâ wə̀l ába: Yi wɔ̌ rə̀ bʼa ce nə́kuulí tɛ̀bɛ́ jǐrh Abəraham byâ. 
LUK.3.9	Nyǐnə, dòló pyě cèmé né kùr wə̀. Kɔ̀bɔ́ gakó ò tʼâ ce byâ byɛ̀bɛ́ bə̀ càn, bə̀ mʼa kà w bə ji myǐn.”
LUK.3.10	Lyì-zhâ bɛ́ zɛ̃̀ bə bwə̀rh mò bə wɔ̀: “Byè nə́myɛ̌ nə mə̂ sə nə́ wɛ̀rhɛ́?”
LUK.3.11	N wɔ̀ bɛ: “Lò mɔ̀bɔ́ ǹ zhe kàmə̀-zǔrh sə̀lyè, sə́ pə èdù lò mɔ̀bɔ́ ń bə zhe ne. Lò mɔ̀bɔ́ ǹ zhe kùjú, sə ǹmyɛ́ tə̀ ń pə lò mɔ̀bɔ́ ń bə zhe ne.”
LUK.3.12	Myə̂l-kwândɛ́ zwennə jàlà myɛ yʼà tú mùnì Zhã pə bɛ nɛ̃̌-shɔ. Bə zɛ̃̀ bə bwə̀rh mò bə wɔ̀: “Yó-cə́bal, byè nə́myɛ̌ mə̂ sə nə́ wɛ̀rhɛ́?”
LUK.3.13	N wɔ̀ bɛ: “Á bə̀kʼá zwẽ lò wársɛ kɔn lyɛ̃ bə̀ gə́ pɔ ába nyí ní mú yé.”
LUK.3.14	Shə̀dɛ́ɛ́sɛ myɛ bwə̀rh mò sə wɔ̀: “Sə nə́myɛ̌, byè nə́ mə̂ sə nə́ wɛ̀rhɛ́?”
LUK.3.14	N wɔ̀ bɛ: “Á bə̀kʼá ce ywẽ lyì bí kùr w á mʼá zwẽ bə̀ wársɛ́ yé. Á bə̀kʼá cĩ́ yò kɔ̀bɔ́ ò də̀ zhə̀n lò yó w yé. Cenə á wun yə̀ nyɛ̀n ǹdə́ dɛ̀bɛ́ bə̀ nʼê kwɛ̃̌ ába mɔ́.”
LUK.3.15	Sə lyì bí yʼà nʼê dɛ̃̀ kɔn dɛ̀bɛ́ rə̀ la wɔ̀rhɔ́ ǹdə́ bə̀ wun gakó. Rə̀myɛ́ ce, lò gakó yà ń nə́ ń bwə̀rh ń cìn ń wẽ́ ń zhe ǹdə́ è gə də̀ Zhã ń wɔ́ Kristə mó?
LUK.3.16	Zhã zɛ̃̀ n wɔ̀ bə̀ gakó ne: “Àmyɛ́ nʼâ zə nɛ̃̌ à pɛ ába nɛ̃̌-shɔ, sə lò mə̀dù bànà, ńmyɛ̌ jàn dɛ́ du àmyɛ́. À yə̀ yírh swí sʼa lwə̂r ń nə̀cìlə̀ né nyínsí myɛ cìcì yé. Ńmyɛ̌ mà n zə Eshirhə náàcɛ̀nɛ́ ǹdə́ myǐn n pə ába nɛ̃̌-shɔ. 
LUK.3.17	Ń zhe zwã̌ ń jɔ̃̀ wà, ń la n mə n cèlè jíjí rí, n pɔr rə̀ byâ bɛ́ ǹdə́ rə̀ púúlí dwã wa, n ce jíjí byâ bɛ́ ń bɔ̀bwã̀ y wa, n zɛ̃̀ n ló púúlí myǐn mɔ̀bɔ́ mə̀ tʼâ la cú gaga wa.”
LUK.3.18	Zhã yà ń nə́ ń cící lyì bí ǹdə́ zɔ̀mà dwã nánzhəzhɔ̌; sə ń yà ń nə́ ń tó rə̀myɛ́ dɛnnɛ ń bwə̀l yò-ècɔ̀nɔ̀ nyí rí ń byili bi. 
LUK.3.19	Ń yà ń nə́ ń bwí Erɔɔdɛ ń gə́ zwẽ ń da-byǐ mú kɛ̃ mɔ́ bə̀ yʼà nʼê byẽ̀ bə̀ Erɔjaadɛ n jí mú, ǹdə́ ń bə̀cà tumə né dwã bɛ́ nyɛ̀bɛ́ gakó ń yà ń nə́ ń twĩ̀ mú yilə. 
LUK.3.20	Erɔɔdɛ zɛ̃̀ n kə́ n twĩ̀ bə̀cà tum dõ n súlí: n ce bə zə Zhã bə ce byə̀nə́-jù wə̀.
LUK.3.21	Lyì bí gakó gə́ zwẽ nɛ̃̌-shɔ mɔ́ bə zhɛ̀, Yezu myɛ zɛ̃̀ n zwẽ. Ń gə́ zwẽ mo n zhɛ̀, n zɛ̃̀ ń nə́ ń ce Yi. Ń gə́ tú ń nə́ ń ce Yi yi ní, dɛ̃̌ yi rí pul. 
LUK.3.22	Eshirhə náàcɛ̀nɛ́ shí dɛ̃̌ ǹdə épwèné ta, e só ń yó wə. Bə zɛ̃̀ bə nyɛ̀ɛ̀ cəl rə̀ shí dɛ̃̌ rə wɔ̀: “Ǹ wɔ́ à ywə́lə́ byǐ. À só mó dɛ̃´dɛ̃´.”
LUK.3.23	Yezu gə́ tú n ji ń tum dí kùr mó, ǹdə́ ń yú byinə shə́-ètɔ̀, sə lyì bí yʼà nʼê bùl bə̀ wɔ́ Elyi byǐ Zhozefu ń lùl mò.
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Nyǐnə kɔn gə́ ju kùr né ǹdə́ Adəma kɔn mʼe yí Zhozefu:
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Wɔ́ Yi rə̀ wɛ̀rhɛ́ Adəma,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Adəma zɛ̃̀ n lù Sɛtɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Sɛtɛ zɛ̃̀ n lù Enɔɔsɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Enɔɔsɛ zɛ̃̀ n lù Kayənan,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Kayənan zɛ̃̀ n lù Maləlyɛɛlɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Maləlyɛɛlɛ zɛ̃̀ n lù Yarɛtɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Yarɛtɛ zɛ̃̀ n lù Enɔkɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Enɔkɛ zɛ̃̀ n lù Matəsala,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Matəsala zɛ̃̀ n lù Lamɛkɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Lamɛkɛ zɛ̃̀ n lù Nəwee,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Nəwee zɛ̃̀ n lù Sɛm,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Sɛm zɛ̃̀ n lù Arəfasaadɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Arəfasaadɛ zɛ̃̀ n lù Kayənam,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Kayənam zɛ̃̀ n lù Sala,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Sala zɛ̃̀ n lù Ebɛɛrɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Ebɛɛrɛ zɛ̃̀ n lù Falɛkɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Falɛkɛ zɛ̃̀ n lù Aragawɔ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Aragawɔ zɛ̃̀ n lù Shəruki,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Shəruki zɛ̃̀ n lù Nakɔɔrɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Nakɔɔrɛ zɛ̃̀ n lù Tara,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Tara zɛ̃̀ n lù Abəraham,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Abəraham zɛ̃̀ n lù Yəzakɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Yəzakɛ zɛ̃̀ n lù Zhakɔɔbɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Zhakɔɔbɛ zɛ̃̀ n lù Zhudə,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Zhudə zɛ̃̀ n lù Farɛɛsɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Farɛɛsɛ zɛ̃̀ n lù Esərɔm,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Esərɔm zɛ̃̀ n lù Arəni,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Arəni zɛ̃̀ n lù Adəmyinni,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Adəmyinni zɛ̃̀ n lù Amyənadaabɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Amyənadaabɛ zɛ̃̀ n lù Naasɔ̃,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Naasɔ̃ zɛ̃̀ n lù Sala,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Sala zɛ̃̀ n lù Booze,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Booze zɛ̃̀ n lù Zɔbɛɛdɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Zɔbɛɛdɛ zɛ̃̀ n lù Zhese,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Zhese zɛ̃̀ n lù Dəvyidi,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Dəvyidi zɛ̃̀ n lù Natannɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Natannɛ zɛ̃̀ n lù Matata,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Matata zɛ̃̀ n lù Mɛnna,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Mɛnna zɛ̃̀ n lù Mələya,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Mələya zɛ̃̀ n lù Elyəcim,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Elyəcim zɛ̃̀ n lù Yɔnam,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Yɔnam zɛ̃̀ n lù Zhozefu,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Zhozefu zɛ̃̀ n lù Zhudə,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Zhudə zɛ̃̀ n lù Shəmənyɔ̃,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Shəmənyɔ̃ zɛ̃̀ n lù Levyi,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Levyi zɛ̃̀ n lù Mataatɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Mataatɛ zɛ̃̀ n lù Yorim,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Yorim zɛ̃̀ n lù Elyɛzɛɛrɛ.
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Elyɛzɛɛrɛ zɛ̃̀ n lù Zhozwe,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Zhozwe zɛ̃̀ n lù Eɛrɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Eɛrɛ zɛ̃̀ n lù Eləmadam,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Eləmadam zɛ̃̀ n lù Kɔsam,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Kɔsam zɛ̃̀ n lù Aji,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Aji zɛ̃̀ n lù Mələci,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Maləci zɛ̃̀ n lù Neri,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Neri zɛ̃̀ n lù Salacəə,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Salacəə zɛ̃̀ n lù Zorobəbyəə,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Zorobəbyəə zɛ̃̀ n lù Arəsa,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Arəsa zɛ̃̀ n lù Ywanam,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Ywanam zɛ̃̀ n lù Yɔda,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Yɔda zɛ̃̀ n lù Zhozɛkɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Zhozɛkɛ zɛ̃̀ n lù Səməyinni,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Səməyinni zɛ̃̀ n lù Matacaasɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Matacaasɛ zɛ̃̀ n lù Maatɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Maatɛ zɛ̃̀ n lù Nəgəyi,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Nəgəyi zɛ̃̀ n lù Esəlyi,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Esəlyi zɛ̃̀ n lù Nəyum,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Nəyum zɛ̃̀ n lù Amɔɔsɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Amɔɔsɛ zɛ̃̀ n lù Matacaasɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Matacaasɛ zɛ̃̀ n lù Zhozefu,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Zhozefu zɛ̃̀ n lù Yənəyi,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Yənəyi zɛ̃̀ n lù Mələci,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Mələci zɛ̃̀ n lù Levyi,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Levyi zɛ̃̀ n lù Mataatɛ,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Mataatɛ zɛ̃̀ n lù Elyi,
LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Elyi zɛ̃̀ n lù Zhozefu, mɔ̀bɔ́ lyì bí yʼà nʼê bùl bə̀ wɔ́ ńmyɛ̌ ń lùl Yezu mú.
LUK.4.1	Yezu zɛ̃̀ n zhǐr Zhɔrdɛ̃ bwǐ y yó ń ká ń bànà. Ń sú ǹdə́ Eshirhə náàcɛ̀nɛ́. Eshirhə y zə mɔ e vò gɔ-elũ èpòlò w wə. 
LUK.4.2	Shətana swèlè mò gàà dwã shə́-èna. Dwã nɛ́ nə̀myɛ́ wẽ́, ń yə̀ kaka jí yé. Sə nə̀ gə́ lyɛ̃ kwã nɛ́, nɔrh zɔ mɔ.
LUK.4.3	Shətana y zɛ̃̀ e wɔ̀ mɔ̀: “Ǹ gə wɔ́ Yi Byǐ, sə́ pə nyí nə́kulu w kɔ̀bɔ́ nɛ o jǐrh búrú.”
LUK.4.4	Yezu wɔ̀ yà: “Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: ‘È də̀ búrú dúdú ò wɔ̌ ò bʼa ce numbyíní zə myə̂l yé.’ ”
LUK.4.5	Shətana y zɛ̃̀ e zə mɔ e vò e jì pyɔ̀ kɔ̀bɔ́ ò nyɛ̌ dɛ̃̌ dɛ̃̌ yó, e byili mu lũ w tənèsé púlə́púlə́ twər rə̀dù sá, 
LUK.4.6	e zɛ̃̀ e wɔ̀ mɔ̀: “À mʼa pɔ̃́ tənèsé shɛ̀bɛ́ ǹdə́ sə̀ nə̀cɛ̀ndɛ́ gakó ń cìní, bə̀ wɔ́ àmyɛ́ nɛ bə̀ pɔ rɛ, àmyɛ zɛ̃̀ à nʼâ pɛ mɔ̀bɔ́ à nʼâ yâl mɔ́ nɛ. 
LUK.4.7	Ǹ gə wùlì à yé né, à mʼa pɔ̃́ rə̀ gakó.”
LUK.4.8	Yezu wɔ̀ yà: “Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
LUK.4.8	‘Wɔ́ Cinu ǹ Yi yé né ǹ mə̂ sə́ wùlì ní,
LUK.4.8	ń cèrhé ń dúdú sá.’ ”
LUK.4.9	Shətana y kʼe zə mɔ e zhǐr e vò Zhərəzalɛm, e ce n zhì Yi jì y yə́-pɛ̀lɛ́ wa, e zɛ̃̀ e wɔ̀ mɔ̀: “Ǹ gə wɔ́ Yi Byǐ, sə́ zhì gàà ń zɛ̃̀ ń fwɛ̃´ tɛ̃´, 
LUK.4.10	bə̀ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
LUK.4.10	‘Yi mʼa pə nyí rə̀ màlɛ́kabá nɛ bə nyǐ ǹ yò.
LUK.4.11	Bə̀ mʼa kwɛ̃´ mɔ́ ǹdə́ bə̀ jɛ̀rh,
LUK.4.11	mùnì ǹ nà bə̀kʼa mà nə́kulu ni yé.’ ”
LUK.4.12	Yezu wɔ̀ yà: “Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: ‘Bə̀ká zhẽ̀ Cinu ǹ Yi yé.’ ”
LUK.4.13	Shətana y gə́ tú e bɛ̃ bɛ̃ mɔ ǹdə́ sòlò dwí gakó e ga, e zhǐr e yẽ̌ mo è mʼê dɛ̃̀ dɛ̃ dõ.
LUK.4.14	Rə̀myɛ́ kwã nɛ́, Yezu ká n bə̀ Gəlile tənà y wa. Eshirhə náàcɛ̀nɛ́ jàn dɛ́ yʼà ŋwɛ́nɛ́ ǹdə́ mɔ. Ń yil du tənà y èmyɛ́ púlə́púlə́ wə. 
LUK.4.15	Ń yà ń nə́ ń cèrhè kàrmɔ̀ bə̀ dwã-gùúlí jìsí wẽ́, sə lyì bí gakó yʼà nʼê cèrhé mo.
LUK.4.16	Dɛ̃ rə̀dù, n zɛ̃̀ n vò Nazarɛtɛ, bə̀ gə́ kɔ̀n mɔ̀ mə̀gã̌. Shìrhə́ y dɛ̃ rɛ́ gə́ yúwə́, n zɛ̃̀ n vò dwã-gùlú jì y wə, ǹdə ń gə́ yà ń myɛ̀rhɛ̀ ń nə́ ń wɛ̀rhɛ́ nɛ́ twéé twéé mó, n zɛ̃̀ n zhì dɛ̃̌ ń la Yi zɔ̀mɛ̀ rɛ́ sɛ́bɛ́ rɛ́ kàrmɔ̀. 
LUK.4.17	Bə kwè Yi nyì-zwennə Ezəyi sɛ́bɛ́ rɛ́ bə pɔ̃. Ń gə́ púr sɛ́bɛ́ rɛ́, n tu jàà èdù yó bə̀ kɛ̃ bə wɔ̀:
LUK.4.18	“Cinu Eshirhə y ŋwɛ́nɛ́ ǹdə́ nɛ.
LUK.4.18	Ń cír ne, n pɛ̃ ŋwɔ̀nɔ́ bʼà bwə̂l yò-ècɔ̀nɔ̀ nyí rí a byili nə̀mwà nɛ̀.
LUK.4.18	Ń twĩ̀ nì bʼà bwə̂l a byili lyì byɛ̀bɛ́ bə̀ ŋwɛ́nɛ́ byə̀nə́-jù w mú ni bə̀ bə̀ mʼa vùr bè,
LUK.4.18	sʼa byili lyìlyə̂r ne bə̀ bə̀ yírhə́ né mʼa púr,
LUK.4.18	sʼa ce byɛ̀bɛ́ lyì bí nʼê nwɛ̀nɛ̀ mɔ́ nə cìn-cìnú,
LUK.4.19	sʼa bwə̀l myɛ bə̀ byin dí tɛ̀bɛ́ Cinu la lyì nɔ̀nɔ̀ dǔr mó bwəlse.”
LUK.4.20	N ká n pyípyílí sɛ́bɛ́ rɛ́, n pə dwã-gùlú jì y tùntùnnə̀ mó ne, n zɛ̃̀ n ká n jòm tɛ̃´. Lyì bí byɛ̀bɛ́ gakó bə̀ yʼà ŋwɛ́nɛ́ dwã-gùlú jì y wẽ́ mó yʼà nʼê nyǐ mu shɛ́shɛ́. 
LUK.4.21	N zɛ̃̀ n wɔ̀ bɛ: “Sɛ́bɛ́ rɛ́ zɔ̀mà nɛ́ nyɛ̀bɛ́ á cili èlâsɛ̃´ mɔ́ pyìrh zà.”
LUK.4.22	Bə̀ gakó yʼà nʼê cèrhé mo. Sə ń zɔ̀mà nɛ́ gə́ yʼà wɔ́ yò-ècɔ̀nɔ̀ zɔ̀mà mɔ́ ce, nə̀ yʼà nʼê jàr bɛ̀. Bə zɛ̃̀ bə̀ nʼê wə̀lə̀: “È də̀ Zhozefu byǐ mú ǹdə́ mɔ̀bɔ́ nà?”
LUK.4.23	N zɛ̃̀ n wɔ̀ bɛ: “À yě bʼâ mʼâ ji səswalá y kɛ̀bɛ́ á pɛ̃ á wɔ̀: ‘Nə̀bwànà shilnə, shili ǹ cìnə̀.’ Sə á mʼâ wɔ̀ nɛ̀ myɛ: ‘Kɔn dɛ̀bɛ́ gakó nə́ nyɛ̀ɛ̀ bə̀ ǹ wɛ̀rhɛ́ Kapɛrnaɔm nɛ́ mɔ́, zɛ̃̀ ń wɛ̀rhɛ́ rɛ ǹ da-dǒ w nyɔ̀nɔ̀.’ ”
LUK.4.24	N zɛ̃̀ n wɔ̀ bɛ n súlí: “Zhə̀nà, à nʼâ wə̀l ába: bə̀ tʼâ zwẽ Yi nyì-zwennə ń da-dǒ w cɛ̀nɛ̀ yé. 
LUK.4.25	A zɛ̃̀ à kʼâ nʼâ wə̀l ába: Yi nyì-zwennə Elyi yi ní, dwà y gə́ wɛ̀rhɛ́ byinə nə̀tɔ̀ ǹdə́ fwã́ ǹdə́ è yə̀ nywɛ̀ mɔ́, ejə̀nə̀ yʼà já Esərayɛl nɛ́. 
LUK.4.26	Sə ǹdə́ rə̀myɛ́ ga, Yi yə̀ Elyi twĩ̀ bə̀myɛ́ mə̀dù ga sõ yé. Wɔ́ ejə̃̀-kɛ̃ mə̀dù ń yà ń ŋwɛ́nɛ́ Sarɛpata nɛ́ Sədɔ̃ tənà y wa, wɔ́ ńmyɛ̌ sõ rə̀ twĩ̀ mù ní. 
LUK.4.27	Yi nyì-zwennə Elize yi ní myɛ, nɔr cìnə́ yʼà já Esərayɛl nɛ́. E jà mə̀dù ga yə̀ wárh yé. Wɔ́ Siri lyì bal Naama dúdú ń wárh.”
LUK.4.28	Lyì bí byɛ̀bɛ́ gakó bə̀ yʼà ŋwɛ́nɛ́ dwã-gùlú jì y wẽ́ mó gə́ nyɛ̀ɛ̀ rə̀myɛ́, bə̀ lyimə zɛ̃̀, 
LUK.4.29	bə zɛ̃̀ bə zə mɔ bə mʼe shə́r cɔ w wa, bə yí pyɔ̀ w kɔ̀bɔ́ bə̀ yʼà lù bə̀ cɔ w ò yó mó yə́-kwal lɛ́ yó. Bə̀ yʼà nʼê yâl bə cìrh mò bə ji pyɔ̀ w gɔ́rɔ́ w wa, 
LUK.4.30	sə ń tó bə̀ cəcəl wə, n lyɛ̃ ń la.
LUK.4.31	Yezu zɛ̃̀ n zhǐr Nazarɛtɛ nɛ n vò cɔ òdù ò yíl Kapɛrnaɔm. Òmyɛ ŋwɛ́nɛ́ Gəlile tənà y wa. Shìrhə́ dɛ̃ rɛ́ gə́ yúwə́, n zɛ̃̀ ń nə́ ń cèrhè kàrmɔ̀ lyì bí ni. 
LUK.4.32	Ń gə́ yà ń nə́ ń zɔ̀m ǹdə́ ń sə̀pwà ŋwɔ̀nɔ́ mɔ́ ce, ń kàrmɔ́ yʼà jàr bɛ̀ dɛ̃´dɛ̃´.
LUK.4.33	Sə bal mə̀dù yà ń ŋwɛ́nɛ́ dwã-gùlú jì y wə, nə̀cílí námməlwɛ̀lɛ́ yʼà zhe mo. N zɛ̃̀ ń nə́ ń bya ń zhe: 
LUK.4.34	“Èê, bə̀kɔ́n ǹ tú pyâ nə́ sõ Nazarɛtɛ lyì bal Yezu? E zɛ̃̀ wɔ́ nə́ yò zhìlù yil ǹ túwə́? À yě ǹ gə́ wɔ́ lò ná-dwí yilə: Yi lò ǹdə́ mɔ́. Wɔ́ rə̀myɛ́ rə̀ twĩ̀ mú ń bà.”
LUK.4.35	Yezu zɛ̃̀ n bú nə̀cílí y n wɔ̀: “Gu ǹ nyí, sə́ du bal mɔ́ wẽ́.”
LUK.4.35	E zɛ̃̀ e ji bal mɔ́ tɛ̃´ lyì bí yé né, e du ń wẽ́. È yə̀ mɔ lwɛlɛ wɛ̀rhɛ́ yé. 
LUK.4.36	Lyì bí gakó wun zɛ̃̀, bə zɛ̃̀ bə̀ nʼê bwə̀rh dwã bə̀ zhe: “Zɔ̀mɛ̀ rɛ́ tɛ̀bɛ́ èta mɔ́ kùr wɔ́ byè? Ń wɔ̌ ń nə́ ń pɛ nyí nə̀cílsi námməlwâlsɛ nɛ ǹdə́ jàn, sə shɛ̀nɛ́ sə du lyì bí wẽ́.” 
LUK.4.37	Rə̀myɛ́ yó, Yezu yil lé du tənà y èmyɛ́ gakó wẽ́.
LUK.4.38	Yezu zɛ̃̀ n shə́r dwã-gùlú jì y wẽ́, n vò Shəmɔ sõ kɛ̀lɛ́ wa, sə Shəmɔ cə̃́-kɛ̃ mɔ́ yala yʼà shɛ̃̀ dɛ̃´dɛ̃´. Kɛ̀lɛ́ y lyì bí zɛ̃̀ bə lwə̀l Yezu ni bə̀ ń dǔr ń nɔ̀nɔ̀. 
LUK.4.39	N zɛ̃̀ n lwəl ń yó, n bú yə-byìrhə̀ né, nə shə́r kɛ̃ mɔ́ yala nɛ́ wẽ́. N já n zɛ̃̀ ń nə́ ń tɛnɛ bɛ.
LUK.4.40	Də̀dɛ̀nɛ́ y yi gə́ tú e yí, lyì nánzhəzhɔ̌ zə nə̀bwànà dwí gakó bə mʼe bə̀ Yezu sõ. N zɛ̃̀ n cĩ́ ń jɛ̃̀ bə̀myɛ́ mə̀dù mə̀dù gakó yó, n wárh bɛ. 
LUK.4.41	Nə̀cílsi námməlwâlsɛ yʼà nʼê shə́r lyì nánzhəzhɔ̌ wẽ́, sə̀ nʼê bya sə̀ zhe: “Ǹmyɛ́ wɔ́ Yi Byǐ.”
LUK.4.41	Sə sə̀ gə́ yʼà yě bə̀ wɔ́ ńmyɛ̌ ń wɔ́ Kristə mó ce, ń yà ń nə́ ń ji si búlə́, ń bə shɛ̀ bə̀ sə̀ zɔ̌m yé.
LUK.4.42	Cɛ y gə́ tú e lá, Yezu du cɔ w wa, n vò èpòlò wə̀, lò gə́ tɛ̀nɛ́ mə̀gã̌. Lyì-zhâ bɛ́ zɛ̃̀ bə̀ nʼê pyà mɔ̀. Bə̀ gə́ tú bə nə mɔ, bə zɛ̃̀ bə̀ nʼê yâl bə cə̀r mò bə̀ ń bə̀ká n zhǐr n yẽ̌ be yé. 
LUK.4.43	N zɛ̃̀ n wɔ̀ bɛ: “Kɔn wɔ́ nyɔ́ɔ́ ǹdə́ nɛ bʼà bwə̂l Yi pyɛ̀lɛ̀ rɛ́ yò-ècɔ̀nɔ̀ nyí rí a byili cɛmɛ nɛ́ dwã bɛ́ lyì bí myɛ nɛ, bə̀ wɔ́ rə̀myɛ́ yil Yi twĩ̀ nì.”
LUK.4.44	N zɛ̃̀ ń nə́ ń bwə̀l lè Zhide tənà y dwã-gùúlí jìsí wə.
LUK.5.1	Dɛ̃ rə̀dù, Yezu yà ń zhǐ Zhɛnɛzarɛtɛ mwə̃́ y bù-cǔ w yó. Lyì-zhâ bɛ́ bà, bə zhì bə kə́kɛ́lɛ́ mɔ, bə̀ nʼê cili Yi zɔ̀mɛ̀ rɛ́. 
LUK.5.2	Rə̀myɛ́ yi ní, ń nɔ bǔ-bwələ nə̀lyè nə̀ zhǐ bù-cǔ w nyí ni. Gwànnà yʼà shí nə̀ wẽ́ bə du bə̀ nʼê shàrh bə̀ gùndwə̂ né.
LUK.5.3	N zù bǔ-bwəl lé tɛ̀bɛ́ rə̀ yʼà wɔ́ Shəmɔ nyân dɛ́ mɔ́ wa, n lwə̀l mò bə̀ ń zə rɛ n twẽ̌ n vò yé né námpɔ́lɛ́. Yezu jòm bǔ-bwəl lé wẽ́, n zɛ̃̀ ń nə́ ń cèrhè kàrmɔ̀ lyì-zhâ bɛ́ nɛ.
LUK.5.4	Ń gə́ cèrhè bè n zhɛ̀, n wɔ̀ Shəmɔ nɛ: “Zhəl yé né nɛ̃̌ mɔ́ gə́ lyìm mə̀gã̌, sʼá zə á gùndwə̂ né á gwɛ̃̀.”
LUK.5.5	Shəmɔ wɔ̀ mɔ̀: “Yó-cə́bal, nə́ gwɛ̃̀ cəcɛ̃ y námpúm, nə́ yə̀ kaka zal yé. Sə ǹ gə́ pɔ nyí yilə, à mʼa zə gùndwə̂ né a gwɛ̃̀.”
LUK.5.6	Bə zə gùndwə̂ né bə zə émɔ̌rh nánjə̀jóló. Bə̀ gùndwə̂ né yʼà nʼê yâl nə kâr. 
LUK.5.7	Bə zɛ̃̀ bə gwàr bə̀ dwã bɛ́ byɛ̀bɛ́ bə̀ yʼà ŋwɛ́nɛ́ bǔ-bwəl lé dõ mó w mó, bə̀ bə̀ bʼe sɛ̃ bɛ. Bə̀myɛ bà, bə ce bə̀ bǔ-bwələ né nə̀lyè y ga sú, nə zɛ̃̀ nə̀ nʼê yâl nə mɔ́lɛ́.
LUK.5.8+LUK.5.9	Shəmɔ Pyɛɛrɛ gə́ nɔ rə̀myɛ́, ńmyɛ̌ ǹdə́ lyì bí byɛ̀bɛ́ bə̀ yʼà nʼê tó mo bə̀ twĩ̀ mú wun zɛ̃̀ dɛ̃´dɛ̃´ émɔ̌sɛ́ bə̀ zɔ èta mɔ́ yilə. N zɛ̃̀ n tu ń nə̀dwə́nə́ yó Yezu yé né, n wɔ̀: “Cinu, zhǐr à yala nɛ, bʼà wɔ́ yə̀-bəlwàálɛ cə́bal.”
LUK.5.10	Ń tó-dwã bɛ́ myɛ, Zebede byâ bɛ́ Zhakɛ ǹdə́ Zhã, wun yʼà zɛ̃̀. Yezu zɛ̃̀ n wɔ̀ Shəmɔ nɛ: “Bə̀ká dùr ywẽ yé, bə̀ kɔn zhí zà, wɔ́ numbyínsi ǹ la zal.”
LUK.5.11	Shəmɔ ǹdə́ ń tó-dwã bɛ́ zɛ̃̀ bə vwɛ̃ bə bǔ-bwələ né bə cĩ́ bù-cǔ w yó, bə zhǐr bə yẽ̌ kɔn dɛ̀bɛ́ gakó bə̀ yʼà zhe mó ne, bə tó Yezu ni.
LUK.5.12	Dɛ̃ rə̀dù, Yezu yà ń zhə̀l cɔ òdù. Nɔ cə́bal mə̀dù yà ń ŋwɛ́nɛ́ gàà, ń yala nɛ́ gakó yʼà kwərse. Ń gə́ nɔ Yezu, n tu ń nə̀dwə́nə́ yó, n wùlì ń yé né, n zə ń yé n pú tɛ̃´, n lwə̀l mò n wɔ̀: “Yó-cə́bal, kɔn gə wɔ́ ǹ bùlə̀, ǹ wɔ̌ ǹ wárh nɛ a jǐrh wárhgáá.”
LUK.5.13	Yezu cèlè ń jɛ̃̀ n dwə̀rh mò, n wɔ̀: “Kɔn wɔ́ à bùlə̀. Wárh ń jǐrh wárhgáá.”
LUK.5.13	Rə̀myɛ́ yi ní cìcì, nɔ w zhɛ̀. 
LUK.5.14	Yezu zɛ̃̀ n pɔ̃ nyí n wɔ̀: “Ǹ bə̀ká wɔ̀ lò lò nè yé. Zhəl ń byili ǹ cìn Yi jì y vwĩ̀-zwə́lnə mó ne, sə́ pə kɔn bə mʼe zwə́l vwĩ̀ ǹ gə́ jǐrh wárhgáá mɔ́ yilə, ǹdə Muyiisi gə́ yà ń pɔ nyí ní. Rə̀myɛ́ mʼa yə̀ zhə̀n kɔna, rə̀ nʼê byili lyì bí gakó ne bə̀ ǹ wárh.”
LUK.5.15	Rə̀myɛ́ yi ní, Yezu yil lé kwɛrhɛ rə du rə súlí. Lyì nánjə̀jóló yʼà nʼê twí dwã yó bə̀ cili ń zɔ̀mà nɛ́, sə ń yà ń nə́ ń wárh byɛ̀bɛ́ bə̀ yʼà wɔ́ nə̀bwànà mɔ́. 
LUK.5.16	Sə ń yà ń nə́ ń dwi ń zhə̀l lò gə́ tɛ̀nɛ́ mə̀gã̌ ń ce Yi ń dúdú.
LUK.5.17	Dɛ̃ rə̀dù, Yezu yà ń nə́ ń cèrhè kàrmɔ̀ lyì bí ni. Farɛzhɛ̃ɛ̃bá ǹdə́ Muyiisi nyə́ né byilnə bé yʼà jě ń nyí ni, bə̀ nʼê cili ń zɔ̀mà nɛ́. Bə̀ yʼà shí Gəlile ǹdə́ Zhide cɛmɛ nɛ́ gakó wə, ǹdə́ Zhərəzalɛm. Sə Cinu Yi jàn dɛ́ yʼà ŋwɛ́nɛ́ ǹdə́ mɔ mùnì n wárh nə̀bwànà bɛ́.
LUK.5.18	Lyì zɛ̃̀ bə zhĩ bal mə̀dù pyònò wə̀, bə zʼe bà, ń yà ń wɔ́ gwànà. Bə̀ yʼà nʼê yâl bə zə mɔ bə zù bə̀ cĩ́ Yezu yé né. 
LUK.5.19	Sə lyì-zhâ bɛ́ ce, bə̀ yʼà yə̀l bə̀ gə́ mʼa tó né bə zə mɔ bə zù yé. Rə̀myɛ́ ce, bə zə mɔ bə jì lyarh wa, bə sǔr bɔ̀l, bə tó gàà bə só mo tɛ̃´ Yezu yé né lyì bí cəcəl wə.
LUK.5.20	Yezu gə́ pwírí bə̀ zhí mu, n zɛ̃̀ n wɔ̀ gwànà y nɛ: “À lò, ǹ nɔ ǹ yə̀-bəlwàálɛ́ sǔbri.”
LUK.5.21	Muyiisi nyə́ né byilnə bé ǹdə́ Farɛzhɛ̃ɛ̃bá zɛ̃̀ bə̀ nʼê bùl bə̀ wẽ́ bə̀ zhe: “Yẽ̀ lò ǹdə́ mɔ̀bɔ́ èta mɔ́? Ń nə́ ń tùrh Yi. Lò wɔ̌ ń pɛ yə̀-bəlwàálɛ sǔbri, ǹdə́ è gə də̀ Yi dúdú?”
LUK.5.22	Yezu lwar bə̀ wun bùlə̀ né, n zɛ̃̀ n wɔ̀ bɛ: “Byè yil á nʼá bùl èta á wẽ́? 
LUK.5.23	À gə wò bə̀ ń nɔ ń yə̀-bəlwàálɛ sǔbri, ráá à gə wò bə̀ ń zɛ̃̀ n zhì dɛ̃̌ n vò, wɔ́ tɛ̌ rə̀ wɔ́ nàná du? 
LUK.5.24	Sə èlâsɛ̃´ á mʼâ lwar bə̀ Numbyíní Byǐ zhe ŋwɔ̀nɔ́ cɛ yó, ń wɔ̌ ń pɛ yə̀-bəlwàálɛ sǔbri.”
LUK.5.24	N zɛ̃̀ n zhízhílí n wɔ̀ gwànà y nɛ: “À nʼâ wə̀l mó: zɛ̃̀ dɛ̃̌ ń kwè ǹ pyònò w ń vò jè.”
LUK.5.25	Rə̀myɛ́ yi ní cìcì, bal mɔ́ shí tɛ̃´, n zɛ̃̀ n kwè ń pyònò w ń yà ń pyě ò wẽ́ mó lyì bí gakó yírh wə, n zhǐr ń nə́ ń cèrhé Yi ń mə́ ń la jè. 
LUK.5.26	Kɔn jàr bə̀ gakó dɛ̃´dɛ̃´, bə zɛ̃̀ bə̀ nʼê cèrhé Yi. Ywẽ nánfɔ̀lɔ̀ yʼà zhe be. Bə zɛ̃̀ bə̀ nʼê wə̀lə̀: “Nə́ nɔ yò-jààrɛ̀ zà.”
LUK.5.27	Rə̀myɛ́ kwã nɛ́, Yezu zhǐr gàà, n nə myə̂l-kwândɛ́ zwennə mə̀dù, ń yíl Levyi, ń jě myə̂l-kwândɛ́ zõ jàà wà. N wɔ̀ mɔ̀: “Zɛ̃̀ ń tó ne.” 
LUK.5.28	N zɛ̃̀ n yẽ̌ kɔn gakó ne n tó Yezu ni.
LUK.5.29	Rə̀myɛ́ kwã nɛ́, Levyi zɛ̃̀ n tɛnɛ kùjú nánzhəzhɔ̌ ń sõ kɛ̀lɛ́ w Yezu yilə. Myə̂l-kwândɛ́ zwennə nánzhəzhɔ̌ ǹdə́ lyì dwã yʼà tó be bə̀ ŋwɛ́nɛ́ kùjú w jàà wà. 
LUK.5.30	Farɛzhɛ̃ɛ̃bá ǹdə́ Muyiisi nyə́ né byilnə bé byɛ̀bɛ́ bə̀ yʼà ŋwɛ́nɛ́ ǹdə́ bɛ mɔ́ yʼà nʼê ŋwúŋwùní bə̀ zhe Yezu kwã-lyì bí ni: “Byè yil á tó myə̂l-kwândɛ́ zwennə bé ǹdə́ lyì bí byɛ̀bɛ́ bə̀ tʼâ zwẽ Yi nyə́ né mó ne á nʼá jí?”
LUK.5.31	Yezu wɔ̀ bɛ: “Lyì byɛ̀bɛ́ bə̀ zhe bəsàzùlí bə lyìtwə́r tum zhe yé. Wɔ́ byɛ̀bɛ́ bə̀ wɔ́ nə̀bwànà mɔ́ bə̀ zhe ń tum. 
LUK.5.32	E də̀ wu-cángá cìnə́ à tú byõ̌ yé. Wɔ́ yə̀-bəlwàálɛ cìnə́ wun pyìrhú yil à túwə́.”
LUK.5.33	Bə zɛ̃̀ bə wɔ̀ mɔ̀: “Zhã kwã-lyì bí ǹdə́ Farɛzhɛ̃ɛ̃bá nʼê lyẽ bə̀ nyí twər nánzhəzhɔ̌, bə̀ nʼê wɛ̀rhɛ́ Yi-co, ǹmyɛ́ kwã-lyì bí zɛ̃̀ bə̀ nʼê jí, bə̀ nʼê nywɛ̀.”
LUK.5.34	N wɔ̀ bɛ: “Á nʼá bùl bə̀ lò kɛ̃-jú gə ŋwɛ́nɛ́, n zɛ̃̀ n byẽ̀ lyì, á wɔ̌ á mʼâ ce bə lyẽ bə̀ nyí ǹdə́ kɛ̃ mɔ́ byal mɔ́ gwẽ̌ ŋwɛ́nɛ́ ǹdə́ bɛ? À tʼâ bùl yé. 
LUK.5.35	Sə dɛ̃ ŋwɛ́nɛ́ rə̀ bànà, bə̀ mʼa vùr kɛ̃ mɔ́ byal mɔ́ bə̀ wẽ́. Rə̀myɛ́ yi ní, bə̀ mʼa zɛ̃̀ bə lyẽ bə̀ nyí.”
LUK.5.36	N zɛ̃̀ n ji səswalá n pə bɛ n wɔ̀: “Lò wàr ǹ mʼâ kâr gɔ̀nɔ̀ nándũ̀ kàmə̀-jɛ̃̀ ń bə́ pú gàn-dṍ yé. Bə̀ gə zə y bə pú wə, gàn-dũ̀ w bʼa cɔ̀, e jà kàmə̀-jɛ̃̀ nándwə̃̀ y tʼâ la cɛ̀nɛ̀ yál ǹdə́ gàn-dṍ w yé.
LUK.5.37	“Bə̀ tʼâ kwè sə̀-bùlú bə ce nə̀-bɔ̀lsɛ̀ nándwə́rh wẽ́ yé. Bə̀ gə co w né, ò mʼa púrh nə̀-bɔ̀lsɛ́, ò cìcì mú ló tɛ̃´, nə̀-bɔ̀lsɛ́ myɛ jʼà cɔ̀. 
LUK.5.38	Sə̀-bùlú wɔ́ nə̀-bɔ̀lsɛ̀ nándùrh wẽ́ bə̀ mə̂ sə bə ce w né.
LUK.5.39	“Lò gə nyɔ̀ sə̀-dwə́lmə, ń kə́ ń tá ń yâl sə̀-dùlmə̀ yé. Ń nə́ ń wə̀l bə̀ sə̀-dwə́lmə mó nyɛ̀.”
LUK.6.1	Shìrhə́ dɛ̃ rə̀dù yùwə̀, Yezu ǹdə́ ń kwã-lyì bí yʼà tó kálsɛ wẽ́ bə̀ nʼê lyɛ̃. E jʼà yʼà wɔ́ fɔ̀ yi. Ń kwã-lyì bí zɛ̃̀ bə̀ nʼê kɛ́ jíjí rí bə̀ wówó bə̀ dɔ̀mà.
LUK.6.2	Farɛzhɛ̃ɛ̃bá jàlà zɛ̃̀ bə wɔ̀ bɛ: “Bə̀kɔ́n yil á nʼá wɛ̀rhɛ́ kɔn dɛ̀bɛ́ lò bə̀ sɔ́má zhe sə n wɛ̀rhɛ́ shìrhə́ dɛ̃ yùwə̀?”
LUK.6.3	Yezu zɛ̃̀ n wɔ̀ bɛ: “Á gwẽ̌ yə̀ kɔn dɛ́ tɛ̀bɛ́ Dəvyidi wɛ̀rhɛ́, nɔrh mɔ́ gə́ yʼà tú è zhe ńmyɛ̌ ǹdə́ ń tó-dwã bɛ́ mɔ́ kàrmə̀ nà? 
LUK.6.4	Ń zù Yi jù wə̀, n kwè búrú w bə̀ yʼà pɔ Yi ni mú n dɔ̃̀, n vùr n pə ń tó-dwã bɛ́ myɛ nɛ bə dɔ̃̀. E jà wɔ́ vwĩ̀-zwə́lnə bé dúdú bə̀ yʼà zhe sɔ́má bə̀ wɔ̌ bə̀ dɔ̀m wà.” 
LUK.6.5	N wɔ̀ bɛ n súlí: “Numbyíní Byǐ cǐ shìrhə́ y dɛ̃ rɛ́.”
LUK.6.6	Rə̀myɛ́ kwã nɛ́, shìrhə́ dɛ̃ dõ yùwə̀, Yezu kə́ n zù cɔ w òmyɛ́ dwã-gùlú jì y wẽ́ ń nə́ ń cèrhè kàrmɔ̀ lyì bí ni. Bal mə̀dù yà ń ŋwɛ́nɛ́ gàà, ń jə̀jĩ́ jɛ̃̀ y cùwə̀. 
LUK.6.7	Muyiisi nyə́ né byilnə bé ǹdə́ Farɛzhɛ̃ɛ̃bá yʼà nʼê yâl bə̀ cĩ́ yò Yezu yó wə. Bə zɛ̃̀ bə̀ nʼê myɛ̀lɛ́ mɔ, bə̀ la nyǐ ǹdə́ ń gə mà n wárh bal mɔ́ shìrhə́ dɛ̃ rɛ́ yùwə̀.
LUK.6.8	Sə Yezu yà ń yě bə̀ gə́ nʼê bùl né. N zɛ̃̀ n wɔ̀ bal mɔ́ ń jɛ̃̀ y cù mú ni: “Zɛ̃̀ ń zhì dɛ̃̌ lyì bí gakó yé né.”
LUK.6.8	Bal mɔ́ zɛ̃̀ n zhì bə̀ yé né.
LUK.6.9	Yezu wɔ̀ bɛ: “À nʼâ bwə̀rh ába: shìrhə́ dɛ̃ rɛ́ yùwə̀, lò zhe sɔ́má n wɛ̀rhɛ́ cɛ̀nɛ̀ ráá lwɛlɛ? Ń wɔ̌ n vwârh numbyíní myə̂l, ráá n jər è myə̂l?”
LUK.6.10	N zɛ̃̀ n nyǐ bə̀ gakó, n wɔ̀ bal mɔ́ nɛ: “Cèlè ǹ jɛ̃̀ yá.” N cèlè yə̀, e jʼa kʼa bʼè jàà y wa.
LUK.6.11	Bə̀ gə́ nɔ rə̀myɛ́, bə̀ lyimə zɛ̃̀, bə zɛ̃̀ bə̀ nʼê pyà bə̀ gə́ la mɔ nɛ́ wɔ̀rhɔ́.
LUK.6.12	Dwã nɛ́ nə̀myɛ́ wẽ́, Yezu zhǐr n jì pyɔ̀ òdù yó ń la Yi co. Sə ń mɛ̃ gàà mɔ́ n ce Yi kɔn mʼe yí cə-lár. 
LUK.6.13	Cɛ y gə́ lɔ́ e zhɛ̀, n zɛ̃̀ n byẽ̀ ń kwã-lyì bí, n cír lyì shí ǹdə́ bə̀lyè bə̀ wẽ́ n ce bə jǐrh ń tùntúmə́. 
LUK.6.14	Wɔ́ Shəmɔ mɔ́ mɔ̀bɔ́ ń co ń yil bə̀ Pyɛɛrɛ mɔ́,
LUK.6.15	ǹdə́ Məco ǹdə́ Tɔma, ǹdə́ Aləfɛ byǐ Zhakɛ ǹdə́ Shəmɔ mɔ́ mɔ̀bɔ́ bə̀ nʼê byẽ̀ bə̀ yə̀wâl cìnə́ bé gùlú w lò mó,
LUK.6.16	e súlí Zhakɛ byǐ Zhide, ǹdə́ Zhidə Esəkarəyɔtɛ, mɔ̀bɔ́ ń jǐrh myìnnə̀ mó.
LUK.6.17	Yezu zə ń tùntúmə́ bé n só pyɔ̀ wá, bə zhì jàà kɛ̀bɛ́ è yə̀ lwəl wẽ́. Ń kwã-lyì bí nánjə̀jóló yʼà zhǐ gàà, sə lyì dwã nánzhəzhɔ̌ myɛ yʼà ŋwɛ́nɛ́ gàà. Bə̀ jàlà yʼà shí Zhide ǹdə́ Zhərəzalɛm, jàlà shí cɛmɛ nɛ́ nə̀ yʼà ŋwɛ́nɛ́ nə̀-fɔ̀lɔ̀ w yó bə̀ nʼê byẽ̀ bə̀ Tiiri ǹdə́ Sədɔ̃ mɔ́ wa. 
LUK.6.18	Bə̀ gakó yʼà tú bə̀ la ń zɔ̀mà nə́ cilu sə n wárh bɛ, sə byɛ̀bɛ́ nə̀cílsi námməlwâlsɛ yʼà nʼê nwɛ̀nɛ̀ mɔ́ myɛ yʼà nʼê nɛ bəsàzùlí. 
LUK.6.19	Lò gakó yà ń nə́ ń yâl n dwə̀rh mò, bə̀ jàn nánfɔ̀lɔ̀ yʼà nʼê shí ń yala nɛ́ rə̀ wárh bə̀ gakó.
LUK.6.20	Yezu zɛ̃̀ n kwẽ̌ n nyǐ ń kwã-lyì bí, n wɔ̀:
LUK.6.20	“Wu-nyɔ̃̀ cìnə́ wɔ́ ámyɛ̌ byɛ̀bɛ́ á wɔ́ nə̀mwà,
LUK.6.20	bə̀ Yi tənà y wɔ́ ámyɛ̌ á cǐ yə.
LUK.6.21	Wu-nyɔ̃̀ cìnə́ wɔ́ ámyɛ̌ byɛ̀bɛ́ nɔrh zhe èlâsɛ̃´ mɔ́,
LUK.6.21	bʼâ mʼâ nə kùjú á jí á sú.
LUK.6.21	Wu-nyɔ̃̀ cìnə́ wɔ́ ámyɛ̌ byɛ̀bɛ́ á nʼá kúrh èlâsɛ̃´ mɔ́,
LUK.6.21	bʼâ bʼâ mɔ̀n.
LUK.6.22	“Lyì bí gə tú bə̀ nʼê jí zùùrì ǹdʼába, bə̀ nʼê jarh ába, bə̀ nʼê tùrh ába, bə̀ nʼê zhìlì á yil Numbyíní Byǐ yilə, sʼá lwar bʼâ wɔ́ wu-nyɔ̃̀ cìnə́. 
LUK.6.23	Dɛ̃ rɛ́ rə̀myɛ́ gə yúwə́, sʼá fùù ǹdə́ wu-nyɔ̃̀. Nyǐnə, kwândɛ nánfɔ̀lɔ̀ zhǐ Arəzana w á yilə, bə̀ wɔ́ èta bə̀ dabá myɛ wɛ̀rhɛ́ Yi nyì-zwennə bé né.
LUK.6.24	“Sə zúzúnú mʼa zə ámyɛ̌ nə̀cɛ̀nà bɛ́,
LUK.6.24	bʼâ nɔ á cəl wu-nyɔ̃̀ w èlâsɛ̃´.
LUK.6.25	Zúzúnú mʼa zə ámyɛ̌ byɛ̀bɛ́ á nʼá jí á swí èlâsɛ̃´ mɔ́,
LUK.6.25	bə̀ nɔrh mʼa zə ába.
LUK.6.25	Zúzúnú mʼa zə ámyɛ̌ byɛ̀bɛ́ á nʼá mɔ̀n èlâsɛ̃´ mɔ́,
LUK.6.25	bʼâ mʼâ kúrh yə́-nàná.
LUK.6.26	“Lyì bí gakó gə tú bə̀ nʼê cèrhé ába, sʼá lwar bə̀ zúzúnú mʼa zə ába, bə̀ wɔ́ èta bə̀ dabá yʼà nʼê cèrhé lyì bí byɛ̀bɛ́ bə̀ yʼà nʼê gòm kɔma bə̀ bə̀myɛ́ wɔ́ Yi nyì-zwennə mó né.
LUK.6.27	“Ámyɛ̌ byɛ̀bɛ́ á nʼá cili à zɔ̀mà nɛ́ mɔ́, à nʼâ wə̀l ába: swénénə á zwə̀ bé, sʼá wɛ̀rhɛ́ cɛ̀nɛ̀ ǹdə́ byɛ̀bɛ́ bə̀ nʼê jí zùùrì ǹdʼába mɔ́. 
LUK.6.28	Lwə̂lnə Yi byɛ̀bɛ́ bə̀ nʼê lwe ába mó yilə. Lwə̂lnə re bə̀ rə̀ cĩ́ bwəl byɛ̀bɛ́ bə̀ nʼê bwəl lwɛlɛ bə̀ pɛ ába mɔ́ yó. 
LUK.6.29	Lò gə mà mɔ́ jə̀-sâ, sə́ pyìrhí ǹ pə̀pá y dõ mó ń pɔ̃. Lò gə nə́ ń yâl n zwẽ ǹ kàmə̀-zù-èdɔ̀lɔ̀, sə́ bə̀ká cẽ námpɔ́lɛ́ y myɛ yò yé. 
LUK.6.30	Lò mɔ̀bɔ́ gakó ń gə lwə̀l mó kɔn, sə́ pɔ̃. Lò gə zwẽ ǹ kɔn, sə ǹ bə̀ká bwə̀rh mò yé. 
LUK.6.31	Dɛ̀bɛ́ á nʼá yâl bʼâ dwã bɛ́ wɛ̀rhɛ́ ába, sʼámyɛ wɛ̀rhɛ́ rɛ bə̀myɛ́ nɛ.
LUK.6.32	“Á gə só byɛ̀bɛ́ bə̀ só ába, á mə̂ ǹdə́ byè kwândɛ? Nyǐnə, lyì bí byɛ̀bɛ́ bə̀ tʼâ zwẽ Yi nyə́ né mó myɛ só byɛ̀bɛ́ bə̀ só be mó. 
LUK.6.33	Á gə nʼá wɛ̀rhɛ́ cɛ̀nɛ̀ á pɛ byɛ̀bɛ́ bə̀ nʼê wɛ̀rhɛ́ ába cɛ̀nɛ̀ mɔ́ nɛ, á mə̂ ǹdə́ byè kwândɛ? Wɔ́ èta lyì bí byɛ̀bɛ́ bə̀ tʼâ zwẽ Yi nyə́ né mó myɛ nʼê wɛ̀rhɛ́ nɛ́. 
LUK.6.34	Á gə nʼá jìmì lyì byɛ̀bɛ́ á nʼá bùl bə̀ bə̀ mʼa kʼa càrh ába nɛ, á mə̂ ǹdə́ byè kwândɛ? Lyì bí byɛ̀bɛ́ bə̀ tʼâ zwẽ Yi nyə́ né mó myɛ nʼê jìmì bə̀ dwã bɛ́ nɛ. Bə̀ nʼê bùl bə̀ bə̀ mʼa kʼa càrh bɛ̀ dɛ̀bɛ́ bə̀ jìmì bì mú cìcì. 
LUK.6.35	Sə ámyɛ̌, swénénə á zwə̀ bé, sʼá wɛ̀rhɛ́ cɛ̀nɛ̀ ǹdə́ bɛ, sʼá jìmì bì. E də̀ bə̀ la kʼa càrh ába yil yé. Èta, á bʼâ nə kwândɛ nánzhəzhɔ̌. Á mʼâ yə̀ Dɛ̃̌ cə́bal Yi byâ. Ń nə́ ń wɛ̀rhɛ́ cɛ̀nɛ̀ byɛ̀bɛ́ bə̀ yə̀l də̀lànɛ̀ ǹdə́ bə̀cà cìnə́ ga nɛ. 
LUK.6.36	Yálna nɔ̀nɔ̀ dǔr cìnə́ ǹdə á Da mɔ́ gə́ wɔ́ nɔ̀nɔ̀ dǔr cə́bal nɛ́.
LUK.6.37	“Á bə̀kʼá kə́ á dwã bɛ́ bùrsì, mùnì Yi bə̀kʼa kə́ ámyɛ bùrsì yé. Á bə̀kʼá pə dóó á dwã bɛ́ nɛ, mùnì Yi bə̀kʼa pə dóó ámyɛ nɛ yé. Pana sǔbri dwã nɛ, mùnì ga Yi pə sǔbri ámyɛ nɛ. 
LUK.6.38	Pana á dwã bɛ́ nɛ, mùnì ga Yi pə ámyɛ nɛ. Yi bʼa myɛrhɛ zwã̌ w e sú e shìl rə pə ába. Zwã̌ y á nʼá ce è wẽ́ á pɛ á dwã bɛ́ nɛ mɔ́, wɔ́ èmyɛ́ dwí rí cìcì wẽ́ Yi mʼa ce né rə pə ámyɛ nɛ.”
LUK.6.39	Yezu kə́ n ji səswalá n pə bɛ, n wɔ̀: “Lyìlyǒ wɔ̌ ò mʼa vwɛ̃ ò dõ lyìlyǒ? Bə̀myɛ́ bə̀lyè y ga tʼâ la gɔ́rɔ́ w tú? 
LUK.6.40	Lò mɔ̀bɔ́ bə̀ nʼê cèrhè bə ń cə̀rhnə̀ mó du yé, sə ń gə cèrhè n lwar, ńmyɛ̌ ǹdə́ ń cə̀rhnə̀ mó ga jǐrh kɔn rə̀dù.
LUK.6.41	“Byè yil ǹ nə màlá y è ŋwɛ́nɛ́ ǹ dõ mó yírh ré wə, ń zɛ̃̀ ǹ yə̀l bə̀ də̀-bṹ ŋwɛ́nɛ́ ǹmyɛ́ cìcì nyân dɛ́ wẽ́? 
LUK.6.42	Etər ǹ mʼâ tó né ń wɔ̀ ǹ dõ mó ne: ‘À da-byǐ, yẽ̌ a vùr màlá y è ŋwɛ́nɛ́ ǹ yírh ré wẽ́ mó’, ń jà ǹ bə də̀-bṹ w ò ŋwɛ́nɛ́ ǹmyɛ́ cìcì nyân dɛ́ wẽ́ mó nɛ? Myìnù cə́bal, jɛ̀rɛ̀ ń vùr də̀-bṹ w ò ŋwɛ́nɛ́ ǹ yírh ré wẽ́ mó. Rə̀myɛ́ yó, ǹ yírhə́ bʼa nə màlá y è ŋwɛ́nɛ́ ǹ dõ mó nyân dɛ́ wẽ́ mó cɛ̀nɛ̀, ń zɛ̃̀ ń ŋwɛ̀nɛ́ ń vùr yə̀.
LUK.6.43	“Cǒ kɔ̀bɔ́ ò càn tʼâ ce byâ byɛ̀bɛ́ bə̀ bə càn yé. Cǒ kɔ̀bɔ́ ò bə càn myɛ tʼâ ce byâ byɛ̀bɛ́ bə̀ càn yé. 
LUK.6.44	Bə̀ yʼa tó cǒ byâ dɛnnɛ bə lwar ò ná y párá. Bə̀ tʼâ kwẽ épyìlə́ bàasɔ̀bɔ́ yó yé. Bə̀ tʼâ kwẽ écin ésɔ́nɔ́ yó yé. 
LUK.6.45	Lyì-twə̂ nʼê vùr kɔn dɛ̀bɛ́ rə̀ càn è wẽ́ è ce pwẽ̀ nè, bə̀ wɔ́ cɛ̀nɛ̀ rə̀ sú è wu wə́. Lyì-bəlwɛ̀lɛ́ nʼê vùr kɔn dɛ̀bɛ́ rə̀ bə càn è wẽ́ è ce pwẽ̀ nè, bə̀ wɔ́ lwɛlɛ rə̀ sú è wu wə́. Wɔ́ kɔn dɛ̀bɛ́ rə̀ sú numbyíní wu w mú rə̀ nʼê dwi è nyú wə.
LUK.6.46	“Byè yil á nʼá byẽ̀ nè bə̀ ‘Cinu, Cinu’, e jʼâ tʼá wɛ̀rhɛ́ ǹdə à gə́ nʼâ byili ába né? 
LUK.6.47	Lò mɔ̀bɔ́ gakó ń tú à sono, n cili à zɔ̀mà nɛ́, n zɛ̃̀ ń nə́ ń wɛ̀rhɛ́ ǹdə nə̀ gə́ nʼê byili ní, à la ába rə̀-ná-cí gə́ wɔ́ nɛ mɔ́ byilu. 
LUK.6.48	Ń wɔ́ ǹdə lò mɔ̀bɔ́ ń ju ń jì kùr ń la lú ta. N kù jì y nà y e vò tɛ̃´ n cĩ́ è kùr ré pàtá yó. Dwà nánfwɛ̀lɛ̀ zɛ̃̀ e nyɔ̀, è nɛ̃̌ mɔ́ wùl mə tó jì y kùr wə̀. Sə è gə́ lù cɛ̀nɛ̀ mɔ́ ce, nɛ̃̌ mɔ́ yə̀ ŋwɛ̀nɛ́ mə dom y yé.
LUK.6.49	“Sə lò mɔ̀bɔ́ ń nə́ ń cili à zɔ̀mà nɛ́, e jà ń tá ń wɛ̀rhɛ́ ǹdə nə̀ gə́ nʼê byili ní, ń wɔ́ ǹdə lò mɔ̀bɔ́ ń lù ń jì cɛ y yó tɛ̃´ nánfò ta. Ń yə̀ è nà y kwì e vò tɛ̃´ yé. Dwà zɛ̃̀ e nyɔ̀, è nɛ̃̌ mɔ́ wùl mə tó jì y kùr wə̀. È gakó wǔr e ló tɛ̃´.”
LUK.7.1	Yezu gə́ tú n byili zɔ̀mà nɛ́ nə̀myɛ́ gakó lyì bí ni n zhɛ̀, n zhǐr n vò Kapɛrnaɔm, n zù cɔ w wu w wẽ́. 
LUK.7.2	Shə̀dɛ́ɛ́sɛ zɔ̌m yó-cə́bal mə̀dù yà ń ŋwɛ́nɛ́ gàà. Ń kɛ̀lɛ́ y tùntùnnə̀ mə̀dù ń yà ń só dɛ̃´dɛ̃´ yà ń bə jɛ̀, ń nə́ ń yâl n cì. 
LUK.7.3	Yó-cə́bal mɔ́ gə́ nyɛ̀ɛ̀ bə̀ nʼê zɔ̀m Yezu yò, ń twĩ̀ Zhwifubá náncɛrh ń sono bə̀ bə̀ lwə̂l mo, bə̀ ń bə̀ n wárh ń tùntùnnə̀ mó. 
LUK.7.4	Bə yí Yezu sõ, bə lwə̀l mò ǹdə́ yə̀wâl bə̀ mʼê zhe: “Bal mɔ́ mɔ̀bɔ́ wɔ́ lyì-twə̂. Kɔn mə̂ bə̀ n sɛ̃ mɔ. 
LUK.7.5	Ń só nə́ dwí rí. Ńmyɛ̌ ń ce bə lù nə́ dwã-gùlú jì y bə pə nə́ba.”
LUK.7.6	Yezu zhǐr n tó be ń la. Ń yà ń kə́ ń bə nyɛ ǹdə́ kɛ̀lɛ́ y yé, shə̀dɛ́ɛ́sɛ́ yó-cə́bal mɔ́ twĩ̀ ń dɔwabá jàlà bə vò bə wɔ̀ mɔ̀: “Yó-cə́bal, bə̀ká lyɛ̀ɛ̀ ǹ cìn yé. À yə̀ yírh swí sə́ zù à sõ kɛ̀lɛ́ w yé. 
LUK.7.7	Wɔ́ rə̀myɛ́ yil à yə̀ bùl bʼà mə̂ sʼa bwəlse ǹ nyí ni yé. Ǹmyɛ́ wírí ń púr ǹ nyí, à tùntùnnə̀ mó mà n wárh. 
LUK.7.8	Nyǐ à zhe yó-cìnə́ bə̀ cǐ ni. Àmyɛ zɛ̃̀ à cǐ shə̀dɛ́ɛ́sɛ à nʼâ pɛ sɛ nyə́. À gə wò mə̀dù nì bə̀ ń zhəl nyɔ̀nɔ̀, n vò. À gə wò ń dõ ne bə̀ ń bə̀ nyə̀má, n bà. À gə wò à tùntùnnə̀ nè bə̀ ń wɛ̀rhɛ́ èta, n wɛ̀rhɛ́.”
LUK.7.9	Yezu gə́ nyɛ̀ɛ̀ rə̀myɛ́, rə̀ jàr mɔ̀, n zɛ̃̀ n pyìrhí n wɔ̀ lyì-zhâ bɛ́ bə̀ yʼà tó mo mó ne: “À nʼâ wə̀l ába: bá Esərayɛl lyì bí wẽ́, à gwẽ̌ yə̀ lò nɛ ń zhí ni èta dono yé.”
LUK.7.10	Byɛ̀bɛ́ bə̀ twĩ̀ mú gə́ kʼa kwɛ̃̀ bə yí kɛ̀lɛ́ wa, bə pwírí tùntùnnə̀ mó wárh, ń zhe bəsàzùlí.
LUK.7.11	Rə̀myɛ́ kwã nɛ́, Yezu zɛ̃̀ n vò cɔ òdù bə̀ nʼê byẽ̀ bə̀ Nəyin. Ń kwã-lyì bí ǹdə́ lyì-zhâ nánjə̀jóló yʼà tó mo. 
LUK.7.12	Bə̀ gə́ tú bə̀ nʼê bwəlse cɔ wá, bə nə cùù lyì zhĩ bə̀ la vò bə ce. Mɔ̀bɔ́ ń cù mú yà ń wɔ́ byì-dùwə̀ ń ná nɛ. Ná mɔ́ jà ń yà ń wɔ́ ejə̃̀-kɛ̃. Cɔ w lyì bí nánzhəzhɔ̌ yʼà tó ná mɔ́ nɛ.
LUK.7.13	Cinu gə́ nɔ kɛ̃ mɔ́, ń nɔ̀nɔ̀ zɔ mɔ, n wɔ̀ mɔ̀: “Bə̀ká kúrh yé.”
LUK.7.14	N bwəlse n dwə̀rh kùlkṍ wə́. Byɛ̀bɛ́ bə̀ yʼà zhĩ w mú swə́rh bə zhì. N zɛ̃̀ ń wɔ̀: “Byǐ, à nʼâ wə̀l mó, zɛ̃̀ dɛ̃̌.”
LUK.7.15	N zɛ̃̀ n jòm ń kùr yó, ń nə́ ń zɔ̀mà. Yezu zə ń jɛ̃̀ nɛ̀ n pə ń ná nɛ. 
LUK.7.16	Ywẽ zə bə̀ gakó. Bə zɛ̃̀ bə̀ nʼê cèrhé Yi, sə bə̀ yʼà zhe: “Yi nyì-zwennə nánfɔ̀lɔ̀ tú nə́ sõ.” Jàlà myɛ yʼà zhe: “Yi tú rə gwɛ̃ rə̀ dwí rí ni.”
LUK.7.17	Yò w òmyɛ́ du o yí Zhide tənà y púlə́púlə́, ǹdə́ cɛmɛ nɛ́ nyɛ̀bɛ́ gakó nə̀ ŋwɛ́nɛ́ Zhide yala nɛ mɔ́ wa.
LUK.7.18	Zhã kwã-lyì bí tú bə cĩ́ mu rə̀myɛ́ gakó. N zɛ̃̀ n vùr lyì bə̀lyè bə̀ wẽ́, 
LUK.7.19	n twĩ̀ bì Cinu sõ bə̀ bə̀ bwə̂rh mo bə̀ wɔ́ ńmyɛ̌ ń wɔ́ mɔ̀bɔ́ bə̀ wò bə̀ ń bàn mɔ́, ráá bə̀ dɛ̃̌ gwẽ̌?
LUK.7.20	Bə̀ gə́ yú Yezu yala nɛ́, bə wɔ̀ mɔ̀: “Zhã-Bətiisi twĩ̀ nə́ba ǹ sono, bə̀ nə́ bwə̂rh mó, ǹdə́ è gə wɔ́ ǹmyɛ́ ǹ wɔ́ mɔ̀bɔ́ bə̀ wò bə̀ ń bàn mɔ́, ráá nə́ dɛ̃̌ gwẽ̌?”
LUK.7.21	Rə̀myɛ́ yi ní cìcì, Yezu wárh lyì nánzhəzhɔ̌ bə̀ címsi ǹdə́ bə̀ yala yin wẽ́, n wárh byɛ̀bɛ́ nə̀cílsi námməlwâlsɛ yʼà zhe, n púr lyìlyə̂r nánzhəzhɔ̌ yírhə́. 
LUK.7.22	N zɛ̃̀ n wɔ̀ bɛ: “Zhəlnə á cĩ́ kɔn dɛ̀bɛ́ gakó á yírhə́ nɔwa, á zhã̌ jʼa nyɛ̀ɛ̀ mɔ́ Zhã nɛ. Lyìlyə̂r yírhə́ nʼê púrə́; gwànsɛ̀ nʼê zɛ̃̀ sə̀ zhə̀lə̀; nɔr cìnə́ nʼê wárh bə̀ jǐrh wárhgáá; sə̀bwààrhɛ̀ zhã̌ nʼê nyɛ̀ɛ̀; cùùrì nʼê bwìrhì; bə̀ nʼê bwə̀l yò-ècɔ̀nɔ̀ nyí rí bə̀ byili nə̀mwà nɛ̀. 
LUK.7.23	Wu-nyɔ̃̀ cí wɔ́ lò mɔ̀bɔ́ ń wu tʼâ la gɔ àmyɛ́ shò-kwã nɛ́.”
LUK.7.24	Byɛ̀bɛ́ Zhã twĩ̀ mú gə́ kʼa kwɛ̃̀, Yezu zɛ̃̀ ń nə́ ń zɔ̀m ń yò ǹdə́ lyì-zhâ bɛ́ ń zhe: “Byè á zhə̀l á nə gɔ-elũ èpòlò w wə? Vwal-gɔ zho nʼô fúfǔ? 
LUK.7.25	Sə è nə wɔ́ byè á zhə̀l á na? Lò ń zù kàmə̀-zǔrh shɛ̀bɛ́ sə̀ càn? E jà byɛ̀bɛ́ bə̀ nʼê zwì kàmə̀-zǔrh shɛ̀bɛ́ sə̀ càn, bə̀ nʼê jí nyɛ̀n mɔ́, wɔ́ pyâ kâlsɛ wẽ́ bə̀ ŋwɛ́nɛ́. 
LUK.7.26	Sə è nə wɔ́ byè á zhə̀l á na? Yi nyì-zwennə? À nʼâ wə̀l ába: ń wɔ́ Yi nyì-zwennə, sə ń nə jà ń du Yi nyì-zwennə myɛ cìcì. 
LUK.7.27	Wɔ́ ńmyɛ̌ yò bə̀ yʼà kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀:
LUK.7.27	‘Nyǐ à nʼâ twĩ̀ à tùntúm ń la yə̀ ǹ yé né,
LUK.7.27	n kwɛrhɛ ǹ sɔ́má yá.’ ”
LUK.7.28	Yezu súlí n wɔ̀: “À nʼâ wə̀l ába: kɛ̃ yə̀ byǐ lùl ń du Zhã yé. E jà lò mɔ̀bɔ́ ń wɔ́ lyì bí gakó námpɔ́lɛ́ Yi tənà y wẽ́ mó du mu.”
LUK.7.29	Lyì bí gakó ǹdə́ myə̂l-kwândɛ́ zwennə bé yʼà nʼê cili ń zɔ̀mà nɛ́, sə bə̀ lwar bə̀ Yi wɔ́ cángá. Bə zɛ̃̀ bə zwẽ nɛ̃̌-shɔ Zhã sono. 
LUK.7.30	Farɛzhɛ̃ɛ̃bá ǹdə́ Muyiisi nyə́ né byilnə bé gə́ yə̀ shɛ̀nɛ́ bə zwẽ nɛ̃̌-shɔ mɔ́, nʼê byili bə̀ bə̀ cẽ dɛ̀bɛ́ Yi yʼà nʼê yâl rə wɛ̀rhɛ́ bə̀ yil mó.
LUK.7.31	Yezu súlí n wɔ̀: “À mʼa zə lũ w kɔ̀bɔ́ lyì bí a mɛrhɛ ǹdə bə̀kɔ́n ta? Bə̀ nyɛ̌ ǹdə byè ta? 
LUK.7.32	Bə̀ nyɛ̌ ǹdə bə̀sɔ́ná byɛ̀bɛ́ bə̀ jě dwã-gùlú èpóró wẽ́ ta, bə̀ nʼê byẽ̀ dwã bə̀ nʼê wə̀lə̀: ‘Nə́ wúl wúrh, á yə̀ sɛ yé. Nə́ nún wu-zhìlù núrh, sʼá yə̀ kúrh yé.’ ”
LUK.7.33	Yezu súlí n wɔ̀: “Zhã-Bətiisi túwə́, ń yà ń tá ń jí kùjú yé, ń tá ń nywɛ̀ sɛ̃´ yé. Á zɛ̃̀ á zhe bə̀ wɔ́ nə̀cílí námməlwɛ̀lɛ́ è ŋwɛ́nɛ́ ǹdə́ mɔ. 
LUK.7.34	Numbyíní Byǐ bà, ń nə́ ń jí, ń nə́ ń nywɛ̀. Á zɛ̃̀ á zhe bə̀ ń wɔ́ sùl-wòrò, n jà ń wɔ́ sə̀-nyɔ̀rɔ́, bə̀ wɔ́ myə̂l-kwândɛ́ zwennə ǹdə́ lyì bí byɛ̀bɛ́ bə̀ nʼê wɛ̀rhɛ́ yààyàà bə̀ tʼâ zwẽ Yi nyə́ né mó bə̀ wɔ́ ń dɔwabá.”
LUK.7.35	Yezu zɛ̃̀ n zhízhílí n wɔ̀: “Lò mɔ̀bɔ́ ń zhe Yi surhə né, wɔ́ ń tùntwə̃̀ə̃̀ né dɛnnɛ bə̀ yʼa tó né bə lwar.”
LUK.7.36	Farɛzhɛ̃ɛ̃ mə̀dù yà ń byẽ̀ Yezu bə̀ ń bə̀ n jí kùjú ń sõ. Yezu zhǐr n vò. Bə zɛ̃̀ bə̀ jě tɛ̃´ bə̀ nʼê jí kùjú wə́. 
LUK.7.37	Sə kɛ̃ mə̀dù yà ń wɔ cɔ w wa, ń wɔ́ yə̀-bəlɔ̀lɔ́ cə́kɛ̃. Ń gə́ lwar bə̀ Yezu yà ń nə́ ń jí kùjú Farɛzhɛ̃ɛ̃ mɔ́ sõ, n zɛ̃̀ n zə kwâl-byǐ kɛ̀bɛ́ è càn, è sú ǹdə́ nwə̃̌ è lwẽ́ nã́nyə̀nyɛ̀lɛ́, 
LUK.7.38	n tó kwã nɛ́ ń zhǐ Yezu nèsé yó ń mə́ ń kúrhə́, n zɛ̃̀ n zə ń ywésé n mə n pɔ́pɔ̌ ń yə́-nàná nɛ́ nə̀ yʼà nʼê lwé Yezu nèsé yó mó, ń mə́ ń kwə̀ə̀lè ń nèsé, ń mə́ ń lwé nwə̃̌ y sə̀ yó.
LUK.7.39	Farɛzhɛ̃ɛ̃ mɔ́ mɔ̀bɔ́ ń byẽ̀ Yezu mú gə́ nɔ rə̀myɛ́, n zɛ̃̀ n bù ń wẽ́ n wɔ̀: “Bal mɔ̀bɔ́ gə yà ń wɔ́ Yi nyì-zwennə zhə̀nà, ń yà ń mà n lwar kɛ̃ mɔ́ mɔ̀bɔ́ ń nə́ ń dwə̀rh mò mó gə́ wɔ́ nɛ́, bə̀ ń wɔ́ yə̀-bəlɔ̀lɔ́ cə́kɛ̃.”
LUK.7.40	Yezu zɛ̃̀ n wɔ̀ Farɛzhɛ̃ɛ̃ mɔ́ nɛ: “Shəmɔ, à zhe zɔ̀mɛ̀ à la mɔ́ wál.”
LUK.7.40	Shəmɔ wɔ̀ mɔ̀: “Zɔ̌m yó-cə́bal.”
LUK.7.41	Yezu zɛ̃̀ n wɔ̀: “Lyì bə̀lyè bə̀ yʼà zhe lò mə̀dù jim. Mə̀dù y wɔ́ dwã zwã̌-ànu tum wársɛ, ń dõ mó wɔ́ dwã shí-ènu tum wársɛ. 
LUK.7.42	Sə bə̀myɛ́ mə̀dù ga gə́ yà ń wàr jim dí ń la cârh mɔ́ ce, mɔ̀bɔ́ bə̀ zhe ń jim dí mú já n yẽ̌ bə̀ ga nɛ.” Yezu zɛ̃̀ n bwə̀rh mò n wɔ̀: “Wɔ́ mɔ̌ ń mà n swéné mo, bə̀myɛ́ jimə cìnə́ bə̀lyè y wẽ́, du ń dõ?”
LUK.7.43	Shəmɔ wɔ̀ mɔ̀: “À nʼâ bùl bə̀ wɔ́ mɔ̀bɔ́ ń jim dí yʼà já dɛ̃´dɛ̃´ mɔ́.”
LUK.7.43	Yezu zɛ̃̀ n wɔ̀ mɔ̀: “Ǹ zhe bwìrì.”
LUK.7.44	N pyìrhí n zə ń yé n zâ kɛ̃ mɔ́, n wɔ̀ Shəmɔ nɛ: “Ǹ nə kɛ̃ mɔ́ mɔ̀bɔ́? À zù ǹ sõ, ǹ yə̀ nɛ̀ nɛ̃̌ pɛ a mʼa sã̀ à nèsé yé, sə ńmyɛ̌ sàm sɛ̀ ǹdə́ ń yə́-nàná nɛ́, n zɛ̃̀ n pɔ́pɔ̌ sɛ ǹdə́ ń ywésé. 
LUK.7.45	À gə́ zù ǹ sõ jù wə̀, ǹ yə̀ nɛ̀ kwə̀ə̀lè yé, sə à gə́ zù ga, ńmyɛ̌ já ń nə́ ń kwə̀ə̀lè à nèsé. 
LUK.7.46	Ǹ yə̀ nwə̃̌ à yó w twərh yé, sə ńmyɛ̌ ló nwə̃̌ kɛ̀bɛ́ è lwẽ́ nã́nyə̀nyɛ̀lɛ́ à nèsé yó. 
LUK.7.47	Wɔ́ rə̀myɛ́ rə̀ ce à nʼâ wə̀l mó: ń nɔ ń yə̀-bəlwàálɛ́ nánzhəzhɔ̌ sǔbri. Wɔ́ rə̀myɛ́ yil ń wɛ̀rhɛ́ sónó nánfɔ̀lɔ̀ tum. Sə lò mɔ̀bɔ́ ń nɔ sǔbri kɔn námpɔ́lɛ́ yilə, ń sónó bə já yé.”
LUK.7.48	N zɛ̃̀ n wɔ̀ kɛ̃ mɔ́ nɛ: “Ǹ nɔ ǹ yə̀-bəlwàálɛ́ sǔbri.”
LUK.7.49	Byɛ̀bɛ́ bə̀ yʼà nʼê tó mo bə̀ jí kùjú w mú zɛ̃̀ bə̀ nʼê wə̀lə̀: “Wɔ́ mɔ̌ lò ǹdə́ mɔ̀bɔ́ èta mɔ́, ń nə́ ń pɛ yə̀-bəlwàálɛ sǔbri myɛ?”
LUK.7.50	Yezu zɛ̃̀ n wɔ̀ kɛ̃ mɔ́ nɛ: “Ǹ gə́ zhí ni mú ce ǹ nɔ vwârh. Zhəl ǹdə́ yə̀-zùlə́.”
LUK.8.1	Rə̀myɛ́ kwã nɛ́, Yezu yà ń nə́ ń byɛ́lɛ́ cə-fwààlɛ́ ǹdə́ cə-byǐsí, ń nə́ ń bwə̀l Yi pyɛ̀lɛ̀ rɛ́ yò-ècɔ̀nɔ̀ nyí rí. Ń kwã-lyì bí shí ǹdə́ bə̀lyè y yʼà nʼê tó mo, 
LUK.8.2	e súlí kana jàlà ń jì nə̀cílsi námməlwâlsɛ sə shə́r bə̀ wẽ́, n vùr címsi shɛ̀bɛ́ sə̀ yʼà zhe be n súlí. È yʼà wɔ́ Marɛ mɔ̀bɔ́ bə̀ nʼê byẽ̀ bə̀ Magədala lyì bə̀kɔ́,
LUK.8.3	e súlí Shuzə mɔ̀bɔ́ ń yà ń nə́ ń yìlì Erɔɔdɛ jɛ̃̀-kɔn dɛ́ nɛ mɔ́ kɛ̃ Zhannɛ, ǹdə́ Suzɛ̃ɛ̃ ǹdə́ bə̀ dwã nánzhəzhɔ̌, bə̀ yʼà nʼê sɛ̃ Yezu ǹdə́ ń kwã-lyì bí ni ǹdə́ kɔn dɛ̀bɛ́ bə̀ zhe.
LUK.8.4	Lyì nánzhəzhɔ̌ yʼà nʼê shí cɛmɛ nɛ́ gakó wẽ́ bə̀ twí Yezu sono. N zɛ̃̀ n ji səswalá n pə bɛ n wɔ̀: 
LUK.8.5	“Bal mə̀dù ń yà ń shə́r ń la ń twã́ dú.
LUK.8.6	Bə̀ jàlà ló pàtá yó, bə lyĩ, bə kʼa cì, twɛ́nɛ́ gə́ yʼà tɛ̀nɛ́ mɔ́ yilə. 
LUK.8.7	Bə̀ jàlà ló sɔr cəcəl wə. Bə̀myɛ́ ǹdə́ sɔɔrɛ́ ga tó dwã rə lyĩ. Sɔɔrɛ́ byì rə pyɛ́nɛ́ jíjí rí. 
LUK.8.8	Bə̀ jàlà ló cɛ kɛ̀bɛ́ è càn wẽ́, bə lyĩ, rə ce byâ. Jíjí yó òdù gakó ce byâ zɔ̌m.”
LUK.8.8	Yezu gə́ zɔ̀m rə̀myɛ́ n zhɛ̀, n zɛ̃̀ n bya dɛ̃̌ dɛ̃̌ n wɔ̀: “Lò ǹ la cilu, sə́ cili.”
LUK.8.9	Ń kwã-lyì bí zɛ̃̀ bə bwə̀rh mò səswalá y kùrə̀. 
LUK.8.10	N zɛ̃̀ n wɔ̀ bɛ: “Yi ce ámyɛ̌ yě rə̀ pyɛ̀lɛ̀ rɛ́ kùr ré rə̀ yʼà shèè shãã ga mɔ́. Sə è gə wɔ́ lyì bí dwã bɛ́ yilə, à nʼâ byili bi ǹdə́ səswalsɛ, mùnì ga,
LUK.8.10	‘Bə̀ gə nʼê nyǐ myɛ, sə bə̀ bə̀kʼa nə yé;
LUK.8.10	bə̀ gə nʼê cili myɛ, sə bə̀ bə̀kʼa nyɛ̀ɛ̀ rə̀ kùr yé.’ ”
LUK.8.11	Yezu súlí n wɔ̀: “Nyǐnə səswalá y kùr ré. Jíjí dwí rí nʼê myɛrhɛ Yi zɔ̀mɛ̀ rɛ́. 
LUK.8.12	Lyì jàlà gə cili Yi zɔ̀mɛ̀ rɛ́, Shətana yʼa bʼe vùr rè bə̀ wẽ́ mùnì bə̀ bə̀kʼa zwẽ nyí bə nə vwârh yé. Bə̀myɛ́ mɔ́ nyɛ̌ ǹdə sɔ́má y nyí ni mú ta.
LUK.8.13	“Jàlà gə cili Yi zɔ̀mɛ̀ rɛ́, bə̀ nʼê zwẽ de ǹdə́ wu-nyɔ̃̀, sə rə̀myɛ́ kwã nɛ́, bə̀ tʼâ yẽ̌ de rə̀ jòm bə̀ wẽ́ rə pə nə̀rh yé. Bə̀ nʼê zwẽ nyí bə̀ kùr yó, sə zwini gə tú yi ní, bə̀ nʼê gɛ bə̀ wun. Bə̀myɛ́ mɔ́ nyɛ̌ ǹdə pàtá y yó mó ta.
LUK.8.14	“Jàlà gə cili Yi zɔ̀mɛ̀ rɛ́, lũ w twə́lə́ né ǹdə́ ò nə̀cɛ̀ndɛ́ ǹdə́ ò wu-nyɔ̃̀ w pyɛ́nɛ́ zɔ̀mɛ̀ rɛ́ bə̀ wẽ́. Rə̀ yə̀ ŋwɛ̀nɛ́ rə byì rə ce byâ yé. Bə̀myɛ́ mɔ́ nyɛ̌ ǹdə sɔɔrɛ́ jàà y ta.
LUK.8.15	“Jàlà nʼê cili Yi zɔ̀mɛ̀ rɛ́ ǹdə́ wu kɔ̀bɔ́ ò càn námpúm, bə cĩ́ di bə̀ wẽ́, rə ce byâ, bə̀ gə́ zhe cìn-pyɔ́nɔ́ mɔ́ yilə. Bə̀myɛ́ mɔ́ nyɛ̌ ǹdə cɛ y kɛ̀bɛ́ è càn mɔ́ ta.”
LUK.8.16	Yezu súlí n wɔ̀ bɛ: “Bə̀ tʼâ ji pàntɛ́mɛ́, bə kʼa kwè y bə pú ku kùr wə̀, ráá bə cĩ́ pal kùr w yé. Bə̀ gə ju yə, bə̀ yʼa cĩ́ y pàntɛ́mɛ́ jàà wà, mùnì ga byɛ̀bɛ́ bə̀ nʼê zwì jì y wẽ́ mó yírhə́ nə nɛ́. 
LUK.8.17	Kaka tɛ̀nɛ́ rə̀ shèè, rə̀ tʼâ la pwẽ̀ nè du yé. Kaka myɛ tɛ̀nɛ́ bə̀ yə̀l, bə̀ tʼâ la rɛ lwar pamparɛ̃ɛ̃ yé.
LUK.8.18	“Dɛ̃̌na á cìn á cilu mú wẽ́. Mɔ̀bɔ́ ń zhe kɔna, bə̀ mʼa pɔ̃ bə súlí. Mɔ̀bɔ́ ń bə zhe, bə̀ mʼa zwẽ tɛ̀bɛ́ ń nə́ ń bùl bə̀ ń zhe mó myɛ cìcì.”
LUK.8.19	Yezu da-byâ bɛ́ ǹdə́ ń ná yʼà tú bə̀ la mɔ nɔ, sə lyì-zhâ bɛ́ ce bə̀ yə̀ ŋwɛ̀nɛ́ bə yí ń yala nɛ yé. 
LUK.8.20	Bə byili Yezu ni bə̀ wɔ̀: “Ǹ ná ǹdə́ ǹ da-byâ bɛ́ zhǐ pwẽ̀ nè, bə̀ nʼê yâl bə nə mɔ́.”
LUK.8.21	N zɛ̃̀ n wɔ̀ bɛ: “Lyì byɛ̀bɛ́ gakó bə̀ nʼê cili Yi zɔ̀mɛ̀ rɛ́, bə zɛ̃̀ bə̀ nʼê wɛ̀rhɛ́ ǹdə rə̀ gə́ nʼê byili ní, wɔ́ bə̀myɛ́ bə̀ wɔ́ à ná ǹdə́ à da-byâ bɛ́.”
LUK.8.22	Dɛ̃ rə̀dù, Yezu ǹdə́ ń kwã-lyì bí yʼà zù bǔ-bwəl wə. N zɛ̃̀ n wɔ̀ bɛ: “Bànà nə́ byɛrhɛ nə́ vò mwə̃́ y èpákɛ̀.”
LUK.8.22	Bə zhǐr. 
LUK.8.23	Yezu dɛ̀ɛ̀ ǹdə́ bə̀ gwẽ̌ nʼê byɛrhɛ. Zho nánfɔ̀lɔ̀ zɛ̃̀ ò nʼô wùl nɛ̃̌ mɔ́ yó, mə zɛ̃̀ mə̀ nʼê zwì bǔ-bwəl lé wə. Rə sú rə̀ nʼê yâl rə mɔ́lɛ́. 
LUK.8.24	Bə zɛ̃̀ bə yí ń nyí ni, bə zhàrh mɔ̀ bə wɔ̀: “Yó-cə́bal, yó-cə́bal, nə́ la cú.”
LUK.8.24	N shí jan dɛ́ wẽ́, n zɛ̃̀ n bya zho w ǹdə́ nɛ̃̌ mɔ́ mə̀ yʼà nʼê fùù mú. Rə̀ gakó zhì shɛ́ɛ́. 
LUK.8.25	N zɛ̃̀ n wɔ̀ bɛ: “Bə̀kɔ́n yil á yə̀ nə̀ zhí?”
LUK.8.25	Kɔn jàr bɛ̀ dɛ̃´dɛ̃´. Ywẽ zə bɛ. Bə zɛ̃̀ bə̀ nʼê wə̀l dwã nɛ: “Bal mɔ́ mɔ̀bɔ́ wɔ́ tər lò, zho ǹdə́ mwə̃́ nɛ̃̌ myɛ mʼê shɛ̀nɛ́ ń nyí ni?”
LUK.8.26	Yezu ǹdə́ ń kwã-lyì bí shí Gəlile bə byɛrhɛ mwə̃́ y bə yí Zhɛrasa lyì bí tənà y wa. 
LUK.8.27	Ń gə́ shí bǔ-bwəl lé wẽ́ n shə́r, cɔ w bal mə̀dù zɛ̃̀ n dùr n jəl mo. Nə̀cílsi námməlwâlsɛ yʼà zhe mo. Ń yà ń dɛnɛ ǹdə́ kàmə̀-zwǐ zú. Ń yà ń tá ń zwɛ̃̀ kɛ̀lɛ́ w yé. Wɔ́ lú-bɔ̀là yó ń yà ń nə́ ń zwɛ̃̀ nɛ́.
LUK.8.28	Ń gə́ nɔ Yezu ń bànà, n zɛ̃̀ n wǔrh dɛ̃̌ dɛ̃̌, n bə̀ n tu ń nə̀dwə́nə́ yó ń yé né, n bya n wɔ̀: “Etər ǹ nə́ ǹ yâl ń wɛ̀rhɛ́ nɛ nɛ́, Dɛ̃̌ cə́bal Byǐ Yezu? À nʼâ lwə̀l mó, bə̀ká nwɛ̀nɛ̀ nɛ̀ yé.”
LUK.8.29	Yezu yà ń pɔ nyí nə̀cílí y ni bʼè du bal mɔ́ wẽ́. Wɔ́ rə̀myɛ́ è ce ń zɔ̀m èta. Twər nánzhəzhɔ̌ nə̀cílí y yʼà nʼê nwɛ̀nɛ̀ bal mɔ́. Bə̀ yʼà nʼê zal mɔ bə̀ lyẽ ń jɛ̀sɛ́ ǹdə́ nyáná, bə̀ lyẽ ń nèsé ǹdə́ cə̂bsɛ bə̀ mʼê yìlì mù. Sə ń ya n sɛ́ nyáná nɛ́ ǹdə́ cə̂bsɛ́. Nə̀cílí y yʼà nʼê cìrh mò ń zhə̀l gɔ sõ èpòlò wə̀. 
LUK.8.30	Yezu zɛ̃̀ n bwə̀rh mò n wɔ̀: “Ǹ yíl byè?”
LUK.8.30	N wɔ̀ mɔ̀: “À yíl ‘Nánjə̀jóló’.” Nə̀cílsí námməlwâlsɛ́ yʼà já ń wẽ́, wɔ́ rə̀myɛ́ yil ń zɔ̀m èta.
LUK.8.31	Nə̀cílsí zɛ̃̀ sə̀ nʼê lwə̀l Yezu ni bə̀ ń bə̀ká n pə sɛ nyí sə vò gɔ́rɔ́ w nánlyilyìmú w wẽ́ yé.
LUK.8.32	Kùkúr nánzhəzhɔ̌ yʼà zhǐ pyɔ̀ òdù yó gàà rə̀ nʼê dɔ̀m gɔ. Nə̀cílsí zɛ̃̀ sə lwə̀l Yezu ni bə̀ ń ce sə zù kùkúúrí wẽ́. N shɛ̀nɛ́ n pə sɛ sɔ́má bə̀ sə̀ zwí. 
LUK.8.33	Nə̀cílsí zɛ̃̀ sə shə́r bal mɔ́ wẽ́, sə vò sə zù kùkúúrí wẽ́. Rə̀ gakó jʼa dùr rə cə́cèlé pyɔ̀ w rə ló mwə̃́ y wə, rə mɛ̃ gàà rə cì.
LUK.8.34	Lyì bí byɛ̀bɛ́ bə̀ yʼà nʼê yìlì rì mú gə́ nɔ rə̀myɛ́, bə zɛ̃̀ bə dùr bə vò bə byili cɔ w wa, ǹdə́ cə-byǐsí sə̀ ŋwɛ́nɛ́ cɔ w vɔ̃̀ nɛ̀ mɔ́ wẽ́. 
LUK.8.35	Lyì bí zɛ̃̀ bə du bə̀ la vò bə nyǐ kɔn dɛ́ tɛ̀bɛ́ rə̀ wɛ̀rhɛ́ mɔ́. Bə̀ gə́ yú Yezu sono, bə pwírí mɔ̀bɔ́ nə̀cílsí shə́r sə yẽ̌ mó, ń jě tɛ̃´ Yezu yala nɛ, n zù ń gàndɛ̀, e jà ń surhə né myɛ kʼa bə̀ dwã yó. Ywẽ zɛ̃̀ rə̀ zhe be. 
LUK.8.36	Byɛ̀bɛ́ bə̀ nɔ yò w ǹdə́ bə̀ yírhə́ mó zɛ̃̀ bə cĩ́ bi bal mɔ́ nə̀cílsí yʼà zhe mó gə́ tó né n nə ń cìnə̀.
LUK.8.37	Cɔ w lyì bí púlə́púlə́ zɛ̃̀ bə lwə̀l Yezu ni bə̀ ń zhǐr n yẽ̌ bə̀ cɔ w nɛ, bə̀ ywẽ nánfɔ̀lɔ̀ yʼà zhe be. N zɛ̃̀ n zù bǔ-bwəl lé wẽ́ ń la zhǐr. 
LUK.8.38	Bal mɔ́ mɔ̀bɔ́ nə̀cílsí shə́r ń wẽ́ mó zɛ̃̀ ń nə́ ń lwə̀l Yezu ni bə̀ ń yẽ̌ ńmyɛ jòm ǹdə́ mɔ.
LUK.8.38	Yezu zɛ̃̀ n ká n càrh mɔ̀, n wɔ̀ mɔ̀: 
LUK.8.39	“Ká vò jè, ń byili kɔn dɛ̀bɛ́ gakó Yi wɛ̀rhɛ́ ǹ yil mó.”
LUK.8.39	Bal mɔ́ ká n kwɛ̃̀, n vò n bwə̀l kɔn dɛ̀bɛ́ gakó Yezu wɛ̀rhɛ́ ń yil mó n byili cɔ w lyì bí gakó ne.
LUK.8.40	Yezu gə́ ká n shí mwə̃́ y èpákɛ̀ ń bànà, lyì-zhâ bɛ́ jəl mo, bə zwẽ mo náàcɛ̀nɛ́, bə̀ bə̀ gakó yʼà nʼê dɛ̃̀ mɔ̀. 
LUK.8.41	Dwã-gùlú jì y yó-cə́bal mə̀dù ń yà ń ŋwɛ́nɛ́ ń yíl Zhəyiiri. N zɛ̃̀ n bə̀ Yezu sono, n tu ń nə̀dwə́nə́ yó ń yé né, n lwə̀l mò bə̀ ń bə̀ ń sõ kɛ̀lɛ́ wa. 
LUK.8.42	Ń yà ń zhe bə̀kɔ́ mə̀dù ń byinə yʼà yú shí ǹdə́ nə̀lyè, ń yà ń bə jàn zhe, ń nə́ ń yâl n cì. E jà wɔ́ ńmyɛ̌ dúdú ń wɔ́ ń bə̀sɔ́bwɛ̀lɛ́.
LUK.8.42	Yezu gə́ tú n zhǐr ń la gàà yi ní, lyì-zhâ bɛ́ yʼà nʼê pyɛ́nɛ́ mɔ dɛ̃´dɛ̃´. 
LUK.8.43	Sə́ nyǐ kɛ̃ mə̀dù yà ń ŋwɛ́nɛ́ gàà, ń yà ń tu yó o wɛ̀rhɛ́ byinə shí ǹdə́ nə̀lyè ǹdə́ ò nʼô lyɛ̀ɛ̀ mɔ̀. [Ń kwè kɔn dɛ̀bɛ́ gakó ń yà ń zhe mó n mə n shili ń cìnə̀,] sə ń yə̀ ŋwɛ̀nɛ́ n wárh yé. 
LUK.8.44	Ń gə́ nɔ Yezu, n tó ń kwã nɛ́, n dwə̀rh ń kàmə̀-zwǐ y nyí rí ni. Rə̀myɛ́ yi ní cìcì, jal mɔ́ jʼa kwĩ.
LUK.8.45	Yezu zɛ̃̀ n bwə̀rh n wɔ̀: “Mɔ̌ lò ń dwə̀rh nè?”
LUK.8.45	Lò gakó zɛ̃̀ ń zhe bʼè də̀ ńmyɛ̌ yé. Pyɛɛrɛ zɛ̃̀ n wɔ̀: “Yó-cə́bal, lyì bí já dɛ̃´dɛ̃´, bə̀ nʼê pyɛ́nɛ́ mɔ́.”
LUK.8.46	Yezu zɛ̃̀ n wɔ̀: “Lò dwə̀rh nè. À lwar bə̀ jàn shí à yala nɛ rə shə́r.”
LUK.8.47	Kɛ̃ mɔ́ gə́ tú n pwírí ń yò w du dɛ̃̌, n zɛ̃̀ ń nə́ ń kəkə, n yí Yezu nyí ni, n tu ń nə̀dwə́nə́ yó ń yé né lyì bí gakó yírh wə, n byili kɔn dɛ́ dɛ̀bɛ́ rə̀ ce n dwə̀rh mò, ǹdə́ kɔn gə́ tó né n mə n wárh. 
LUK.8.48	Yezu zɛ̃̀ n wɔ̀ mɔ̀: “À bə̀kɔ́, ǹ gə́ zhí ni mú ce ǹ wárh. Zhəl ǹdə́ yə̀-zùlə́.”
LUK.8.49	Rə̀myɛ́ yó, lò mə̀dù shí dwã-gùlú jì y yó-cə́bal mɔ́ sõ kɛ̀lɛ́ w n bə̀ ǹdə́ Yezu gwẽ̌ ń nə́ ń zɔ̀mà, n wɔ̀ dwã-gùlú jì y yó-cə́bal mɔ́ nɛ: “Ǹ bə̀kɔ́ mɔ́ tɛ̀nɛ́ yé. Bə̀ká kə́ lyɛ̀ɛ̀ yó-cə́bal mɔ́ yé.”
LUK.8.50	Yezu gə́ nyɛ̀ɛ̀ rə̀myɛ́, n zɛ̃̀ n wɔ̀ dwã-gùlú jì y yó-cə́bal mɔ́ nɛ: “Bə̀ká dùr ywẽ yé. Ǹmyɛ́ wírí ń zhí ni, sə́ yẽ̌ bə̀ ǹ bə̀kɔ́ mɔ́ mà n nə ń cìnə̀.”
LUK.8.51	Bə zɛ̃̀ bə zhǐr bə yí kɛ̀lɛ́ wa. Yezu yə̀ shɛ̀nɛ́ lò dõ tó mo n zù jù w yé. Wɔ́ Pyɛɛrɛ ǹdə́ Zhã ǹdə́ Zhakɛ, e súlí bə̀kɔ́ mɔ́ da ǹdə́ ń ná dúdú. 
LUK.8.52	Sə lyì bí gakó yʼà nʼê kúrh bə̀kɔ́ mɔ́ nɛ. Yezu wɔ̀ bɛ: “Bə̀kʼá kúrh yé, bə̀ wɔ́ dɛ́ ń dɛ̌, ń yə̀ cì yé.”
LUK.8.53	Bə̀ gakó zɛ̃̀ bə̀ nʼê mɔ̀n mɔ̀, bə̀ gə́ yʼà yě bə̀ bə̀kɔ́ mɔ́ wɔ́ cú ń cù mú yilə. 
LUK.8.54	Yezu zɛ̃̀ n zə bə̀kɔ́ mɔ́ jɛ̃̀ nɛ̀, n byẽ̀ mò ǹ wɔ̀: “À bə̀kɔ́, zɛ̃̀ dɛ̃̌.”
LUK.8.55	Rə̀myɛ́ yi ní cìcì, bə̀kɔ́ mɔ́ bwìrhì, n já n shí tɛ̃´ n zɛ̃̀. Yezu pə nyí bə̀ bə̀ pə kùjú bə̀kɔ́ mɔ́ nɛ n jí. 
LUK.8.56	Kɔn jàr ń da ǹdə́ ń ná dɛ̃´dɛ̃´. Yezu zɛ̃̀ n pə bɛ nyí bə̀ bə̀ bə̀kʼa shɛ̀nɛ́ bə wɔ̀ lò lò nè yé.
LUK.9.1	Yezu byẽ̀ ń kwã-lyì bí shí ǹdə́ bə̀lyè y n cĩ́ dwã yó, n pə bɛ jàn ǹdə́ ŋwɔ̀nɔ́ bə̀ bə̀ jǐ nə̀cílsi námməlwâlsɛ, sə bə wárh nə̀bwànà. 
LUK.9.2	N zɛ̃̀ n twĩ̀ bì, bə̀ bə̀ zhəl bə bwə̀l Yi pyɛ̀lɛ̀ rɛ́, sə bə wárh nə̀bwànà. 
LUK.9.3	N wɔ̀ bɛ: “Á bə̀kʼá zə kaka á jɔ̃̀ w ǹdə də̀-dɔ̀lɔ̀, ráá lɔ̀bɔ̀, ráá kùjú, ráá sə̀byǐ ta sɔ́má y kǒ yil yé. Á mə̀dù ga bə̀ká n zə kàmə̀-zǔrh sə̀lyè myɛ yé. 
LUK.9.4	Kɛ̀lɛ́ kɛ̀bɛ́ á la è wẽ́ zul mó, sʼá mɛ̃ gàà kɔn mʼe yí á zhǐr. 
LUK.9.5	Sə byɛ̀bɛ́ bə̀ yə̀ á zhəəle zwẽ, sʼá kʼá du cɔ w òmyɛ́ wa, á pwà á nə̀rh. Sə rə̀myɛ́ mʼa yə̀ myɔrhɔ ò nʼô byili bə̀ bə̀ yò zhìlì.”
LUK.9.6	Ń kwã-lyì bí zhǐr bə vò, bə tó cɛmɛ nɛ́ gakó wẽ́ bə bwə̀l yò-ècɔ̀nɔ̀ nyí rí, sə bə̀ yʼà nʼê wárh nə̀bwànà jààsɛ́ gakó wə.
LUK.9.7	Rə̀myɛ́ yó, pyɔ̌ Erɔɔdɛ nyɛ̀ɛ̀ kɔn dɛ̀bɛ́ gakó rə̀ nʼê wɛ̀rhɛ́ mɔ́. Ń kə́ ń yə̀l ń gə́ mà n tɛ́rɛ́ nɛ́ yé, bə̀ lyì jàlà yʼà zhe bə̀ wɔ́ Zhã-Bətiisi ń ká n bwìrhì n du cùùrì wẽ́. 
LUK.9.8	Bə̀ dwã myɛ yʼà zhe bə̀ wɔ́ Elyi ń ká n bà.
LUK.9.9	Erɔɔdɛ zɛ̃̀ n wɔ̀: “À ce bə gõ Zhã-Bətiisi yó wɛ̀, sə mɔ̀bɔ́ à nyɛ̌ ń yò w èta mɔ́ myɛ wɔ́ mɔ̌?” N zɛ̃̀ ń nə́ ń pyà sə n nə Yezu ǹdə́ ń yírhə́.
LUK.9.10	Yezu tùntúmə́ bé kʼa kwɛ̃̀ bə bə̀ ń sono, bə cĩ́ mu kɔn dɛ̀bɛ́ gakó bə̀ zhə̀l bə wɛ̀rhɛ́ mɔ́. N zɛ̃̀ n zə bɛ n zhǐr n vò kwã nɛ́, cɔ òdù səta bə̀ dúdú. Bə̀ nʼê byẽ̀ cɔ w òmyɛ́ bə̀ Betəsəyiidi. 
LUK.9.11	Lyì-zhâ bɛ́ lwar, bə zhǐr bə tó mo. N shɛ̀nɛ́, n zɛ̃̀ ń nə́ ń zɔ̀m Yi pyɛ̀lɛ̀ rɛ́ zɔ̀mà ǹdə́ bɛ, n súlí n wárh nə̀bwànà bɛ́.
LUK.9.12	Sə yi rí gə́ tú rə̀ nʼê yâl rə zù, ń kwã-lyì bí shí ǹdə́ bə̀lyè y zɛ̃̀ bə yí ń nyí ni, bə wɔ̀ mɔ̀: “Nyə̀má wɔ́ gɔ-elũ nə́ ŋwɛ́nɛ́. Ce lyì-zhâ bɛ́ kʼa kwɛ̃̀ bə vò cɛmɛ nɛ́ nə̀ ŋwɛ́nɛ́ vɔ̃̀ nɛ mɔ́ ǹdə́ cə-byǐsí wẽ́, bə pyà jààsɛ̀ bə zul né, sə bə pyà kùjú bə jí.”
LUK.9.13	N zɛ̃̀ n wɔ̀ bɛ: “Á cìcì pana bɛ kùjú bə jí.”
LUK.9.13	Bə wɔ̀ mɔ̀: “Búúri rə̀nu ǹdə́ émɔ̌rh sə̀lyè sásá sə̀ ŋwɛ́nɛ́ nə́ sõ nyɔ̀nɔ̀. Ráá ǹ nə́ ǹ yâl bə̀ nə́ zhə̀l nə́ yè kùjú lyì bí byɛ̀bɛ́ gakó yilə?” 
LUK.9.14	Sə bala bɛ́ yʼà yú nunə mɔ̀ɔ̀rhɛ̀ rə̀nu.
LUK.9.14	N zɛ̃̀ n wɔ̀ ń kwã-lyì bí ni: “Cenə bə jòm kùkùlə̀ kùkùlə̀, lyì shí-ènu shí-ènu.”
LUK.9.15	Bə wɛ̀rhɛ́ ǹdə ń gə́ byili bi ní, bə ce lyì bí gakó jòm tɛ̃´. 
LUK.9.16	N zɛ̃̀ n kwè búúrí rə̀nu w ǹdə́ émɔ̌sɛ́ sə̀lyè yə́, n kwẽ̌ n nyǐ dɛ̃̌, n ce Yi nə̀báná, n zɛ̃̀ n yəywɛlɛ rɛ, n pə ń kwã-lyì bí ni, bə mʼe tə̀ lyì bí. 
LUK.9.17	Lò gakó dɔ̃̀ n sú. Ń kwã-lyì bí zɛ̃̀ bə pwà yəywaalɛ́ rə̀ dàl mɔ́ rə sú cǐrhni shí ǹdə́ nə̀lyè.
LUK.9.18	Dɛ̃ rə̀dù, Yezu yà ń nə́ ń ce Yi ń dúdú, sə ń kwã-lyì bí yʼà ŋwɛ́nɛ́ gàà. N zɛ̃̀ n bwə̀rh bè n wɔ̀: “Lyì-zhâ bɛ́ nʼê wə̀l bʼàmyɛ́ wɔ́ mɔ̌?”
LUK.9.19	Bə wɔ̀: “Lyì bí jàlà nʼê wə̀l bə̀ ǹ wɔ́ Zhã-Bətiisi; jàlà zhe bə̀ wɔ́ Elyi; jàlà myɛ zhe bə̀ wɔ́ shãã ga Yi nyì-zwennə mə̀dù ń ká n bwìrhì.”
LUK.9.20	N zɛ̃̀ n bwə̀rh bè n wɔ̀: “Sə ámyɛ̌, á nʼá wə̀l bʼà wɔ́ mɔ̌?”
LUK.9.20	Pyɛɛrɛ wɔ̀: “Wɔ́ ǹmyɛ́ ǹ wɔ́ Kristə, mɔ̀bɔ́ Yi twĩ̀ mú.”
LUK.9.21	Yezu zɛ̃̀ n gwirhi ń yé, n pə bɛ nyí bə̀, bə̀ bə̀kʼa byili rə̀myɛ́ lò lò nè yé. 
LUK.9.22	N zɛ̃̀ n wɔ̀ bɛ n súlí: “Kɔn wɔ́ nyɔ́ɔ́ bə̀ Numbyíní Byǐ nwɛ̀nɛ̀ dɛ̃´dɛ̃´. Cɔ w náncɛsɛ́ ǹdə́ Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé mʼa zhɛ̃̀ mɔ̀, bə gu mu, sə ń mà n ká n bwìrhì ń dwã nə̀tɔ̀ yùwə̀.”
LUK.9.23	N zɛ̃̀ n wɔ̀ bə̀ gakó ne: “Lò mɔ̀bɔ́ ǹ nə́ ǹ yâl ń tó àmyɛ́ nɛ, sə́ zhɛ̃̀ ǹ cìnə̀, ń kwè ǹ də̀-jɔrhɔ́ w ń zhĩ twéé gakó ń mə́ tó ne.
LUK.9.24	Lò mɔ̀bɔ́ ǹ nə́ ǹ shili ǹ myə̂l lé, rə̀ mʼa sá, sə lò mɔ̀bɔ́ ǹ shɛ̀nɛ́ ǹ myə̂l lé sɔ́ àmyɛ́ yilə, ǹ mʼâ nə rɛ. 
LUK.9.25	Lò gə zhe lũ w kɔn gakó, ń jʼâ dwĩ̀ ǹ cìnə̀, ráá ń zhìlì ǹ cìcì yò, ǹ nɛrɛ́ y zhe kùrə̀? 
LUK.9.26	Lò mɔ̀bɔ́ ǹ dùr cìzhìl ǹdə́ àmyɛ́ yil lé ǹdə́ à zɔ̀mà nɛ́, Numbyíní Byǐ gə ká ń tú ńmyɛ̌ ǹdə́ ń Da ǹdə́ màlɛ́kabá zùwə́ y yi ní, ńmyɛ mà n dùr cìzhìl ǹdə́ mɔ́ myɛ.
LUK.9.27	“Zhə̀nà à nʼâ wə̀l ába: lyì bí byɛ̀bɛ́ bə̀ zhǐ nyɔ̀nɔ̀ mɔ́ jàlà tʼâ la cú ǹdə́ bə̀ yírhə́ yə̀ Yi pyɛ̀lɛ̀ rɛ́ nɛ yé.”
LUK.9.28	Yezu gə́ zɔ̀m zɔ̀mà nɛ́ nə̀myɛ́ kwã nɛ́, e wɛ̀rhɛ́ ǹdə dwã lyɛlɛ ta, n zə Pyɛɛrɛ ǹdə́ Zhã ǹdə́ Zhakɛ n mə n jì pyɔ̀ òdù yó ń la Yi co. 
LUK.9.29	Ń gə́ yà ń nə́ ń wɛ̀rhɛ́ Yi-co w yi ní, ń yé y zhízhílí, ń gàndɛ́ jǐrh námpwẽ̀ pwɛ̃´pwɛ̃´, rə̀ nʼê jə́jɛ̀mɛ́. 
LUK.9.30	Rə̀myɛ́ yó, lyì bə̀lyè yʼà tú bə̀ nʼê zhərh ǹdə́ mɔ. È yʼà wɔ́ Muyiisi ǹdə́ Elyi. 
LUK.9.31	Wɔ́ bə̀myɛ́ bə̀ lyí mu ǹdə́ zùwə́ nánfɔ̀lɔ̀, bə̀ yʼà nʼê zɔ̀m Yezu gə́ la cú Zhərəzalɛm nɛ́ n mə n báásɛ ń tum dí mú yò.
LUK.9.32	Jan yʼà zù Pyɛɛrɛ ǹdə́ ń tó-dwã bɛ́ dɛ̃´dɛ̃´, sə jan dɛ́ jé twər rə̀dù sá. Bə̀ yírhə́ nə Yezu zùwə́ y ǹdə́ bala bɛ́ bə̀lyè y bə̀ yʼà tó mo bə̀ zhǐ mú. 
LUK.9.33	Muyiisi ǹdə́ Elyi gə́ tú bə̀ nʼê zhǐr bə̀ yẽ̌ Yezu ni yó, Pyɛɛrɛ wɔ̀ mɔ̀: “Yó-cə́bal, kɔn mə̂ bə̀ nə́ mɛ̃ nyɔ̀nɔ̀. Nə́ mʼâ pú kwə̀ə́rhe rə̀tɔ̀; ń jí òdù, Muyiisi jí òdù, Elyi jí òdù.”
LUK.9.33	Sə ń yà ń yə̀l kɔn dɛ̀bɛ́ ń nə́ ń zɔ̀m mɔ́ kùr yé. 
LUK.9.34	Ébɔ̃ shí dɛ̃̌ o bə̀ o zhì bə̀ yó w ǹdə́ ń gwẽ̌ nə́ ń zɔ̀mà. Ò ywə́l mó pyi bi. Bə̀ gə́ pwírí bə̀ ŋwɛ́nɛ́ ébɔ̃ w wẽ́, ywẽ nánfɔ̀lɔ̀ zə bɛ. 
LUK.9.35	Bə nyɛ̀ɛ̀ cəl rə̀ zɔ̀m ébɔ̃ w wẽ́ rə wɔ̀: “Mɔ̀bɔ́ wɔ́ à Byǐ mú, wɔ́ ńmyɛ̌ à cír. Cilinə ń zɔ̀mà nɛ́.”
LUK.9.36	Cəl lé gə́ zɔ̀m rə zhɛ̀ yó, ń kwã-lyì bí pwírí Yezu dúdú ń zhǐ. Bə zhǐr bə shĩ̌ bə̀ nyí. Bə̀ yə̀ ywẽ̀ né nyɛ̀bɛ́ bə̀ yírhə́ nɔ mɔ́ lò lò nè cĩ́ rə̀myɛ́ yi ní yé.
LUK.9.37	È zɛ̃̀ nəkɔkɔ́lɛ́, bə̀ gə́ tú bə̀ nʼê swé pyɔ̀ w yi ní, lyì-zhâ nánjə̀jóló tú bə jəl be. 
LUK.9.38	Bal mə̀dù zhì lyì-zhâ bɛ́ wẽ́, n bya n wɔ̀: “Yó-cə́bal, à nʼâ lwə̀l mó: bə̂ ji yírh à byǐ mú yó. Ńmyɛ̌ dúdú ń wɔ́ à byǐ. 
LUK.9.39	Nə̀cílí námməlwɛ̀lɛ́ zhe mo. È gə kwè mò, n já ń nə́ ń wùrhə́, è yʼa vɔ́vwâ mɔ, ń tə̀tə̀-pùnú du, e nwɛ̀nɛ̀ mɔ̀ éfòró e shə́r. 
LUK.9.40	À lwə̀l ǹ kwã-lyì bí ni bə̀ bə̀ jǐ yə, sə bə̀ yə̀ y ŋwɛ̀nɛ́ bə jì yé.”
LUK.9.41	Yezu zɛ̃̀ n wɔ̀ bɛ: “Ámyɛ̌ lũ w kɔ̀bɔ́ lyì bí yə̀ Yi ni zhí yé. Á wɔ́ lwɛlɛ cìnə́. À gwẽ̌ bʼa yə̀ nɛ́ ǹdʼába kɔn mʼe yí dǒ? À gwẽ̌ bʼa pyɛ́nɛ́ a yə̀ nɛ́ ǹdʼába kɔn mʼe yí dǒ?”
LUK.9.41	N zɛ̃̀ n wɔ̀ bal mɔ́ nɛ: “Zə ǹ byǐ mú ń mə́ bə̀ nyə̀má.”
LUK.9.42	Byǐ mú gə́ tú ń nə́ ń bwəlse Yezu ni, nə̀cílí y ji mu tɛ̃´, e vɔ́vwâ mɔ. Yezu zɛ̃̀ n bú nə̀cílí yə́, n wárh byǐ mú, n ká n pə ń da nɛ. 
LUK.9.43	Kɔn jàr bə̀ gakó, bə̀ yírhə́ gə́ nɔ Yi jàn dɛ́ nánfɔ̀lɔ̀ w èta mɔ́ yilə.
LUK.9.43	Kɔn dɛ̀bɛ́ gakó Yezu yà ń nə́ ń wɛ̀rhɛ́ mɔ́ yʼà nʼê zɛ̃̀ lò gakó wu ni, n zɛ̃̀ n wɔ̀ ń kwã-lyì bí ni: 
LUK.9.44	“Cilinə kɔn dɛ̀bɛ́ à la ába byilu mú cɛ̀nɛ̀. Bə̀ mʼa zə Numbyíní Byǐ bə pə numbyínsi ni.”
LUK.9.45	Ń kwã-lyì bí yʼà bə ń zɔ̀mɛ̀ rɛ́ rə̀myɛ́ kùr nyɛ̌ yé. Rə̀ kùr ré yʼà shèè mùnì ga bə̀ bə̀kʼa lwar rɛ yé, e jà bə̀ yʼà kwàl sə bə bwə̀rh mò rə̀ kùr myɛ yé.
LUK.9.46	Yezu kwã-lyì bí yʼà nʼê mà nyə̀-pâr ǹdə́ dwã, bə̀ la mʼe lwar lò mɔ̀bɔ́ ń mà n yə̀ bə̀ yé né.
LUK.9.47	N lwar bə̀ wun bùlə̀ né. N zə bə̀sɔ́bwɛ̀lɛ́ èdù, n ce e zhì ń yala nɛ, 
LUK.9.48	n zɛ̃̀ n wɔ̀ bɛ: “Lò mɔ̀bɔ́ ǹ shɛ̀nɛ́ ń zwẽ bə̀sɔ́bwɛ̀lɛ́ y kɛ̀bɛ́ zhəəle àmyɛ́ yilə, wɔ́ àmyɛ́ cìcì zhəəle ǹ zwẽ. Sə lò mɔ̀bɔ́ ǹ zwẽ àmyɛ́ zhəəle, wɔ́ ǹdə́ mɔ̀bɔ́ ń twĩ̀ nì mú ga zhəəle ǹ zwẽ. Lò mɔ̀bɔ́ ń ŋwɛ́nɛ́ ámyɛ̌ gakó wẽ́ ń yə̀ yírh swí, wɔ́ ńmyɛ̌ ń wɔ́ á yé né cə́bal.”
LUK.9.49	Zhã zɛ̃̀ n wɔ̀: “Yó-cə́bal, nə́ nɔ lò mə̀dù ń nə́ ń jì nə̀cílsi námməlwâlsɛ ǹ yil lé yilə, sə nə́ yʼâ nʼé yâl nə́ cə̀r mò, ń gə́ tá ń tó nə́ba mó yilə.”
LUK.9.50	Yezu zɛ̃̀ n wɔ̀ mɔ̀: “Á bə̀kʼá cə̀r mò yé, bə̀ lò mɔ̀bɔ́ ń tá ń pyà á yò zhìlù, rə̀-ná-cí wɔ́ ámyɛ̌ lò.”
LUK.9.51	Yezu gə́ yà ń mə̂ sə n shə́r lũ w kɔ̀bɔ́ wẽ́ mó yi rí gə́ tú rə̀ nʼê bwəlse, n zɛ̃̀ n kə̃̀ ń wu ń la Zhərəzalɛm. 
LUK.9.52	N twĩ̀ lyì bə tó ń yé. Lyì bí bə̀myɛ́ mɔ́ yí bə zù Samarɛ tənà y cɔ òdù wẽ́, mùnì ga bə tɛnɛ kɔn gakó bə cĩ́ mu. 
LUK.9.53	Sə ń yé gə́ yʼà zâ Zhərəzalɛm səta mɔ́ ce, cɔ w lyì bí yə̀ shɛ̀nɛ́ bə zwẽ ń zhəəle yé.
LUK.9.54	Ń kwã-lyì bí bə̀lyè y Zhakɛ ǹdə́ Zhã gə́ pwírí wɔ́ èta, bə zɛ̃̀ bə bwə̀rh mò bə wɔ̀: “Cinu, ǹ nə́ ǹ yâl bə̀ nə́ ce myǐn shí dɛ̃̌ mə bʼe jí bi?”
LUK.9.55	N pyìrhí n ji bi búlə́. 
LUK.9.56	Bə zɛ̃̀ bə zhǐr bə̀ la cɔ dõ wə.
LUK.9.57	Bə̀ gə́ yʼà ŋwɛ́nɛ́ sɔ́má y yó bə̀ la yi ní, lò mə̀dù yú Yezu nyí ni, n wɔ̀ mɔ̀: “À mʼa tó mó a vò ǹ gə́ la mə̀gã̌ mɔ́ gakó.”
LUK.9.58	Yezu zɛ̃̀ n wɔ̀ mɔ̀: “Zúlə́ zhe pwə́lə́ nə̀ nʼê pyẽ̀ né. Kúmsi myɛ zhe jàlá. Sə Numbyíní Byǐ bə jàà zhe ń la ń yó né co n shǐrh myɛ cìcì yé.”
LUK.9.59	N zɛ̃̀ n wɔ̀ lò dõ ne: “Bə̂ tó ne.”
LUK.9.59	Lò mó wɔ̀ mɔ̀: “Yó-cə́bal, à nʼâ lwə̀l mó, sə́ yẽ̌ a jɛ̀rɛ̀ a vò a kwè à da a ce.”
LUK.9.60	Yezu wɔ̀ mɔ̀: “Yẽ̌ cùùrí ni rə ce rə̀ cùùrí. Sə ǹmyɛ́ vò ń bwə̀l Yi pyɛ̀lɛ̀ rɛ́.”
LUK.9.61	Lò dõ myɛ kə́ n wɔ̀ mɔ̀: “Yó-cə́bal, à la mɔ́ tó, sə à nʼâ lwə̀l mó, sə́ yẽ̌ a vò a ce à dwí lyì bí nə̀báná.”
LUK.9.62	Yezu wɔ̀ mɔ̀: “Lò mɔ̀bɔ́ ń ju kùr ń la vwál, n jà ń nə́ ń nyǐ ń kwã nɛ́, rə̀-ná-cí wàr ń la tũ̌ Yi tənà y yil yé.”
LUK.10.1	Rə̀myɛ́ kwã nɛ́, Cinu kə́ n cír lyì dwã shə́-shàlpyɛ̀ ǹdə́ bə̀lyè, ń la tũ̌ bə̀lyè bə̀lyè, bə tó yé bə vò cɛmɛ nɛ́ ǹdə́ jààsɛ́ shɛ̀bɛ́ gakó ń cìcì la nɛ́ mɔ́ wẽ́. 
LUK.10.2	N wɔ̀ bɛ: “Jòró w já, sə jə̀rnə̀ bé bə já yé. Rə̀myɛ́ yilə, lwə̂lnə kɛ́lɛ́ y cə́bal mɔ́ nɛ bə̀ ń twĩ̌ jə̀rnə̀ ń jíjí rí jə̂r yilə. 
LUK.10.3	Zhəlnə. Nyǐnə à nʼâ twĩ̀ ába ǹdə pyì-bwâlsɛ ta gɔ kǔlsi wẽ́. 
LUK.10.4	Á yʼâ bə̀ká zə sə̀byǐ ráá lɔ̀bɔ̀ ráá nə̀cìlə̀ yé, sʼá bə̀kʼá zhì sɔ́má nɛ á ce lò yé.
LUK.10.5	“Kɛ̀lɛ́ kɛ̀bɛ́ gakó á la è wẽ́ zul mó, sʼá jɛ̀rɛ̀ á wɔ̀: ‘Yə̀-zùlə́ yál nɛ́ ǹdə́ kɛ̀lɛ́ y kɛ̀bɛ́ cìnə́.’ 
LUK.10.6	Lò mɔ̀bɔ́ ń só yə̀-zùlə́ gə ŋwɛ́nɛ́ kɛ̀lɛ́ y èmyɛ́ wẽ́, á yə̀-zùlə́ né mʼa só rə̀-ná-cí yó wə. Sə lò mɔ̀bɔ́ ń só yə̀-zùlə́ gə tɛ̀nɛ́, á yə̀-zùlə́ né mʼa kʼa bə̀ á sono. 
LUK.10.7	Mɛ̃na kɛ̀lɛ́ y èmyɛ́ wẽ́. Kùjú kɔ̀bɔ́ bə̀ pɔ ába, sʼá jí; nɛ̃̌ mɔ̀bɔ́ bə̀ pɔ ába, sʼá nyɔ̀, bə̀ tùntùnnə̀ mə̂ ǹdə́ ń nyí kùjú. Á bə̀kʼá lyə́r á zulə́ y jàà y yé, kɔn mʼe yí dɛ̃ rɛ́ tɛ̀bɛ́ á la cɔ w òmyɛ́ wẽ́ shə́r mó.
LUK.10.8	“Cɔ kɔ̀bɔ́ á zù ò wẽ́, bə̀ gə zwẽ á zhəəle, sʼá jí kɔn dɛ̀bɛ́ bə̀ tɛnɛ bə pə ába. 
LUK.10.9	Wárhna cɔ w òmyɛ́ nə̀bwànà bɛ́, sʼá wɔ̀ ò lyí bí gakó ne bə̀ Yi pyɛ̀lɛ̀ rɛ́ bwəlse be. 
LUK.10.10	Sə cɔ kɔ̀bɔ́ á zù ò wẽ́, bə̀ yə̀ shɛ̀nɛ́ bə zwẽ á zhəəle, sʼá zhǐr á vò bə̀ dwã-gùúlí jààsɛ́ wẽ́, á wɔ̀: 
LUK.10.11	‘Nyǐnə nə́ rʼé pyìrh á cɔ w shó w myɛ cìcì nə́ nèsé ne nə́ lwé tɛ̃´, sʼá lwar ǹdə́ rə̀myɛ́ ga bə̀ Yi pyɛ̀lɛ̀ rɛ́ bwəlse.’ 
LUK.10.12	À nʼâ wə̀l ába: bùrsí kɔ́ dɛ̃ rɛ́ yùwə̀, cɔ w òmyɛ́ lyì bí bʼa nə còrhò-tum mə dwini Sɔdɔm lyì bí nyân dɛ́.”
LUK.10.13	Yezu súlí n wɔ̀: “Zwini mʼa zə ába Kɔrazɛ̃ lyì, zwini mʼa zə ába Betəsəyiidi lyì, bə̀ màmyaarhɛ́ tɛ̀bɛ́ rə̀ wɛ̀rhɛ́ á sono mó gə yʼà wɛ̀rhɛ́ Tiiri ǹdə́ Sədɔ̃ nɛ́, cèmé né nə̀myɛ́ lyì bí gə pyìrhí bə̀ wun shãã shãã ga, bə zù ywə́ə́le ǹdə kàmə̀-zǔrh ta bə mʼe tu tɔ̀mɔ̀. 
LUK.10.14	Rə̀myɛ́ ce, bùrsí kɔ́ dɛ̃ rɛ́ yùwə̀, á mʼâ nə còrhò-tum mə dwini Tiiri ǹdə́ Sədɔ̃ lyì bí nyân dɛ́.
LUK.10.15	“Sə ámyɛ̌ Kapɛrnaɔm lyì, á nʼá bùl bʼâ yil mʼa du rə yí Arəzana wa? Gaga! Bə̀ mʼa só ába tɛ̃´ á vò nɔ̀nɔ̀ jàà wà.”
LUK.10.16	Yezu gə́ zɔ̀m èta n zhɛ̀, n zɛ̃̀ n súlí n wɔ̀ ń kwã-lyì bí ni: “Lò mɔ̀bɔ́ ń nə́ ń zwẽ á zɔ̀mà nɛ́, wɔ́ àmyɛ́ zɔ̀mà ń nə́ ń zwẽ. Sə lò mɔ̀bɔ́ ń zhɔ̃̀ á zɔ̀mà nɛ́, wɔ́ àmyɛ́ zɔ̀mà ń zhɔ̃̀wà. Lò mɔ̀bɔ́ ń zhɔ̃̀ à zɔ̀mà nɛ́, wɔ́ mɔ̀bɔ́ ń twĩ̀ nì mú zɔ̀mà ń zhɔ̃̀wà.”
LUK.10.17	Yezu kwã-lyì bí shə́-shàlpyɛ̀ ǹdə́ bə̀lyè y ń yà ń twĩ̀ mú kʼa kwɛ̃̀, bə bə̀ ǹdə́ wu-nyɔ̃̀ nánfɔ̀lɔ̀ bə wɔ̀: “Cinu, nə́ gə pɔ nə̀cílsí námməlwâlsɛ́ myɛ cìcì nyí ǹmyɛ́ yil lé yilə, sə̀ nʼê shɛ̀nɛ́.”
LUK.10.18	N zɛ̃̀ n wɔ̀ bɛ: “À nɔ Shətana è shí dɛ̃̌ e tu tɛ̃´ ǹdə wɔ́ dwà è lyə́lyɔ̌ nɛ́. 
LUK.10.19	Nyǐnə à pɔ ába jàn, bə̀ nɔ́mna dɔma ǹdə́ nɛ̀mɛ̀, ǹdə́ zù-bal mɔ́ jàn dwí gakó tɛ̃´. E jà kaka tʼâ la ába wɔ̀rhɔ́ yé. 
LUK.10.20	Sə á bə̀kʼá ce á wun yə̀ nyɛ̀n nə̀cílsí gə́ nʼê shɛ̀nɛ́ á nyí ni mú yil yé. Cenə á wun yə̀ nyɛ̀n á yilə né gə́ kɛ̃ Arəzana w mɔ́ yilə.”
LUK.10.21	Rə̀myɛ́ yó cìcì, Eshirhə náàcɛ̀nɛ́ ce wu-nyɔ̃̀ Yezu wẽ́, n zɛ̃̀ n wɔ̀: “À Da, ǹmyɛ́ mɔ̀bɔ́ ǹ cǐ dɛ̃̌ ǹdə́ cɛ, à nʼâ cèrhé mó, ǹ gə́ shèè rə̀myɛ́ lármɔ cìnə́ ǹdə́ surhə cìnə́ yé né, ń zɛ̃̀ ń byili ri bə̀sɔ́ná nɛ mɔ́ yilə. Zhə̀nà, à Da, rə̀myɛ́ yàl ǹmyɛ́ pùbùlə̀.”
LUK.10.22	N zɛ̃̀ n wɔ̀ lyì bí ni: “À Da co kɔn gakó à jɔ̃̀ wà. Lò lò yə̀l Byǐ mú párá, è gə də̀ Da mɔ́ dúdú. Lò lò yə̀l Da mɔ́ myɛ párá, è gə də̀ Byǐ mú dúdú, ǹdə́ lò mɔ̀bɔ́ Byǐ mú nə́ ń yâl n byili mu Da mɔ́ párá.”
LUK.10.23	N zɛ̃̀ n pyìrhí n zɔ̀m ǹdə́ ń kwã-lyì bí dúdú n wɔ̀: “Wu-nyɔ̃̀ cìnə́ wɔ́ byɛ̀bɛ́ bə̀ yírhə́ nə tɛ̀bɛ́ á nə mɔ́. 
LUK.10.24	À nʼâ wə̀l ába: Yi nyì-zwennə nánzhəzhɔ̌ ǹdə́ pyâ nánzhəzhɔ̌ yʼà nʼê yâl sə bə̀ yírhə́ nə tɛ̀bɛ́ á yírhə́ nə mɔ́, sə bə̀ yə̀ rɛ nɛ yé. Bə̀ yʼà nʼê yâl bə nyɛ̀ɛ̀ tɛ̀bɛ́ á zhã̌ nyɛ̌ mɔ́, sə bə̀ yə̀ rɛ̀ nyɛ̀ɛ̀ yé.”
LUK.10.25	Muyiisi nyə́ né byilnə mə̀dù yà ń nə́ ń yâl n zhẽ̀ Yezu. N zɛ̃̀ n zhì dɛ̃̌ n bwə̀rh mò n wɔ̀: “Yó-cə́bal, bə̀kɔ́n à mə̂ sʼa wɛ̀rhɛ́ mùnì a nə nyǔ mə̀ tʼâ la zhɔ̌?”
LUK.10.26	Yezu zɛ̃̀ n wɔ̀ mɔ̀: “Bə̀kɔ́n bə̀ kɛ̃ Yi nyə́ né sɛ́bɛ́ rɛ́ wẽ́? Etər ǹ nyɛ̌ rə̀ kùr né?”
LUK.10.27	Bal mɔ́ wɔ̀ mɔ̀: “Bə̀ kɛ̃ rə̀ wẽ́ bə wɔ̀: ‘Swéné Cinu ǹ Yi ǹdə́ ǹ wu gakó, ǹdə́ ǹ jàn gakó, ǹdə́ ǹ surhə gakó.’ Bə̀ kɛ̃ rə̀ jàà dõ myɛ wẽ́ bə wɔ̀: ‘Swéné ǹ dõ ǹdə ǹ cìcì ta.’ ”
LUK.10.28	Yezu zɛ̃̀ n wɔ̀ mɔ̀: “Ǹ lyár cɛ̀nɛ̀. Ǹ gə wɛ̀rhɛ́ rə̀myɛ́, ǹ mʼâ nə nyǔ mə̀ tʼâ la zhɔ̌.”
LUK.10.29	Sə bal mɔ́ yà ń nə́ ń yâl n pə bwìrì ń cìn nì. N zɛ̃̀ n bwə̀rh Yezu n wɔ̀: “Wɔ́ mɔ̌ lò ń wɔ́ à dõ?”
LUK.10.30	Yezu zɛ̃̀ n ji səswalá n pɔ̃, n wɔ̀: “Bal mə̀dù ń yà ń shí Zhərəzalɛm ń la Zheriko. Vwârhna cə̀r mò sɔ́má y yó, bə lwə̂r ń gàndɛ́, bə zwẽ ń wẽ̀ dé gakó, bə mà mɔ̀, bə zhǐr bə yẽ̌ mo cu nyí ni. 
LUK.10.31	Sə Yi jì y vwĩ̀-zwə́lnə mə̀dù myɛ yà ń kwè sɔ́má y èmyɛ́ mɔ́. N nə mɔ, n byə́byɛ́lɛ́ n tó kwã nɛ́ n lyɛ̃. 
LUK.10.32	Levyi lò
LUK.10.33	“Sə Samarɛ lyì bal mə̀dù yà ń la ń sɔ́má. Ń gə́ yú gàà, n nə mɔ, ń nɔ̀nɔ̀ zə mɔ, 
LUK.10.34	n yí ń nyí ni, n twərh sɛ̃´ n mə n shàrh ń nɔɔrɛ́, n zɛ̃̀ n zə nwə̃̌ n mə n tútǔ ri, n bə re ǹdə́ kàmə̀-jɛ̃̀, n zɛ̃̀ n kwè mò n cĩ́ ń cìcì bə̀na y yó, n zə mɔ n vò zulə́ jàà èdù wẽ́, n nyǐ ń yò. 
LUK.10.35	Cɛ y gə́ tú e lá, n vùr dwã nə̀lyè tum wársɛ n pə zulə́ y jàà y yó-cə́bal mɔ́ nɛ, n wɔ̀: ‘Nyǐ ń yò. Ǹ gə súlí kɔn nɛ́ ǹ mə́ ǹ shili mu, à gə kʼâ kwɛ̃̀, à bʼa càrh mɔ́ rɛ.’ ”
LUK.10.36	Yezu zɛ̃̀ n bwə̀rh Muyiisi nyə́ né byilnə mó n wɔ̀: “Ǹmyɛ́ nə́ ǹ bùl bə̀ bə̀myɛ́ ga bə̀tɔ̀ y wẽ́ mó, wɔ́ mɔ̌ ń nyǐ bal mɔ́ vwârhna bɛ́ cə̀r sɔ́má y yó mó ǹdə ń dõ ta?”
LUK.10.37	N zɛ̃̀ n wɔ̀: “Wɔ́ mɔ̀bɔ́ ń dùr ń nɔ̀nɔ̀ mɔ́.”
LUK.10.37	Yezu zɛ̃̀ n wɔ̀ mɔ̀: “Zhəl, sə ǹmyɛ wɛ̀rhɛ́ èta.”
LUK.10.38	Yezu ǹdə́ ń kwã-lyì bí yʼà ŋwɛ́nɛ́ sɔ́má yó bə̀ nʼê zhə̀lə̀. Bə yí bə zù cɔ òdù wẽ́. Kɛ̃ mə̀dù yà ń ŋwɛ́nɛ́ cɔ w òmyɛ́ wẽ́ ń yíl Martɛ. N zwẽ Yezu ń sõ. 
LUK.10.39	E jà Martɛ yà ń zhe nyɛ̃´ ń yíl Marɛ. Nyɛ̃´ mɔ́ ńmyɛ̌ zɛ̃̀ n bə̀ ń jě Cinu yala nɛ ń nə́ ń cili ń zɔ̀mà nɛ́. 
LUK.10.40	È gə wɔ́ Martɛ yilə, wɔ́ kùjú w tɔnɔ mɔ́ yò ò yʼà zù mù ń nə́ ń zhizhi dɛ̃̌. N yí Yezu nyí ni n wɔ̀: “Cinu, à nyɛ̃´ mɔ́ gə́ yẽ̌ ne à nʼâ tɛnɛ kùjú w à dúdú mú tʼâ wɛ̀rhɛ́ mɔ́ kaka? Wál mɔ bə̀ ń zɛ̃̀ n sɛ̃ nɛ.”
LUK.10.41	Yezu wɔ̀ mɔ̀: “Martɛ, Martɛ! Ǹ nə́ ǹ pupwiri tɛ̃´ ǹdə́ twə́lə́ wẽ̀ nánzhəzhɔ̌ yilə, 
LUK.10.42	e jà wɔ́ kɔn rə̀dù sásá rə̀ zhe kùr du. Marɛ cír kɔn dɛ́ dɛ̀bɛ́ rə̀ càn du mú. Bə̀ tʼâ la rə̀ zõ ń jɔ̃̀ w gaga yé.”
LUK.11.1	Dɛ̃ rə̀dù, Yezu yà ń ŋwɛ́nɛ́ jàà èdù wẽ́ ń nə́ ń ce Yi. Ń Yi-co w gə́ zhɛ̀, ń kwã-lyì bí mə̀dù zɛ̃̀ n wɔ̀: “Cinu, cèrhè nə́ba Yi-co ǹdə Zhã gə́ cèrhè ń kwã-lyì bí ni ní.”
LUK.11.2	Yezu zɛ̃̀ n wɔ̀ bɛ: “Á gə la Yi co, sʼá wɔ̀:
LUK.11.2	‘Nə́ Da, ce lyì bí gakó lwar bə̀ ǹ bə dõ zhe yé, bə cèrhé ǹ yil lé.
LUK.11.2	Ce ǹ pyɛ̀lɛ̀ rɛ́ yí lũ w wẽ́.
LUK.11.3	Pə nə́ba kùjú dɛ̃ gakó o yí nə́ba.
LUK.11.4	Pə nə́ba nə́ yə̀-bəlwàálɛ sǔbri,
LUK.11.4	ǹdə nə́myɛ gə́ nʼé pɛ byɛ̀bɛ́ bə̀ nʼê dwé nə́ba mó sǔbri ní,
LUK.11.4	sə bə̀ká yẽ̌ nə́ba nə́ tu sòlò wẽ́ yé.’ ”
LUK.11.5	Yezu zɛ̃̀ n wɔ̀ bɛ: “Ámyɛ̌ mə̀dù gə zhe ń dɔwa, n zɛ̃̀ n vò ń sõ cəcɛ̃-swélé ne, n wɔ̀ mɔ̀: ‘Sɛ̃ nɛ ǹdə́ kùjú námpɔ́lɛ́. 
LUK.11.6	Nyǐ à dɔwa mə̀dù shí sɔ́má n bə̀ n zul à sono, e jʼà bə kùjú zhe à la mɔ pɔ yé.’ 
LUK.11.7	Sə dɔwa mɔ́ gə zɛ̃̀ ń zhì wẽ́ n wɔ̀ mɔ̀: ‘Bə̀ká lyɛ̀ɛ̀ nɛ̀ yé. Bwə̀rə̀ y pyi, àmyɛ́ ǹdə́ à bə̀sɔ́ná bɛ́ gakó pyě tɛ̃´. À wàr à la zã̀ɔ̃̀ a pyà kùjú a pɔ̃́ yé.’
LUK.11.8	“À nʼâ wə̀l ába: ń gə tá ń la zã̀ɔ̃̀ n pyà kùjú w n pə ń dɔwa mɔ́ nɛ bə̀ dɔbrɛ yil myɛ, ń dɔwa mɔ́ gə́ tá ń dùr cìzhìl mó ce, ń mà n zɛ̃̀ n kwè tɛ̀bɛ́ ń nə́ ń yâl mɔ́ gakó n pɔ̃.”
LUK.11.9	“Sə àmyɛ́ nʼâ wə̀l ába: lwə̂lnə, bə̀ mʼa pə ába. Pyâna, á mʼâ na. Kɔ́kwána, bə̀ mʼa pul bòlò w bə pə ába á zù. 
LUK.11.10	Zhə̀nà, lò mɔ̀bɔ́ gakó ń nə́ ń lwə̀lə̀, bə̀ yʼa pɔ̃; lò mɔ̀bɔ́ ń nə́ ń pyà, ń ya n na; lò mɔ̀bɔ́ ń nə́ ń kɔ́kwá, bə̀ yʼa pul bòlò w bə pɔ̃ n zù.
LUK.11.11	“Ámyɛ̌ mə̀dù byǐ gə lwə̀l mò mɔ́mwâ, ń mà n ká n kwè kùwə̀ n pɔ̃? 
LUK.11.12	Ráá ń byǐ gə lwə̀l mò cə́-cɛ̀lɛ̀, ń mà n ká n kwè nɔ̃̀ n pɔ̃? 
LUK.11.13	Ámyɛ̌ ǹdʼá wɔ́ lwɛlɛ cìnə́ ga, wɔ́ kɔn dɛ̀bɛ́ rə̀ càn á nʼá pɛ á byâ bɛ́ nɛ, sʼe mʼe zɔ̀m á Da mɔ́ ń ŋwɛ́nɛ́ Arəzana w mɔ́ zɔ̀mà, ń mà n pə Eshirhə náàcɛ̀nɛ́ lyì bí byɛ̀bɛ́ bə̀ nʼê lwə̀l mò mó ne.”
LUK.11.14	Dɛ̃ rə̀dù, Yezu yà ń nə́ ń jì nə̀cílí námməlwɛ̀lɛ́ è yʼà zhe bal mə̀dù, e ce ń yà ń wàr ń nə́ ń zɔ̀m yé. Sə è gə́ tú e shə́r, bal mɔ́ zɛ̃̀ ń nə́ ń zɔ̀mà. Kɔn jàr lyì-zhâ bɛ́ dɛ̃´dɛ̃´. 
LUK.11.15	Bə̀ jàlà zɛ̃̀ bə wɔ̀: “Wɔ́ nə̀cílsí námməlwâlsɛ́ pyɔ̌ Bəzəbul jàn ń mə́ ń nə́ ń jì sì.”
LUK.11.16	Bə̀ dwã myɛ yʼà nʼê yâl bə zhẽ̀ mò. Bə̀ zɛ̃̀ bə̀ nʼê lwə̀l mò bə̀ ń wɛ̀rhɛ́ màmyɔ kɔ̀bɔ́ ò mʼa byili bə̀ wɔ́ Yi rə̀ twĩ̀ mù, 
LUK.11.17	sə ń yà ń yě bə̀ gə́ nʼê bùl né. N zɛ̃̀ n wɔ̀ bɛ: “Tənà èdù lyì gə zɛ̃̀ bə pɔr dwã nɛ bə̀ nʼê bwí dwã, tənà y èmyɛ́ yò zhìlì. Kɛ̀lɛ́ kɛ̀bɛ́ è lyì bí pɔr dwã nɛ bə̀ nʼê bwí dwã, kɛ̀lɛ́ y èmyɛ́ wàr è la dɛ̃̌ zhǔ yé. 
LUK.11.18	Á nʼá wə̀l bə̀ wɔ́ Bəzəbul jàn à mʼà nʼâ jì nə̀cílsí námməlwâlsɛ́. Sə Shətana gə kʼâ nʼê bwí ǹdə́ è cìcì, etər è pyɛ̀lɛ̀ rɛ́ mʼa tó né rə zhì?
LUK.11.19	“Àmyɛ́ gə wɔ́ Bəzəbul jàn à mʼà jì nə̀cílsí, sə ámyɛ̌ kwã-lyì bí, wɔ́ mɔ̌ lò jàn bə̀ mʼê jì sì? Wɔ́ bə̀myɛ́ cìcì bə̀ mʼa kə́ á bùrsì. 
LUK.11.20	Lwarna bə̀ wɔ́ Yi jàn à mʼâ jì nə̀cílsí, sə rə̀myɛ́ nʼê byili bə̀ Yi pyɛ̀lɛ̀ rɛ́ yú á sono.
LUK.11.21	“Nə̀jàl-bal gə kwè ń bɛlɛ wẽ̀ ń zhǐ ń nə́ ń yìlì ń kɛ̀lɛ́ nɛ, ń jɛ̃̀-kɔn dɛ́ zhǐ rə̀ yó w ga. 
LUK.11.22	Sə lò mɔ̀bɔ́ ńmyɛ jàn kʼê du mu gə túwə́, ń mà n zə mɔ n zwẽ ń bɛlɛ wẽ̀ dé ń yà ń zhe rə̀ zhə̀n mɔ́, n pwà ń jɛ̃̀-kɔn dɛ́ n mə n tə̀ lyì.
LUK.11.23	“Lò mɔ̀bɔ́ ń tá ń tó àmyɛ́ nɛ, rə̀-ná-cí nə́ ń jí zùùrì ǹdə́ nɛ. Lò mɔ̀bɔ́ ń tá ń sɛ̃ nɛ ń pɛ́ à pyììsí ń cĩ́ dwã yó, wɔ́ láá ń nə́ ń làà sɛ̀.”
LUK.11.24	Yezu súlí n wɔ̀: “Nə̀cílí námməlwɛ̀lɛ́ gə yʼà ŋwɛ́nɛ́ lò wẽ́, e zɛ̃̀ e shə́r, è yʼa vò è nʼê pyà jàà kɛ̀bɛ́ è wɔ́ jə́, mùnì ga e shǐrh gàà. È gə pyà pyà è gɔwa, è yʼa wɔ̀: ‘À mʼa kʼa vò à jàà y nándwã́ y wa.’ 
LUK.11.25	È gə kʼâ kwɛ̃̀ è tú è pwírí bə̀ zwàr jàà y bə kwɛrhɛ ya. 
LUK.11.26	Rə̀myɛ́ yó, è kʼâ nʼê kwɛ̃̀ è zhə̀l è zal è dwã nə̀cílsi shàlpyɛ̀, sə̀myɛ lwɛlɛ rɛ́ kʼê du èmyɛ́ nyân dɛ́, e mʼe bà, sə tó dwã sə zù sə jòm lò mó wẽ́. Rə̀myɛ́ yi ní, ń zwini rí nʼê dwini shãã ga nyân dɛ́.”
LUK.11.27	Yezu gə́ yà ń nə́ ń zɔ̀m rə̀myɛ́ yi ní, kɛ̃ mə̀dù zhì lyì-zhâ bɛ́ wẽ́ n bya dɛ̃̌ dɛ̃̌ n wɔ̀ mɔ̀: “Wu-nyɔ̃̀ cə́kɛ̃ wɔ́ kɛ̃ mɔ́ mɔ̀bɔ́ ń zhĩ ǹ pwǐ y ń jʼâ ŋwɔ̀ ń yil mó mó!”
LUK.11.28	Yezu zɛ̃̀ n wɔ̀ mɔ̀: “Wál bə̀ wu-nyɔ̃̀ cìnə́ wɔ́ byɛ̀bɛ́ bə̀ nʼê cili Yi zɔ̀mɛ̀ rɛ́, e jà bə̀ nʼê wɛ̀rhɛ́ kɔn dɛ̀bɛ́ rə̀ nʼê byili mú!”
LUK.11.29	Lyì bí yʼà tú dwã yó nánzhəzhɔ̌. Rə̀myɛ́ yó, Yezu zɛ̃̀ n wɔ̀ bɛ: “Lũ w kɔ̀bɔ́ lyì bí wɔ́ lwɛlɛ cìnə́. Bə̀ nʼê yâl bə̀ bə̀ wɛ̀rhɛ́ màmyɔ bə̀ yírhə́ na, sə bə̀ tʼâ la màmyɔ ga nɔ, è gə də̀ kɔn dɛ̀bɛ́ rə̀ wɛ̀rhɛ́ Yi nyì-zwennə Zhɔnaasɛ nɛ mɔ́ dúdú. 
LUK.11.30	Numbyíní Byǐ mà n yə̀ myɔrhɔ lũ w kɔ̀bɔ́ lyì bí yilə, ǹdə Zhɔnaasɛ gə́ yàl myɔrhɔ Niniivi lyì bí yil né.
LUK.11.31	“Lũ jə̀jĩ́ pyə̀-kɛ̃ mɔ́ shí lũ kùr w n bə̀ n cili surhə cə́bal Saləmɔ zɔ̀mà nɛ́. E jà lò ŋwɛ́nɛ́ nyə̀má ń du Saləmɔ. Rə̀myɛ́ ce, bùrsí kɔ́ dɛ̃ rɛ́ yùwə̀, lũ jə̀jĩ́ pyə̀-kɛ̃ mɔ́ mà n zɛ̃̀ n cĩ́ dóó lũ w kɔ̀bɔ́ lyì bí yó wə.
LUK.11.32	“Niniivi lyì bí zwẽ Yi zɔ̀mɛ̀ rɛ́ Zhɔnaasɛ yà ń nə́ ń bwə̀l mó, bə pyìrhí bə̀ wun. E jà lò ŋwɛ́nɛ́ nyə̀má ń du Zhɔnaasɛ. Rə̀myɛ́ ce, bùrsí kɔ́ dɛ̃ rɛ́ yùwə̀, Niniivi lyì bí mʼa zɛ̃̀ bə cĩ́ dóó lũ w kɔ̀bɔ́ lyì bí yó wə.”
LUK.11.33	Yezu zɛ̃̀ n súlí n wɔ̀: “Bə̀ tʼâ ji pàntɛ́mɛ́ bə̀ shèè, ráá bə pú y nə̀bwɛ́nɛ́ kùr w yé. Bə̀ gə ju yə, bə̀ yʼa cĩ́ y pàntɛ́mɛ́ jàà wà, mùnì ga byɛ̀bɛ́ bə̀ nʼê zwì jì y wẽ́ mó yírhə́ nə nɛ́.
LUK.11.34	“Ǹ yírhə́ né wɔ́ ǹ yala nɛ́ pàntɛ́mɛ́. Ǹ yírhə́ né gə càn, ǹ yala nɛ́ námpúm ŋwɛ́nɛ́ pwẽ̀ wẽ́. Sə ǹ yírhə́ né gə bə càn, ǹ yala nɛ́ námpúm ŋwɛ́nɛ́ cə-byín wə. 
LUK.11.35	Rə̀myɛ́ yilə, dɛ̃̌ ǹ cìnə̀, mùnì ga pwẽ̀ dé ǹ zhe mó bə̀kʼa jǐrh cə-byín ǹ yil yé. 
LUK.11.36	Ǹ yala nɛ́ námpúm gə ŋwɛ́nɛ́ pwẽ̀ wə̀, nə̀ kə̀kàlà èdù ga tɛ̀nɛ́ cə-byín wə, nə̀ námpúm mʼa zə pwẽ̀ ǹdə pàntɛ́mɛ́ myǐn gə́ yʼa yə̂r mó né.”
LUK.11.37	Yezu gə́ zɔ̀m n zhɛ̀, Farɛzhɛ̃ɛ̃ mə̀dù byẽ̀ mò, bə̀ ń bə̀ n jí kùjú ń sõ. N zhǐr n vò n zù n jòm tɛ̃´ bə tó dwã bə̀ nʼê jí. 
LUK.11.38	Kɔn jàr Farɛzhɛ̃ɛ̃ mɔ́ dɛ̃´dɛ̃´, ń gə́ pwírí Yezu nə́ ń jí kùjú w ǹdə́ ń yə̀ ń jɛ̀sɛ́ sàm mɔ́ yilə.
LUK.11.39	Cinu zɛ̃̀ n wɔ̀ mɔ̀: “Nyǐnə ámyɛ̌ Farɛzhɛ̃ɛ̃bá, á nʼá shàrh zwɛ̌rh ǹdə́ nə̀zhǐrh kwərh. Á wun ní jʼà sú ǹdə́ ŋwɔ̀lɛ̀ e súlí bə̀cà tùntwə̃̀ə̃̀ wẽ̀ dúdú. 
LUK.11.40	Bə-surhə-zhe cìnə́, mɔ̀bɔ́ ń wɛ̀rhɛ́ kwã y mɔ́ də̀ ńmyɛ̌ ń wɛ̀rhɛ́ wu w myɛ nà? 
LUK.11.41	Ámyɛ̌ wírí á pə tɛ̀bɛ́ rə̀ ŋwɛ́nɛ́ á zɔ̌sɛ́ ǹdʼá nə̀zhĩ̌sí wẽ́ mó nə̀mwà nɛ̀. Á gə wɛ̀rhɛ́ èta, kɔn gakó bʼa yə̀ wárhgáá á yilə.
LUK.11.42	“Sə zwini bʼa zə ámyɛ̌ Farɛzhɛ̃ɛ̃bá, bʼâ nʼá vùr á dɔma lyə̀mbwə̀ə̀ré òdù shí gakó yó w á pɛ Yi ni. Á yẽ̌ wu-cángá tùntwə̃̀ə̃̀ né ǹdə́ Yi sónó mó ne. E jʼà wɔ́ rə̀myɛ́ á mə̂ sʼá wɛ̀rhɛ́, sʼá bə̀kʼá yẽ̌ dɛ̀bɛ́ rə̀ dàl mɔ́ myɛ nɛ yé.
LUK.11.43	“Zwini bʼa zə ámyɛ̌ Farɛzhɛ̃ɛ̃bá, bʼâ gə zù dwã-gùlú jì y wə, á só yé né jǒm. Á jʼâ só bə̀ lyì bí ce ába dwã-gùúlí jààsɛ́ wa. 
LUK.11.44	Zwini bʼa zə ába, bʼâ nyɛ̌ ǹdə lú-bɔ̀là byɛ̀bɛ́ bə̀ də̀dwə́ə́lé jé ta, lò wɔ̌ ń nə́ ń zhə̀l bə̀ yó, e jà ń yə̀l yé.”
LUK.11.45	Rə̀myɛ́ yó, Muyiisi nyə́ né byilnə mə̀dù wɔ̀ mɔ̀: “Yó-cə́bal, ǹ gə́ zɔ̀m èta mɔ́, wɔ́ nə́myɛ gakó ǹ ba.”
LUK.11.46	Yezu zɛ̃̀ n wɔ̀ mɔ̀: “Zwini bʼa zə ámyɛ Muyiisi nyə́ né byilnə bé, bʼâ nʼá ce lyì bí zhĩ zhĩĩ tɛ̀bɛ́ rə̀ dùm dɛ̃´dɛ̃´, e jà ámyɛ̌ tʼá yâl á dwə̀rh rè ǹdʼá jə̀fɔ́lɛ́ myɛ cìcì yé. 
LUK.11.47	Zwini bʼa zə ába, bʼâ nʼá lwì Yi nyì-zwennə bé lú-bɔ̀là bɛ́, e jà wɔ́ ámyɛ̌ nàmbala bɛ́ cìcì bə̀ gu bi. 
LUK.11.48	Èta, á tùntwĩ̀ĩ̀ rí nʼê byili pamparɛ̃ɛ̃ bʼâ só kɔn dɛ̀bɛ́ á nàmbala bɛ́ twĩ̀ mú. Wɔ́ bə̀myɛ́ bə̀ gu Yi nyì-zwennə bé, ámyɛ̌ zɛ̃̀ á nʼá lwì bə̀ lú-bɔ̀là bɛ́.
LUK.11.49	“Wɔ́ rə̀myɛ́ è ce Yi zɔ̀m ǹdə́ surhə rə wɔ̀: ‘À mʼa twĩ̀ à nyì-zwennə bé ǹdə́ à tùntúmə́ bé bə̀ sono, sə bə̀ mʼa gu jàlà, bə nwɛ̀nɛ̀ jàlà.’ 
LUK.11.50	Èta, Yi nyì-zwennə bé jal mɔ́ mə̀ ló tɛ̃´ lũ w kùr-ju yi ní ga, kɔn mʼe yí èlâsɛ̃´ mɔ́ yò w bʼa jòm zà zà lũ w lyì bí yó wə. 
LUK.11.51	Zhə̀nà, à nʼâ wə̀l ába: kɔn ji kùr ǹdə́ Abyəə gu mú, e mʼe yí Zakarɛ bə̀ gu vwĩ̀-jìlú w ǹdə́ Yi jì y bwə̂l mó wẽ́ mó, ywẽ̀ né nə̀myɛ́ gakó mʼa jòm zà zà lũ w lyì bí yó wə.
LUK.11.52	“Zwini bʼa zə ámyɛ, Muyiisi nyə́ né byilnə bé, bə̀ lwar mɔ́ bwə̀l-byǐ y ŋwɛ́nɛ́ á jɔ̃̀ wà, á cìcì yə̀ mə̀ wẽ́ zwì yé, á jʼâ cə̀r byɛ̀bɛ́ bə nʼê yâl bə zù mú myɛ.”
LUK.11.53	Yezu gə́ tú n zhǐr gàà yi ní, Muyiisi nyə́ né byilnə bé ǹdə́ Farɛzhɛ̃ɛ̃bá lyimə zɛ̃̀ nə ji kùr nə̀ nʼê yì mù. Bə zɛ̃̀ bə̀ nʼê bwə̀rh mò zɔ̀mà nánzhəzhɔ̌. 
LUK.11.54	Bə̀ nʼê yâl bə̀ ń zɔ̌m n dó, sə bə tó gàà bə cĩ́ yò ń yó wə.
LUK.12.1	Rə̀myɛ́ yi ní, lyì mɔ̀ɔ̀rhɛ̀ yàà yʼà zhǐ bə kə́kɛ́lɛ́ Yezu, bə̀ yʼà nʼê nɔ̀m dwã nə̀rh nè. N zɛ̃̀ n jɛ̀rɛ̀ n wɔ̀ ń kwã-lyì bí ni: “Dɛ̃̌na á cìnə̀. Á bə̀kʼá wɛ̀rhɛ́ myìnù tumə ǹdə Farɛzhɛ̃ɛ̃bá ta yé. Bə̀ myìnù mú nyɛ̌ ǹdə sã̀-nə̀byẽ̌ ta. 
LUK.12.2	Kɔn tɛ̀nɛ́ rə̀ shèè rə̀ tʼâ la pwẽ̀ nè du yé. Kɔn tɛ̀nɛ́ rə̀ wɔ́ shə kɔna, bə̀ tʼâ la rɛ lwar yé. 
LUK.12.3	Rə̀myɛ́ yilə, kɔn dɛ̀bɛ́ á zhì cə-byín w á zɔ̀m, rə̀ mʼa du pwẽ̀ nè lyì gakó nyɛ̀ɛ̀ rɛ̀. Kɔn dɛ̀bɛ́ á sɔ́sɔ́mɛ́ dwã nɛ jìní kùr wə̀, bə̀ mʼa jì lyarh w bə bwə̀l lè.
LUK.12.4	“À dɔwabá, à nʼâ wə̀l ába: á bə̀kʼá dùr lyì byɛ̀bɛ́ bə̀ nʼê gwi yala nɛ́ dúdú, e jà bə̀ wàr kaka dõ bə̀ la wɔ̀rhɔ́ mɔ́ ywẽ yé. 
LUK.12.5	À mʼa byili ába lò mó mɔ̀bɔ́ á mə̂ sʼá dùr mó: dǔrnə mɔ̀bɔ́ ń wɔ̌ ń ce ǹ zhǐr cɛ yó, e jà cu mú kwã nɛ́ myɛ, ń wɔ̌ ń ce mó myǐn-jù wə̀. À nʼâ wə̀l ába: wɔ́ ńmyɛ̌ á mə̂ sʼá dùr.
LUK.12.6	“Bə̀ gə la kúmsi námpɔ́lsɛ sə̀nu yǒ, sə̀ wɛ́rɛ́ y də̀ nántwə̂ yé. E jà ǹdə́ rə̀myɛ́ ga, Yi tʼâ swě èdù ga yò yé. 
LUK.12.7	Nyǐnə Yi yě á ywésé myɛ cìcì yó. Á bə̀kʼá dùr ywẽ yé, bʼâ cɔ̃̀ kúmsí námpɔ́lsɛ́ dɛ̃´dɛ̃´.
LUK.12.8	“À nʼâ wə̀l ába: lò mɔ̀bɔ́ gakó ǹ zhì lyì bí yé né ń byili pamparɛ̃ɛ̃ bə̀ ǹ zù àmyɛ́, Numbyíní Byǐ myɛ mà n zhì Yi màlɛ́kabá yé né n byili bə̀ ǹ wɔ́ ńmyɛ̌ lò. 
LUK.12.9	Sə lò mɔ̀bɔ́ ǹ zhì lyì bí yé né ń wɔ̀ bə̀ ǹ yə̀l à párá, àmyɛ mʼa zhì Yi màlɛ́kabá yé né a wɔ̀ bʼà yə̀l ǹ pár yé.
LUK.12.10	“Lò mɔ̀bɔ́ gakó ń zɔ̀m Numbyíní Byǐ yil námməlwɛ̀lɛ́, rə̀-ná-cí mà n nə sǔbri, sə lò mɔ̀bɔ́ gakó ń tùrh Eshirhə náàcɛ̀nɛ́, rə̀-ná-cí tá ń la sǔbri nɔ gaga yé.
LUK.12.11	“Bə̀ gə tú bə̀ zə ába bə̀ zhə̀l dwã-gùlú jìsí wẽ́, ráá bùrsì cìnə́ yé né, ráá cɔ w yó-cìnə́ bé yé né bùrsì yilə, sʼá bə̀kʼá zɛ̃̀ á nʼá tɛ́rɛ́ á wẽ́, á nʼá pyà á gə́ la nɛ́ zɔ̌m á mʼá zwẽ á cìn yé, 
LUK.12.12	bə̀ rə̀myɛ́ yi ní cìcì, Eshirhə náàcɛ̀nɛ́ mʼa byili ába kɔn dɛ̀bɛ́ á mə̂ sʼá zɔ̀m.”
LUK.12.13	Lò mə̀dù zɛ̃̀ n zhì lyì-zhâ bɛ́ wẽ́ n wɔ̀ Yezu ni: “Yó-cə́bal, wál à da-byǐ mú ni bə̀ ń bə̀ nə́ tə̀ nə́ da jɛ̃̀-kɔn dɛ́ ń zhǐr n yẽ̌ n pə nə́ba mɔ́.”
LUK.12.14	Yezu zɛ̃̀ n wɔ̀ mɔ̀: “Bə̀ yə̀ nɛ cír bʼà kʼá bùrsì sʼa tə̀ ába á wẽ̀ yé.”
LUK.12.15	Yezu zɛ̃̀ n zɔ̀m ǹdə́ bə̀ gakó n wɔ̀: “Dɛ̃̌na á cìn cɛ̀nɛ̀. Á bə̀kʼá wɛ̀rhɛ́ bwɛ̃̌-dǔr yé, bə̀ lò gə zhe nə̀cɛ̀ndɛ̀ dɛ̃´dɛ̃´ myɛ, rə̀ tʼâ súlí ǹ myə̂l dwɛ̀lɛ̀ yé.”
LUK.12.16	N zɛ̃̀ n ji səswalá n pə bɛ n wɔ̀: “Nə̀cɛ̀m-bal mə̀dù ń yà ń vwàl jíjí dɛ̃´dɛ̃´. 
LUK.12.17	N zɛ̃̀ ń nə́ ń tɛ́rɛ́ ń wẽ́ ń zhe: ‘Bwə̂l tɛ̀nɛ́ à la mʼa ce à jíjí rí gakó né yé, etər à mʼa wɛ̀rhɛ́ nɛ́?’ 
LUK.12.18	N zɛ̃̀ n bù ń wẽ́ n wɔ̀: ‘À yě à gə́ mʼa wɛ̀rhɛ́ nɛ́: à mʼa mà à bòbwèsé, a kʼa lù sə̀ dwã nánfwàlsɛ̀ sə dwini shɛ̀bɛ́, à mʼa ce à jíjí rí ǹdə́ à nɛrɛ́ y gakó né, 
LUK.12.19	a zɛ̃̀ a wɔ̀ à cìn nì: ǹ zhe nə̀cɛ̀ndɛ́ byinə nánzhəzhɔ̌ yilə. Shǐrh, sə́ jí, ń nyɔ̀, ń fùù ǹdə́ wu-nyɔ̃̀.’
LUK.12.20	“Yi zɛ̃̀ rə wɔ̀ mɔ̀: ‘Bə surhə zhe cə́bal, cəcɛ̃ y kɛ̀bɛ́ cìcì, à mʼa zwẽ ǹ myə̂l lé. Sə tɛ̀bɛ́ gakó ǹ tɛnɛ ń cĩ́ mú, mɔ̌ ń mà n cìní ri?’ ”
LUK.12.21	Yezu zɛ̃̀ n súlí n wɔ̀: “Kɔn mʼa yə̀ èta ǹdə́ lò mɔ̀bɔ́ ń nə́ ń pyà nə̀cɛ̀ndɛ̀ ń cĩ́ ń cìn yilə, n jà ń də̀ nə̀cɛ̀m-bal Yi yírh w yé.”
LUK.12.22	Yezu zɛ̃̀ n wɔ̀ ń kwã-lyì bí ni: “Wɔ́ rə̀myɛ́ yil à nʼâ wə̀l ába: á bə̀kʼá tə̀ kùjú kɔ̀bɔ́ á la jú, ǹdə́ gɔ̀nɔ̀ kɔ̀bɔ́ á la co yil, á zɛ̃̀ á nʼá cĩ́ á myə̂l lé zal twə́lə́ á wẽ́ yé. 
LUK.12.23	Nyǐnə numbyíní myə̂l lé du kùjú; è yala nɛ́ du gɔ̀nɔ̀. 
LUK.12.24	Á gə nʼá yâl, sʼá nyǐ kààrhɛ́. Rə̀ tʼâ dwì twã́ yé; rə̀ tʼâ jə̀r jíjí yé; rə̀ bə kùjú cṹ jàà ǹdə́ bòbwə̀rh zhe yé. E jà Yi nʼê kɔ̀n dɛ̀. Lwarna bʼâmyɛ̌ du kúmsí dɛ̃´dɛ̃´. 
LUK.12.25	Wɔ́ mɔ̌ ń ŋwɛ́nɛ́ á wẽ́, ń wɔ̌ ń mà n zə twə́lə́ né nyɛ̀bɛ́ ń nə́ ń cĩ́ ń wẽ́ mó, n mə n súlí ń myə̂l dwɛ̀lɛ̀ bá jə̀-tórhó yírh rə̀dù cìcì? 
LUK.12.26	Á gə wàr á wɛ̀rhɛ́ kɔn dɛ̀bɛ́ rə̀ wɔ́ námpɔ́lɛ́ cìcì, è nə wɔ́ byè yil á nʼá lyɛ̀ɛ̀ á cìn ǹdə́ tɛ̀bɛ́ rə̀ dàl mɔ́?
LUK.12.27	“Á gə nʼá yâl, sʼá nyǐ gɔ pùnə́ né. Nə̀ tʼâ twĩ̀ yé; nə̀ tʼâ nywɛ̀ tə́tɔ̃̌ yé. Sə à nʼâ wə̀l ába: Saləmɔ ǹdə́ ń nə̀cɛ̀ndɛ́ ga, ń yə̀ kàmə̀-zwǐ zwì è cɛ̀nɛ̀ rɛ́ yú gɔ pùní rə̀dù ga yé. 
LUK.12.28	Byè yil á yə̀ Yi ni zhí? Yi nə gə nʼê kwɛrhɛ gɔ w ò ŋwɛ́nɛ́ zà, e jà nəkɔl ǹdə́ ò jú myǐn mú èta, rə̀ tʼâ la ámyɛ̌ kɔrhɔ dwini òmyɛ́ dɛ̃´dɛ̃´?
LUK.12.29	“Á bə̀kʼá cĩ́ twə́lə́ á wẽ́, á nʼá pyà tɛ̀bɛ́ á la jú ǹdə́ tɛ̀bɛ́ á la nyɔ́ mɔ́ yé. 
LUK.12.30	Wɔ́ lũ w lyì bí bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́, wẽ̀ dé rə̀myɛ́ mɔ́ gakó pyâ yò zù twéé gakó. Sə è gə wɔ́ ámyɛ̌ yilə, á Da mɔ́ yě bʼâ zhe rə̀ tum. 
LUK.12.31	Cenə ń pyɛ̀lɛ̀ rɛ́ nyí ni shɔ̀nɔ́ yò zù ába, sʼá yẽ̌ bə̀ ń mà n pə ába tɛ̀bɛ́ rə̀ dàl mɔ́ n súlí.
LUK.12.32	“Ámyɛ̌ byɛ̀bɛ́ á wɔ́ à pyììsí mú, ǹdʼá bə já ga, á bə̀kʼá dùr ywẽ yé, bʼâ Da mɔ́ nə́ ń yâl n pə ába ń tənà yá.
LUK.12.33	“Yěnə kɔn dɛ̀bɛ́ á zhe mó, á pə rə̀ wársɛ́ nə̀mwà nɛ̀. Wɛ̀rhɛ́na lɔ̀bsɛ̀ shɛ̀bɛ́ sə̀ tʼâ cɔ̀ yé. Pyâna á jɛ̃̀-kɔn dɛ́ á cĩ́ Yi tənà y wa, bə̀ ŋwɔ̀là tɛ̀nɛ́ gàà bə̀ la rɛ ŋwɔ́l, cɔ̃́ myɛ tɛ̀nɛ́ ò la rɛ jú yé. 
LUK.12.34	Á jɛ̃̀-kɔn dɛ́ gə́ ŋwɛ́nɛ́ mə̀gã̌, wɔ́ gàà á wun bùlə̀ né myɛ ŋwɛ́nɛ́.”
LUK.12.35	Yezu súlí n wɔ̀ bɛ: “Lyẽnə á cã̌-tàndɛ̀, sʼá ji á pàntámsɛ́ myǐn á tɛnɛ á zhì kẽkẽ. 
LUK.12.36	Yálna ǹdə lyì byɛ̀bɛ́ bə̀ yó-cə́bal zhə̀l kɛ̃-jú címsi jàà wà, bə zɛ̃̀ bə̀ jě bə̀ nʼê dɛ̃̀ ń twírí y ta. Ń gə tú ń yú n kɔ́kwá bòlò wə́, sə bə zɛ̃̀ bə pul làlà bə pɔ̃ n zù. 
LUK.12.37	Lyì bí bə̀myɛ́ yó-cə́bal mɔ́ gə tú n pwírí bə̀ nʼê dɛ̃̀ mɔ̀, bə̀ mʼa yə̀ wu-nyɔ̃̀ cìnə́. Zhə̀nà, à nʼâ wə̀l ába: ń mà n lyẽ ń cã̌-tɔ̀nɔ̀ n ce bə jòm tɛ̃´, n pə bɛ kùjú bə jí. 
LUK.12.38	Ń gə tú cəcɛ̃-swélé ne, ráá cə́-byə-cǐl yi ní, n pwírí bə̀ yírhə́ ŋwɛ́nɛ́, bə̀ mʼa yə̀ wu-nyɔ̃̀ cìnə́.
LUK.12.39	“Lwarna bə̀ kɛ̀lɛ́ cə́bal gə yà ń yě yi rí tɛ̀bɛ́ ŋwɔ̀l-bal bàn ń wẽ̀ dé ŋwɔ́l, ń yà ń tá ń la mɔ yõ̌ n zù ń sõ kɛ̀lɛ́ w yé. 
LUK.12.40	Ámyɛ tɛnɛna á zhì, bə̀ Numbyíní Byǐ mà n bə̀ yi rí tɛ̀bɛ́ á tʼá dɛ̃̀ mɔ̀ mɔ́.”
LUK.12.41	Pyɛɛrɛ zɛ̃̀ n bwə̀rh mò n wɔ̀: “Cinu, wɔ́ nə́myɛ̌ dúdú ni ǹ ju səswalá y kɛ̀bɛ́ ń pə, ráá lyì bí gakó ne?”
LUK.12.42	Yezu zɛ̃̀ n wɔ̀: “È nə wɔ́ mɔ̌ ń wɔ́ tùntùnnə̀ nántwə̂ ń zhe surhə? Lwarna bə̀ wɔ́ mɔ̀bɔ́ ń yó-cə́bal kwè n cĩ́ ń kɛ̀lɛ́ lyì nyí ni, mùnì ga, kùjú yi gə yúwə́, sə n sùr ń dwã bɛ́ mɔ́. 
LUK.12.43	Yó-cə́bal mɔ́ gə ká ń tú ń pwírí zhə̀n ga ń nə́ ń wɛ̀rhɛ́ èta, tùntùnnə̀ mó ńmyɛ̌ mɔ́ bʼa nə ń cìnə̀. 
LUK.12.44	Zhə̀nà, à nʼâ wə̀l ába: yó-cə́bal mɔ́ mà n cĩ́ mu ń nə̀cɛ̀ndɛ́ gakó nyí ni.
LUK.12.45	“Sə kɛ̀lɛ́ tùntùnnə̀ mó ńmyɛ̌ gə zɛ̃̀ ń nə́ ń bùl ń wẽ́ bə̀ ń yó-cə́bal mɔ́ nə́ ń dɛnɛ ǹdə́ tú, n zɛ̃̀ n ji kùr ń nə́ ń mà ń dwã bɛ́, bala ǹdə́ kana ga ń gùlí dwã, ń nə́ ń jí kùjú yààyàà, ń nə́ ń nywɛ̀ sɛ̃´ ń tutwi tɛ̃´, 
LUK.12.46	tùntùnnə̀ mó ńmyɛ̌ yó-cə́bal mɔ́ mà n ká n bə̀ dɛ̃ rɛ́ tɛ̀bɛ́ ń tá ń dɛ̃̀ mɔ̀ mɔ́, ǹdə́ yi rí tɛ̀bɛ́ ń yə̀l ń nyí ni mú. Sə ń mà n pɔ̃ còrhò-tum nánfɔ̀lɔ̀, n wɛ̀rhɛ́ mɔ ǹdə bə̀ gə yʼa wɛ̀rhɛ́ byɛ̀bɛ́ gakó bə̀ tʼâ zwẽ bə̀ yó-cìnə́ nyí ni ta.
LUK.12.47	“Tùntùnnə̀ mɔ̀bɔ́ ǹ yě kɔn dɛ̀bɛ́ ǹ yó-cə́bal nə́ ń yâl bə̀ ń wɛ̀rhɛ́, ń jà ǹ yə̀ kaka wɛ̀rhɛ́ rə̀ nʼê tó yó-cə́bal mɔ́ pùbùlə̀ nè, ǹ mʼâ nə mààrɛ̀ dɛ̃´dɛ̃´. 
LUK.12.48	Sə lò mɔ̀bɔ́ ǹ yə̀l kɔn dɛ̀bɛ́ ǹ yó-cə́bal nə́ ń yâl bə̀ ǹ wɛ̀rhɛ́, ń zɛ̃̀ ń wɛ̀rhɛ́ kɔn dɛ̀bɛ́ rə̀ mə̂ ǹdə́ còrhò-tum pɔ, bə̀ mʼa mà mɔ́ kɔn myɛrhɛ, ǹ gə́ yə̀l mó yilə. Lò mɔ̀bɔ́ bə̀ pɔ mɔ́ dɛ̃´dɛ̃´, bə̀ mʼa bwə̀rh mó wẽ̀ nánzhəzhɔ̌ yò. Sə mɔ̀bɔ́ bə̀ cĩ́ mó wẽ̀ nánzhəzhɔ̌ nyí ni, bə̀ mʼa bwə̀rh mó rə̀ yò kɔn dwini.”
LUK.12.49	Yezu súlí n wɔ̀: “À zə myǐn a bə̀ cɛ yó, sə à só ǹdə́ à wu gakó ǹdə́ mə̀ gə yʼà ju èlâsɛ̃´. 
LUK.12.50	Nɛ̃̌-shɔ mə̀dù ŋwɛ́nɛ́, kɔn wɔ́ nyɔ́ɔ́ bʼà zwẽ mo, sə wu-zhìlù mʼa zə nɛ kɔn mʼe yí mə̀ zõ.
LUK.12.51	“Á nʼá bùl bʼà tú mùnì ga yə̀-zùlə́ yə̀ lũ w wə? À nʼâ wə̀l ába: è də̀ èta yé. À tú mùnì ga pɔrá yə̀ lũ w wə. 
LUK.12.52	Kɔn zhí èlâsɛ̃´, lyì bə̀nu gə jě kɛ̀lɛ́ èdù wẽ́, bə̀ mʼa pɔr dwã nɛ, bə̀tɔ̀ y yə̀ bə̀ dúdú, bə̀lyè y myɛ yə̀ bə̀ dúdú. 
LUK.12.53	Da ǹdə́ ń byǐ mʼa pɔr dwã nɛ, ná ǹdə́ ń bə̀kɔ́ mʼa pɔr dwã nɛ, nyɛ̀ ǹdə́ ń byì-can mʼa pɔr dwã nɛ.”
LUK.12.54	Yezu zɛ̃̀ n wɔ̀ lyì-zhâ bɛ́ nɛ: “Á gə nɔ dwà è cìnì, á jʼá wɔ̀ bə̀ dwà y mʼa bà. E jà e bə̀ zhə̀n ga. 
LUK.12.55	Á gə nɔ zho ò shí lũ w jə̀jĩ́ sõ, á wɔ̀ bə̀ cɛ y la bárhɛ́ yál. E jà e yə̀ bárhɛ́ zhə̀n ga. 
LUK.12.56	Myìnù cìnə́, á yě kɔn dɛ̀bɛ́ rə̀ nʼê wɛ̀rhɛ́ dɛ̃̌ ǹdə́ cɛ yó mó kùrə̀. È nə wɔ́ byè yil á yə̀l dɛ̀bɛ́ rə̀ nʼê wɛ̀rhɛ́ cɛ yó èlâsɛ̃´ mɔ́ kùrə̀?
LUK.12.57	“Bə̀kɔ́n yil á wàr á nʼá tɛ́rɛ́ á cìcì nì á lwar kɔn dɛ̀bɛ́ rə̀ wɔ́ cángá párá? 
LUK.12.58	Ǹ dõ gə co mó cà, n zɛ̃̀ n zə mɔ́ ń mə́ ń la bùrsì jàà wà, sə́ ce jàn nɛ́ á kwɛrhɛ yò w ǹdə́ dwã, ǹdʼá gwẽ̌ yə̀ yí yé. È gə də̀ rə̀myɛ́, ń mà n zə mɔ́ n yí bùr-kárna mɔ́ yé né, bùr-kárna mɔ́ ce ń kwã-lyì bí zə mɔ́ bə ce byə̀nə́-jù wə̀. 
LUK.12.59	À nʼâ wə̀l mó: ǹ bʼâ kwɛ̃̌ jim dí gakó ń zhɛ̀, fòró bə dwĩ̀ mú. Rə̀ tànká myɛ tʼâ la dâl ǹ sõ yé.”
LUK.13.1	Rə̀myɛ́ yi ní, lyì jàlà tú Yezu sono, bə byili mu Gəlile lyì bí Pyəlatɛ yà ń ce bə gu ǹdə́ bə̀ nʼê zwə́l vwə̃̀ né Yi jì y wẽ́ mó yò wə́.
LUK.13.2	Yezu zɛ̃̀ n wɔ̀: “Á nʼá bùl bə̀ Gəlile lyì bí byɛ̀bɛ́ bə̀ gu èta mɔ́ yʼà dó du byɛ̀bɛ́ bə̀ dàl mɔ́? 
LUK.13.3	À nʼâ wə̀l ába: è də̀ èta yé. Á gə yə̀ á wun ní pyìrhí, ámyɛ gakó mʼâ cì.
LUK.13.4	“Sə lyì bí shí ǹdə́ lyɛlɛ y Silowe dɛ̃̌-yó jì y nánfwɛ̀lɛ̀ y yʼà wǔr e pyárh tɛ̃´ e gu mú, á nʼá bùl bə̀ bə̀ yʼà dó du Zhərəzalɛm lyì bí byɛ̀bɛ́ bə̀ dàl mɔ́? 
LUK.13.5	À nʼâ wə̀l ába: è də̀ èta yé. Á gə yə̀ á wun ní pyìrhí, ámyɛ gakó mʼâ cì.”
LUK.13.6	Yezu zɛ̃̀ n ji səswalá n pə bɛ n wɔ̀: “Nyǐ wɔ́ bal mə̀dù ń yà ń zhe épyìlú ń bɔ́ɔ́ wa. Dɛ̃ rə̀dù, n zɛ̃̀ ń bàn ò byâ bɛ́ kõ, n bə̀ n pwírí ò yə̀ byâ ce yé. 
LUK.13.7	N zɛ̃̀ n wɔ̀ bɔ́ɔ́ w tùntùnnə̀ mó ne: ‘È zhe byinə nə̀tɔ̀ à nʼâ twí à byɛ́lɛ́ épyìlú w kɔ̀bɔ́, sə à gwẽ̌ yə̀ byǐ nɛ ò yó a kwẽ yé. Kâ wa. Ò nʼô cə̀r cɛ y nánfò.’
LUK.13.8	“Bɔ́ɔ́ w tùntùnnə̀ mó zɛ̃̀ n wɔ̀ mɔ̀: ‘Yó-cə́bal, yẽ̌ w dùl byin dí gwẽ̌. À mʼa kù gɔ́rɔ́ a kə́kɛ́lɛ́ wa, a ce pùlú ò kùr wə̀. 
LUK.13.9	Dɛ̀ga byin ní ò mʼa ce byâ. Ò gə zɛ̃̀ o yə̀ byâ ce, sə́ ce bə kà wà.’ ”
LUK.13.10	Shìrhə́ dɛ̃ rə̀dù yùwə̀, Yezu yà ń nə́ ń cèrhè kàrmɔ̀ dwã-gùlú jì èdù wẽ́. 
LUK.13.11	Kɛ̃ mə̀dù yà ń ŋwɛ́nɛ́ gàà, nə̀cílí námməlwɛ̀lɛ́ yʼà zhe mo kɔn yú byinə shí ǹdə́ lyɛlɛ. Ń yà ń wàr ń nə́ ń kwẽ̌ dɛ̃̌ yé. 
LUK.13.12	Yezu gə́ nɔ mɔ, n byẽ̀ mò, n wɔ̀: “Kɛ̃, ǹ címí y shə́r.” 
LUK.13.13	N zɛ̃̀ n cèlè ń jɛ̀sɛ́ n dwə̀rh mò. Twər rə̀dù sá, kɛ̃ mɔ́ já n wárh, n kwẽ̌ dɛ̃̌, n zɛ̃̀ ń nə́ ń cèrhé Yi.
LUK.13.14	Dwã-gùlú jì y yó-cə́bal mɔ́ lyim zɛ̃̀, Yezu gə́ wárh kɛ̃ mɔ́ shìrhə́ y dɛ̃ rɛ́ yù w mú yilə. N zɛ̃̀ n wɔ̀ lyì-zhâ bɛ́ nɛ: “Dwã nyə̀ldù nə̀ ŋwɛ́nɛ́ tum yilə. Bànà dwã nɛ́ nə̀myɛ́ wẽ́ bə wárh ába, sʼá bə̀kʼá bə̀ shìrhə́ dɛ̃ rɛ́ yù w yé.”
LUK.13.15	Cinu zɛ̃̀ n wɔ̀ mɔ̀: “Myìnù cìnə́, ámyɛ̌ mə̀dù mə̀dù gakó tá ń lwə̂r ń nɔ̃ ráá ń bə̀na n vò n pə w nɛ̃̌ o nyɔ̀ shìrhə́ dɛ̃ rɛ́ yùwə̀? 
LUK.13.16	Abəraham bə̀kɔ́ mɔ́ Shətana lyẽ byinə shí ǹdə́ lyɛlɛ wẽ́, kɔn yʼà bə mə̂ bə̀ bə̀ lwə̂r mo lyẽẽ́sé sə̀myɛ́ wẽ́ shìrhə́ dɛ̃ rɛ́ yùwə̀?”
LUK.13.17	Ń gə́ zɔ̀m èta mɔ́ ce, cìzhìl zɔ ń zwə̀ bé gakó. Sə è gə wɔ́ lyì-zhâ bɛ́ yilə, bə̀ wun yʼà nyɛ̀ dɛ̃´dɛ̃´, màmyaarhɛ́ ń yà ń nə́ ń wɛ̀rhɛ́ mɔ́ yilə.
LUK.13.18	Yezu kə́ n wɔ̀: “Yi pyɛ̀lɛ̀ rɛ́ nyɛ̌ ǹdə bə̀kɔ́n ta? Bə̀kɔ́n à mʼa mʼe myɛrhɛ rɛ? 
LUK.13.19	Rə̀ nyɛ̌ dwã ǹdə cǒ byǐ námpɔ́lɛ́ ta lò kwè n dù bɔ́ɔ́ wa, e lyĩ, e jǐrh cǒ, kúmsi nʼê twí sə̀ cĩ́ sə̀ jàlá ò jɛ̀sɛ́ yó.”
LUK.13.20	N kə́ n wɔ̀ kə́dò: “À mʼa myɛrhɛ Yi pyɛ̀lɛ̀ rɛ́ ǹdə́ byè kə́dò? 
LUK.13.21	Rə̀ nyɛ̌ dwã ǹdə sã̀-nə̀byẽ̌ myɛ ta kɛ̃ nə́ ń kwè n ce búrú mún nánzhəzhɔ̌ wẽ́, mə̀ gakó jʼa zɛ̃̀.”
LUK.13.22	Yezu yà ń la Zhərəzalɛm, n zɛ̃̀ n tó cə-fwààlɛ́ ǹdə́ cə-byǐsí wẽ́, ń nə́ ń cèrhè kàrmɔ̀ lyì bí ni ń mə́ ń la.
LUK.13.23	Lò mə̀dù zɛ̃̀ n bwə̀rh mò n wɔ̀: “Cinu, wɔ́ lyì màngɛlɛ́ dúdú bə̀ mʼa nə vwârh?”
LUK.13.23	N zɛ̃̀ n wɔ̀ bɛ: 
LUK.13.24	“Cenə jàn nɛ́ á tó bwə̀rə̀ y nánshə́shɛ́nɛ́ y á zù. À nʼâ wə̀l ába: lyì nánzhəzhɔ̌ mʼa pyà sə bə zù, sə bə̀ tʼâ la ŋwɔ̀nɔ́ yé. 
LUK.13.25	Kɛ̀lɛ́ y cə́bal mɔ́ gə zɛ̃̀ ń pyi ń bwə̀rə̀ y ǹdʼá gwẽ̌ wɔ pwẽ̀ nè, á mʼâ zɛ̃̀ á nʼá kɔ́kwá bòlò w á mʼá zhe: ‘Cinu, pul bwə̀rə̀ y ń pə nə́ba nə́ zù.’ Sə ń mà n wɔ̀ ába: ‘À yə̀l á gə́ shí má yé.’ 
LUK.13.26	Rə̀myɛ́ yi ní, á mʼâ zɛ̃̀ á nʼá wə̀lə̀: ‘È də̀ nə́myɛ̌ ǹdə́ ǹmyɛ́ nə́ tó dwã nə́ jí kùjú, nə́ tó dwã nə́ nyɔ̀, ń jʼâ cèrhè kàrmɔ̀ nə́ cɔ w wẽ́ nà?’ 
LUK.13.27	Sə ń mà n wɔ̀ ába: ‘À yə̀l á gə́ shí má yé. Zhəlnə kwã nɛ́ à nyí ni, ámyɛ̌ byɛ̀bɛ́ gakó á wɔ́ lwɛlɛ cìnə́ mó.’
LUK.13.28	“Á gə tú á nɔ Abəraham ǹdə́ Yəzakɛ ǹdə́ Zhakɔɔbɛ, ǹdə́ Yi nyì-zwennə bé gakó bə̀ jě Yi tənà y wa, e jà bə cìrh ámyɛ̌ bə ce pwẽ̀ nè, wɔ́ rə̀myɛ́ yi ní, á mʼâ nʼá kúrh ǹdʼá nʼá dɔ̀m á yə́lə́ dwã nɛ. 
LUK.13.29	Lyì mʼa shí yi-pwírhí wə ǹdə́ yi-zùr wə̀, lũ w jə̀jĩ́ ni ǹdə́ ò jə̀gwã̀ nɛ̀, bə bʼe jòm Yi tənà y wẽ́ bə jí.
LUK.13.30	“Nyǐnə, nánkwaá bɛ́ jàlà mʼa jǐrh nã́yə́ə́, sə nã́yə́ə́ bé jàlà mʼa jǐrh nánkwaá.”
LUK.13.31	Rə̀myɛ́ yù w cìcì, Farɛzhɛ̃ɛ̃bá jàlà tú bə wɔ̀ Yezu ni: “Du cɔ w wa, ń vò jàà dõ wə. Nyǐ Erɔɔdɛ nə́ ń yâl n gu mú.”
LUK.13.32	Yezu zɛ̃̀ n wɔ̀ bɛ: “Zhəlnə á wɔ̀ numbyín-yùrú w òmyɛ́ nɛ bə̀ nyǐ à nʼâ jì nə̀cílsi námməlwâlsɛ, à nʼâ wárh nə̀bwànà zà, kɔn mʼe yí nəkɔla. Sə dwã nə̀tɔ̀ y yùwə̀, à mʼa zhɛ̀ à tum dí. 
LUK.13.33	Sə wɔ́ nyɔ́ɔ́ ǹdə́ nɛ, bʼà súlí à sɔ́má y zà ǹdə́ nəkɔla ǹdə́ lyẽ̌ ne, bə̀ kɔn bə mə̂ bə̀ bə̀ gu Yi nyì-zwennə kwã nɛ́ ǹdə́ è gə də̀ Zhərəzalɛm nɛ́ yé.
LUK.13.34	“Zhərəzalɛm lyì, Zhərəzalɛm lyì, ámyɛ̌ á nʼá gwi Yi nyì-zwennə bé, á nʼá zə nə́kulə á dul byɛ̀bɛ́ Yi twĩ̀ á sono mó á gwi. Twər nánzhəzhɔ̌ à byẽ̀ ába à la dwã yó co, ǹdə cóló gə́ yʼa kɔ́kwá ò byâ o ce ò kùr w né, sə á yə̀ shɛ̀nɛ́ yé. 
LUK.13.35	Rə̀myɛ́ yilə, Yi mʼa yẽ̌ ába á dúdú á cɔ w wa.
LUK.13.35	“À nʼâ wə̀l ába: á kʼá tʼá la nɛ nɔ, kɔn mʼe yí dɛ̃ rɛ́ tɛ̀bɛ́ á mʼâ wɔ̀: ‘Cinu mà n cĩ́ bwəl mɔ̀bɔ́ ń bàn ń yil lé yil mó yó!’ ”
LUK.14.1	Shìrhə́ dɛ̃ rə̀dù yùwə̀, Yezu yà ń zhə̀l Farɛzhɛ̃ɛ̃bá yó-cə́bal mə̀dù sõ, ń la kùjú jú, sə byɛ̀bɛ́ bə̀ yʼà wɔ gàà mɔ́ yʼà nʼê myɛ̀lɛ́ mɔ. 
LUK.14.2	E jà bal mə̀dù yà ń zhǐ ń nyí ni, ń yà ń bə jɛ̀ yé, sə címí y yʼà fùrh mò. 
LUK.14.3	Yezu zɛ̃̀ n bwə̀rh Muyiisi nyə́ né byilnə bé ǹdə́ Farɛzhɛ̃ɛ̃bá n wɔ̀: “Shìrhə́ dɛ̃ rɛ́, lò zhe sɔ́má ń wárh nə̀bwɛ̃̀, ráá ń bə sɔ́má zhe?” 
LUK.14.4	Sə bə̀ yə̀ lyár bə̀ kaka yé.
LUK.14.4	N zɛ̃̀ n zə nə̀bwɛ̃̀ mɔ́ jɛ̃̀ nɛ̀, n wárh mɔ, n pɔ̃ sɔ́má bə̀ ń zhəl. 
LUK.14.5	N zɛ̃̀ n kə́ n wɔ̀ bɛ: “Ámyɛ̌ mə̀dù byǐ ráá ń nɔ̃ gə tu bǔ w shìrhə́ y dɛ̃ rɛ́ yùwə̀, ń tá ń la ń byǐ mú ráá ń nɔ̃ w vǔr làlà?” 
LUK.14.6	Sə bə̀ yə̀ ŋwɛ̀nɛ́ bə lyár bə̀ kaka yé.
LUK.14.7	Yezu gə́ pwírí byɛ̀bɛ́ bə̀ byẽ̀ kùjú w yil mó nʼê pyà jààsɛ́ nã́yéésé bə̀ la nɛ́ jǒm, n zɛ̃̀ ń nə́ ń zɔ̀m ǹdə́ bɛ ń zhe: 
LUK.14.8	“Lò gə byẽ̀ mó kɛ̃-jú címsi jàà wà, sə bə̀ká vò ń jòm jàà nã́yə́ə́ y wẽ́ yé. Dɛ̀ga, ń gə ń byẽ̀ lò dõ ńmyɛ kə́ ń du ǹmyɛ́. 
LUK.14.9	Sə mɔ̀bɔ́ ń byẽ̀ ába mó gə tú ń wò mó: ‘Zɛ̃̀ ń yẽ̌ jàà y nɛ ń pə mɔ̀bɔ́ nɛ,’ rə̀myɛ́ yi ní, ǹ mʼâ zɛ̃̀ ń vò ń jòm kwã nɛ́ ǹdə́ cìzhìlə̀.
LUK.14.10	“Bə̀ gə byẽ̀ mó címsi jàà wà, ǹ gə yú, sə́ jòm kwã nɛ́. Èta, mɔ̀bɔ́ ń byẽ̀ mó mó gə túwə́, ń mà n wɔ̀ mɔ́: ‘À dɔwa, zɛ̃̀ ń bə̂ jòm yé né.’ Sə rə̀myɛ́ bʼa zhẽ̌ ǹ yó dɛ̃̌ lyì bí gakó yírh wə. 
LUK.14.11	Lò mɔ̀bɔ́ gakó ǹ nə́ ǹ zhẽ̌ ǹ cìn dɛ̃̌, bə̀ mʼa lwəl mó tɛ̃´, sə lò mɔ̀bɔ́ ǹ nə́ ǹ lwəl ǹ cìn tɛ̃´, bə̀ mʼa zhẽ̌ mó dɛ̃̌.”
LUK.14.12	Yezu zɛ̃̀ n wɔ̀ mɔ̀bɔ́ ń byẽ̀ mò mó ne: “Ǹ gə tɛnɛ kùjú nə̀nyɔ́nɔ́ ráá də̀dɛ̀nɛ́, sə ǹ bə̀ká byẽ̀ ǹ dɔwabá, ráá ǹ dwí lyì, ráá ǹ jə̀-dwã byɛ̀bɛ́ bə̀ wɔ́ nə̀cɛ̀nà yé, bə̀ bə̀myɛ wɔ̌ bə̀ byẽ̀ mó bə pɔ̃́ ń jí, sə rə̀myɛ́ bʼa yə̀ ǹ kwândɛ. 
LUK.14.13	Ǹ gə tɛnɛ címsi kùjú, sə́ byẽ̀ nə̀mwà ǹdə́ gwànsɛ̀ ǹdə́ byɛ̀bɛ́ bə̀ nʼê twi cə́ ǹdə́ lyìlyə̂r. 
LUK.14.14	Ǹ gə wɛ̀rhɛ́ èta, ǹ mʼâ yə̀ wu-nyɔ̃̀ cə́bal, bə̀ bə̀ wàr kaka bə̀ la mɔ́ cârh yé. Yi mʼa càrh mɔ́ rɛ dɛ̃ rɛ́ tɛ̀bɛ́ lyì-ècɛ̀nà bɛ́ la bùrhù mú yùwə̀.”
LUK.14.15	Byɛ̀bɛ́ bə̀ yʼà nʼê jí kùjú w mú mə̀dù gə́ nyɛ̀ɛ̀ zɔ̀mà nɛ́ nə̀myɛ́, n wɔ̀ Yezu ni: “Wu-nyɔ̃̀ cə́bal wɔ́ lò mɔ̀bɔ́ ń mà n jí kùjú Yi tənà y wa.”
LUK.14.16	Yezu zɛ̃̀ n wɔ̀ mɔ̀: “Bal mə̀dù ń yà ń tɛnɛ kùjú nánzhəzhɔ̌, n byẽ̀ lyì nánjə̀jóló. 
LUK.14.17	Kùjú w yi gə́ tú e yí, n twĩ̀ ń kɛ̀lɛ́ y tùntùnnə̀ mə̀dù, bə̀ ń zhəl n wɔ̀ byɛ̀bɛ́ ń byẽ̀ mó ne bə̀ bə̀ bà, bə̀ kɔn gakó tɛnɛ rə zhɛ̀.
LUK.14.18	“Lò gakó zɛ̃̀ ń nə́ ń pɛ bwìrì ń cìn nì. Nã́yə́ə́ mó wɔ̀ mɔ̀: ‘Bə̀ pɔ nɛ cɛ. À nʼâ yâl a vò a byɛ́lɛ́ ya. Rə̀myɛ́ ce, à nʼâ lwə̀l mó, ǹ gə yú sə́ wɔ̀ ǹ yó-cə́bal mɔ́ nɛ bə̀ nyǐ à tʼâ la ŋwɔ̀nɔ́ a bə̀ yé.’
LUK.14.19	“Bə̀lyè nyân mɔ́ wɔ̀ mɔ̀: ‘À yè vwál-nɛ̃ nándùlə̀ shíyə́. À nʼâ yâl a vò a dwẽ́ ne a nyì. Rə̀myɛ́ ce, à nʼâ lwə̀l mó, ǹ gə yú sə́ wɔ̀ ǹ yó-cə́bal mɔ́ nɛ bə̀ nyǐ à tʼâ la ŋwɔ̀nɔ́ a bə̀ yé.’
LUK.14.20	“Bə̀tɔ̀ nyân mɔ́ wɔ̀ mɔ̀: ‘À vùr kɛ̃ nándùl. Rə̀myɛ́ ce, à wàr à bàn yé.’
LUK.14.21	“Kɛ̀lɛ́ y tùntùnnə̀ mó ká n kwɛ̃̀ n yí jè, n byili lò gakó gə́ lyár nɛ́ mɔ́ ń yó-cə́bal mɔ́ nɛ. Yó-cə́bal mɔ́ lyim zɛ̃̀, n wɔ̀ mɔ̀: ‘Du làlà ń vò dwã-gùúlí jààsɛ́ wa, ǹdə́ sə-byǐsí yó, ń zə nə̀mwà, ǹdə́ gwànsɛ̀, ǹdə́ lyìlyə̂r, ǹdə́ byɛ̀bɛ́ bə̀ nʼê twi cə́, ń mə́ bà.’
LUK.14.22	“Kɛ̀lɛ́ y tùntùnnə̀ mó gə́ zhə̀lə̀, n ká n kwɛ̃̀ n bə̀ n wɔ̀ mɔ̀: ‘À yó-cə́bal, à wɛ̀rhɛ́ ǹdə ǹ gə́ byili ní. Lyì bí túwə́, sə jààsɛ́ gwẽ̌ dàl.’
LUK.14.23	“Yó-cə́bal mɔ́ wɔ̀ mɔ̀: ‘Zhəl sə-byesé ǹdə́ báárɛ́ sɔ́msɛ́ yó, ń nyɛ́ɛ́ lyì bí bə bʼe zù à kɛ̀lɛ́ y wa, mùnì ga e sú. 
LUK.14.24	À nʼâ wə̀l ába: byɛ̀bɛ́ bə̀ jɛ̀rɛ̀ bə byẽ̀ mó mə̀dù ga tá ń la à kùjú w ń nyú w co yé.’ ”
LUK.14.25	Lyì-zhâ nánjə̀jóló yʼà tó Yezu ni bə̀ nʼê zhə̀l sɔ́má yó. N zɛ̃̀ n pyìrhí n wɔ̀ bɛ: 
LUK.14.26	“Lò mɔ̀bɔ́ ǹ nə́ ǹ yâl ń bə̀ àmyɛ́ sono, ń jà ǹ bə nɛ só du ǹ da ǹdə́ ǹ ná ǹdə́ ǹ kɛ̃ ǹdə́ ǹ da-byâ ǹdə́ ǹ nəkwá, bá ǹ cìcì myə̂l lé, ǹ wàr ǹ mʼâ yə̀ à kwã-lò yé. 
LUK.14.27	Lò mɔ̀bɔ́ ǹ yə̀ ǹ də̀-jɔrhɔ́ w kwè ń zhĩ ń mə́ tó à kùrə̀, ǹ wàr ǹ yàl à kwã-lò yé.
LUK.14.28	“Ámyɛ̌ mə̀dù gə nə́ ń yâl n lù jì nánfwɛ̀lɛ̀, ń tá ń la jɛ̀rɛ̀ n jòm tɛ̃´ n nyǐ kɔn dɛ́ tɛ̀bɛ́ ń zhe mó mʼa yí jì y lú? 
LUK.14.29	È gə də̀ rə̀myɛ́, ń gə ju jì y kùrə̀, n zɛ̃̀ ń yə̀ y lwì n zhɛ̀, lyì bí byɛ̀bɛ́ gakó bə̀ la y nɔ mɔ́ bʼa zɛ̃̀ bə̀ nʼê mɔ̀n mɔ̀ bə̀ mʼê zhe: 
LUK.14.30	‘Nyǐnə bal mɔ́ mɔ̀bɔ́ ju ń jì kùrə̀, sə ń yə̀ ŋwɛ̀nɛ́ n lù y n zhɛ̀ yé.’
LUK.14.31	“Ráá pyɔ̌ gə zə lyì mɔ̀ɔ̀rhɛ̀ shí ń mə́ ń la vò n bú ǹdə́ ń dõ pyɔ̌, ń dõ mó jà ń zhe lyì mɔ̀ɔ̀rhɛ̀ shí-èlyè, ń tá ń la jɛ̀rɛ̀ n jòm tɛ̃´ n tɛ́rɛ́ n nyǐ ń wɔ̌ ń mà n bú ǹdə́ ń dõ mó? 
LUK.14.32	Ń gə pwírí ń wàr, ń mà n twĩ̀ lyì bə vò bə jəl ń dõ mó ǹdə́ ń gwẽ̌ ŋwɛ́nɛ́ pyépyé, mùnì ga bə lwə̀l mò n yẽ̌ búlə́ né ne. 
LUK.14.33	Èta myɛ, ámyɛ̌ wẽ́, lò mɔ̀bɔ́ ǹ tá ǹ yâl ń yẽ̌ kɔn dɛ̀bɛ́ gakó ǹ zhe mó ne, ǹ wàr àmyɛ́ kwã-lò ǹ la yál yé.
LUK.14.34	“Nə̀kwə̃̌ nyɛ̀, sə è gə tárh, etər è mʼa tó né e kʼe zə nyí? 
LUK.14.35	È bə càn ǹdə́ cɛ w ló, bə jʼà wàr bə̀ la zə y bə wɛ̀rhɛ́ pùlú myɛ yé. Bə̀ mʼa dwĩ̀ y pwẽ̀ nè. Lò ǹ la cilu, sə́ cili.”
LUK.15.1	Myə̂l-kwândɛ́ zwennə bé ǹdə́ lyì bí byɛ̀bɛ́ bə̀ tʼâ zwẽ Yi nyə́ né mó gakó yʼà nʼê twí Yezu sono bə̀ cili ń zɔ̀mà nɛ́. 
LUK.15.2	Farɛzhɛ̃ɛ̃bá ǹdə́ Muyiisi nyə́ né byilnə bé zɛ̃̀ bə̀ nʼê ŋwúŋwùní bə̀ zhe: “Lò mó mɔ̀bɔ́ èta mɔ́ ń nə́ ń zwẽ lyì byɛ̀bɛ́ bə̀ tʼâ zwẽ Yi nyə́ né ń sono, e jà ń nə́ ń tó be ń jí kùjú.”
LUK.15.3	N zɛ̃̀ n ji səswalá n pə bɛ n wɔ̀: 
LUK.15.4	“Ámyɛ̌ mə̀dù gə zhe ń pyììsì zɔ̌m, èdù zɛ̃̀ e jé, ń tá ń la shɛ̀bɛ́ shə́-nə̀bɔ́ ǹdə́ nə̀bɔ́ y nɛ yõ̌ gɔ nɛ́ n vò n pyà kɛ̀bɛ́ è jé mó n na? 
LUK.15.5	Ń gə tú ń nɔ ya, ń mà n kwè y n pyɛ̀lɛ́ ń pyə́pyɛla w ǹdə́ wu-nyɔ̃̀, 
LUK.15.6	n ká n mə n bə̀ jè. Ń gə yú jè ń zhɛ̀, ń mà n byẽ̀ ń dɔwabá ǹdə́ ń jə̀-dwã bɛ́, n wɔ̀ bɛ: ‘Wɛ̀rhɛ́na nə́ wɛ̀rhɛ́ wu-nyɔ̃̀, bʼà nɔ à pyìrhə̀ y è yʼà jé mó.’ ”
LUK.15.7	Yezu zɛ̃̀ n súlí n wɔ̀: “À nʼâ wə̀l ába: yə̀-bəlɔ̀lɔ́ cə́bal mə̀dù gə nɔ wu-pyìrhú, wu-nyɔ̃̀ w òmyɛ́ dwí rí mʼa yə̀ Arəzana wa, ń wu-pyìrhú w yilə, du wu-cángá cìnə́ shə́-nə̀bɔ́ ǹdə́ nə̀bɔ́ y byɛ̀bɛ́ bə̀ bə wu-pyìrhú tum zhe mó.”
LUK.15.8	Yezu zɛ̃̀ n kə́ n ji səswalá dõ n pə bɛ n wɔ̀: “Kɛ̃ mə̀dù gə zhe ń wársɛ shíyə́, èdù zɛ̃̀ e jé, ń tá ń la pàntɛ́mɛ́ ju, n zwàr ń jì y n zhìlì ń yala nɛ n pyà y n na? 
LUK.15.9	Ń gə tú ń nɔ ya, ń mà n byẽ̀ ń dɛ̃-kana bɛ́ ǹdə́ ń jə̀-dwã bɛ́, n wɔ̀ bɛ: ‘Wɛ̀rhɛ́na nə́ wɛ̀rhɛ́ wu-nyɔ̃̀, bʼà nɔ à wɛ́rɛ́ y è yʼà jé mó.’ ”
LUK.15.10	Yezu zɛ̃̀ n kə́ n súlí n wɔ̀: “À nʼâ wə̀l ába: yə̀-bəlɔ̀lɔ́ cə́bal mə̀dù gə nɔ wu-pyìrhú, wu-nyɔ̃̀ w òmyɛ́ dwí rí mʼa zə Yi màlɛ́kabá ń wu-pyìrhú w yilə.”
LUK.15.11	Yezu zɛ̃̀ n kə́ n wɔ̀: “Bal mə̀dù ń yà ń zhe byâ bə̀lyè. 
LUK.15.12	Dɛ̃ rə̀dù, byǐ mú námpɔ́lɛ́ y zɛ̃̀ n wɔ̀ mɔ̀: ‘À da, tə́l nə́ba ǹ jɛ̃̀-kɔn dɛ́, sə́ pɛ̃ à cəl lé.’
LUK.15.12	“Da mɔ́ zɛ̃̀ n kwè ń kɔn dɛ̀bɛ́ ń yà ń zhe mó n mə n tə̀ bɛ. 
LUK.15.13	Dwã màngɛlɛ́ rə̀myɛ́ kwã nɛ́, byǐ mú námpɔ́lɛ́ y kwè ń cəl lé n yè, n zə rə̀ wársɛ n mə n vò cɔ kɔ̀bɔ́ ò nyɛ. N yí n jòm gàà, n zə sɛ n wɛ̀rhɛ́ yààyàà, sə zhɛ̀. 
LUK.15.14	Sə̀ gakó gə́ tú sə zhɛ̀ kwã nɛ́, nɔrh nánfɔ̀lɔ̀ zɛ̃̀ mə tu cɔ w òmyɛ́ wa. N zɛ̃̀ ń kə́ ń yír kaka ń nə́ ń jí yé. 
LUK.15.15	N zɛ̃̀ n vò cɔ w òmyɛ́ lò mə̀dù sõ, n lwə̀l mò bə̀ ń pɔ̃ tum. Lò mó zɛ̃̀ n ce n vò ń nə́ ń yìlì ń kùkúr ni gɔ sono. 
LUK.15.16	Sə ń gə́ yà ń nə́ ń yìlì kùkúúrí ni yi ní, ń yà ń nə́ ń yâl kùjú w kɔ̀bɔ́ kùkúúrí nʼê jí mú myɛ cìcì n jí, sə lò lò yà ń tá ń pɛ mɔ yé.
LUK.15.17	“N zɛ̃̀ ń nə́ ń tɛ́rɛ́ ń wẽ́, ń zhe: ‘À da tùntùnnə̀ bé gakó nʼê nɛ kùjú bə̀ jí bə̀ swí, e jà nɔrh nʼê gwi àmyɛ́ nyɔ̀nɔ̀. 
LUK.15.18	À mʼa kʼa vò à da sono. Sə à gə yúwə́, à mʼa wɔ̀ mɔ̀: à da, à gwar Yi, sə à gwar ǹmyɛ. 
LUK.15.19	Kɔn kʼe bə mə̂ bə̀ ǹ nyǐ ni ǹdə ǹ byǐ ta yé. Nyǐ ni ǹdə ǹ kɛ̀lɛ́ tùntùnnə̀ ta.’
LUK.15.20	“N zɛ̃̀ n ká ń bàn jè. Ń gə́ tú n bə̀ ń nə́ ń bwəlse kɛ̀lɛ́ yá, ń da zɛ̃̀ n nə mɔ. Ń nɔ̀nɔ̀ zə mɔ, n zɛ̃̀ n dùr n jəl mo, n kwə̀ə̀lè mò. 
LUK.15.21	N zɛ̃̀ n wɔ̀ ń da nɛ: ‘À da, à gwar Yi, sə à gwar ǹmyɛ. Kɔn kʼê bə mə̂ bə̀ ǹ nyǐ ni ǹdə ǹ byǐ ta yé.’
LUK.15.22	“Da mɔ́ zɛ̃̀ n wɔ̀ ń kɛ̀lɛ́ y tùntùnnə̀ bé ne: ‘Pyâna kàmə̀-zwǐ kɛ̀bɛ́ è càn á bʼâ zù mù làlà, sʼá pyà nə̀cìlə̀ á bʼâ ce ń nə̀rh né, sʼá pyà jə̀fɔ́lɛ́ cì-byìbí á bʼâ ce ń jə̀fɔ́lɛ́ nɛ. 
LUK.15.23	Zəna nə̀-cɛl lɛ́ dɛ̀bɛ́ rə̀ nù mú á gu, nə́ tɛnɛ kùjú nə́ jí, nə́ wɛ̀rhɛ́ wu-nyɔ̃̀ nánfɔ̀lɔ̀, 
LUK.15.24	bʼà byǐ mú yà ń cùwə̀, sə ń ká n bwìrhì; ń yà ń jé, sə à kʼa nə mɔ.’ Bə zɛ̃̀ bə ji kùr bə̀ nʼê wɛ̀rhɛ́ címsi.
LUK.15.25	“E jà dɛ̃ rɛ́ rə̀myɛ́ yùwə̀, ń byǐ mú náncɛ y yà ń zhə̀l gɔ. Sə ń gə́ ká n shí gɔ ń bànà, n bə̀ n bwəlse jè səta, n nyɛ̀ɛ̀ wẽ̀ cəl rə̀ nʼê dwí bə̀ sõ kɛ̀lɛ́ wa, lyì nʼê sɛ. 
LUK.15.26	N zɛ̃̀ n nə kɛ̀lɛ́ y tùntùnnə̀ mə̀dù, n byẽ̀ mò n bwə̀rh bə̀ wɔ́ bə̀kɔ́n wẽ̀ rə̀ nʼê dwí kɛ̀lɛ́ wa? 
LUK.15.27	Kɛ̀lɛ́ y tùntùnnə̀ mó zɛ̃̀ n wɔ̀ mɔ̀: ‘Ǹ nyɛ̃´ mɔ́ ń ká n bà. Ǹ da zɛ̃̀ n ce nə́ zə nə̀-cɛl lɛ́ dɛ̀bɛ́ rə̀ nù mú nə́ gu, ń gə́ ká n nə ń byǐ mú ǹdə́ bəsàzùlí mú yilə.’
LUK.15.28	“N zɛ̃̀ n kwè lyim, n wɔ̀ bə̀ ń tá ń la kɛ̀lɛ́ w zú yé. Ń da zɛ̃̀ n du ń nə́ ń lwə̀l mò bə̀ ń zwí kɛ̀lɛ́ wa. 
LUK.15.29	N zɛ̃̀ n wɔ̀: ‘Àmyɛ́ jʼâ ŋwɛ́nɛ́ ǹdə́ mɔ́, à nʼâ twĩ̀ à pɛ mɔ́. À gwẽ̌ yə̀ ǹ nyí ni cẽ yé. Ń jà ǹ gwẽ̌ yə̀ nɛ̀ bwɛ̀nɛ́ myɛ cìcì pɛ, a mʼa wɛ̀rhɛ́ címsi ǹdə́ à dɔwabá yé. 
LUK.15.30	Wɔ́ ǹ byǐ mú mɔ̀bɔ́ ń zwẽ ǹ jɛ̃̀-kɔn dɛ́ n vò n ywàl ǹdə́ kə-nə̀fwə̀ə́le mó yil, ǹ ce bə zə nə̀-cɛl lɛ́ dɛ̀bɛ́ rə̀ nù mú bə gu?’
LUK.15.31	“Da mɔ́ zɛ̃̀ n wɔ̀ mɔ̀: ‘À byǐ, ǹmyɛ́ ŋwɛ́nɛ́ ǹdə́ nɛ twéé twéé. À kɔn dɛ́ gakó wɔ́ ǹmyɛ́ nyân. 
LUK.15.32	Sə kɔn mə̂ bə̀ nə́ wɛ̀rhɛ́ wu-nyɔ̃̀, bə̀ ǹ nyɛ̃´ mɔ́ yà ń cùwə̀, sə ń ká n bwìrhì; ń yà ń jé, sə nə́ kʼá nə mɔ.’ ”
LUK.16.1	Yezu zɛ̃̀ n ji səswalá dõ n pə ń kwã-lyì bí ni n wɔ̀: “Nə̀cɛ̀m-bal mə̀dù ń yà ń kwè lò mə̀dù n cĩ́ ń jɛ̃̀-kɔn dɛ́ nyí ni ń nə́ ń yìlì. Lyì zɛ̃̀ bə bʼe byili mu bə̀ mɔ̀bɔ́ ń nə́ ń yìlì ń jɛ̃̀-kɔn dɛ́ nɛ mɔ́ nə́ ń ywàl lɛ̀. 
LUK.16.2	N zɛ̃̀ n byẽ̀ mò n wɔ̀ mɔ̀: ‘Etər ǹ nə́ ǹ wɛ̀rhɛ́ nɛ́? À nyɛ̀ɛ̀ bə̀ ǹ nə́ ǹ ywàl à jɛ̃̀-kɔn dɛ́. Byili ni kɔn gakó gə́ tó né, bə̀ kɔn zhí zà, ǹ kə́ ǹ tá ǹ la à jɛ̃̀-kɔn dɛ́ nɛ yìlù yé.’
LUK.16.3	“Jɛ̃̀-kɔn dɛ́ yìlnə̀ mó zɛ̃̀ n wɔ̀ ń wẽ́: ‘À yó-cə́bal mɔ́ nə́ ń vùr nè ń tum dí wə, e jʼà bə jàn zhe à la vwál yé, e jà lwə̀lə́ y myɛ cìzhìl zhe ne. Wɔ́ etər à mʼa wɛ̀rhɛ́ nɛ́ èlâsɛ̃´? 
LUK.16.4	À yě à gə́ mʼa wɛ̀rhɛ́ nɛ́, mùnì ń gə vùr nè tum dí wə, sʼa nə lyì bə zwẽ ne bə̀ sõ.’
LUK.16.5	“N zɛ̃̀ n byẽ̀ byɛ̀bɛ́ bə̀ zhe ń yó-cə́bal mɔ́ jimə né mó mə̀dù mə̀dù, n bwə̀rh nã́yə́ə́ mó n wɔ̀: ‘Bə̀kɔ́n ǹ mə̂ sə́ càrh à yó-cə́bal mɔ́ nɛ?’ 
LUK.16.6	Mɔ̀bɔ́ ń zhe jim dí mú zɛ̃̀ n wɔ̀ mɔ̀: ‘Nwə̃̌ nə̀bwánsɛ zɔ̌m.’ Nə̀cɛ̀ndɛ́ yìlnə̀ mó zɛ̃̀ n wɔ̀ mɔ̀: ‘Zwẽ ǹ sɛ́bɛ́ rɛ́ ń jòm tɛ̃´ ń kɛ̃ làlà bə̀ wɔ́ nə̀bwánsɛ shí-ènu jim ǹ zhe.’
LUK.16.7	“N bwə̀rh ń dõ mó n wɔ̀: ‘Bə̀kɔ́n ǹmyɛ mə̂ sə́ càrh à yó-cə́bal mɔ́ nɛ?’ N wɔ̀ mɔ̀: ‘Jíjí ywə́ə́le zɔ̌m.’ Jɛ̃̀-kɔn dɛ́ yìlnə̀ mó zɛ̃̀ n wɔ̀ mɔ̀: ‘Zwẽ ǹ sɛ́bɛ́ rɛ́ ń kɛ̃ bə̀ wɔ́ ywə́ə́le shə́-lyɛlɛ jim ǹ zhe.’
LUK.16.8	“Yó-cə́bal mɔ́ cèrhé nə̀cɛ̀ndɛ́ yìlnə̀ mó ǹdə́ ń yǔyǔ mú ga, surhə né nyɛ̀bɛ́ ń wɛ̀rhɛ́ mɔ́ yilə. Nyǐnə lũ w kɔ̀bɔ́ lyì bí zhe surhə ǹdə́ dwã du byɛ̀bɛ́ bə̀ wɔ́ pwẽ̀ dé lyì bí mɔ́.”
LUK.16.9	Yezu zɛ̃̀ n súlí n wɔ̀: “Sə àmyɛ́ nʼâ wə̀l ába: lũ w kɔ̀bɔ́ sə̀byǐ mú nʼê dwĩ̀ lò. Sə ǹdə́ rə̀myɛ́ ga, zəna mɔ á pyà yò-ècɔ̀nɔ̀ ǹdə́ lyì bí, mùnì ga mə̀ gə tú mə̀ mwìrì ába yi ní, sə Yi zwẽ ába nyǔ mə̀ tʼâ la zhɔ̌ jàà wà. 
LUK.16.10	Lò mɔ̀bɔ́ ń wɔ́ zhə̀n-cí kɔn námpɔ́lɛ́ yilə, rə̀-ná-cí mà n yə̀ zhə̀n-cí kɔn nánfɔ̀lɔ̀ myɛ yilə, sə lò mɔ̀bɔ́ ń də̀ zhə̀n-cí kɔn námpɔ́lɛ́ yilə, ń tá ń la zhə̀n-cí yál kɔ̀n nánfɔ̀lɔ̀ myɛ yil yé. 
LUK.16.11	Ámyɛ̌ gə yə̀ zhə̀n-cìnə́ yàl ǹdə́ lũ w kɔ̀bɔ́ sə̀byǐ mú, wɔ́ mɔ̌ ń mà n pə ába nə̀cɛ̀ndɛ́ zhə̀n zhə̀n ga mɔ́? 
LUK.16.12	Á gə yə̀ zhə̀n-cìnə́ yàl ǹdə́ á dõ kɔna, mɔ̌ ń mà n pə ába tɛ̀bɛ́ rə̀ wɔ́ á cìcì nyân dɛ́ mɔ́?
LUK.16.13	“Tùntùnnə̀ mə̀dù wàr ǹ mʼâ tó yó-cìnə́ bə̀lyè pùbùlə̀ nè yé. Ǹ mʼâ súl mə̀dù yə́, ń swéné ń dõ mó, ráá ǹ mʼâ jòm ǹdə́ mə̀dù yə́, ń fulsi ń dõ mó. Á wàr á mʼâ nʼá tó Yi ni, á jʼâ nʼá tó sə̀byâ myɛ nɛ yé.”
LUK.16.14	Farɛzhɛ̃ɛ̃bá yʼà nʼê cili Yezu zɔ̀mà nɛ́, sə bə̀ gə́ yʼà só wársɛ dɛ̃´dɛ̃´ mɔ́ ce, bə̀ yʼà nʼê mɔ̀n mɔ̀.
LUK.16.15	Yezu zɛ̃̀ n wɔ̀ bɛ: “Ámyɛ̌ wɔ́ lyì byɛ̀bɛ́ bə̀ nʼê zə bə̀ cìn bə̀ yàl wu-cángá cìnə́ numbyínsi yírhə́ wə. E jà Yi yě á wun ní, bə̀ kɔn dɛ̀bɛ́ rə̀ wɔ́ kɔ̀-twə̂ numbyínsi yírhə́ wə, rə̀ wɔ́ kɔ̀-bəyɔ̀lɔ̀ Yi yírh wə.”
LUK.16.16	Yezu súlí n wɔ̀: “Muyiisi nyə́ né ǹdə́ Yi nyì-zwennə bé yàl nɛ́, kɔn mʼe yí Zhã-Bətiisi. Sə kɔn gə́ ju kùr rə̀myɛ́ yi ní ga, bə̀ nʼê bwə̀l Yi tənà y yò-ècɔ̀nɔ̀ nyí rí, sə lò gakó nə́ ń pyà n zù è wẽ́ ǹdə́ jàn.
LUK.16.17	“Dɛ̃̌ ǹdə́ cɛ lyɔ̃ wɔ́ nàná du Yi nyə́ né pwèrhè myɛ cìcì tɛ̃´ tu.”
LUK.16.18	Yezu súlí n wɔ̀: “Bal mɔ̀bɔ́ ǹ zhɔ̃̀ ǹ kɛ̃ ń vùr mò ń zɛ̃̀ ń jí kɛ̃ dõ, wɔ́ fwə̂l ǹ nə́ ǹ fwə̀lə́, sə bal mɔ̀bɔ́ ǹ jú kɛ̃ mɔ̀bɔ́ ń byal zhɔ̃̀wà, ǹmyɛ nə́ ǹ fwə̀lə́.”
LUK.16.19	Yezu zɛ̃̀ n ji səswalá n pə bɛ n wɔ̀: “Nə̀cɛ̀m-bal mə̀dù ń yà ń ŋwɛ́nɛ́, ń nə́ ń zwì gàndɛ̀ tɛ̀bɛ́ rə̀ càn, rə̀ ye y jʼà cɛ̀, ń nə́ ń jí kɔn dɛ̀bɛ́ rə̀ nyɛ̀ twéé gakó. 
LUK.16.20	Sə nə̀mɔ̀ mə̀dù myɛ yà ń ŋwɛ́nɛ́ ń yíl Lazaarɛ, ń yala nɛ́ gakó yʼà wɔ́ nɔr dúdú, ń yà ń nə́ ń twí ń jòm nə̀cɛ̀m-bal mɔ́ bwə̀rə̀ y nyí ni. 
LUK.16.21	Ń yà ń nə́ ń yâl kùjú w yəywaalɛ́ tɛ̀bɛ́ rə̀ yʼà nʼê lwé tɛ̃´ nə̀cɛ̀m-bal mɔ́ kùr w mó myɛ cìcì n jí, e jà kǔlsi myɛ yʼà nʼê jə̀l ń nɔɔrɛ́.
LUK.16.22	“Sə nə̀mɔ̀ mɔ́ gə́ tú n cì, màlɛ́kabá kwè mò bə vò bə cĩ́ Abəraham yala nɛ Arəzana wa. Nə̀cɛ̀m-bal mɔ́ myɛ bə̀ n cì. Bə ce mo, 
LUK.16.23	sə ńmyɛ̌ zhə̀l nɔ̀nɔ̀ jàà wà. N zɛ̃̀ n zhì gàà mɔ́ n kwẽ̌ ń la nyǔ, n pwírí Abəraham ń ŋwɛ́nɛ́ pyépyé. Lazaarɛ zhǐ ń yala nɛ. 
LUK.16.24	N zɛ̃̀ n búbwéé n wɔ̀: ‘À da Abəraham, dǔr à nɔ̀nɔ̀, sə́ twĩ̀ Lazaarɛ n mɔ́rh ń jə̀fɔ́lɛ́ nɛ̃̌ wa, n bə̀ n twərh à mə̀jòlò w yó o zhìlì. Nyǐ myǐn mú zù nì dɛ̃´dɛ̃´.’
LUK.16.25	“Abəraham zɛ̃̀ n wɔ̀ mɔ̀: ‘À byǐ, lyǐrh bə̀ ǹ jú nyɛ̀n ǹdə́ ǹ ŋwɛ́nɛ́ cɛ yó, sə Lazaarɛ jú zúzúnú. Sə èlâsɛ̃´, wɔ́ ńmyɛ̌ wu ni Yi nʼê swẽ́, sə ǹmyɛ́ zhe nɔ̀nɔ̀. 
LUK.16.26	Kɔn súlí myɛ, gɔ́rɔ́ nánlyilyìmú ŋwɛ́nɛ́ nə́myɛ̌ ǹdʼámyɛ̌ cəcəl wə. Rə̀myɛ́ ce lò wàr ń zhì nyə̀má ń twí á sõ yé, lò kə́ ń wàr ń zhì á sõ ń twí nyə̀má yé.’
LUK.16.27	“Nə̀cɛ̀m-bal mɔ́ zɛ̃̀ n wɔ̀: ‘À da, è gə wɔ́ èta, à nʼâ lwə̀l mó bə̀ ǹ twĩ̌ Lazaarɛ n vò cɛ yó à da sõ kɛ̀lɛ́ wa; 
LUK.16.28	nyǐ à zhe da-byâ bə̀nu, n byili bi, mùnì ga bə̀myɛ bə̀kʼa bə̀ nɔ̀nɔ̀ w kɔ̀bɔ́ wẽ́ yé.’
LUK.16.29	“Abəraham zɛ̃̀ n wɔ̀: ‘Muyiisi ǹdə́ Yi nyì-zwennə bé ŋwɛ́nɛ́ ǹdə́ bɛ. Bə̀ gə nʼê yâl, sə bə cili bə̀myɛ́ zɔ̀mà nɛ́.’
LUK.16.30	“Nə̀cɛ̀m-bal mɔ́ zɛ̃̀ n wɔ̀: ‘È də̀ èta yé à da Abəraham. Lò gə shí cùùrì wẽ́ n zhə̀l bə̀ sõ, fòró bə zwẽ nyí bə pyìrhí bə̀ wun ní.’
LUK.16.31	“Abəraham zɛ̃̀ n wɔ̀ mɔ̀: ‘Bə̀ gə yə̀ Muyiisi ǹdə́ Yi nyì-zwennə bé zɔ̀mà nɛ́ zwẽ, bá lò gə shí cùùrì wẽ́ ń zhə̀l bə̀ sõ myɛ, bə̀ tʼâ la ń zɔ̀mà nɛ́ zõ yé.’ ”
LUK.17.1	Yezu zɛ̃̀ n wɔ̀ ń kwã-lyì bí ni: “Lwarna bə̀ kɔn dɛ̀bɛ́ rə̀ nʼê ce lò lwɛlɛ wẽ́ tʼâ la jó yé, sə zwini bʼa zə lò mɔ̀bɔ́ ń nə́ ń tó rə̀ dɛnnɛ ń cìrh ń dõ ń ce lwɛlɛ wẽ́. 
LUK.17.2	Bə̀ gə yʼà lyẽ nə́kul-põ nə́kulu nánfɔ̀lɔ̀ ń byã nɛ́ bə cìrh mò bə ji mwə̃́ w cɔ̃̀ ń gə cìrh byɛ̀bɛ́ bə̀ yə̀ yírh swí mú mə̀dù cìcì ń co lwɛlɛ wa. 
LUK.17.3	Dɛ̃̌na á cìnə̀!
LUK.17.3	“Ǹ dõ gə gwar mɔ́, sə́ vò ń byili mu ń dóó wə́. Ń gə lwar bə̀ ń dówə́, sə́ pɔ̃ sǔbri. 
LUK.17.4	Ń gə gwar mɔ́ twər tàlpyɛ̀ dɛ̃ rə̀dù wẽ́, n jà ń ká ń nə́ ń twí ń lwə̀l mó sǔbri twər ré rə̀myɛ́ yó w ga, sə́ pɔ̃ sǔbri.”
LUK.17.5	Yezu tùntúmə́ bé zɛ̃̀ bə wɔ̀ mɔ̀: “Cinu, ce nə́ kwɛrhɛ nə́ zhí Yi ni nə́ súlí.”
LUK.17.6	N zɛ̃̀ n wɔ̀ bɛ: “Á Yi-ni-zhú mú gə yʼà yú ǹdə cǒ byǐ námpɔ́lɛ́ ta, á yʼâ mʼâ wɔ̀ cǒ w kɔ̀bɔ́ nɛ bʼò mǔr ò cìn o vò o zhele nə̀-fɔ̀lɔ̀ wẽ́, sə ò yʼà mʼa shɛ̀nɛ́ á nyí ni.”
LUK.17.7	Yezu zɛ̃̀ n súlí n wɔ̀: “Ámyɛ̌ mə̀dù gə zhe ǹ tùntùnnə̀ ń nə́ ń vwàlà, ráá ń nə́ ń kál ǹ vwàmá, ń gə shí gɔ ń nə́ ń yí, ǹ mʼâ wɔ̀ mɔ̀ bə̀ ń bə̀ làlà n jòm tɛ̃´ n jí kùjú? 
LUK.17.8	Ǹ tá ǹ la mɔ wál èta yé. Ǹ mʼâ wɔ̀ mɔ̀: ‘Lyɛ̃ ń kwɛrhɛ ǹ cìn ń zù gàndɛ̀ dwã, ń tɛnɛ kùjú ń pɛ̃ a jí. Rə̀myɛ́ kwã nɛ́, ǹmyɛ mʼâ zɛ̃̀ ń jí.’ 
LUK.17.9	Yó-cə́bal mɔ́ nə mà n zɛ̃̀ ń nə́ ń ce ń nə̀báná, ń gə́ zwẽ ń nyí ni mú yilə? Ń tá ń la ń nə̀bán co yé. 
LUK.17.10	Ámyɛ wɔ́ èta. Á gə wɛ̀rhɛ́ kɔn dɛ̀bɛ́ bə̀ pɔ ába nyí bə̀ wɛ̀rhɛ́na mɔ́ á zhɛ̀, sʼá wɔ̀: ‘Nə́myɛ̌ wɔ́ tùntùnnə̀ byɛ̀bɛ́ bə̀ yə̀ yírh swí. Tum dí tɛ̀bɛ́ bə̀ pɔ nə́ba mɔ́, wɔ́ rə̀myɛ́ nə́ twĩ̀.’ ”
LUK.17.11	Yezu yà ń kwè sɔ́má y kɛ̀bɛ́ è nʼê tó Samarɛ ǹdə́ Gəlile bwə̂l mó w mó ń mə́ ń la Zhərəzalɛm. 
LUK.17.12	N bə̀ ń nə́ ń zwì cə-byǐ èdù wẽ́. Nɔr cìnə́ zɛ̃̀ bə̀ la mɔ jəl, bə̀ yʼà wɔ́ nunə shíyə́. Bə zhì kwã nɛ́, 
LUK.17.13	bə búbwéé bə byẽ̀ mò bə wɔ̀: “Yó-cə́bal Yezu, dǔr nə́ nɔ̀nɔ̀.”
LUK.17.14	Ń gə́ nɔ bɛ n zɛ̃̀ n wɔ̀ bɛ: “Zhəlnə á byili á cìn Yi jì y vwĩ̀-zwə́lnə bé ne.”
LUK.17.14	Bə̀ gə́ tú bə zhǐr bə̀ la, bə yí sɔ́má yó, bə wárh. 
LUK.17.15	Mə̀dù y gə́ pwírí ń wárh, n ká n kwɛ̃̀ ń nə́ ń bya ń mə́ ń cèrhé Yi. 
LUK.17.16	N yí Yezu sono, n tu ń nə̀dwə́nə́ yó Yezu yé né, n zə ń yé n pú tɛ̃´ n ce ń nə̀báná. E jà bal mɔ́ ńmyɛ̌ yà ń wɔ́ Samarɛ lyì bal.
LUK.17.17	Yezu zɛ̃̀ n wɔ̀: “È də̀ shí y gakó bə̀ wárh nà? Byɛ̀bɛ́ nə̀bɔ́ y nə ŋwɛ́nɛ́ yẽ̀? 
LUK.17.18	E zɛ̃̀ wɔ́ zhə-bal mɔ́ mɔ̀bɔ́ dúdú ń kwɛ̃̀ n bə̀ ń la Yi nə̀bán co?”
LUK.17.19	N zɛ̃̀ n wɔ̀ bal mɔ́ nɛ: “Zɛ̃̀ ń vò. Ǹ gə́ zhí ni mú ce ǹ nɔ ǹ cìnə̀.”
LUK.17.20	Farɛzhɛ̃ɛ̃bá zɛ̃̀ bə̀ nʼê bwə̀rh Yezu bə̀ wɔ́ dǒ yi ní Yi pyɛ̀lɛ̀ rɛ́ mʼa bà? N zɛ̃̀ n wɔ̀ bɛ: “Yi pyɛ̀lɛ̀ rɛ́ də̀ kɔn dɛ̀bɛ́ rə̀ mʼa bànà sə lyì yírhə́ nə rɛ yé. 
LUK.17.21	Bə̀ tʼâ la wál gaga bə̀ nyǐnə Yi pyɛ̀lɛ̀ rɛ́ rə̀ ŋwɛ́nɛ́ nyɔ̀nɔ̀ ráá jàà dõ w yé. Lwarna bə̀ rə̀ ŋwɛ́nɛ́ á wẽ́.”
LUK.17.22	N zɛ̃̀ n wɔ̀ ń kwã-lyì bí ni: “Dwã ŋwɛ́nɛ́ nə̀ bànà, á mʼâ nʼá yâl á nə Numbyíní Byǐ twírí y dɛ̃ rə̀dù cìcì, sə á tʼá la rɛ nɔ yé. 
LUK.17.23	Lyì jàlà mʼa wɔ̀ ába bə̀ ń ŋwɛ́nɛ́ nyɔ̀nɔ̀, jàlà wɔ̀ bə̀ ń ŋwɛ́nɛ́ jàà dõ wə, sʼá bə̀kʼá dùr á vò yé. 
LUK.17.24	Lwarna bə̀ Numbyíní Byǐ twírí y mʼa yə̀ ǹdə dwà gə́ yʼa lyə́lyɔ̌ e yə̂r cə-yala gakó né. 
LUK.17.25	Sə nyɔ́ɔ́ ŋwɛ́nɛ́ bə̀ ń jɛ̀rɛ̀ n nwɛ̀nɛ̀ dɛ̃´dɛ̃´, lũ w kɔ̀bɔ́ lyì bí zhɛ̃̀ mɔ̀.
LUK.17.26	“Kɔn dɛ̀bɛ́ rə̀ yàl nɛ́ Nəwee yi ní mú, wɔ́ rə̀myɛ́ cìcì rə̀ mʼa yə̀ nɛ́ Numbyíní Byǐ twírí y myɛ yi ní. 
LUK.17.27	Nəwee yi ní, lyì bí yʼà nʼê jí, bə̀ nʼê nywɛ̀, bala yʼà nʼê jí kana, kana yʼà nʼê jí byə́nə́, kɔn mʼe yí dɛ̃ rɛ́ tɛ̀bɛ́ Nəwee zù bǔ-bwəl lé wə, dwà y nánfwɛ̀lɛ̀ y zɛ̃̀ e nyɔ̀, e gu lyì bí gakó mó.
LUK.17.28	“Kɔn mʼa yə̀ ǹdə Lɔtɛ myɛ yi ní ta. Lyì bí yʼà nʼê jí, bə̀ nʼê nywɛ̀, bə̀ nʼê yè wẽ̀, bə̀ nʼê dɔr wẽ̀, bə̀ nʼê vwàlà, bə̀ nʼê lwì kâlsɛ. 
LUK.17.29	Sə Lɔtɛ gə́ shə́r Sɔdɔm nɛ́ yùwə̀, Yi ce myǐn nyɔ̀ cɔ w yó ǹdə dwà ta, mə gu lyì bí gakó. 
LUK.17.30	Sə dɛ̃ rɛ́ tɛ̀bɛ́ Numbyíní Byǐ mà n ká n bə̀ mɔ́ myɛ bʼa yə̀ èta.
LUK.17.31	“Dɛ̃ rɛ́ rə̀myɛ́ yùwə̀, lò mɔ̀bɔ́ ǹ ŋwɛ́nɛ́ lyarh wa, ǹ wẽ̀ jʼà ŋwɛ́nɛ́ jù wə̀, sə ǹ bə̀ká pyà tɛ̃´ só ń pwà rɛ̀ yé. Lò mɔ̀bɔ́ ǹ ŋwɛ́nɛ́ gɔ nɛ́ ǹ kɛ́lɛ́ wa, sə ǹmyɛ bə̀ká pyà jè zhəl yé. 
LUK.17.32	Lyǐrhnə kɔn gə́ tó né Lɔtɛ kɛ̃ mɔ́ yilə. 
LUK.17.33	Lò mɔ̀bɔ́ ǹ nə́ ǹ pyà ǹ myə̂l lé shilu, rə̀ mʼa jər, sə lò mɔ̀bɔ́ ǹ shɛ̀nɛ́ ǹ myə̂l lé jər, ǹ mʼâ ká nə rɛ.”
LUK.17.34	Yezu kə́ n súlí n wɔ̀: “À nʼâ wə̀l ába: dɛ̃ rɛ́ rə̀myɛ́ cəcɛ̃ yá, lyì bə̀lyè gə tó dwã bə̀ pyě pyònò òdù wẽ́, bə̀ mʼa zə mə̀dù y bə yẽ̌ ń dõ mó ne. 
LUK.17.35	Kana bə̀lyè gə tó dwã bə̀ nʼê nɔ̀m mún, bə̀ mʼa zə mə̀dù y bə yẽ̌ ń dõ mó ne. [ 
LUK.17.36	Bala bə̀lyè gə tó dwã bə̀ nʼê twĩ̀ kɛ́lɛ́ èdù wẽ́, bə̀ mʼa zə mə̀dù y bə yẽ̌ ń dõ mó ne.]”
LUK.17.37	Ń kwã-lyì bí zɛ̃̀ bə bwə̀rh mò bə wɔ̀: “Cinu, yẽ̀ rə̀myɛ́ mɔ́ la nɛ́ wɔ̀rhɔ́?”
LUK.17.37	N zɛ̃̀ n wɔ̀ bɛ: “Kɔn gə cù rə̀ pyě mə̀gã̌, wɔ́ gàà myɛ zúmə́ né nʼê zhə̀l nə̀ nɛ dwã nɛ́.”
LUK.18.1	Rə̀myɛ́ kwã nɛ́, Yezu ju səswalá kɛ̀bɛ́ n pə ń kwã-lyì bí ni n mə n byili bi bə̀ bə̀ mə̂ sə bə ce Yi twéé twéé, bə̀ wun bə̀kʼa gə yé. Ń wòwə̀: 
LUK.18.2	“Bùr-kárna mə̀dù ń yà ń ŋwɛ́nɛ́ cɔ òdù wẽ́, ń yà ń tá ń dùr Yi, e jà ń twə́r ré myɛ tɛ̀nɛ́ ǹdə́ lò lò yé. 
LUK.18.3	Ejə̃̀-kɛ̃ mə̀dù myɛ yà ń ŋwɛ́nɛ́ cɔ w òmyɛ́ wẽ́, ń yà ń nə́ ń twí bùr-kárna mɔ́ sõ ń nə́ ń wə̀l mò: ‘Àmyɛ́ ǹdə́ à dõ zhe zɔ̀mɛ̀ ǹdə́ dwã, sə à nʼâ lwə̀l mó bə̀ ǹ bǔr nə́ bùrsí cɛ̀nɛ̀, ń pɛ̃ bwìrì.’
LUK.18.4	“Sə bùr-kárna mɔ́ yà ń tá ń cili ń sõ kɔn dɛnɛ. Dɛ̃ rə̀dù, n zɛ̃̀ n bù ń wẽ́ n wɔ̀: ‘Ǹdə́ à tʼâ dùr Yi, à twə́r ré myɛ tɛ̀nɛ́ ǹdə́ lò ga, 
LUK.18.5	à mʼa bùr ejə̃̀-kɛ̃ mɔ́ mɔ̀bɔ́ bùrsí a pɔ̃ ń bwìrì yə́. È gə də̀ rə̀myɛ́, ń mà ń nə́ ń twí ń lyɛ̀ɛ̀ nɛ̀.’ ”
LUK.18.6	Cinu zɛ̃̀ n súlí n wɔ̀: “Á nyɛ̀ɛ̀ bùr-kárna námməlwɛ̀lɛ́ y kɛ̀bɛ́ gə́ zɔ̀m nɛ́? 
LUK.18.7	Yi zɛ̃̀ rə̀ gə nʼê dɛnɛ myɛ̌, rə̀ tʼâ la rə̀ lyì bí bə̀ nʼê byẽ̀ dè cəcɛ̃ ǹdə́ nə̀nyɔ́nɔ́ ga mɔ́ sõ cilu, rə sɛ̃ bɛ? 
LUK.18.8	À nʼâ wə̀l ába: rə̀ mʼa sɛ̃ bɛ làlà. Sə Numbyíní Byǐ gə ká ń túwə́, ń mà n nə lyì cɛ yó bə̀ gwẽ̌ zhí mu?”
LUK.18.9	Yezu kə́ n ji səswalá n pə lyì bí byɛ̀bɛ́ bə̀ nʼê kwè bə̀ cìn ǹdə wu-cángá cìnə́ ta Yi yé né, bə zɛ̃̀ bə̀ nʼê fulsi bə̀ dwã bɛ́ mɔ́ nɛ, n wɔ̀: 
LUK.18.10	“Lyì bə̀lyè bə̀ yʼà zɛ̃̀ bə vò Yi jù w bə̀ la Yi co. Mə̀dù y yà ń wɔ́ Farɛzhɛ̃ɛ̃, mə̀dù y wɔ́ myə̂l-kwândɛ zwennə. 
LUK.18.11	Farɛzhɛ̃ɛ̃ mɔ́ yà ń zhǐ dɛ̃̌ ń nə́ ń ce Yi ń wẽ́, ń zhe: ‘Yi, à nʼâ ce ǹ nə̀báná, à gə́ də̀ ŋwɔ̀l-bal, à də̀ lyì-bəlwɛ̀lɛ́, à də̀ nə̀fòló ǹdə lyì bí dwã bɛ́ ta, e jʼà də̀ ǹdə myə̂l-kwândɛ zwennə mó mɔ̀bɔ́ ta mɔ́ yilə. 
LUK.18.12	À nʼâ lyẽ à nyí twər rə̀lyè dwã nyàlpyɛ̀ nyàlpyɛ̀ gakó. À nʼâ vùr kɔn dɛ̀bɛ́ à nʼâ nɛ mɔ́, rə̀dù shí gakó yó wə, à pɛ mɔ́.’
LUK.18.13	“È gə wɔ́ myə̂l-kwândɛ́ zwennə mó yilə, ńmyɛ̌ yà ń zhǐ kwã nɛ́ n lwəl ń yó tɛ̃´, ń nə́ ń twi tɔ̀mɔ̀, ń zhe: ‘Yi, dǔr à nɔ̀nɔ̀, bʼà wɔ́ yə̀-bəlwàálɛ cə́bal.’ ”
LUK.18.14	Yezu zɛ̃̀ n súlí n wɔ̀: “À nʼâ wə̀l ába: myə̂l-kwândɛ́ zwennə mó myɛ̌ nɔ sǔbri n ká n vò jè, sə Farɛzhɛ̃ɛ̃ mɔ́ yə̀ sǔbri nɛ yé. Zhə̀nà, lò mɔ̀bɔ́ gakó ǹ nə́ ǹ zhẽ̌ ǹ cìn dɛ̃̌, bə̀ mʼa lwəl mó tɛ̃´, sə lò mɔ̀bɔ́ ǹ nə́ ǹ lwəl ǹ cìn tɛ̃´, bə̀ mʼa zhẽ̌ mó dɛ̃̌.”
LUK.18.15	Lyì yʼà nʼê zə byì-shɛ̌msɛ myɛ bə̀ twí Yezu sono mùnì ga n dwə̀rh bè. Ń kwã-lyì bí gə́ nɔ bɛ, bə zɛ̃̀ bə̀ nʼê ji bi búlə́, 
LUK.18.16	sə Yezu ce bə zə bə̀sɔ́ná bɛ́ bə bə̀ ń yé né, n zɛ̃̀ n wɔ̀ ń kwã-lyì bí ni: “Yẽ̌nə bə̀sɔ́ná bɛ́ nɛ bə bə̀ à sono, sʼá bə̀kʼá cə̀r bè yé, bə̀ Yi tənà y wɔ́ lyì byɛ̀bɛ́ bə̀ nyɛ̌ ǹdə bə̀myɛ́ ta mɔ́ nyâ. 
LUK.18.17	Zhə̀nà, à nʼâ wə̀l ába: lò mɔ̀bɔ́ ǹ gə yə̀ Yi pyɛ̀lɛ̀ rɛ́ yò shɛ̀nɛ́ ǹdə bə̀sɔ́bwɛ̀lɛ́ ta, ǹ tá ǹ la rə̀ tənà y wẽ́ zú gaga yé.”
LUK.18.18	Lyì-fɔ̀lɔ̀ òdù tú Yezu sono o bwə̀rh mò o wɔ̀: “Yó-cə́bal nántwə̂, bə̀kɔ́n à mâ sʼa wɛ̀rhɛ́, mùnì a nə nyǔ mə̀ tʼâ la zhɔ̌?”
LUK.18.19	Yezu zɛ̃̀ n wɔ̀ mɔ̀: “Byè yil ǹ nə́ ǹ byẽ̀ nè bə̀ lyì-twə̂? Lò tɛ̀nɛ́ ń wɔ́ lyì-twə̂ ǹdə́ è gə də̀ Yi dúdú yé. 
LUK.18.20	Ǹ yě nyə́ né gə́ nʼê byili ní. Nə̀ nʼê byili èta: ‘Bə̀ká fwə̂l yé; bə̀ká gu lò yé; bə̀ká ŋwɔ̀ yé; bə̀ká gõ kɔma ń ce ǹ dõ nyí ni bùrsì jàà w yé; nyám ǹ da ǹdə́ ǹ ná.’ ”
LUK.18.21	Bal mɔ́ wɔ̀ mɔ̀: “À zwẽ nyə́ né nə̀myɛ́ gakó à bə̀swɛ́nɛ́ ga kɔn mʼe yí zà.”
LUK.18.22	Yezu gə́ nyɛ̀ɛ̀ rə̀myɛ́, n zɛ̃̀ n wɔ̀ mɔ̀: “Kɔn rə̀dù rə̀ dàl ǹ mə̂ sə́ wɛ̀rhɛ́. Zhəl ń kwè kɔn dɛ̀bɛ́ gakó ǹ zhe mó ń yè, ń zə rə̀ wársɛ́ ń mə tə̀ nə̀mwà, sə́ ká kwɛ̃̀ ń bə̀ ń tó ne, sə́ yẽ̌ bə̀ ǹ mʼâ nə nə̀cɛ̀ndɛ̀ dɛ̃̌ Arəzana wa.”
LUK.18.23	Bal mɔ́ gə́ nyɛ̀ɛ̀ zɔ̀mà nɛ́ nə̀myɛ́, ń wu zhìlì dɛ̃´dɛ̃´, bə̀ ń yà ń wɔ́ nə̀cɛ̀m-bal nánfɔ̀lɔ̀.
LUK.18.24	Yezu gə́ pwírí bal mɔ́ wu zhìlì èta, n wɔ̀: “Nə̀cɛ̀nà bɛ́ Yi tənà y wẽ́ zú mʼa yə̀ zwini tã̀! 
LUK.18.25	Yómó gə la gã̀-məshǐm bɔ̀l w tó o lyɛ̃ kʼâ wɔ́ nàná du nə̀cɛ̀m-bal gə la Yi tənà y wẽ́ zú.”
LUK.18.26	Byɛ̀bɛ́ bə̀ yʼà nʼê cili ń zɔ̀mà nɛ́ mɔ́ gə́ nyɛ̀ɛ̀ rə̀myɛ́, bə wɔ̀: “Wɔ́ mɔ̌ lò ń nə wɔ̌ ń mà n nə ń cìn vwârh?”
LUK.18.27	Yezu zɛ̃̀ n wɔ̀ bɛ: “Kɔn dɛ̀bɛ́ rə̀ du numbyíní jàn, rə̀ bə Yi jàn du yé.”
LUK.18.28	Pyɛɛrɛ zɛ̃̀ n wɔ̀ mɔ̀: “Nyǐ nə́myɛ̌, nə́ yẽ̌ kɔn dɛ̀bɛ́ gakó nə́ yʼâ zhe mó ne, nə́ tó mó.”
LUK.18.29	Yezu zɛ̃̀ n wɔ̀ bɛ: “Zhə̀nà, à nʼâ wə̀l ába: lò mɔ̀bɔ́ ǹ yẽ̌ ǹ kɛ̀lɛ́ ǹdə́ ǹ kɛ̃ ǹdə́ ǹ da-byâ ǹdə́ ǹ da ǹdə́ ǹ ná ǹdə́ ǹ bə̀sɔ́ná nɛ, Yi tənà y yilə, 
LUK.18.30	ǹ mʼâ kʼá nə rə̀myɛ́ gakó twər nánzhəzhɔ̌ lũ w kɔ̀bɔ́ wẽ́, sə ǹ mʼâ nə nyǔ mə̀ tʼâ la zhɔ̌ lũ w kɔ̀bɔ́ ò bàn mɔ́ wa.”
LUK.18.31	Yezu zə ń kwã-lyì bí shí ǹdə́ bə̀lyè y n vò kwã nɛ́, n wɔ̀ bɛ: “Nyǐnə nə́ la Zhərəzalɛm, sə kɔn dɛ̀bɛ́ gakó Yi nyì-zwennə bé yʼà kɛ̃ bə byili Numbyíní Byǐ yil mó mʼa pyìrh. 
LUK.18.32	Bə̀ byili bə̀ bə̀ mʼa zə mɔ bə pə byɛ̀bɛ́ bə̀ də̀ Zhwifubá ne, bə fulsi mu, bə tùrh mò, bə pùrh tə̀tàr ń yó, 
LUK.18.33	bə zə dànə̀shàárɛ bə mà mɔ̀, bə gu mu, sə ń mà n bwìrhì ń dwã nə̀tɔ̀ yùwə̀.”
LUK.18.34	Sə ń kwã-lyì bí yə̀ rə̀ kùr lwar námpɔ́lɛ́ myɛ cìcì yé, bə̀ zɔ̀mɛ̀ rɛ́ rə̀myɛ́ yʼà nyɛ̌ ǹdə səswalá ta bə̀ yilə. Bə̀ yʼà yə̀l rə̀ kùr yé.
LUK.18.35	Yezu yà ń kwè sɔ́má y kɛ̀bɛ́ è la Zheriko mó. E jà lyìlyǒ òdù yʼà jě tɛ̃´ sɔ́má y vɔ̃̀ nɛ̀ cɔ w kùr nyí ni ò nʼô lwə̀lə̀. 
LUK.18.36	O nyɛ̀ɛ̀ lyì-zhâ bɛ́ bə̀ yʼà tó Yezu ni mú dweme ré, o zɛ̃̀ o bwə̀rh bə̀ wɔ́ bə̀kɔ́n dweme rə̀ nʼê dom èta mɔ́?
LUK.18.37	Lyì bí zɛ̃̀ bə wɔ̀ bə̀ wɔ́ Nazarɛtɛ lyì bal Yezu ń nə́ ń lyɛ̃. 
LUK.18.38	Lyìlyǒ w zɛ̃̀ o búbwéé o wɔ̀: “Dəvyidi Byǐ Yezu, dǔr à nɔ̀nɔ̀.”
LUK.18.39	Lyì bí byɛ̀bɛ́ bə̀ yʼà ŋwɛ́nɛ́ Yezu yé né mó zɛ̃̀ bə̀ nʼê ji lyìlyǒ w búlə́ bʼò yẽ̌ ò sɔ̀ w nɛ. O zɛ̃̀ o kwɛrhɛ o búbwéé dwini shãã ga o wɔ̀: “Dəvyidi Byǐ, dǔr à nɔ̀nɔ̀.”
LUK.18.40	Yezu swə́rh n zhì, n zɛ̃̀ n pə nyí bə̀ bə̀ zə w bə bà. Ò gə́ bwəlse, n zɛ̃̀ n bwə̀rh w n wɔ̀: 
LUK.18.41	“Bə̀kɔ́n ǹ nə́ ǹ yâl bʼà wɛ̀rhɛ́ ǹ yilə?”
LUK.18.41	Lyìlyǒ w wɔ̀ mɔ̀: “Cinu, à nʼâ lwə̀l mó bə̀ ǹ púr à yírhə́ né.”
LUK.18.42	Yezu zɛ̃̀ n wɔ̀: “Púr ǹ yírhə́ né ń nyǐ. Ǹ gə́ zhí ni mú ce ǹ nɔ ǹ cìnə̀.” 
LUK.18.43	Ò yírhə́ né jʼa púr, o zɛ̃̀ o tó Yezu kùr ò mʼô cèrhé Yi. Lyì bí gakó gə́ nɔ rə̀myɛ́, bə̀myɛ zɛ̃̀ bə̀ nʼê cèrhé Yi.
LUK.19.1	Yezu yà ń tó Zheriko ń nə́ ń lyɛ̃. 
LUK.19.2	Bal mə̀dù yà ń ŋwɛ́nɛ́ cɔ w wa, ń yil Zəshe, ń yà ń wɔ́ myə̂l-kwândɛ́ zwennə bé yó-cə́bal, n jà ń yà ń wɔ́ nə̀cɛ̀m-bal. 
LUK.19.3	N zɛ̃̀ ń nə́ ń pyà ń gə́ mà n tó né n nə Yezu, n lwar ń párá. Sə ń gə́ ń yà ń nyɛ̌ nánkùkùlí, lyì bí myɛ jʼà yʼà já mɔ́ ce, ń yà ń wàr ń la mɔ nɔ yé. 
LUK.19.4	N zɛ̃̀ n dùr n tó yé n vò n jì cǒ òdù yó, Yezu gə́ la mə̀gã̌ tó n lyɛ̃ mɔ́, mùnì ga n ŋwɛ̀nɛ́ n nə mɔ.
LUK.19.5	Yezu gə́ tú n yí gàà, n kwẽ̌ n nyǐ dɛ̃̌ cǒ w yó, n wɔ̀ Zəshe ne: “Ce jàn nɛ́ ń só tɛ̃´ làlà, bə̀ zà wɔ́ ǹmyɛ́ sõ kɛ̀lɛ́ w à la nɛ́ zul.”
LUK.19.6	Zəshe só tɛ̃´ ǹdə́ yə̀wâl, n dùr n vò n zwẽ mo ń sõ ǹdə́ wu-nyɔ̃̀. 
LUK.19.7	Byɛ̀bɛ́ gakó bə̀ nɔ mɔ ń zhə̀l Zəshe sõ mó zɛ̃̀ bə̀ nʼê ŋwúŋwùní bə̀ zhe: “Ń zhə̀l n zul lò mɔ̀bɔ́ ń tá ń zwẽ Yi nyə́ né sõ kɛ̀lɛ́ wa.”
LUK.19.8	Zəshe zɛ̃̀ n zhì dɛ̃̌, n wɔ̀ Cinu ni: “Yó-cə́bal, nyǐ à mʼa bɔ̀n à kɔn dɛ́ dɛ̀bɛ́ à zhe mó kə̀kàlà a pə nə̀mwà nɛ̀. Sə à gə myìnì lò a zwẽ ń wársɛ, à mʼa kʼa càrh mɔ̀ sɛ̀ twər rə̀na.”
LUK.19.9	Yezu zɛ̃̀ n zɔ̀m ń yò n wɔ̀: “Kɛ̀lɛ́ y kɛ̀bɛ́ lyì bí nɔ Yi vwârh mɔ́ zà, bə̀ mɔ̀bɔ́ myɛ wɔ́ Abəraham byǐ. 
LUK.19.10	Numbyíní Byǐ tú byɛ̀bɛ́ bə̀ jé mó pyâ sə n zwẽ bɛ.”
LUK.19.11	Lyì bí yʼà nʼê cili Yezu zɔ̀mà nɛ́. Sə ń gə́ tú n bwəlse Zhərəzalɛm n zhɛ̀, bə zɛ̃̀ bə̀ nʼê bùl bə̀ Yi pyɛ̀lɛ̀ rɛ́ mʼa bə̀ èlâsɛ̃´-lâsɛ̃´. Rə̀myɛ́ ce, n zɛ̃̀ n ji səswalá n pə bɛ n wɔ̀: 
LUK.19.12	“Bal mə̀dù ń dwí rí yʼà wɔ́ pyə̀-dwí, n zɛ̃̀ ń la cɔ kɔ̀bɔ́ ò nyɛ, mùnì ga bə pɔ̃ pyɛ̀lɛ̀ gàà sə n ká n kwɛ̃̀ n bə̀ jè. 
LUK.19.13	Ń gə́ tú ń la shə́r yó, n byẽ̀ ń kɛ̀lɛ́ y tùntùnnə̀ shíyə́, n pə dwã zɔ̌m tum wársɛ lò gakó ne, n wɔ̀ bɛ: ‘Zwẽnə á mʼá dɔ̌l, á mʼá dɛ̃̀ à kwã̀ɔ̃̀ mɔ́.’
LUK.19.14	“Sə ń cɔ w cìcì lyì bí yʼà bə mə só yé. Bə zɛ̃̀ bə twĩ̀ lyì cɔ w kɔ̀bɔ́ ń la mɔ́ wa, bə̀ bə̀ zhəl bə wɔ̀ cɔ w lyì bí ni, bə̀ bə̀myɛ́ tʼâ yâl bə̀ ń yál bə̀ pyɔ̌ yé.
LUK.19.15	“Sə ń gə́ yú cɔ w wẽ́, bə pɔ̃ pyɛ̀lɛ̀ rɛ́ bə zhɛ̀, n zɛ̃̀ n ká n kwɛ̃̀ n bə̀ jè. N zɛ̃̀ n ce bə byẽ̀ kɛ̀lɛ́ y tùntùnnə̀ bé byɛ̀bɛ́ ń yà ń pɔ bɛ wársɛ́ mɔ́, mùnì n lwar kɔn dɛ̀bɛ́ bə̀ dɔ̌l bə nə ǹdə́ sɛ mɔ́.
LUK.19.16	“Ń tùntùnnə̀ mó mɔ̀bɔ́ ń tó yé n yí mú wɔ̀ mɔ̀: ‘À yó-cə́bal, à zə wársɛ́ shɛ̀bɛ́ ǹ yà ǹ pɔ nɛ mɔ́, a nə wársɛ dwã sə̀ du si twər shíyə́.’ 
LUK.19.17	Pyɔ̌ mɔ́ zɛ̃̀ n wɔ̀ mɔ̀: ‘Ǹ wɔ́ tùntùnnə̀ nántwə̂, bə̀ ǹ yàl wu-põ cə́bal kɔn námpɔ́lɛ́ yilə. À mʼa pɔ̃́ cɛmɛ shí ń cìní.’
LUK.19.18	“Ń kɛ̀lɛ́ tùntùnnə̀ bə̀lyè nyân mɔ́ bə̀ n wɔ̀ mɔ̀: ‘À yó-cə́bal, à zə wársɛ́ shɛ̀bɛ́ ǹ yà ǹ pɔ nɛ mɔ́, a nə wársɛ dwã sə̀ du si twər rə̀nu.’ 
LUK.19.19	Pyɔ̌ mɔ́ zɛ̃̀ n wɔ̀ mɔ̀: ‘À mʼa pə cɛmɛ nə̀nu ǹmyɛ nɛ ń cìní.’
LUK.19.20	“Mɔ̀bɔ́ ń tà-kwã n yí mú wɔ̀: ‘À yó-cə́bal, nyǐ wársɛ́ ǹ yà ǹ pɔ nɛ mɔ́. À yʼà co se kàmə̀-jɛ̃̀ wà, a lyẽ a cĩ́ dɛ̃̌. 
LUK.19.21	Ǹ gə́ zum dɛ̃´dɛ̃´ mɔ́ ce, ywẽ zɔ nɛ, bʼà yě bə̀ ǹ ya ń kwè kɔn dɛ̀bɛ́ ǹ yə̀ cĩ́, ń jə̀r ǹ gə́ yə̀ má dwì.’
LUK.19.22	“Pyɔ̌ mɔ́ zɛ̃̀ n wɔ̀ mɔ̀: ‘Ǹ də̀ tùntùnnə̀ nántwə̂ yé. Wɔ́ ǹ cìcì nyì-zɔ̀mà nɛ́ à la mʼa kə́ ǹ bùrsí. Ǹ yě bʼà zum dɛ̃´dɛ̃´, à yʼa kwè kɔn dɛ̀bɛ́ à yə̀ cĩ́, a jə̀r à gə́ yə̀ má dwì. 
LUK.19.23	È nə wɔ́ byè yilə, ǹ yə̀ à wársɛ́ pɛ bə cĩ́ sə̀ gə́ mʼa pù mə̀gã̌? Èta, à yʼà mʼa kʼa kwɛ̃̀ a bʼa zwẽ se ǹdə́ sə̀ twírí yə́.’ 
LUK.19.24	N zɛ̃̀ n wɔ̀ byɛ̀bɛ́ bə̀ yʼà zhǐ gàà mɔ́ nɛ: ‘Zwẽnə wársɛ́ námpɔ́lɛ́ y à yʼà pɔ mɔ mɔ́ cìcì á pə mɔ̀bɔ́ ń zhe dɛ̃´dɛ̃´ mɔ́ nɛ.’
LUK.19.25	“Bə zɛ̃̀ bə wɔ̀ mɔ̀: ‘Yó-cə́bal, sə ń gə́ yà ń jɛ̀rɛ̀ ń zhe shí mú.’
LUK.19.26	“Yó-cə́bal mɔ́ zɛ̃̀ n wɔ̀ bɛ: ‘À nʼâ wə̀l ába: mɔ̀bɔ́ ǹ zhe, bə̀ yʼa pɔ̃́ ń mə́ súlí; sə mɔ̀bɔ́ ǹ bə zhe, bə̀ mʼa zwẽ tɛ̀bɛ́ námpɔ́lɛ́ y ǹ zhe mó myɛ cìcì.’ 
LUK.19.27	N zɛ̃̀ n súlí n wɔ̀ bɛ: ‘Zana byɛ̀bɛ́ gakó bə̀ yʼà tʼâ yâl bʼà yál bə̀ pyɔ̌ mɔ́, á bʼâ gu à yírh wə.’ ”
LUK.19.28	Yezu gə́ byili rə̀myɛ́ n zhɛ̀, n zhǐr n tó bə̀ yé bə̀ mʼê la Zhərəzalɛm. 
LUK.19.29	N bə̀ n bwəlse Bɛtəfazhɛ ǹdə́ Betəni. Cɛmɛ nɛ́ nə̀myɛ́ ŋwɛ́nɛ́ pyɔ̀ w bə̀ nʼê byẽ̀ bə̀ Olyivyə́r pyɔ̀ mɔ́ səta. N zɛ̃̀ n twĩ̀ ń kwã-lyì bí bə̀lyè, n wɔ̀ bɛ: 
LUK.19.30	“Zhəlnə cɔ w ò ŋwɛ́nɛ́ á yé né mó wə. Á gə tú á nʼá zwì ò wẽ́, á mʼâ nə bə̀nə-bwɛ̀lɛ́ è lyẽ tɛ̃´, lò gwẽ̌ yə̀ kùr è yó cĩ́ gaga yé. Lwə̂rnə y á mʼá bà. 
LUK.19.31	Lò gə bwə̀rh ába bə̀ wɔ́ byè yil á nʼá lwə̂r yə, sʼá wɔ̀: ‘Cinu zhe è tum.’ ”
LUK.19.32	Bə zhǐr bə vò bə yí bə nə kɔn gakó ǹdə ń gə́ byili bi ní. 
LUK.19.33	Bə̀ gə́ yʼà nʼê lwə̂r bə̀nə-bwɛ̀lɛ́ y yi ní, è cìnə́ bwə̀rh bè bə wɔ̀: “Byè yil á nʼá lwə̂r bə̀nə-bwɛ̀lɛ́ yá?”
LUK.19.34	Bə wɔ̀: “Cinu zhe è tum.”
LUK.19.35	Bə lwə̂r yə, bə zə y bə mʼe bə̀ Yezu sono, bə lyɛ̀lɛ̀ bə̀ gàndɛ́ è yó, bə zɛ̃̀ bə ce n jòm. 
LUK.19.36	N zhǐr ń la ǹdə́ lyì bí nʼê lyɛ̀lɛ̀ bə̀ gàndɛ́ tɛ̃´ sɔ́má y yó.
LUK.19.37	Ń gə́ tú ń nə́ ń swé Olyivyəəré pyɔ̀ w n bə̀ ń nə́ ń bwəlse Zhərəzalɛm, ń kwã-lyì bí nánjə̀jóló w gakó jʼa zɛ̃̀ bə̀ nʼê fùù ǹdə́ wu-nyɔ̃̀ nánfɔ̀lɔ̀, bə̀ nʼê kârh bə̀ mʼê cèrhé Yi màmyaarhɛ́ tɛ̀bɛ́ gakó bə̀ yʼà nɔ mɔ́ yilə. 
LUK.19.38	Bə̀ yʼà nʼê wə̀lə̀:
LUK.19.38	“Cinu mà n cĩ́ bwəl pyɔ̌ mɔ́ mɔ̀bɔ́ ń bàn ń yil lé yil mó yó!
LUK.19.38	Sə yə̀-zùlə́ yə̀ Arəzana wa!
LUK.19.38	Sə Yi nə còrhó dɛ̃̌ Arəzana wa!”
LUK.19.39	Farɛzhɛ̃ɛ̃bá jàlà byɛ̀bɛ́ bə̀ yʼà ŋwɛ́nɛ́ lyì-zhâ bɛ́ wẽ́ mó wɔ̀ Yezu ni: “Yó-cə́bal, bú ǹ kwã-lyì bí bə yẽ̌ bə̀ sɔ̀ɔ̀rɛ́ nɛ.”
LUK.19.40	N zɛ̃̀ n wɔ̀ bɛ: “À nʼâ wə̀l ába: bə̀ gə yẽ̌ bə̀ sɔ̀ɔ̀rɛ́ nɛ, wɔ́ nə́kulə né nə̀ mʼa bya.”
LUK.19.41	Yezu gə́ tú n bwəlse Zhərəzalɛm, n nə cɔ w kâlsɛ́, n zɛ̃̀ ń nə́ ń kúrh ò lyì bí ni ń zhe: 
LUK.19.42	“Á yə̀ kɔn dɛ̀bɛ́ rə̀ mʼa pə ába yə̀-zùlə́ mó lwar zà yé, á jʼâ kʼá wàr á la rɛ lwar èlâsɛ̃´ yé. 
LUK.19.43	Nyǐnə dɛ̃ ŋwɛ́nɛ́ rə̀ bànà, á zwə̀ bé mʼa kə́kɛ́lɛ́ á cɔ w púlə́púlə́, bə pyi á nyí ni. 
LUK.19.44	Bə̀ mʼa wǔr á jìsí gakó, bə pyárh ába bə gu. Bə̀ tʼâ la jì èdù ga nɛ yõ̌ e zhì dɛ̃̌ yé, bʼâ yə̀ dɛ̃ rɛ́ tɛ̀bɛ́ Yi tú rə gwɛ̃ ába mɔ́ lwar yé.”
LUK.19.45	Yezu zɛ̃̀ n zù Yi jì y kɔ̀nɔ́ w wa, n ji kùr ń nə́ ń jì lyì bí byɛ̀bɛ́ bə̀ yʼà nʼê yè wẽ̀ dé mó gakó n ce pwẽ̀ nè, n wɔ̀ bɛ: 
LUK.19.46	“Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: ‘À jì y bʼa yə̀ Yi-co jì.’ ” N zɛ̃̀ n súlí n wɔ̀ bɛ: “Ámyɛ̌ zɛ̃̀ á zə èmyɛ́ mɔ́ e jǐrh ŋwɔ̀là jàà.”
LUK.19.47	Ń yà ń nə́ ń cèrhè bè kàrmɔ̀ Yi jì y kɔ̀nɔ́ w wẽ́ twéé gakó, sə vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé ǹdə́ cɔ w yó-cìnə́ bé yʼà nʼê pyà bə̀ gə́ mʼa tó né bə gu mu. 
LUK.19.48	Sə bə̀ yʼà yə̀l bə̀ gə́ mʼa wɛ̀rhɛ́ nɛ́ bə zə mɔ yé, bə̀ cɔ w lyì bí gakó yʼà nʼê cili ń zɔ̀mà nɛ́ náàcɛ̀nɛ́.
LUK.20.1	Dɛ̃ rə̀dù, Yezu yà ń ŋwɛ́nɛ́ Yi jì y kɔ̀nɔ́ w wa, ń nə́ ń cèrhè kàrmɔ̀ lyì bí ni, ń mə́ ń bwə̀l yò-ècɔ̀nɔ̀ nyí rí. Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé ǹdə́ náncɛsɛ́ zɛ̃̀ bə bə̀ ń sono, bə wɔ̀ mɔ̀: 
LUK.20.2	“Byili nə́ba ǹ gə́ nɔ sɔ́má mə̀gã̌ ǹ mə́ ǹ nə́ ǹ wɛ̀rhɛ́ rə̀myɛ́. Mɔ̌ lò ń pɔ mɔ́ sɔ́má y èmyɛ́?”
LUK.20.3	N zɛ̃̀ n wɔ̀ bɛ: “Àmyɛ la ába kɔn rə̀dù bwə̂rh. 
LUK.20.4	Nɛ̃̌-shɔ mɔ́ Zhã yà ń nə́ ń pɛ mɔ́, wɔ́ Yi sõ ń yà ń nɔ sɔ́má nɛ́, ráá numbyínsi sõ?”
LUK.20.5	Bə zɛ̃̀ bə̀ nʼê zɔ̀m ǹdə́ dwã bə̀ zhe: “Nə́ gə wò bə̀ wɔ́ Yi sõ ń yà ń nɔ sɔ́má nɛ́, ń mà n bwə̀rh nə́ba bə̀ wɔ́ byè yil nə́ yə̀ ń zɔ̀mà nɛ́ zwẽ? 
LUK.20.6	Nə́ gə kʼé wò bə̀ wɔ́ numbyínsi sono ń nɔ sɔ́má nɛ́, lyì bí gakó mʼa zə nə́kuuli bə dul nə́ba bə gu, bə̀ bə̀ gakó yě bə̀ ń yà ń wɔ́ Yi nyì-zwennə.”
LUK.20.7	Bə zɛ̃̀ bə wɔ̀: “Nə́ yə̀l ń gə́ nɔ sɔ́má mə̀gã̌ yé.”
LUK.20.8	Yezu zɛ̃̀ n wɔ̀ bɛ: “Àmyɛ tʼâ la ába à gə́ nɔ sɔ́má y mə̀gã̌ à mʼâ wɛ̀rhɛ́ rə̀myɛ́ mɔ́ byilu yé.”
LUK.20.9	Yezu zɛ̃̀ n ji səswalá n pə lyì bí ni n wɔ̀: “Bal mə̀dù ń yà ń zhele cèmé nyɛ̀bɛ́ bə̀ nʼê zə nə̀ byâ bɛ́ bə̀ mʼê wɛ̀rhɛ́ sɛ̃´ ń cɛ wa,
LUK.20.10	“Cèmé né byâ bɛ́ gə́ tú bə byì yi ní, n zɛ̃̀ n twĩ̀ ń kɛ̀lɛ́ y tùntùnnə̀ mə̀dù bə̀ ń zhəl byɛ̀bɛ́ bə̀ nʼê nyǐ cèmé né yò mó sõ, n zwẽ ń cəl lé n bə̀ n pɔ̃, sə bə̀ zɔ mɔ bə mà, bə kʼa càrh mɔ̀ nánfò. 
LUK.20.11	N zɛ̃̀ n kə́ n twĩ̀ ń tùntùnnə̀ dõ bə̀ sõ. Bə mà mɔ̀, bə tùrh mò, bə càrh ńmyɛ nánfò. 
LUK.20.12	N kə́ n twĩ̀ ń dõ bə̀ sõ kə́dò, sə bə̀ cɛ̀mɛ̀ ńmyɛ, bə jì mù bə ce pwẽ̀ nè.
LUK.20.13	“Cɛ y cə́bal mɔ́ zɛ̃̀ n bwə̀rh ń cìn n wɔ̀: ‘Byè à mʼa wɛ̀rhɛ́ èlâsɛ̃´? À mʼa twĩ̀ à byì-sónó w bə̀ sõ. Dɛ̀ga bə̀ mʼa nyɛ̀ ńmyɛ̌.’
LUK.20.14	“Sə byɛ̀bɛ́ bə̀ nʼê nyǐ cèmé né yò mó gə́ nɔ mɔ ń bànà, bə wɔ̀ dwã nɛ: ‘Nyǐnə mɔ̀bɔ́ ń la bə̀ n cìní ń da jɛ̃̀-kɔn dɛ́ mɔ́. Bànà nə́ gu mu, sə nə́ cìní ri.’ 
LUK.20.15	Bə zɛ̃̀ bə zə mɔ bə du bɔ́ɔ́ w wa, bə gu.”
LUK.20.15	Yezu zɛ̃̀ n zhízhílí n bwə̀rh lyì bí n wɔ̀: “Wɔ́ etər cɛ y cə́bal mɔ́ mà n wɛ̀rhɛ́ byɛ̀bɛ́ bə̀ nʼê nyǐ ń cèmé né yò w mó né? 
LUK.20.16	Ń mà n vò n gu bi, n zɛ̃̀ n cĩ́ lyì dwã ń cɛ y nyí ni.”
LUK.20.16	Lyì bí byɛ̀bɛ́ Yezu yà ń nə́ ń zɔ̀m ǹdə́ bɛ mɔ́ gə́ nyɛ̀ɛ̀ rə̀myɛ́, bə zɛ̃̀ bə wɔ̀: “Kɔn wàr yé.”
LUK.20.17	N kwẽ̌ n nyǐ bi n wɔ̀: “Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
LUK.20.17	‘Wɔ́ nə́kulu w kɔ̀bɔ́ jì-lùrnə̀ bé yʼà vùr bə dwĩ̀ kwã nɛ́ mɔ́,
LUK.20.17	ò jǐrh jì y jàn nə́kulu wə́.’
LUK.20.17	Zɔ̀mɛ̀ rɛ́ kùr wɔ́ byè? 
LUK.20.18	Lò mɔ̀bɔ́ gakó ń tu nə́kulu w òmyɛ́ yó, ń mà n cɛ̀mɛ̀ dɛ̃´dɛ̃´, sə lò mɔ̀bɔ́ nə́kulu w òmyɛ́ tu ń yó, ò mʼa bɔbwɛlɛ mɔ n jǐrh ǹdə shó ta.”
LUK.20.19	Muyiisi nyə́ né byilnə bé ǹdə́ Yi jì y vwĩ̀-zwə́lnə bé yé né cìnə́ bé lwar bə̀ wɔ́ bə̀myɛ́ yil Yezu ju səswalá y èmyɛ́. Bə zɛ̃̀ bə̀ nʼê pyà bə̀ gə́ mʼa tó né sə bə zə mɔ, sə lyì bí ywẽ yʼà zhe be. 
LUK.20.20	Bə zɛ̃̀ bə̀ nʼê yìlì mù, bə twĩ̀ lyì ń sõ bə̀ nʼê wɛ̀rhɛ́ ǹdə bə̀ wɔ́ wu-cángá cìnə́ ta, bə̀ la zhẽ̀ mò ǹdə́ zɔ̀mà, mùnì bə ŋwɛ̀nɛ́ bə tó gàà bə zə mɔ bə pə cɔ w yó-cə́bal mɔ́ nɛ, bə̀ wɔ́ ńmyɛ̌ ń zhe ŋwɔ̀nɔ́.
LUK.20.21	Bə zɛ̃̀ bə bwə̀rh Yezu bə wɔ̀: “Yó-cə́bal, nə́ yě bə̀ ǹ còrhò mó wɔ́ cángá, ǹ tá ǹ cír lò ǹdə numbyínə́ bé ta yé, ǹ nə́ ǹ cèrhè Yi sɔ́má y zhə̀n zhə̀nà. 
LUK.20.22	Sɔ́má ŋwɛ́nɛ́ bə̀ nə́ pə myə̂l-kwândɛ́ Səzaarɛ nɛ, ráá sɔ́má tɛ̀nɛ́?”
LUK.20.23	Sə Yezu lwar bə̀ wɔ́ zhẽ́ bə̀ nʼê yâl bə̀ zhẽ̀ mò, n zɛ̃̀ n wɔ̀ bɛ: 
LUK.20.24	“Zəna wár-kùlì èdù á bə̀ a nyìwé. Èsə̃̌yùlú w ǹdə́ yil lé tɛ̀bɛ́ rə̀ ŋwɛ́nɛ́ è yó mó wɔ́ mɔ̌ nyân?”
LUK.20.24	Bə zɛ̃̀ bə wɔ̀ mɔ̀: “Wɔ́ Səzaarɛ nyân.”
LUK.20.25	N zɛ̃̀ n wɔ̀ bɛ: “È gə́ wɔ́ èta, sʼá pə Səzaarɛ nɛ tɛ̀bɛ́ rə̀ wɔ́ ń nyân dɛ́ mɔ́, sʼá pə Yi myɛ nɛ tɛ̀bɛ́ rə̀ wɔ́ rə̀ nyân dɛ́ mɔ́.”
LUK.20.26	Bə̀ yə̀ ŋwɛ̀nɛ́ bə zə mɔ ń zɔ̀mà nɛ́ wẽ́ lyì bí yé né yé, bə̀ ń lyə́lyɛ́ɛ́rɛ́ jàr bɛ̀ dɛ̃´dɛ̃´. Bə̀ kʼê yə̀ kɔn dõ zɔ̀m yé.
LUK.20.27	Lyì jàlà yʼà ŋwɛ́nɛ́ bə̀ nʼê byẽ̀ bə̀ Sadəsənyɛbá, bə̀ tʼâ zwẽ nyí bə̀ cùùrì mʼa bwìrhì yé. Lyì bí bə̀myɛ́ mɔ́ jàlà zɛ̃̀ bə tú Yezu sõ, bə bwə̀rh mò bə wɔ̀: 
LUK.20.28	“Yó-cə́bal, nyə́ né sɛ́bɛ́ rɛ́ wẽ́, Muyiisi pɔ nə́ba nyí n wɔ̀: ‘Lò gə jú kɛ̃ n zɛ̃̀ n cì n yẽ̌ ń kɛ̃ mɔ́ nɛ, ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ, sə ń nyɛ̃´ jí ń kɛ̃ mɔ́, n zə mɔ n lù bə̀sɔ́ná mɔ̀bɔ́ ń cu mú yilə.’
LUK.20.29	“E jà byâ bwàlpyɛ̀ yʼà ŋwɛ́nɛ́ bə̀ da nɛ. Bə̀ náncɛ y jí kɛ̃, n cì n yẽ̌ kɛ̃ mɔ́ nɛ ǹdə́ ń yə̀ bə̀sɔ́bwɛ̀lɛ́ nɛ ǹdə́ mɔ yé. 
LUK.20.30	Mɔ̀bɔ́ ń pú mu mú zɛ̃̀ n jí kɛ̃ mɔ́, ńmyɛ cì n yẽ̌ mo. 
LUK.20.31	Mɔ̀bɔ́ ń kə́ n pú mú myɛ jí kɛ̃ mɔ́. Èta èta, bə̀myɛ́ bwàlpyɛ̀ y ga jú kɛ̃ mɔ́, bə cì bə yẽ̌ mo. Mə̀dù ga yə̀ bə̀sɔ́bwɛ̀lɛ́ nɛ yé. 
LUK.20.32	Rə̀myɛ́ kwã nɛ́, kɛ̃ mɔ́ myɛ zɛ̃̀ n cì. 
LUK.20.33	Sə cùùrí nə gə tú è bwìrhì, bə̀myɛ́ bwàlpyɛ̀ y ga jʼa jí kɛ̃ mɔ́, wɔ́ mɔ̌ ń mà n cìní mu?”
LUK.20.34	Yezu zɛ̃̀ n wɔ̀ bɛ: “Bala ǹdə́ kana nʼê jí dwã lũ w kɔ̀bɔ́ wa, 
LUK.20.35	sə lyì bí byɛ̀bɛ́ Yi la ce bə bwìrhì bə nə lũ w kɔ̀bɔ́ ò bàn mɔ́ kʼê tʼâ la dwã jú yé. 
LUK.20.36	Bə̀ gə́ bwìrhì mú ce, bə̀ mʼa yə̀ ǹdə màlɛ́kabá ta, bə yə̀ Yi byâ. Bə̀ kʼê wàr bə̀ la cú yé.
LUK.20.37	“È gə wɔ́ cùùrì bùrhù yò w shò-kwã nɛ́ mɔ́, wɔ́ Muyiisi cìcì ń byili rə̀myɛ́ pamparɛ̃ɛ̃ ń sɛ́bɛ́ rɛ́ wẽ́, bə̀ ń gə́ zɔ̀m sɔ̀lɔ̀ w myǐn mú yʼà zhe ò wẽ́ mó zɔ̀mà yi ní, ń byẽ̀ Cinu bə̀ ‘Abəraham Yi, ǹdə́ Yəzakɛ Yi, ǹdə́ Zhakɔɔbɛ Yi.’ ”
LUK.20.38	Yezu súlí n wɔ̀: “Yi wɔ́ lyì-nyìrh Yi, rə̀ də̀ lyì-cùùrì Yi yé, bə̀ lyì bí byɛ̀bɛ́ gakó bə̀ wɔ́ Yi lyì mú wɔ́ lyì-nyìrh rə̀ yé né.”
LUK.20.39	Muyiisi nyə́ né byilnə bé jàlà zɛ̃̀ bə wɔ̀ mɔ̀: “Yó-cə́bal, ǹ zɔ̀m cɛ̀nɛ̀.” 
LUK.20.40	Ń gə́ zɔ̀m èta mɔ́ ce bə̀ kʼê kwàl sə bə bwə̀rh mò kɔn dõ yé.
LUK.20.41	Yezu zɛ̃̀ n wɔ̀ bɛ: “Etər bə̀ tó né bə̀ nʼê wə̀l bə̀ Kristə mó wɔ́ Dəvyidi byǐ? 
LUK.20.42	Dəvyidi cìcì zɔ̀m Nwíísí sɛ́bɛ́ rɛ́ wẽ́ n wɔ̀:
LUK.20.42	‘Cinu Yi wò à Cinu ni:
LUK.20.42	bə̂ jòm à jə̀jĩ́ ni,
LUK.20.43	kɔn mʼe yí a ce ǹ nɔ̀ ǹ zwə̀ bé ǹ nə̀rh kùr wə̀.’
LUK.20.44	Etər Kristə mó mà n zɛ̃̀ n tó né ń yə̀ Dəvyidi byǐ, Dəvyidi cìcì jà n byẽ̀ mò bə̀ Cinu?”
LUK.20.45	Lyì bí gakó yʼà nʼê cili Yezu zɔ̀mà nɛ́. Ń zɛ̃̀ n wɔ̀ ń kwã-lyì bí ni: 
LUK.20.46	“Dɛ̃̌na á cìnə̀. Á bə̀kʼá wɛ̀rhɛ́ ǹdə Muyiisi nyə́ né byilnə bé ta yé. Bə̀ só kàmə̀-zù-èdwààlɛ̀ zú bə mʼe jíl. Bə̀ só sə lyì bí ce be náàcɛ̀nɛ́ dwã-gùúlí jààsɛ́ wa. Bə̀ gə yú dwã-gùlú jìsí wẽ́, bə̀ só sə bə jòm yé né. Bə̀ gə yú címsi kùjú jàà wà, bə̀ só sə bə jòm lyì-fwààlɛ́ jààsɛ́ wa. 
LUK.20.47	Bə̀ nʼê kɔkɔlɛ ejə̀nə̀ jɛ̃̀-kɔn gakó bə̀ yẽ̌ be. Bə̀ nʼê wɛ̀rhɛ́ Yi-cər nándə̀dwààlɛ̀ mùnì ga lyì bí nyǐ bi ǹdə lyì-twə̂rh ta. Bə̀ mʼa nə còrhò-tum nánfɔ̀lɔ̀ du lyì bí dwã bɛ́.”
LUK.21.1	Yezu kwẽ̌ ń yé dɛ̃̌, n nə nə̀cɛ̀nà bɛ́ bə̀ nʼê lwé bə̀ wársɛ́ Yi jì y pansɛ́ ló jàà y wa. 
LUK.21.2	N nə ejə̃̀-kɛ̃ mə̀dù ń yà ń wɔ́ zúzúnú cí, ńmyɛ ló wársɛ sə̀lyè né.
LUK.21.3	Yezu zɛ̃̀ n wɔ̀: “Zhə̀nà, à nʼâ wə̀l ába: ejə̃̀-kɛ̃ mɔ́ mɔ̀bɔ́ wɔ́ zúzúnú cí, sə ń ló du lyì bí gakó. 
LUK.21.4	Lyì bí dwã bɛ́ wɔ́ wársɛ́ shɛ̀bɛ́ bə̀ bə sə̀ tum zhe mó bə̀ ló né, sə ńmyɛ̌ gə́ bə zhe mó, wɔ́ kɔn dɛ́ dɛ̀bɛ́ ń yà ń zhe ń la mə n yìlì ń cìn mú gakó ń ló né.”
LUK.21.5	Lyì jàlà yʼà nʼê zɔ̀m Yi jì y cɛ̀nɛ̀ rɛ́ yò, bə̀ zhe bə̀ bə̀ lù y ǹdə́ nə́kulə nyɛ̀bɛ́ nə̀ càn, bə̀ kwɛrhɛ y ǹdə́ wẽ̀ dé tɛ̀bɛ́ lyì bí pɔ Yi ni mú.
LUK.21.6	Yezu zɛ̃̀ n wɔ̀: “Dɛ̃ ŋwɛ́nɛ́ rə̀ bànà, tɛ̀bɛ́ á nə mɔ́ gakó mʼa wǔr rə ló tɛ̃´. Nə́kulu òdù ga tʼâ la ò dõ yó mãɔ̃ yé.”
LUK.21.7	Bə zɛ̃̀ bə bwə̀rh mò bə wɔ̀: “Yó-cə́bal, dǒ rə̀myɛ́ mʼa wɛ̀rhɛ́? Sə wɔ́ myɔrhɔ kɔ̌ ò mʼa byili dɛ̃ rɛ́ tɛ̀bɛ́ rə̀myɛ́ la wɔ̀rhɔ́ mɔ́?”
LUK.21.8	N wɔ̀ bɛ: “Dɛ̃̌na á cìnə̀. Á bə̀kʼá yẽ̌ bə jə́jɛ̀rɛ́ ába yé. Lwarna bə̀ lyì nánzhəzhɔ̌ mʼa bə̀ ǹdə́ àmyɛ́ yil lé, sə lò gakó mà n wɔ̀ bè wɔ́ ńmyɛ̌ ń wɔ́ Kristə mó, bə̀ kɔn gakó zhɛ̀ rə zhɛ̀, sʼá bə̀kʼá shɛ̀nɛ́ á tó be yé. 
LUK.21.9	Á gə tú á nyɛ̌ bə̀ nʼê zɔ̀m búlə́ yò, bə̀ nʼê zɔ̀m bə̀ lyì bí bə shɛ̀ bə̀ yó-cìnə́ bé nyí ni zõ, sʼá bə̀kʼá dùr ywẽ yé, bə̀ kɔn wɔ́ nyɔ́ɔ́ sə rə̀myɛ́ jɛ̀rɛ̀ rə wɛ̀rhɛ́, sə è tʼâ la lũ zhɔ̌ yál gwẽ̌ yé. 
LUK.21.10	Cɛmɛ mʼa zɛ̃̀ búlə́ ǹdə́ dwã; tənə̀rh mʼa zɛ̃̀ búlə́ ǹdə́ dwã; 
LUK.21.11	cɛ y mʼa zhízhǐ dɛ̃´dɛ̃´; nɔrh ǹdə́ címsi mʼa yə̀ jààsɛ̀ nánzhəzhɔ̌ wẽ́; màmyaarhɛ ǹdə́ wẽ̀ tɛ̀bɛ́ rə̀ nʼê zɛ̃̀ wu ni mʼa wɛ̀rhɛ́ dɛ̃̌ yi wə.
LUK.21.12	“Sə bə̀ mʼa jɛ̀rɛ̀ bə zə ámyɛ̌, bə nwɛ̀nɛ̀ ába, bə zə ába bə vò dwã-gùúlí jìsí wə, bə kə́ á bùrsì, bə ce ába byə̀nə́-jù wə̀. Bə̀ mʼa zə ába bə vò pyâ ǹdə́ cɛmɛ nɛ́ yó-cìnə́ sono àmyɛ́ yilə. 
LUK.21.13	Rə̀myɛ́ gakó mʼa ce á yə̀ à zhə̀n-cínnə.
LUK.21.14	“Á bə̀kʼá zɛ̃̀ á nʼá tɛ́rɛ́ kɔn dɛ̀bɛ́ á la zɔ̌m á mʼá zwẽ á cìn mú á wẽ́ yé. 
LUK.21.15	Wɔ́ àmyɛ́ cìcì à mʼa pə ába surhə á mʼá zɔ̀m, á zwə̀ bé tʼâ la ŋwɔ̀nɔ́ bə̀ zhì á yé né, bə mà nyə̀-pɔ̌ yé. 
LUK.21.16	Á dabá ǹdʼá nábá ǹdʼá da-byâ bɛ́ ǹdʼá dwí lyì bí ǹdʼá dɔwabá cìcì bʼa myìnì ába bə pə bə za. Bə̀ mʼa gu á jàlà. 
LUK.21.17	Lyì bí gakó mʼa tə̀ àmyɛ́ yil bə jí zùùrì ǹdʼába, 
LUK.21.18	sə á ywésé èdù ga tʼá la jó á yó w yé. 
LUK.21.19	Pyɛ́nɛ́na á cìn á zhì, bə̀ wɔ́ rə̀myɛ́ rə̀ mʼa zwẽ ába.”
LUK.21.20	Yezu súlí n wɔ̀: “Á gə tú á nɔ shə̀dɛ́ɛ́sɛ sə̀ tú sə kə́kɛ́lɛ́ Zhərəzalɛm, sʼá lwar bə̀ cɔ w cɔ̌ mɔ́ yú mə zhɛ̀. 
LUK.21.21	Rə̀myɛ́ yi ní, lyì byɛ̀bɛ́ bə̀ wɔ Zhide né sə bə dùr bə vò pyààrɛ́ wa. Byɛ̀bɛ́ bə̀ wɔ cɔ w cìcì wẽ́, sə bə du bə dùr bə vò yé né. Byɛ̀bɛ́ bə̀ wɔ gɔ nɛ́, sə bə̀ bə̀kʼa kʼe bə̀ cɔ w wẽ́ yé. 
LUK.21.22	Dwã nɛ́ nə̀myɛ́ mʼa yə̀ còrhò-tum pɔ dwã, mùnì tɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó gakó pyìrh.
LUK.21.23	“Dwã nɛ́ nə̀myɛ́ wẽ́, zwini bʼa zə kana byɛ̀bɛ́ bə̀ zhe pǔrh ǹdə́ byɛ̀bɛ́ bə̀ nʼê ŋwɔ̀ byâ mɔ́. Zúzúnú nánfɔ̀lɔ̀ mʼa jòm cɔ w lyì bí yó, Yi lyim gə́ zɛ̃̀ ǹdə́ bɛ mɔ́ yilə. 
LUK.21.24	Bə̀ mʼa zə búlə́ shù bə mʼe gu bə̀ jàlà, bə pwà bə̀ jàlà bə làà lũ w cɛmɛ nɛ́ gakó wẽ́, sə lyì byɛ̀bɛ́ bə̀ də̀ Zhwifubá mʼa jí pyɛ̀lɛ̀ Zhərəzalɛm yó, bə nɔ̀ w tɛ̃´ ǹdə́ bə̀ nə̀rh, kɔn mʼe yí dɛ̃ rɛ́ tɛ̀bɛ́ bə̀ pyɛ̀lɛ̀ rɛ́ mʼa kʼa zhɛ̀.”
LUK.21.25	Yezu súlí n wɔ̀: “Màmyaarhɛ mʼa du nə̀nyɔ́nɔ́ ǹdə́ cànà ǹdə́ cã̀mə́sɔ̌rh wa. Numbyínə́ bé wun bʼa zhizhiri cɛ yó, nə̀-fɔ̀lɔ̀ w mʼa ce sɔ̀, o fùù o zɛ̃̀ lyì wun ni. 
LUK.21.26	Lyì bí kúr mʼa cì kɔn dɛ̀bɛ́ rə̀ bàn lũ w wẽ́ mó ywẽ dǔr yilə, bə̀ kɔn dɛ̀bɛ́ gakó rə̀ ŋwɛ́nɛ́ dɛ̃̌ yi w mú bʼa zhízhǐ. 
LUK.21.27	Sə rə̀myɛ́ yó, bə̀ mʼa nə Numbyíní Byǐ ń ŋwɛ́nɛ́ bə́bɔ̃ wẽ́ ń bàn ǹdə́ jàn ǹdə́ zùwə́ nánfɔ̀lɔ̀. 
LUK.21.28	Rə̀myɛ́ gakó gə tú rə̀ ju kùr rə̀ nʼê wɛ̀rhɛ́, sʼá kwẽ̌, á zhẽ̌ á ywẽ́ dɛ̃̌, bʼâ vwârh mɔ́ dɛ̃ rɛ́ bwəlse.”
LUK.21.29	Yezu zɛ̃̀ n ji səswalá n pə bɛ n wɔ̀: “Nyǐnə épyìlú w ǹdə́ cèmé né dwã bɛ́ gakó. 
LUK.21.30	Nə̀ gə tú nə̀ nʼê púr vɔr, á cìcì yě bə̀ shí rí bwəlse. 
LUK.21.31	Èta myɛ, á gə tú á nɔ ywẽ̀ né nə̀myɛ́ nə̀ nʼê wɛ̀rhɛ́, sʼá lwar bə̀ Yi pyɛ̀lɛ̀ rɛ́ bwəlse. 
LUK.21.32	Zhə̀nà, à nʼâ wə̀l ába: zà zà lũ w lyì bí tʼâ la lyɔ̃ ǹdə́ ywẽ̀ né nə̀myɛ́ gakó yə̀ wɛ̀rhɛ́ yé. 
LUK.21.33	Dɛ̃̌ ǹdə́ cɛ y mʼa lyɛ̃, sə àmyɛ́ zɔ̀mà nɛ́ tʼâ la lyɔ̃ gaga yé.”
LUK.21.34	Yezu súlí n wɔ̀: “Dɛ̃̌na á cìnə̀. Á bə̀kʼá zɛ̃̀ á nʼá jí, á mʼá jí kùjú á dwini á cìnə̀, á nʼá nywɛ̀ sɛ̃´, á mʼá wɛ̀rhɛ́ yààyàà yé. Kɔn súlí myɛ, sʼá bə̀kʼá yẽ̌ lũ w kɔ̀bɔ́ wẽ̀ dé pyâ yò zù ába yé, bə̀ dɛ̃ rɛ́ tɛ̀bɛ́ Numbyíní Byǐ ká n bàn mɔ́ bʼa jàr ába ǹdə bə̀ gə́ yʼa pã̀ cɔ̀bɔ́ bə mʼe zə gɔ vwâm ta. 
LUK.21.35	Èta dono, dɛ̃ rɛ́ rə̀myɛ́ mʼa jàr lũ w lyì bí gakó. 
LUK.21.36	Á bə̀kʼá yẽ̌ jan jí ába yé, sʼá lwə̀l Yi twéé twéé, mùnì ga á zə jàn á lú kɔn dɛ̀bɛ́ rə̀ bàn dɛ̃ rɛ́ rə̀myɛ́ mɔ́ yù w mú yé né, sʼá ŋwɛ̀nɛ́ á zhì Numbyíní Byǐ yé né.”
LUK.21.37	Yezu yà ń nə́ ń cèrhè kàrmɔ̀ Yi jì y kɔ̀nɔ́ w wẽ́ nə̀nyɔ́nɔ́ nɛ. Sə də̀dɛ̀nɛ́ yi gə yúwə́, ń ya n vò n mɛ̃ pyɔ̀ w bə̀ nʼê byẽ̀ bə̀ Olyivyə́r pyɔ̀ mɔ́ yó n zɔ̃̀. 
LUK.21.38	Sə lyì bí gakó yʼà nʼê dùlí bə̀ twí Yi jì y kɔ̀nɔ́ w wa, bə̀ cili ń zɔ̀mà nɛ́.
LUK.22.1	Búrú w bə̀ yə̀ sã̀-nə̀byẽ̌ ò wẽ́ ce mó címsí bə̀ nʼê byẽ̀ bə̀ Pakɛ mɔ́ yʼà bwəlse.
LUK.22.2	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé yʼà nʼê pyà bə̀ gə́ la nɛ́ wɔ̀rhɔ́ bə mʼe zə Yezu bə gu, bə̀ bə̀ yʼà nʼê dùr cɔ w lyì bí ywẽ.
LUK.22.3	Shətana zɛ̃̀ e zù Yezu kwã-lyì bí shí ǹdə́ bə̀lyè y mə̀dù wẽ́ ń yíl Zhidə Esəkarəyɔtɛ. 
LUK.22.4	N zɛ̃̀ n vò n nə Yi jì y vwĩ̀-zwə́lnə bé yé né cìnə́ bé ǹdə́ byɛ̀bɛ́ bə̀ nʼê yìlì Yi jì y ni mú yó-cìnə́ bé, bə pyà ń gə́ mà n tó né n zə Yezu n pə bɛ. 
LUK.22.5	Bə̀ wun yə̀ nyɛ̀n dɛ̃´dɛ̃´, bə zɛ̃̀ bə bwəl mo nyí bə̀ bə̀ mʼa pɔ̃ sə̀byǐ. 
LUK.22.6	N shɛ̀nɛ́, n zɛ̃̀ ń nə́ ń pyà ń gə́ mà n tó né n zə Yezu n pə bə zə ǹdə́ lyì-zhâ bɛ́ yə̀l yé.
LUK.22.7	Búrú w bə̀ yə̀ sã̀-nə̀byẽ̌ ò wẽ́ ce mó címsí dɛ̃ rɛ́ bə̀ nʼê gwi pyì-bwâlsɛ Pakɛ y címsí jú yil mó gə́ yúwə́, 
LUK.22.8	Yezu zɛ̃̀ n twĩ̀ Pyɛɛrɛ ǹdə́ Zhã n wɔ̀ bɛ: “Zhəlnə á tɛnɛ Pakɛ y címsí kùjú w á cĩ́ nə́ba, nə́ bʼě jí.”
LUK.22.9	Bə bwə̀rh mò bə wɔ̀: “Yẽ̀ ǹ nə́ ǹ yâl bə̀ nə́ zhəl nə́ tɛnɛ w nɛ́?”
LUK.22.10	N wɔ̀ bɛ: “Á gə tú á nʼá zwì cɔ w wa, á mʼâ nə bal mə̀dù ń zhĩ nɛ̃̌ kɔ̀lɔ́. Kɛ̀lɛ́ y kɛ̀bɛ́ ń la è wẽ́ zú mú, sʼá tó mó á zù, 
LUK.22.11	á wɔ̀ kɛ̀lɛ́ y cə́bal mɔ́ nɛ: ‘Nə́ yó-cə́bal mɔ́ wò bə̀ nə́ bwə̂rh mó bə̀ wɔ́ yẽ̀ jì y ńmyɛ̌ ǹdə́ ń kwã-lyì bí la Pakɛ y címsí ní jú mú ŋwɛ́nɛ́?’ 
LUK.22.12	Sʼá yẽ̌ bə̀ ń mà n byili ába dɛ̃̌-yó jì nánfwɛ̀lɛ̀. Kɔn dɛ̀bɛ́ gakó á zhe rə̀ tum mú ŋwɛ́nɛ́ è wẽ́. Wɔ́ gàà á mʼâ tɛnɛ címsí kùjú w ní.”
LUK.22.13	Bə zhǐr bə vò bə nə kɔn gakó ǹdə Yezu gə́ byili bi ní, bə tɛnɛ címsí kùjú wə́.
LUK.22.14	Kùjú w yi gə́ tú e yí, Yezu ǹdə́ ń tùntúmə́ bé zɛ̃̀ bə jě tɛ̃´ bə̀ nʼê jí. 
LUK.22.15	N zɛ̃̀ n wɔ̀ bɛ: “À só ǹdə́ à wu gakó sʼa jí Pakɛ y kɛ̀bɛ́ kùjú w ǹdʼába sʼa mʼa zù à nɔ̀nɔ̀ wẽ́. 
LUK.22.16	À nʼâ wə̀l ába: à kʼâ tʼâ la w jú ǹdʼába kə́dò kɔn mʼe yí dɛ̃ rɛ́ tɛ̀bɛ́ Pakɛ y kùr ré mʼa yə̀ pamparɛ̃ɛ̃ Yi tənà y wa.”
LUK.22.17	N zɛ̃̀ n kwè kâ-zɔ̌m ǹdə́ sɛ̃´ mə̀ wẽ́, n ce Yi nə̀báná, n zɛ̃̀ n wɔ̀: “Zwẽnə á nyɔ̀ á pə dwã nɛ. 
LUK.22.18	À nʼâ wə̀l ába: kɔn zhí èlâsɛ̃´ à kʼâ tʼâ la sɛ̃´ cǒ byâ nɛ̃̌ nyɔ́, kɔn mʼe yí Yi pyɛ̀lɛ̀ rɛ́ jú.”
LUK.22.19	Rə̀myɛ́ kwã nɛ́, n kwè búrú, n ce Yi nə̀báná, n kə́ w dwã wa, n pə bɛ n wɔ̀: “Tɛ̀bɛ́ wɔ́ à yala nɛ́ à la pɔ á yilə. Wɛ̀rhɛ́na rə̀myɛ́ á mʼá lyǐrh à yò.”
LUK.22.20	Bə̀ gə́ jú kùjú w bə zhɛ̀, n kwè sɛ̃´ kâ-zɔ̌m dõ n pə bɛ, n wɔ̀: “Kâ-zɔ̌m mɔ́ mɔ̀bɔ́ nʼê byili bə̀ Yi dɔbrɛ́ nándùl lé wɔ́ zhə̀nà. Wɔ́ à jal mɔ́ mə̀ la tɛ̃´ ló á yil mó dɛnnɛ rə̀ tó né rə zə dɔbrɛ́ rə̀myɛ́ ǹdʼába.
LUK.22.21	“Sə nyǐnə, mɔ̀bɔ́ ń la ce bə zə nɛ mɔ́ tó ne ń nə́ ń jí kùjú w kɔ̀bɔ́. 
LUK.22.22	Numbyíní Byǐ la ǹdə Yi pùbùlə̀ né gə́ nʼê yâl nɛ́, sə zwini mʼa zə lò mó mɔ̀bɔ́ ń la mɔ myìnù n pə bə zə mɔ́!”
LUK.22.23	Ń kwã-lyì bí zɛ̃̀ bə̀ nʼê bwə̀rh dwã bə̀ la nyǐ, wɔ́ mɔ̌ lò ń ŋwɛ́nɛ́ bə̀myɛ́ wẽ́ ń la rə̀myɛ́ wɔ̀rhɔ́?
LUK.22.24	Bə̀ yʼà nʼê mà nyə̀-pâr ǹdə́ dwã myɛ, bə̀ la mʼe lwar lò mɔ̌ ná-yil ń mà n yə̀ bə̀ yé né cə́bal.
LUK.22.25	Yezu zɛ̃̀ n wɔ̀ bɛ: “Lũ w tənèsé pyâ bɛ́ nʼê jí pyɛ̀lɛ̀ lyì bí byɛ̀bɛ́ bə̀ cǐ mú yó, bə ce bə̀ nʼê byẽ̀ bè bə̀ lyì-twə̂rh. 
LUK.22.26	Sə ámyɛ̌ bə̀kʼá wɛ̀rhɛ́ èta yé. Lò mɔ̀bɔ́ ń la á yé né yál, sə n yə̀ ǹdə á gakó nyɛ̃´ ta, n twĩ̀ n pə ába. 
LUK.22.27	Wɔ́ lò mɔ̀bɔ́ ń jě tɛ̃´ ń nə́ ń jí mú ń wɔ́ náncɛ, ráá wɔ́ mɔ̀bɔ́ ń nə́ ń tɛnɛ ń pɛ mɔ́? Wɔ́ mɔ̀bɔ́ ń jě tɛ̃´ ń nə́ ń jí mú ń wɔ́ náncɛ yá. E jà àmyɛ́ ŋwɛ́nɛ́ á wẽ́ ǹdə lò mɔ̀bɔ́ ń nə́ ń tɛnɛ ń pɛ ta.
LUK.22.28	“Á yàl nɛ́ ǹdə́ nɛ kɔn dɛ̀bɛ́ gakó rə̀ zɔ nɛ mɔ́ wẽ́. 
LUK.22.29	À nʼâ tɛnɛ tənà y à la ába cṹ, ǹdə à Da gə́ tɛnɛ y n cĩ́ àmyɛ́ yil né. 
LUK.22.30	Á mʼâ jí, á nyɔ̀ à tənà y wẽ́, à gə́ la à pyɛ̀lɛ̀ rɛ́ jú mə̀gã̌ mɔ́. Á mʼâ jòm pyɛ̀lɛ̀ də̀gwə́rh yó á bùr Esərayɛl kwálsɛ́ shí ǹdə́ sə̀lyè y bùrsì.”
LUK.22.31	Yezu zɛ̃̀ n wɔ̀: “Shəmɔ, Shəmɔ, cili: Shətana lwə̀l sɔ́má è la ába dṍ e nyǐ ǹdʼá gə mʼâ zhì á nà y yó. 
LUK.22.32	Sə à zɔ à Da cã̌ nɛ ǹ yilə, mùnì ǹ wu bə̀kʼa gə yé. Sə ǹ gə ká ǹ tú ǹ kwɛrhɛ ǹ yò ǹdə́ nɛ, sə́ zə ǹ da-byâ bɛ́ wun ni.”
LUK.22.33	Pyɛɛrɛ zɛ̃̀ n wɔ̀: “Cinu, bə̀ gə la mɔ́ byə̀nə́-jù w co myɛ, à mʼa tó mó a zù. È gə wɔ́ cú ǹ la cú myɛ, à mʼa tó mó a cì.”
LUK.22.34	Yezu wɔ mɔ̀: “Pyɛɛrɛ, à nʼâ wə̀l mó: zà cìcì cə́-bya mʼà la mʼe kúrh ǹdə́ wɔ́ twər rə̀tɔ̀ ǹ wò bə̀ ǹ yə̀l à pár yé.”
LUK.22.35	N zɛ̃̀ n wɔ̀ ń kwã-lyì bí ni: “À gə́ yʼà twĩ̀ ába á yə̀ wɛ́rɛ́ ǹdə́ nə̀cìl ǹdə́ lɔ̀bɔ̀ zal mɔ́, kɔn yʼà mwìrì ába?”
LUK.22.35	Bə wɔ̀ bə̀ kaka yʼà yə̀ bɛ̀ mwìrì yé.
LUK.22.36	N zɛ̃̀ n wɔ̀ bɛ: “Èlâsɛ̃´, lò ǹ zhe wɛ́rɛ́ ǹdə́ lɔ̀bɔ̀ ǹ la kǒ, sə́ kwè. Lò ǹ bə shù zhe, sə́ yè ǹ kàmə̀-zwǐ y ń mə́ yè shù. 
LUK.22.37	Bə̀ kɛ̃ yí zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: ‘Bə̀ wɛ̀rhɛ́ mɔ ǹdə lyì-bəlwɛ̀lɛ́ ta.’ À nʼâ wə̀l ába: zɔ̀mɛ̀ rɛ́ rə̀myɛ́ mʼa pyìrh à yilə. Zhə̀nà, kɔn wɔ́ nyɔ́ɔ́ bə̀ dɛ̀bɛ́ rə̀ kɛ̃ à yil mó wɛ̀rhɛ́ rə báásɛ.”
LUK.22.38	Ń kwã-lyì bí wɔ̀ mɔ̀: “Cinu, nyǐ shìmì nə̀lyè.”
LUK.22.38	N wɔ̀: “Kɔn mâ.”
LUK.22.39	Yezu shə́r n vò Olyivyəəré pyɔ̀ w yó ǹdə twéé twéé ta. Ń kwã-lyì bí tó mo. 
LUK.22.40	Ń gə́ yú gàà mɔ́, n wɔ̀ bɛ: “Lwə̂lnə Yi mùnì Shətana bə̀kʼa ŋwɛ̀nɛ́ e swèlè ába yé.”
LUK.22.41	N zɛ̃̀ n zhǐr n yẽ̌ be, n vò ǹdə bə̀ gə́ yʼa dul jɛ̃̀ nə́kulu o myɛrhɛ nɛ́. N jòm ń nə̀dwə́nə́ yó n lwə̀l Yi n wɔ̀: 
LUK.22.42	“À Da, kɔn gə wɔ́ ǹ bùlə̀, sə́ ce nɔ̀nɔ̀ w kɔ̀bɔ́ vò kwã nɛ́, ò bə̀kʼa yí ni yé. Sə kɔn yə̀ ǹmyɛ́ pùbùlə̀, è bə̀kʼa yə̀ àmyɛ́ pùbùlə̀ yé.”
LUK.22.42	[ 
LUK.22.43	Rə̀myɛ́ yó né, màlɛ́ka shí dɛ̃̌ e lyí mu, e zə ń wu ni. 
LUK.22.44	Wu-zhìlù nánfɔ̀lɔ̀ zə mɔ, n lwə̀l Yi dɛ̃´dɛ̃´ n súlí. Ń cícírhə́ né jǐrh ǹdə jal ta nə̀ nʼê dwi nə̀ twərh tɛ̃´.]
LUK.22.45	N zɛ̃̀ n shí Yi-co w jàà wa, n kə́ n bə̀ ń kwã-lyì bí sono, n pwírí bə̀ dɛ̌ ǹdə́ wu-zhìlù. 
LUK.22.46	N wɔ̀ bɛ: “Byè yil á dɛ̌? Zɛ̃̀nà dɛ̃̌ á lwə̀l Yi, mùnì Shətana bə̀kʼa ŋwɛ̀nɛ́ e swèlè ába yé.”
LUK.22.47	Lyì nánjə̀jóló jʼa yí ǹdə́ Yezu yà ń gwẽ̌ nə́ ń zɔ̀mà. Wɔ́ ń kwã-lyì bí shí ǹdə́ bə̀lyè y mə̀dù ń yíl Zhidə ń zə bɛ n bà. N zɛ̃̀ n yí Yezu nyí ni, ń la mɔ kwə̀ə̀lè. 
LUK.22.48	Yezu zɛ̃̀ n wɔ̀ mɔ̀: “Zhidə, ǹ nə́ ǹ kwə̀ə̀lè Numbyíní Byǐ ǹ la bə́ myìnì mù?”
LUK.22.49	Byɛ̀bɛ́ bə̀ yʼà zhǐ ǹdə́ Yezu mú gə́ nɔ kɔn dɛ̀bɛ́ lyì bí la wɔ̀rhɔ́ mɔ́, bə zɛ̃̀ bə bwə̀rh mò bə wɔ̀: “Cinu, nə́ wɔ̌ nə́ zə nə́ shìmì ní nə́ mʼé bú ǹdə́ bɛ?”
LUK.22.50	Mə̀dù zɛ̃̀ n fwə̂rh ń shù n za Yi jì y vwĩ̀-zwə́lnə bé yé né cìnə́ bé gakó náncɛ y tùntùnnə̀ mə̀dù jə̀jĩ́ zhɛ̃̌ n pyir.
LUK.22.51	Yezu zɛ̃̀ n wɔ̀ bɛ: “Yẽ̌nə èta, bə̀ kɔn mâ.” N zə ń jɛ̃̀ n dwə̀rh lò mó zhɛ̃̌ rɛ́ nɛ, rə wárh.
LUK.22.52	Wɔ́ vwĩ̀-zwə́lnə bé yé né cìnə́ bé, ǹdə́ Yi jì y yìlnə̀ bé yó-cìnə́ bé, ǹdə́ cɔ w náncɛsɛ́ gakó bə̀ yʼà tú Yezu zal. N zɛ̃̀ n wɔ̀ bɛ: “Á zɔ shìmì ǹdə́ màngwə̂rh á mʼá bàn nɛ̀ zal ǹdə ŋwɔ̀l-bal ta? 
LUK.22.53	E jà dɛ̃ gakó, à yʼà tó ába à ŋwɛ́nɛ́ Yi jì y kɔ̀nɔ́ w wa, sʼá yə̀ nɛ zal yé. Sə èlâsɛ̃´, á yi yúwə́, mùnì cə-byín cə́bal mɔ́ ŋwɛ̀nɛ́ n twĩ̀ ń tum.”
LUK.22.54	Bə zə Yezu bə mʼe vò Yi jì y vwĩ̀-zwə́lnə bé yé né cìnə́ bé gakó náncɛ y sõ kɛ̀lɛ́ wa. Pyɛɛrɛ yà ń ŋwɛ́nɛ́ kwã nɛ́ kwã nɛ́ ń nə́ ń zhə̀lə̀. 
LUK.22.55	Bə̀ yʼà jéé myǐn tɛ̃´ kɛ̀lɛ́ wa, bə̀ nʼê ywə̀lə̀. Pyɛɛrɛ yí n tó be ń jě tɛ̃´ ń nə́ ń ywə̀l myǐn mú.
LUK.22.56	Kɛ̃-byǐ èdù è nʼê twĩ̀ kɛ̀lɛ́ y wẽ́ nə mɔ ń jě myǐn mú yala nɛ, e zɛ̃̀ e nyǐ mu shɛ́shɛ́ n wɔ̀: “Bal mɔ́ mɔ̀bɔ́ wɔ́ Yezu mú kwã-lò.”
LUK.22.57	Pyɛɛrɛ mà nyə̀-pɔ̌, n wɔ̀: “À yə̀l ń pár yé.”
LUK.22.58	Kɔn yə̀ námpɔ́lɛ́, lò dõ nə mɔ, n wɔ̀: “Ǹmyɛ wɔ́ bal mɔ́ kwã-lyì bí mə̀dù.”
LUK.22.58	Pyɛɛrɛ wɔ̀: “À də̀ ń kwã-lò yé.”
LUK.22.59	Kɔn dɛnɛ námpɔ́lɛ́, lò dõ kə́ n wɔ̀: “Zhə̀n zhə̀nà, bal mɔ́ mɔ̀bɔ́ yà ń wɔ́ Yezu mú kwã-lò. Ń gaga mɔ́ wɔ́ Gəlile lò.”
LUK.22.60	Pyɛɛrɛ wɔ̀: “À yə̀l kɔn dɛ̀bɛ́ ǹ nə́ ǹ yâl ń wɔ̀ mɔ́ kùr yé.”
LUK.22.60	Rə̀myɛ́ yó cìcì, cə́-bya kúrh ǹdə́ ń gwẽ̌ nə́ ń zɔ̀mà. 
LUK.22.61	Cinu pyìrhí n nyǐ Pyɛɛrɛ shɛ́shɛ́. Pyɛɛrɛ zɛ̃̀ n lyǐrh kɔn dɛ̀bɛ́ Cinu yà ń zɔ̀m ǹdə́ mɔ mɔ́: “Zà cìcì cə́-bya mʼà la mʼe kúrh ǹdə́ ǹ wò twər rə̀tɔ̀ bə̀ ǹ yə̀l à pár yé.” 
LUK.22.62	N zɛ̃̀ n du pwẽ̀ nè ń nə́ ń kúrh wu-zhìlù cǐl.
LUK.22.63	Lyì bí byɛ̀bɛ́ bə̀ nʼê yìlì Yezu ni mú zɛ̃̀ bə̀ nʼê mà mɔ̀, bə̀ mʼê mɔ̀n mɔ̀. 
LUK.22.64	Bə zə kàmə̀-jɛ̃̀ bə pyi ń yé ne, bə zɛ̃̀ bə̀ nʼê wə̀lə̀: “Lwar lò mɔ̌ ná-yil ń mà mɔ́.” 
LUK.22.65	Bə tùrh mò ǹdə́ tùùrhì dwí dwã nánzhəzhɔ̌.
LUK.22.66	Cɛ y gə́ lɔ́wá, náncɛsɛ́ ǹdə́ Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé jòm dwã yó, bə zɛ̃̀ bə ce bə zə Yezu bə mʼe bə̀ bə̀ dwã-gùlú w nánfɔ̀lɔ̀ w yé né, mùnì bə kə́ ń bùrsì. 
LUK.22.67	Bə wɔ̀ mɔ̀: “È gə wɔ́ ǹmyɛ́ ǹ wɔ́ Kristə mó, sə́ wɔ̀ nə́ba.”
LUK.22.67	N wɔ̀ bɛ: “À gə wò ába bə̀ wɔ́ àmyɛ́ à wɔ́ Kristə mó myɛ, á tʼá la nyí zõ yé. 
LUK.22.68	À gə bwə̀rh ába zɔ̀mɛ̀ myɛ, á tʼá la nɛ lyár yé. 
LUK.22.69	Sə kɔn zhí èlâsɛ̃´, Numbyíní Byǐ mà n jòm Yi jàn cə́bal mɔ́ jə̀jĩ́ ni.”
LUK.22.70	Bə̀ gakó zɛ̃̀ bə̀ nʼê bwə̀rh mò bə̀ zhe: “Ǹ nə wɔ́ Yi Byǐ?”
LUK.22.70	N wɔ̀ bɛ: “Ǹdə á gə́ zɔ̀m nɛ́, à wɔ́ Yi Byǐ.”
LUK.22.71	Bə zɛ̃̀ bə wɔ̀: “Nə́ kʼé bə zhə̀n-cìnə́ tum zhe kə́dò yé. Nə́ cìcì nyɛ̀ɛ̀ ń nyì-zɔ̀mà nɛ́.”
LUK.23.1	Náncɛsɛ́ ǹdə́ Yi jì y vwĩ̀-zwə́lnə bé yé né cìnə́ bé, ǹdə́ Muyiisi nyə́ né byilnə bé zɛ̃̀ bə zə Yezu bə vò Pyəlatɛ sono.
LUK.23.2	Bə̀ gə́ yú gàà, bə zɛ̃̀ bə̀ nʼê cĩ́ yò ń yó wə, bə̀ zhe: “Nə́ nɔ bal mɔ́ mɔ̀bɔ́ ń nə́ ń cìrh nə́ dwí rí ń ce né, ń nə́ ń wə̀l bə̀, bə̀ bə̀kʼa pə myə̂l-kwândɛ́ Səzaarɛ nɛ yé. Ń nə́ ń byili myɛ bə̀ wɔ́ ńmyɛ̌ ń wɔ́ Kristə mó, e jà Kristə kùr wɔ́ pyɔ̌.”
LUK.23.3	Pyəlatɛ zɛ̃̀ n bwə̀rh mò n wɔ̀: “Wɔ́ ǹmyɛ́ ǹ wɔ́ Zhwifubá pyɔ̌ mɔ́?”
LUK.23.3	Yezu wɔ̀ mɔ̀: “Wɔ́ èta, ǹdə ǹ gə́ wò né.”
LUK.23.4	Pyəlatɛ zɛ̃̀ n wɔ̀ vwĩ̀-zwə́lnə bé yé né cìnə́ bé ǹdə́ lyì-zhâ bɛ́ nɛ: “À bə kaka nɛ rə̀ nʼê byili bə̀ bal mɔ́ dó yé.”
LUK.23.5	Bə gwẽ̌ súlí bə wɔ̀: “Ń còrhò mó ce nə́ dwí rí kʼê tʼâ la Səzaarɛ nyə́ né zõ yé. Ń ju kùr Gəlile nɛ, n tó Zhide cɛmɛ nɛ́ púlə́púlə́ wə, n mə n yí Zhərəzalɛm nyɔ̀nɔ̀.”
LUK.23.6	Pyəlatɛ gə́ nyɛ̀ɛ̀ zɔ̀mà nɛ́ nə̀myɛ́, n zɛ̃̀ n bwə̀rh bè n wɔ̀: “Bal mɔ́ mɔ̀bɔ́ wɔ́ Gəlile lò nà?”
LUK.23.7	E jà pyɔ̌ Erɔɔdɛ yà ń ŋwɛ́nɛ́ Zhərəzalɛm nɛ́ dwã nɛ́ nə̀myɛ́ wẽ́. Pyəlatɛ gə́ tú n lwar bə̀ Yezu shí Erɔɔdɛ tənà y wa, n ce bə kʼa zə mɔ bə vò Erɔɔdɛ sono.
LUK.23.8	Erɔɔdɛ yà ń jɛ̀rɛ̀ ń nyɛ̌ Yezu yò. Rə̀myɛ́ ce ń yà ń nə́ ń yâl n nə mɔ. Sə ń gə́ nɔ mɔ n zhɛ̀, n wu zə nyɛ̀n dɛ̃´dɛ̃´, n zɛ̃̀ ń nə́ ń bùl bə̀ ń mà n wɛ̀rhɛ́ màmyɔ mùnì ga ńmyɛ yírhə́ na. 
LUK.23.9	N zɛ̃̀ n bwə̀rh bwə̀rh mò, sə Yezu yə̀ kaka lyár yé.
LUK.23.10	Yi jì y vwĩ̀-zwə́lnə bé yé né cìnə́ bé ǹdə́ Muyiisi nyə́ né byilnə bé yʼà zhǐ gàà, bə gwẽ̌ súlí bə̀ nʼê cĩ́ yò ń yó w ǹdə́ jàn. 
LUK.23.11	Erɔɔdɛ ǹdə́ ń shə̀dɛ́ɛ́sɛ fulsi mu, bə zɛ̃̀ bə kwè pyɔ̌ kàmə̀-zwǐ bə zù mù, bə mɔ̀n mɔ̀. Rə̀myɛ́ kwã nɛ́, Erɔɔdɛ zɛ̃̀ n ce bə kʼa zə mɔ bə vò Pyəlatɛ sono.
LUK.23.12	Rə̀myɛ́ yùwə̀, Erɔɔdɛ ǹdə́ Pyəlatɛ jǐrh dwã dɔwabá, e jà shãã ga zùùrì yʼà ŋwɛ́nɛ́ bə̀ cəcəl wə.
LUK.23.13	Pyəlatɛ zɛ̃̀ n byẽ̀ Yi jì y vwĩ̀-zwə́lnə bé yé né cìnə́ bé, ǹdə́ cɔ w lyì bí ǹdə́ bə̀ yó-cìnə́ bé gakó dwã yó, 
LUK.23.14	n wɔ̀ bɛ: “Á zə bal mɔ́ mɔ̀bɔ́ á bʼà sono, á byili bə̀ ń nə́ ń cìrh cɔ w lyì bí ń la ce bə̀ kʼê tʼâ la pyɔ̌ mɔ́ nyə́ né zõ yé, sə à bwə̀rh mò á gakó yírh w èlâsɛ̃´. À yə̀ kaka nɛ tɛ̀bɛ́ gakó á zhe bə̀ ń wɛ̀rhɛ́ mɔ́ wẽ́ rə̀ nʼê byili bə̀ ń dó yé. 
LUK.23.15	Erɔɔdɛ myɛ cìcì yə̀ ń dóó nɛ yé. Wɔ́ rə̀myɛ́ è ce n ká n ce n bə̀ nə́ sono. Rə̀myɛ́ nʼê byili bə̀ kaka tɛ̀nɛ́ dɛ̀bɛ́ ń wɛ̀rhɛ́ mɔ́ wẽ́ rə̀ mʼa ce bə gu mu yé. 
LUK.23.16	Rə̀myɛ́ yilə, à mʼa ce bə mà mɔ̀, sʼa yẽ̌ mo n vò.”
LUK.23.16	[ 
LUK.23.17	E jà Pakɛ címsi gakó, Pyəlatɛ ya n vùr byə̀nə́-jì lò mə̀dù.]
LUK.23.18	Lyì bí gakó zɛ̃̀ bə bya bə wɔ̀: “Ce bə gu mu, sə́ vùr Barabaasɛ ń pə nə́ba!” 
LUK.23.19	Zɔ̀mà yʼà zɛ̃̀ cɔ w wẽ́, Barabaasɛ mɔ́ zɛ̃̀ n gu lò. Wɔ́ rə̀myɛ́ yil bə̀ yʼà co mo byə̀nə́-jù wə̀.
LUK.23.20	Pyəlatɛ gə́ yà ń nə́ ń yâl n yẽ̌ Yezu ni mú ce, n kə́ n zɔ̀m ǹdə́ bɛ. 
LUK.23.21	Bə zɛ̃̀ bə kwɛrhɛ bə bya dɛ̃̌ dɛ̃̌ bə wɔ̀: “Ce bə pəpa mɔ də̀-jɔrhɔ́ yó! Ce bə pəpa mɔ də̀-jɔrhɔ́ yó!”
LUK.23.22	Pyəlatɛ zɛ̃̀ n kə́ n bwérhé n bwə̀rh bè n wɔ̀: “Bə̀kɔ́n lwɛlɛ ń wɛ̀rhɛ́? Àmyɛ́ bə ń dóó nɛ ò mʼa ce bə gu mu yé. Rə̀myɛ́ ce, à mʼa ce bə mà mɔ̀, sʼa yẽ̌ mo n vò.”
LUK.23.23	Bə̀ zɛ̃̀ bə̀ nʼê ce sɔ̀ dɛ̃´dɛ̃´, bə̀ nʼê yâl bə̀ ń ce bə pəpa mɔ də̀-jɔrhɔ́ yó. Bə̀ nyə́ né ŋwɛ̀nɛ́ Pyəlatɛ, 
LUK.23.24	n zɛ̃̀ n pə bə nyí bə̀ bə̀ wɛ̀rhɛ́ mɔ ǹdə bə̀ gə́ nʼê yâl nɛ́. 
LUK.23.25	N ce bə vùr Barabaasɛ, mɔ̀bɔ́ zɔ̀mà nɛ́ wɛ̀rhɛ́ cɔ w wẽ́ n zɛ̃̀ n gu lò mó mó, byə̀nə́-jì y wə, bə̀ wɔ́ ńmyɛ̌ lyì bí lwə̀l. N zɛ̃̀ n pə bɛ sɔ́má bə̀ bə̀ wɛ̀rhɛ́ Yezu ǹdə bə̀myɛ́ gə́ nʼê yâl nɛ́.
LUK.23.26	Shə̀dɛ́ɛ́sɛ́ gə́ tú sə zə Yezu sə zhǐr sə̀ la ń gu mú jàà y wa, sə̀ jəl Shərɛnɛ lyì bal mə̀dù ń yíl Shəmɔ, ń yà ń shí gɔ. Shə̀dɛ́ɛ́sɛ́ zə mɔ n zwẽ Yezu də̀-jɔrhɔ́ w n zhĩ n mə n pú ń kùrə̀.
LUK.23.27	Cɔ w lyì bí nánjə̀jóló yʼà tó mo bə̀ nʼê zhə̀lə̀. Kana jàlà yʼà ŋwɛ́nɛ́ bə̀ wẽ́ bə̀ nʼê wɔ́wɛ́lɛ́, bə mʼê kúrh mo. 
LUK.23.28	Yezu zɛ̃̀ n pyìrhí n nyǐ bi, n wɔ̀: “Zhərəzalɛm lyì kana, bə̀kʼá kúrh àmyɛ́ nɛ yé. Kúrhnə á cìcì ǹdʼá byâ bɛ́ nɛ. 
LUK.23.29	Nyǐnə dɛ̃ ŋwɛ́nɛ́ rə̀ bànà, bə̀ mʼa wɔ̀: ‘Wu-nyɔ̃̀ cìnə́ wɔ́ kana byɛ̀bɛ́ bə̀ wɔ́ kə-ejur ǹdə́ byɛ̀bɛ́ bə̀ gwẽ̌ yə̀ byâ lùl bə pú nyí bə̀ nə̀báná nɛ!’ 
LUK.23.30	Sə rə̀myɛ́ yó, lyì bí mʼa wɔ̀ pyààrɛ́ nɛ: ‘Púrhnə á ló nə́ yó á pyi nə́ba tɛ̃´!’ 
LUK.23.31	Sə bə̀ gə nʼê wɛ̀rhɛ́ də̀-lyɔ̀ èta, etər bə̀ mʼa wɛ̀rhɛ́ də̀-kùlù myɛ̌ nɛ́?”
LUK.23.32	Bə̀ yʼà zɔ lyì-bəlwâlsɛ sə̀lyè bə súlí Yezu ni bə̀ la vò e gu. 
LUK.23.33	Bə yí jàà èdù bə̀ nʼê byẽ̀ bə̀ “Yó-kóló jàà”, bə pəpa Yezu də̀-jɔrhɔ́ w yó, bə zɛ̃̀ bə pəpa lyì-bəlwâlsɛ́ də̀-jaárhɛ dwã yó, mə̀dù ń jə̀jĩ́ ni, mə̀dù ń jə̀gwã̀ nɛ̀.
LUK.23.34	Yezu zɛ̃̀ n wɔ̀: “À Da, pə bɛ sǔbri, bə̀ bə̀ yə̀l kɔn dɛ̀bɛ́ bə̀ nʼê wɛ̀rhɛ́ mɔ́ kùr yé.”
LUK.23.34	Bə zɛ̃̀ bə tə́ tántɛ́ɛ́ bə̀ mʼe tə̀ ń gàndɛ́. 
LUK.23.35	Lyì bí yʼà zhǐ gàà bə̀ nʼê nyǐ. Bə̀ yó-cìnə́ bé myɛ yʼà zhǐ gàà bə̀ nʼê fulsi mu bə̀ zhe: “Ń zwẽ lyì dwã. Ń gə wɔ́ Kristə, mɔ̀bɔ́ Yi cír mó, sə n zwẽ ń cìn èlâsɛ̃´.”
LUK.23.36	Shə̀dɛ́ɛ́sɛ́ myɛ yí sə pɔ̃ sɛ̃´ kárɛ́, 
LUK.23.37	sə zɛ̃̀ sə̀ nʼê mɔ̀n mɔ̀ sə̀ zhe: “Ǹ gə wɔ́ Zhwifubá pyɔ̌, sə́ zwẽ ǹ cìnə̀!”
LUK.23.38	Bə̀ yʼà kɛ̃ bwèlè yó bə̀: “Wɔ́ Zhwifubá pyɔ̌”, bə fwar bwèlè y də̀-jɔrhɔ́ w nɛ Yezu yə́-pɛ̀lɛ́ wa.
LUK.23.39	Lyì-bəlwâlsɛ́ bə̀ yʼà súlí bə pəpa də̀-jaárhɛ́ dwã bɛ́ yó mó mə̀dù zɛ̃̀ ń nə́ ń tùrh Yezu ń zhe: “È də̀ ǹmyɛ́ ǹ wɔ́ Kristə mó nà? Zwẽ ǹ cìnə̀, sə́ zwẽ nə́myɛ!”
LUK.23.40	Mə̀dù y zɛ̃̀ ń nə́ ń bwí ń dõ mó ń zhe: “Ǹ tá ǹ nyàm Yi? Ǹmyɛ nə́ ǹ tó ǹ nwɛ̀nɛ̀ nɔ̀nɔ̀ w òmyɛ́. 
LUK.23.41	È gə wɔ́ nə́myɛ̌, wɔ́ rə̀ yé. Kɔn mə̂ bə̀ nə́ zwẽ nə́ tumə né kwândɛ́, sə ńmyɛ̌ yə̀ lwɛlɛ də́-byǐ wɛ̀rhɛ́ yé.”
LUK.23.42	N zɛ̃̀ n wɔ̀: “Yezu, ǹ gə ká ǹ tú ǹ la ǹ pyɛ̀lɛ̀ rɛ́ jú, sə́ lyǐrh à yò.”
LUK.23.43	Yezu wɔ̀ mɔ̀: “Zhə̀nà, à nʼâ wə̀l mó: zà cìcì ǹ mʼâ yə̀ nɛ́ ǹdə́ nɛ Arəzana wa.”
LUK.23.44	Yi rí gə́ tú rə yí yə́-pɛ̀lɛ́ ecəl wə, nə̀nyɔ́nɔ́ w pwẽ̀ dé jé, cɛ y gakó jǐrh námbyṹ kɔn mʼe yí yi-kár nɛ. 
LUK.23.45	Gɔ̀nɔ̀ w ò yʼà bɔ̀n Yi jì y dwã w mɔ́ kâr ò cəcəl wə. 
LUK.23.46	Yezu bya dɛ̃̌ dɛ̃̌ n wɔ̀: “À Da, à nʼâ ce à ywə́lə́ y ǹ jɔ̃̀ wà.” Ń gə́ zɔ̀m èta n zhɛ̀, n já n cì.
LUK.23.47	Shə̀dɛ́ɛ́sɛ́ zɔ̌m yó-cə́bal mɔ́ gə́ nɔ kɔn dɛ̀bɛ́ rə̀ wɛ̀rhɛ́ mɔ́, n zɛ̃̀ ń nə́ ń cèrhé Yi ń zhe: “Bal mɔ̀bɔ́ yà ń wɔ́ wu-cángá cə́bal zhə̀nà!”
LUK.23.48	Byɛ̀bɛ́ gakó bə̀ yʼà zhǐ gàà bə̀ nʼê nyǐ mú, kʼa kwɛ̃̀ bə lwəl bə̀ ywẽ́ tɛ̃´ bə̀ la jè ǹdə́ wu-zhìlù. 
LUK.23.49	Sə lyì bí byɛ̀bɛ́ gakó bə̀ yʼà yě Yezu pár mɔ́, ǹdə́ kana bɛ́ byɛ̀bɛ́ bə̀ yʼà tó mo bə shí Gəlile mó yʼà zhǐ kwã nɛ́, bə̀ nʼê nyǐ kɔn dɛ̀bɛ́ rə̀ nʼê wɛ̀rhɛ́ mɔ́.
LUK.23.50+LUK.23.51	Bal mə̀dù yà ń ŋwɛ́nɛ́ Zhwifubá bùrsí gùlú w nánfɔ̀lɔ̀ w wẽ́, ń yíl Zhozefu. Ń shí Zhwifubá cɔ òdù wẽ́, ò yíl Arəmatɛ. Ń yà ń wɔ́ wu-cángá cə́bal nántwə̂. Ń nə́ ń dɛ̃̀ Yi pyɛ̀lɛ̀ rɛ́ twírí yə́. Ń yə̀ ń twə́r kɔn dɛ̀bɛ́ bùrsí gùlú w lyì bí kɔ́ Yezu yil mó wẽ́ ce yé. 
LUK.23.52	N zɛ̃̀ n vò Pyəlatɛ sono n lwə̀l mò sɔ́má, 
LUK.23.53	n swàr Yezu də̀-jɔrhɔ́ w yó, n zə gɔ̀nɔ̀ n pyípyílí mu, n kwè mò n vò n ce lú-bɔ̀l wà.
LUK.23.54	È yʼà wɔ́ shìrhə́ dɛ̃ rɛ́ tɔnɔ mó yùwə̀, bə̀ shìrhə́ dɛ̃ rɛ́ yʼà yú rə zhɛ̀. 
LUK.23.55	Kana bɛ́ byɛ̀bɛ́ bə̀ yʼà tó Yezu ni bə shí Gəlile mó zɛ̃̀ bə tó Zhozefu ni bə vò lú-bɔ̀l mɔ́ yó, bə nyǐ bə̀ gə́ cĩ́ Yezu mə̀ wẽ́ né. 
LUK.23.56	Bə kʼa kwɛ̃̀ bə vò jè bə̀ la nǔrh ǹdə́ cə́mə́ bə̀ lwẽ́ nã́nyə̀nyɛ̀lɛ́ tɔnɔ bə mʼe bə̀ ń yala nɛ́ kɔrhɔ yilə. Sə shìrhə́ dɛ̃ rɛ́ gə́ tú rə yí, bə yẽ̌ bə̀ tumə dwí gakó ne, ǹdə Yi nyí rí gə́ nʼê byili ní.
LUK.24.1	Shìrhə́ dɛ̃ rɛ́ zɛ̃̀ nəkɔkɔ́lɛ́ jə̀máásɛ́ yùwə̀, kana bɛ́ pyẽ̀ pyẽ̀ bə zɛ̃̀ bə zə nǔsí sə̀ lwẽ́ nã́nyə̀nyɛ̀lɛ́ y bə̀ yʼà tɛnɛ mɔ́, bə mʼe vò lú-bɔ̀l mɔ́ yó. 
LUK.24.2	Bə yí bə pwírí nə́kulu w ò yʼà pyi lú-bɔ̀l mɔ́ nyí ni mú byíbyílí ò pyě sarh nɛ. 
LUK.24.3	Bə zù mə̀ wẽ́ bə pwírí Cinu Yezu tɛ̀nɛ́ yé. 
LUK.24.4	Bə̀ wun zɛ̃̀, bə̀ gə́ yʼà yə̀l bə̀ gə́ mʼa wɛ̀rhɛ́ nɛ́ mɔ́ yilə.
LUK.24.4	Rə̀myɛ́ yó, bala bə̀lyè lyí bi bə̀ yʼà zù kàmə̀-zǔrh sə̀ nʼê jə́jɛ̀mɛ́. 
LUK.24.5	Ywẽ zə bɛ, bə zə bə̀ yə́rh bə pú tɛ̃´. Bala bɛ́ wɔ̀ bɛ: “Byè yil á nʼá pyà mɔ̀bɔ́ ń yírhə́ ŋwɛ́nɛ́ mɔ́ cùùrì wẽ́? 
LUK.24.6	Ń tɛ̀nɛ́ nyɔ̀nɔ̀ yé. Ń bwìrhì. Lyǐrhnə kɔn dɛ̀bɛ́ ń yà ń byili ába ǹdə́ ń yà ń gwẽ̌ ŋwɛ́nɛ́ Gəlile né mó. 
LUK.24.7	Ń byili bə̀ nyɔ́ɔ́ ŋwɛ́nɛ́ bə̀ bə̀ zə Numbyíní Byǐ bə pə lwɛlɛ cìnə́ ne, bə pəpa mɔ də̀-jɔrhɔ́ yó n cì, n ká n bwìrhì ń dwã nə̀tɔ̀ yùwə̀.”
LUK.24.8	Kana bɛ́ lyǐrh kɔn dɛ̀bɛ́ Yezu yà ń byili bi mú, 
LUK.24.9	bə zhǐr lú-bɔ̀l mɔ́ yó, bə vò bə cĩ́ kɔn dɛ̀bɛ́ bə̀ nɔ mɔ́ gakó ń tùntúmə́ bé shí ǹdə́ mə̀dù y ǹdə́ lyì bí dwã bɛ́ nɛ. 
LUK.24.10	Kana bɛ́ bə̀myɛ́ yʼà wɔ́ Magədala lyì bə̀kɔ́ Marɛ ǹdə́ Zhannɛ ǹdə́ Zhakɛ ná Marɛ. Bə̀ dwã kana bɛ́ bə̀ yʼà ŋwɛ́nɛ́ ǹdə́ bɛ mɔ́ myɛ cĩ́ yò w òmyɛ́ cìcì Yezu tùntúmə́ bé ne. 
LUK.24.11	Tùntúmə́ bé yʼà nʼê cili bə̀ zɔ̀mà nɛ́ ǹdə kɔn dɛ̀bɛ́ rə̀ bə kùr zhe ta. Bə̀ yə̀ nə zwẽ yé.
LUK.24.12	Pyɛɛrɛ zɛ̃̀ n dùr n vò lú-bɔ̀l mɔ́ yó. Ń gə́ yú n gwɛ̃ mə̀ wẽ́, n pwírí kàmə̀-jɛ̀sɛ́ dúdú sə̀ pyě né. Kɔn jàr mɔ̀ dɛ̃´dɛ̃´, n ká n kwɛ̃̀ n vò jè.
LUK.24.13	Rə̀myɛ́ yù w cìcì, Yezu kwã-lyì bí bə̀lyè yʼà la cɔ òdù ò yíl Eməyuusi. Òmyɛ́ ǹdə́ Zhərəzalɛm wɔ́ coló shí ǹdə́ òdù. 
LUK.24.14	Bə̀ yʼà nʼê zɔ̀m kɔn dɛ̀bɛ́ gakó rə̀ wɛ̀rhɛ́ èta mɔ́ yò ǹdə́ dwã.
LUK.24.15	Bə̀ gə́ yʼà nʼê zɔ̀m bə̀ mʼê mà nyə̀-pàárɛ́ ǹdə́ dwã, rə̀myɛ́ yó, Yezu cìcì yú bə̀ nyí ni n tó be ń nə́ ń zhə̀lə̀. 
LUK.24.16	Bə nə mɔ, sə bə̀ surhə né yʼà pyi. Bə̀ yə̀ ŋwɛ̀nɛ́ bə lwar ń pár yé. 
LUK.24.17	N zɛ̃̀ n bwə̀rh bè n wɔ̀: “Bə̀kɔ́n nyə̀-pâr á nʼá zhə̀l á mʼá mà ǹdə́ dwã?”
LUK.24.17	Bə swə́rh bə zhì bə̀ yə́rh pɔn kókó. 
LUK.24.18	Mə̀dù bə̀ nʼê byẽ̀ bə̀ Kəlɛyɔpaasɛ zɛ̃̀ n wɔ̀ mɔ̀: “Ǹmyɛ́ dúdú ǹ ŋwɛ́nɛ́ Zhərəzalɛm nɛ́, ǹ yə̀l kɔn dɛ̀bɛ́ rə̀ wɛ̀rhɛ́ dwã nɛ́ nyɛ̀bɛ́ wẽ́?”
LUK.24.19	N bwə̀rh bè n wɔ̀: “Bə̀kɔ́n yò?”
LUK.24.19	Bə wɔ̀ mɔ̀: “Wɔ́ Nazarɛtɛ lyì bal Yezu mú yò wə́. Ń tumə né ǹdə́ ń zɔ̀mà nɛ́ yʼà nʼê byili Yi yé né ǹdə́ lyì bí gakó yé né, bə̀ ń wɔ́ Yi nyì-zwennə mɔ̀bɔ́ ń zhe jàn. 
LUK.24.20	Yi jì y vwĩ̀-zwə́lnə bé yé né cìnə́ bé ǹdə́ cɔ w yé né cìnə́ bé zɔ mɔ, bə pə bə kə́ ń bùrsì bə̀ ń mə̂ ǹdə́ cu, bə pəpa mɔ də̀-jɔrhɔ́ yó n cì. 
LUK.24.21	E jà nə́myɛ̌ yʼâ nʼé bùl bə̀ wɔ́ ńmyɛ̌ ń la Esərayɛl lyì bí zõ bə̀ zúzúnú w wẽ́. Sə rə̀myɛ́ gakó wẽ́, zà wɔ́ dwã nə̀tɔ̀ yò w òmyɛ́ gə́ wɛ̀rhɛ́ mɔ́. 
LUK.24.22	Zhə̀nà, kana bɛ́ byɛ̀bɛ́ bə̀ ŋwɛ́nɛ́ ǹdə́ nə́ba mɔ́ jàlà ce nə́ wun zɛ̃̀. Bə̀ yʼà dùlí nəkɔkɔ́lɛ́ shãã shãã bə vò lú-bɔ̀l mɔ́ yó, 
LUK.24.23	sə bə̀ pwírí ń tɛ̀nɛ́ yé. Bə kʼa bà, bə byili nə́ba bə̀ màlɛ́kabá lyí bi, bə wɔ̀ bə̀ ń bwìrhì. 
LUK.24.24	Nə́ lyì jàlà zhǐr bə vò bɔ̀l mɔ́ yó, bə pwírí kɔn gakó wɔ́ ǹdə kana bɛ́ gə́ byili ní, sə bə̀ yə̀ Yezu cìcì nɛ yé.”
LUK.24.25	Yezu zɛ̃̀ n wɔ̀ bɛ: “Bə surhə zhe cìnə́! Á pyɛn ǹdə́ kɔn dɛ̀bɛ́ Yi nyì-zwennə bé byili mú zõ. 
LUK.24.26	Á yə̀l bə̀ kɔn yʼà mə̂ bə̀ Kristə mó nwɛ̀nɛ̀ n cì, n zɛ̃̀ n zù ń zùwə́ y wẽ́?” 
LUK.24.27	N zɛ̃̀ n byili bi kɔn dɛ̀bɛ́ gakó rə̀ yʼà kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ ń yil mó. N ji kùr ǹdə́ Muyiisi sábá nɛ́, e mʼe vò Yi nyì-zwennə bé sábá nɛ́ gakó.
LUK.24.28	Bə̀ gə́ tú bə bwəlse cɔ w kɔ̀bɔ́ bə̀ yʼà la mɔ́, Yezu zɛ̃̀ n wɛ̀rhɛ́ ǹdə ń nə́ ń yâl n lyɛ̃ n vò yé né ta. 
LUK.24.29	Bə zɛ̃̀ bə̀ nʼê cə̀r mò bə̀ zhe: “Zhǐ ń mɛ̃ nə́ sono. Yi rí zùwə̀, cɛ y nʼê yìì.”
LUK.24.29	N zɛ̃̀ n shɛ̀nɛ́ n mɛ̃ bə̀ sono. 
LUK.24.30	Bə̀ gə́ tú bə̀ la kùjú jú yi ní, n kwè búrú n ce Yi nə̀báná, n kə́ w dwã w n pə bɛ. 
LUK.24.31	Rə̀myɛ́ yó, bə̀ yírhə́ né zɛ̃̀ nə púr, bə̀ la ń pár lwar. N zɛ̃̀ n jé bə̀ yé né.
LUK.24.32	Bə zɛ̃̀ bə̀ nʼê zɔ̀m ǹdə́ dwã bə̀ zhe: “Ń gə́ yà ń nə́ ń zɔ̀m ǹdə́ nə́ba sɔ́má y yó yi ní, ń mə́ ń byili nə́ba Yi zɔ̀mɛ̀ rɛ́ sɛ́bɛ́ rɛ́ kùrə̀, kɔn yʼà wɔ́ ǹdə wɔ́ myǐn mə̀ nʼê jí nə́ wun ní wẽ́ ta?”
LUK.24.33	Rə̀myɛ́ yi ní cìcì, bə zɛ̃̀ bə kʼa vò Zhərəzalɛm, bə yí bə nə Yezu kwã-lyì bí shí ǹdə́ mə̀dù y ǹdə́ bə̀ tó-dwã bɛ́, bə̀ jě dwã yó. 
LUK.24.34	Yezu kwã-lyì bí zɛ̃̀ bə wɔ̀ bɛ: “Cinu bwìrhì zhə̀n ga. Ń byili ń cìn Shəmɔ myɛ nɛ.”
LUK.24.35	Bə̀myɛ zɛ̃̀ bə byili kɔn dɛ̀bɛ́ rə̀ yʼà wɛ̀rhɛ́ sɔ́má y yó mó Yezu kwã-lyì bí ni, ǹdə́ bə̀ gə́ tó né bə lwar ń pár búrú w kɔ́ mɔ́ yi ní mú.
LUK.24.36	Yezu cìcì bə̀ n zhì bə̀ cəcəl wə ǹdə́ bə̀ gwẽ̌ nʼê zɔ̀mà, n wɔ̀ bɛ: “Yə̀-zùlə́ yál nɛ́ ǹdʼába.”
LUK.24.37	Bə̀ yʼà nʼê bùl bə̀ wɔ́ ywə́lə́ bə̀ nɔwa. Ywẽ zɛ̃̀ rə̀ zhe be dɛ̃´dɛ̃´. 
LUK.24.38	N zɛ̃̀ n wɔ̀ bɛ: “Byè yil á nʼá ce tə́tɔ̀ná á mʼá kəkə èta? 
LUK.24.39	Wɔ́ àmyɛ́ cìcì. Nyǐnə à jɛ̀sɛ́ ǹdə́ à nèsé. Tə́tɛ́mɛ́na nɛ á nyì. Ywə́lə́ bə nàmá ǹdə́ kúr zhe ǹdə àmyɛ́ ta yé.”
LUK.24.40	Ń gə́ zɔ̀m rə̀myɛ́ yó, n byili bi ń jɛ̀sɛ́ ǹdə́ ń nèsé. 
LUK.24.41	Bə̀ wun yə̀ nyɛ̀n. Sə è gə́ yʼà wɔ́ kɔn dɛ̀bɛ́ rə̀ jàr bɛ̀ dɛ̃´dɛ̃´ mɔ́ ce, bə̀ yʼà tʼâ zwẽ nyí yé. N zɛ̃̀ n wɔ̀ bɛ: “Kùjú ŋwɛ́nɛ́ á sõ nyə̀má?”
LUK.24.42	Bə zə émwâ kùkùl rə̀ wòwə̀, bə bʼe pɔ̃. 
LUK.24.43	N zwẽ n dɔ̃̀ bə̀ yírh wə. 
LUK.24.44	N zɛ̃̀ n wɔ̀ bɛ: “Nyǐnə kɔn dɛ̀bɛ́ à yʼà byili ába ǹdə́ à gwẽ̌ ŋwɛ́nɛ́ ǹdʼába: tɛ̀bɛ́ gakó bə̀ kɛ̃ àmyɛ́ shò-kwã nɛ́ Muyiisi nyə́ né sɛ́bɛ́ rɛ́ ǹdə́ Yi nyì-zwennə bé ǹdə́ Nwíísí sábá nɛ́ wẽ́ mó, nyɔ́ɔ́ ŋwɛ́nɛ́ bə̀ rə̀myɛ́ gakó pyǐrh.”
LUK.24.45	N pul bə̀ surhə mùnì ga bə lwar Yi zɔ̀mɛ̀ rɛ́ sɛ́bɛ́ rɛ́ zɔ̀mà nɛ́ kùrə̀. 
LUK.24.46	N zɛ̃̀ n wɔ̀ bɛ: “Bə̀ yʼà kɛ̃ bə̀ Kristə mó mà n nwɛ̀nɛ̀ n cì, n bwìrhì ń dwã nə̀tɔ̀ yùwə̀, n zɛ̃̀ n du cùùrì wẽ́, 
LUK.24.47	bə̀ bə̀ mʼa bwə̀l bə byili nunə dwí gakó ne bə pyìrhí bə̀ wun, mùnì bə nə bə̀ yə̀-bəlwàálɛ sǔbri ńmyɛ̌ yil yilə, sə bə̀ mʼa ji kùr Zhərəzalɛm nɛ́. 
LUK.24.48	Á wɔ́ rə̀myɛ́ gakó zhə̀n-cínnə, 
LUK.24.49	sə à mʼa twĩ̀ tɛ̀bɛ́ à Da bwəl rə̀ nyí mú rə bà. Mɛ̃na cɔ w wa, kɔn mʼe yí dɛ̃ rɛ́ tɛ̀bɛ́ jàn bʼa shí dɛ̃̌ Yi sõ, rə só á yó mó.”
LUK.24.50	Yezu zə ń tùntúmə́ bé n vò Betəni səta, n zhẽ̌ ń jɛ̀rh dɛ̃̌ n cĩ́ bwəl bə̀ yó. 
LUK.24.51	Ń gə́ tú ń nə́ ń cĩ́ bwəl bə̀ yó yi ní, Yi kwè mò bə̀ cəcəl wə, n vò Arəzana wa.
LUK.24.52	Bə wùlì ń yé né bə cèrhé mo, bə zɛ̃̀ bə kʼa kwɛ̃̀ bə vò Zhərəzalɛm ǹdə́ wu-nyɔ̃̀ nánfɔ̀lɔ̀. 
LUK.24.53	Bə̀ yʼà nʼê zhə̀l Yi jì y kɔ̀nɔ́ w wa twéé gakó, bə̀ nʼê cèrhé Yi ǹdə́ nə̀bán-co.
JHN.1.1	Kùr-ju yi ní, ǹdə́ Yi nyì-zɔ̀mɛ̀ rɛ́ yʼà ŋwɛ́nɛ́. Rə̀ yʼà ŋwɛ́nɛ́ ǹdə́ Yi, sə rə̀ yʼà wɔ́ Yi. 
JHN.1.2	Kùr-ju yi ní, ǹdə́ rə̀ yʼà ŋwɛ́nɛ́ ǹdə́ Yi. 
JHN.1.3	Wɔ́ rə̀myɛ́ dɛnnɛ Yi tó né rə wɛ̀rhɛ́ kɔn gakó. Kɔn rə̀dù ga tɛ̀nɛ́ Yi yə̀ rə̀ zɔ̀mɛ̀ rɛ́ dɛnnɛ tó rə wɛ̀rhɛ́ yé. 
JHN.1.4	Wɔ́ rə̀myɛ́ rə̀ nʼê pɛ nyǔ, sə nyǔ mú mə̀myɛ́ wɔ́ numbyínə́ bé pwẽ̀. 
JHN.1.5	Pwẽ̀ dé yə̂r cə-byín wə, sə cə-byín dí yə̀ rə̀ cə̀r yé.
JHN.1.6	Yi twĩ̀ lò mə̀dù n bà, ń yíl Zhã. 
JHN.1.7	Ń tú zhə̀n byilu, mùnì n yə̀ pwẽ̀ dé zhə̀n-cínnə, mùnì lyì bí gakó tó ń dɛnnɛ bə zwẽ nyí. 
JHN.1.8	È də̀ ńmyɛ̌ cìcì ń yà ń wɔ́ pwẽ̀ dé yé. Wɔ́ twĩ́ bə̀ twĩ̀ mù bə̀ ń yál pwẽ̀ dé zhə̀n-cínnə. 
JHN.1.9	Yi zɔ̀mɛ̀ rɛ́ dúdú rə̀ wɔ́ pwẽ̀ zhə̀nà, rə̀ tú lũ w wə, mùnì rə yə̂r lò gakó.
JHN.1.10	Rə̀ yʼà ŋwɛ́nɛ́ lũ w wə, sə lũ w lyì bí yə̀ rə̀ pár lwar yé. E jà wɔ́ rə̀myɛ́ dɛnnɛ Yi tó né rə wɛ̀rhɛ́ lũ wə́. 
JHN.1.11	Rə̀ tú rə̀ cìcì lyì bí sõ, sə bə̀ yə̀ shɛ̀nɛ́ bə zwẽ de yé. 
JHN.1.12	Ǹdə́ rə̀myɛ́ ga, bə̀ jàlà shɛ̀nɛ́ bə zwẽ de, sə rə̀ ce bə̀myɛ́ mɔ́ jǐrh Yi byâ, bə̀ gə́ zù rì mú yilə. 
JHN.1.13	Sə bə̀ yə̀ Yi byâ jǐrh ǹdə́ numbyíní jàn ráá ǹdə́ numbyíní pùbùlə̀ yé. Bə̀ yə̀ bal ǹdə́ kɛ̃ dɛnnɛ tó bə jǐrh Yi byâ yé. Wɔ́ Yi cìcì rə̀ ce bə jǐrh rə̀ byâ.
JHN.1.14	Yi nyì-zɔ̀mɛ̀ rɛ́ jǐrh numbyíní, sə numbyíní y èmyɛ́ jòm nə́ sõ. Nə́ yírhə́ nɔ è zùwə́ yə́. Wɔ́ Da mɔ́ ń pɔ zùwə́ y èmyɛ́ ń Byì-dùwə̀ y ne. È sónó w já dɛ̃´dɛ̃´. Wɔ́ èmyɛ́ dɛnnɛ nə́ tó né nə́ lwar Yi gə́ wɔ́ kɔn ná-dwí yil né zhə̀n zhə̀nà.
JHN.1.15	Zhã yàl ń zhə̀n-cínnə, n bwə̀l n mə n zɔ̀m ń yò n wɔ̀: “Wɔ́ ńmyɛ̌ yò à yʼà zɔ̀m a byili bə̀ lò la tà-kwã n bà, sə ń du àmyɛ́, bə̀ ń jɛ̀rɛ̀ nɛ̀ ń ŋwɛ́nɛ́.”
JHN.1.16	Sə nə́ gakó tó ńmyɛ̌ dɛnnɛ nə́ nə Yi sónó w námpúm ǹdə́ rə̀ pansɛ́ rə̀ nʼê pɛ nə́ba twéé twéé mó. 
JHN.1.17	Yi tó Muyiisi dɛnnɛ rə byili nə́ba rə̀ nyə́ né, sə rə̀ tó Yezu Kristə dɛnnɛ rə byili nə́ba rə̀ sónó w ǹdə́ rə̀ gə́ wɔ́ kɔn ná-dwí yilə. 
JHN.1.18	Lò lò gwẽ̌ yə̀ Yi nɛ ǹdə́ ń yírhə́ yé. Sə wɔ́ rə̀ Byì-dùwə̀ y è wɔ́ Yi, è ŋwɛ́nɛ́ ǹdə́ Da mɔ́ mɔ́, è ce numbyínə́ bé lwar rə̀ párá.
JHN.1.19	Zhwifubá yó-cìnə́ bé yʼà twĩ̀ Yi jì y vwĩ̀-zwə́lnə bé jàlà, ǹdə́ Levyi lyì jàlà, bə shí Zhərəzalɛm bə vò bə̀ nʼê bwə̀rh Zhã bə̀ zhe: “Ǹmyɛ́ wɔ́ mɔ̌?”
JHN.1.20	Rə̀myɛ́ yó, Zhã byili bi pamparɛ̃ɛ̃. Ń yə̀ bɛ kaka shèè yé. Ń byili bi bə̀ è də̀ ńmyɛ̌ ń wɔ́ Kristə mó yé.
JHN.1.21	Bə zɛ̃̀ bə bwə̀rh mò bə wɔ̀: “Ǹmyɛ́ nə wɔ́ mɔ̌? Ǹ wɔ́ Elyi?”
JHN.1.21	N wɔ̀ bɛ: “Àmyɛ́ də̀ Elyi yé.”
JHN.1.21	Bə kʼe bwə̀rh mò bə wɔ̀: “È nə wɔ́ ǹmyɛ́ ǹ wɔ́ Yi nyì-zwennə mó?”
JHN.1.21	N wɔ̀ bɛ: “Ɔ̃́ʼɔ̃, è də̀ àmyɛ́ à wɔ́ Yi nyì-zwennə mó myɛ yé.”
JHN.1.22	Bə zɛ̃̀ bə kʼe bwə̀rh mò bə wɔ̀: “Sə ǹmyɛ́ nə wɔ́ mɔ̌? Ǹmyɛ́ cìcì byili nə́ba ǹ gə́ wɔ́ lò ná-dwí yilə, mùnì ga nə́ vò é byili byɛ̀bɛ́ bə̀ twĩ̀ nə́ba mó ne.”
JHN.1.23	N zɛ̃̀ n wɔ̀ bɛ: “Àmyɛ́ wɔ́ mɔ̀bɔ́ Yi nyì-zwennə Ezəyi yà ń zɔ̀m ń yò mó. Ń yà ń zɔ̀m n wɔ̀:
JHN.1.23	‘Cəl nʼê bwə̀l gɔ-elũ èpòlò wə̀, rə̀ zhe:
JHN.1.23	Kwɛrhɛna Cinu sɔ́má y á ce e yə̀ cángá.’ ”
JHN.1.24	Lyì bí byɛ̀bɛ́ bə̀ yʼà twĩ̀ Zhã sõ mó jàlà yʼà wɔ́ Farɛzhɛ̃ɛ̃bá. 
JHN.1.25	Bə zɛ̃̀ bə bwə̀rh mò bə wɔ̀: “È nə gə də̀ ǹmyɛ́ ǹ wɔ́ Kristə mó, ń jà ǹ də̀ Elyi, e jà è də̀ ǹmyɛ́ ǹ wɔ́ Yi nyì-zwennə mó myɛ, byè yil ǹ nə nə́ ǹ pɛ lyì bí nɛ̃̌-shɔ?”
JHN.1.26	Zhã wɔ̀ bɛ: “Àmyɛ́ nʼâ zə nɛ̃̌ à pɛ ába nɛ̃̌-shɔ, sə lò mə̀dù ŋwɛ́nɛ́ á wẽ́, á jʼâ yə̀l ń pár yé. 
JHN.1.27	Àmyɛ́ jɛ̀rɛ̀ mɔ̀ a bà, sə à yə̀ yírh swí sʼà lwə̂r ń nə̀cìlə̀ né nyínsí myɛ cìcì yé.”
JHN.1.28	Rə̀myɛ́ gakó wɛ̀rhɛ́ Betəni ní, Zhɔrdɛ̃ bwǐ y èpákɛ̀, Zhã gə́ yà ń nə́ ń pɛ lyì bí nɛ̃̌-shɔ mə̀gã̌ mɔ́.
JHN.1.29	È zɛ̃̀ nəkɔkɔ́lɛ́ yá, Zhã nɔ Yezu ń bàn ń sono, n zɛ̃̀ n wɔ̀: “Nyǐnə Yi pyì-bwɛ̀lɛ́ y è nʼê vùr lũ w yə̀-bəlwàálɛ́ mɔ́.
JHN.1.30	Wɔ́ ńmyɛ̌ yò à yʼà zɔ̀m a byili bə̀ lò la tà-kwã n bà, sə ń du àmyɛ́, bə̀ ń jɛ̀rɛ̀ nɛ̀ ń ŋwɛ́nɛ́ nɛ́ mɔ́. 
JHN.1.31	E jʼà yʼà yə̀l ń pár yé, sə àmyɛ́ tú à nʼâ pɛ nɛ̃̌-shɔ Esərayɛl lyì bí ni, mùnì ga bə lwar ń párá.”
JHN.1.32	Zhã kə́ n wɔ̀: “À nɔ Eshirhə náàcɛ̀nɛ́ è shí dɛ̃̌ ǹdə épwèné ta, è nʼê swé ń yó. 
JHN.1.33	À yʼà yə̀l ń pár yé, sə Yi rí tɛ̀bɛ́ rə̀ twĩ̀ nì bʼà zə nɛ̃̌ a pə lyì bí nɛ̃̌-shɔ mɔ́ wò nè: ‘Ǹ bʼâ nə lò Eshirhə náàcɛ̀nɛ́ shí dɛ̃̌ è nʼê swé ń yó. Sə́ lwar bə̀ wɔ́ ńmyɛ̌ ń mà n zə Eshirhə y n pə lyì bí nɛ̃̌-shɔ.’ 
JHN.1.34	Sə à yírhə́ nɔ mɔ. Rə̀myɛ́ ce, à nʼâ byili bə̀ ń wɔ́ Yi Byǐ zhə̀n zhə̀nà.”
JHN.1.35	È zɛ̃̀ nəkɔkɔ́lɛ́ kə́dò, Zhã yà ń kə́ ń zhǐ gàà, ńmyɛ̌ ǹdə́ ń kwã-lyì bə̀lyè. 
JHN.1.36	Ń gə́ nɔ Yezu ń nə́ ń lyɛ̃, n wɔ̀: “Nyǐnə Yi pyì-bwɛ̀lɛ́ yá.”
JHN.1.37	Ń kwã-lyì bí bə̀lyè y gə́ nyɛ̀ɛ̀ ń gə́ zɔ̀m nɛ́ mɔ́, bə zhǐr bə tó Yezu ni.
JHN.1.38	Yezu pyìrhí n pwírí bə̀ ŋwɛ́nɛ́ ń kwã nɛ́, n zɛ̃̀ n wɔ̀ bɛ: “Bə̀kɔ́n á nʼá pyà?”
JHN.1.38	Bə wɔ̀ mɔ̀: “Rəbyi, yẽ̀ ǹ nə́ ǹ zwɛ̃̀ nɛ́?” (Rəbyi kùr wɔ́: “Yó-cə́bal”.)
JHN.1.39	N zɛ̃̀ n wɔ̀ bɛ: “Bànà á lyɛ̃ bʼâ mʼâ lwar à gə́ nʼâ zwɛ̃̀ mə̀gã̌.” Bə tó mo bə yí, bə nə ń gə́ nə́ ń zwɛ̃̀ má. È yʼà wɔ́ yi-kár bɔ̀l wà, bə jʼa mɛ̃ ń sõ dɛ̃ rɛ́ rə̀myɛ́ də̀dɛ̀nɛ́ yá.
JHN.1.40	Zhã kwã-lyì bí bə̀lyè y bə̀ yʼà nyɛ̀ɛ̀ ń gə́ zɔ̀m nɛ́ bə zhǐr bə tó Yezu ni mú, mə̀dù y yà ń wɔ́ Shəmɔ Pyɛɛrɛ da-byǐ Andərɛ. 
JHN.1.41	Andərɛ jɛ̀rɛ̀ n vò n nə Shəmɔ n wɔ̀ mɔ̀: “Nə́ nɔ Məshi.” (Rə̀ kùr wɔ́: Kristə.)
JHN.1.42	N zə mɔ n vò Yezu sõ. Yezu gə́ nɔ mɔ, n wɔ̀ mɔ̀: “Ǹ yíl Shəmɔ, ǹ da yíl Zhã. Sə bə̀ mʼa byẽ̀ mó bə̀ Kəfaasɛ.” (Kəfaasɛ ǹdə́ Pyɛɛrɛ ga kùr wɔ́: “Nə́kulu”.)
JHN.1.43	È zɛ̃̀ nəkɔkɔ́lɛ́ yá, Yezu zɛ̃̀ n vò Gəlile tənà y wa, n nə Shilipu, n wɔ̀ mɔ̀: “Bə̂ tó à kùrə̀.”
JHN.1.44	Shilipu yà ń wɔ́ cɔ w bə̀ nʼê byẽ̀ bə̀ Betəsəyiidi mú lò, ńmyɛ̌ ǹdə́ Andərɛ ǹdə́ Pyɛɛrɛ ga. 
JHN.1.45	Rə̀myɛ́ kwã nɛ́, Shilipu vò n nə Natanayəə, n wɔ̀ mɔ̀: “Nə́ nɔ mɔ̀bɔ́ Muyiisi zɔ̀m ń yò Yi nyə́ né sɛ́bɛ́ rɛ́ wẽ́, Yi nyì-zwennə bé myɛ jʼa zɔ̀m ń yò bə̀ sábá nɛ́ wẽ́ mó. Nyǐ wɔ́ Nazarɛtɛ lyì bal Zhozefu byǐ Yezu.”
JHN.1.46	Natanayəə zɛ̃̀ n wɔ̀ mɔ̀: “Kɔ̀-twə̂ wɔ̌ è bʼa shí Nazarɛtɛ?”
JHN.1.46	Shilipu wɔ̀ mɔ̀: “Bà, ǹ yírhə́ bʼa na.”
JHN.1.47	Yezu gə́ nɔ Natanayəə ń bàn ń sõ, n zɛ̃̀ n zɔ̀m ń yò, n wɔ̀: “Nyǐ Esərayɛl lò zhə̀n zhə̀nà. Yǔyǔ yə̀ mə̀ gùlí yé.”
JHN.1.48	Natanayəə zɛ̃̀ n bwə̀rh mò n wɔ̀: “Yẽ̀ ǹ nɔ à pár nɛ́?”
JHN.1.48	Yezu wɔ̀ mɔ: “À nɔ mɔ́ épyìlú w kùr wə̀, ǹdə́ Shilipu gwẽ̌ yə̀ twí n byẽ̀ mó yé.”
JHN.1.49	Natanayəə zɛ̃̀ n wɔ̀ mɔ̀: “Yó-cə́bal, ǹ wɔ́ Yi Byǐ, ń jà ǹ wɔ́ Esərayɛl pyɔ̌.”
JHN.1.50	Yezu wɔ̀ mɔ̀: “Wɔ́ à gə́ wò bʼà nɔ mɔ́ épyìlú w kùr w mó è ce, ń zwẽ nyí? Nyǐ ǹ yírhə́ bʼa nə ywẽ̀ nánfwààlɛ̀ dwã nə̀ du kɔ̀bɔ́.” 
JHN.1.51	N zɛ̃̀ n kə́ n wɔ̀ mɔ̀: “Zhə̀n zhə̀nà, à nʼâ wə̀l ába: á bʼâ nə dɛ̃̌ yi rí rə̀ pul, Yi màlɛ́kabá nʼê zɛ̃̀ bə̀ zhə̀l dɛ̃̌ bə̀ kʼâ swé Numbyíní Byǐ yó.”
JHN.2.1	Shilipu ǹdə́ Natanayəə gə́ jǐrh Yezu kwã-lyì mú, è dwã nə̀lyè yùwə̀, kɛ̃-jú yʼà ŋwɛ́nɛ́ Gəlile tənà y cɔ òdù wẽ́. Bə̀ nʼê byẽ̀ cɔ w òmyɛ́ bə̀ Kana. Yezu ná yà ń zhə̀l gàà, 
JHN.2.2	sə bə̀ yʼà byẽ̀ Yezu ǹdə́ ń kwã-lyì bí myɛ bə bə̀ kɛ̃-jú w címsí jàà wà.
JHN.2.3	Sə címsí sɛ̃´ mɔ́ tú mə mwìrì. Yezu ná zɛ̃̀ n wɔ̀ mɔ̀: “Bə̀ sɛ̃´ mɔ́ zhɛ̀.”
JHN.2.4	Yezu wɔ̀ mɔ̀: “Kɛ̃, è nə wɔ́ ǹmyɛ́ ǹ bʼâ byili ni? À yi gwẽ̌ yə̀ yí yé.”
JHN.2.5	Ń ná zɛ̃̀ n wɔ̀ kɛ̀lɛ́ y tùntùnnə̀ bé ne: “Kɔn dɛ̀bɛ́ ń gə wò bə̀ wɛ̀rhɛ́na, sʼá wɛ̀rhɛ́.”
JHN.2.6	Nə́kulu nə̀bwándɛ tə̀ldù yʼà zhǐ tɛ̃´ gàà, Zhwifubá yʼà nʼê ce nɛ̃̌ rə̀ wẽ́ bə̀ mʼê sàm bə̀ jɛ̀sɛ́ ǹdə bə̀ lùl-e-pwírí y gə́ yʼà nʼê byili ní. Sə nə̀bwándɛ́ rə̀myɛ́ òdù gakó yʼà yú kɔ̀lɔ́ yírhə́ nə̀lyè ráá nə̀tɔ̀. 
JHN.2.7	Yezu wɔ̀ kɛ̀lɛ́ y tùntùnnə̀ bé ne: “Tɛ̃´na nɛ̃̌ á ce nə̀bwándɛ́ dɛ̀bɛ́ wẽ́ rə sú.”
JHN.2.7	Bə tɛ̃´ nɛ̃̌ mɔ́ bə ce né rə sú pyámm. 
JHN.2.8	Yezu zɛ̃̀ n wɔ̀ bɛ: “Tɛ̃´na èlâsɛ̃´ á vò á pə mɔ̀bɔ́ ń nə́ ń nyǐ címsí yò mó ne.”
JHN.2.8	Bə tɛ̃´ bə vò e pɔ̃. 
JHN.2.9	Ń gə́ lə́lá nɛ̃̌ mɔ́ mə̀ jǐrh sɛ̃´ mɔ́, ń yà ń yə̀l sɛ̃´ mɔ́ mə̀myɛ́ mɔ́ gə́ shí mə̀gã̌ yé, sə kɛ̀lɛ́ y tùntùnnə̀ bé byɛ̀bɛ́ bə̀ tɛ̃´ nɛ̃̌ mɔ́ mɔ́ yʼà yě sɛ̃´ mɔ́ gə́ shí má, n zɛ̃̀ n byẽ̀ kɛ̃ mɔ́ byal mɔ́, 
JHN.2.10	n wɔ̀ mɔ̀: “Lò gakó ya n jɛ̀rɛ̀ n pə sɛ̃´ mɔ́ mɔ̀bɔ́ mə̀ nyɛ̀ dɛ̃´dɛ̃´ mɔ́ lyì bí ni. Bə̀ gə nyɔ̀ mɔ̀ bə súwə́, n zɛ̃̀ n pə bɛ mɔ̀bɔ́ mə̀ bə nyɛ̀ dɛ̃´dɛ̃´ mɔ́. Ǹmyɛ́ zɛ̃̀ ń cə̀r mɔ̀bɔ́ mə̀ nyɛ̀ dɛ̃´dɛ̃´ mɔ́ ń cĩ́ kɔn mʼe yí èlâsɛ̃´?”
JHN.2.11	Wɔ́ màmyɔ w òmyɛ́ ò yàl Yezu màmyɔ nã́yóó ń wɛ̀rhɛ́ n mə n byili ń gə́ wɔ́ lò ná-dwí yilə. Ń tó òmyɛ́ dɛnnɛ n byili ń zùwə́. Wɔ́ Gəlile tənà y cɔ w bə̀ nʼê byẽ̀ bə̀ Kana mɔ́ wẽ́ ń wɛ̀rhɛ́ w nɛ́. Ń kwã-lyì bí jʼa zwẽ nyí bə̀ ń wɔ́ Kristə mó.
JHN.2.12	Rə̀myɛ́ kwã nɛ́, ńmyɛ̌ ǹdə́ ń ná ǹdə́ ń nyáná bɛ́ ǹdə́ ń kwã-lyì bí zhǐr bə vò Kapɛrnaɔm, bə wɛ̀rhɛ́ dwã màngɛlɛ́.
JHN.2.13	Zhwifubá címsí bə̀ nʼê byẽ̀ bə̀ Pakɛ y mɔ́ gə́ tú e bwəlse, Yezu zɛ̃̀ n vò Zhərəzalɛm.
JHN.2.14	N yí n nə lyì bə̀ zə nə̀-byərh ǹdə́ pyììsì ǹdə́ épwə̂nse bə̀ jě tɛ̃´ Yi jì y kɔ̀nɔ́ w wa, bə̀ nʼê yè. N nə sə̀byì-lyə́rnə bə̀myɛ jě tɛ̃´ bə̀ nʼê lyə́r bə̀ sə̀byâ. 
JHN.2.15	N zɛ̃̀ n kwè nyínsi n mə n wɛ̀rhɛ́ dànə̀shɔ̀rɔ́, n jì bə̀myɛ́ ǹdə́ bə̀ pyììsí ǹdə́ bə̀ nə̀-byesé gakó n ce pwẽ̀ nè, n cìrh wẽ̀ dé tɛ̀bɛ́ sə̀byì-lyə́rnə bé yʼà nʼê lyə́r sə̀byâ bɛ́ rə̀ yó mó ǹdə́ sə̀byâ bɛ́ ga n làà tɛ̃´, 
JHN.2.16	n zɛ̃̀ n wɔ̀ byɛ̀bɛ́ bə̀ yʼà nʼê yè épwə̂nsé mó ne: “Zəna wẽ̀ dé èta mɔ́ á mʼá du nyɔ̀nɔ̀. Á bə̀kʼá zə à Da kɛ̀lɛ́ y á mʼá wɛ̀rhɛ́ ya yé.”
JHN.2.17	Rə̀myɛ́ yó, ń kwã-lyì bí zɛ̃̀ bə lyǐrh kɔn dɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó. Bə̀ kɛ̃ rə̀ wẽ́ bə wɔ̀: “À só ǹ kɛ̀lɛ́ y dɛ̃´dɛ̃´ Cinu. È sónó w nʼê jí ni ǹdə myǐn ta.”
JHN.2.18	Zhwifubá yó-cìnə́ bé zɛ̃̀ bə wɔ̀ mɔ̀: “Wɛ̀rhɛ́ màmyɔ ń byili nə́ba, mùnì nə́ lwar bə̀ ǹ zhe sɔ́má sə́ jì lyì bí.”
JHN.2.19	Yezu wɔ̀ bɛ: “Wǔrnə Yi jì y kɛ̀bɛ́, sʼá yẽ̌ bʼà mʼa kʼa lù y dwã nə̀tɔ̀ wẽ́ a zhɛ̀.”
JHN.2.20	Zhwifubá yó-cìnə́ bé wɔ̀ mɔ̀: “Bə̀ wɛ̀rhɛ́ byinə shə́-èna ǹdə́ nyə̀ldù Yi jì y kɛ̀bɛ́ lú mú yó, ǹmyɛ́ zɛ̃̀ ń wɔ̀ bə̀ ǹ bʼâ ká lù y ń zhɛ̀ dwã nə̀tɔ̀ wẽ́?”
JHN.2.21	E jà Yi jì y kɛ̀bɛ́ Yezu yà ń nə́ ń zɔ̀m è yò mó, wɔ́ ń yala nɛ́ yò ń yà ń nə́ ń zɔ̀mà. 
JHN.2.22	Sə ń gə́ tú n cì n ká n bwìrhì n du cùùrì wẽ́ kwã nɛ́, ń kwã-lyì bí zɛ̃̀ bə kʼa lyǐrh bə̀ ń yà ń byili rə̀myɛ́. Bə jʼa zwẽ kɔn dɛ́ tɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó ǹdə́ tɛ̀bɛ́ Yezu yà ń byili mú.
JHN.2.23	Yezu gə́ yà ń ŋwɛ́nɛ́ Zhərəzalɛm nɛ́ Pakɛ y címsí yi ní mú, lyì bí yʼà nə mɔ ń nə́ ń wɛ̀rhɛ́ màmyaarhɛ́. Rə̀myɛ́ ce bə̀ nánzhəzhɔ̌ zù mù. 
JHN.2.24	Sə ń gə́ yà ń yě bə̀ gakó yé-shò mó ce, ń yà ń bə bə̀ zhə̀n zhe yé. 
JHN.2.25	Ń cìcì gə́ yà ń yě kɔn dɛ̀bɛ́ rə̀ ŋwɛ́nɛ́ numbyíní wu w wẽ́ mó ce, ń yà ń tá ń pyà bə̀ lò byili mu ǹ dõ gə́ wɔ́ nɛ́ yé.
JHN.3.1	Farɛzhɛ̃ɛ̃bá lò mə̀dù yà ń ŋwɛ́nɛ́ ń yíl Nəkɔdɛm, e jà ń yà ń ŋwɛ́nɛ́ Zhwifubá yó-cìnə́ bé gùlú w wẽ́. 
JHN.3.2	Dɛ̃ rə̀dù, n zɛ̃̀ n bə̀ Yezu sono ǹdə́ cəcɛ̃, n wɔ̀ mɔ̀: “Yó-cə́bal, lò tɛ̀nɛ́ ń wɔ̌ màmyaarhɛ́ tɛ̀bɛ́ ǹ nə́ ǹ wɛ̀rhɛ́ mɔ́ ń la wɔ̀rhɔ́ ǹdə́ Yi gə tɛ̀nɛ́ ǹdə́ rə̀-ná-cí yé. Rə̀myɛ́ ce, nə́ yě bə̀ wɔ́ Yi rə̀ twĩ̀ mú ń bə̀ ǹ nə́ ǹ byili nə́ba rə̀ zɔ̀mɛ̀ rɛ́.”
JHN.3.3	Yezu zɛ̃̀ n wɔ̀ mɔ̀: “Zhə̀n zhə̀nà à nʼâ wə̀l mó: lò mɔ̀bɔ́ bə̀ gə yə̀ mɔ́ lùl dɛ̃̌ lul mó, ǹ tá ǹ la Yi pyɛ̀lɛ̀ rɛ́ nɔ ń nyǐ ǹdə́ ǹ yírhə́ yé.”
JHN.3.4	Nəkɔdɛm zɛ̃̀ n bwə̀rh mò n wɔ̀: “Etər bə̀ mʼa tó né bə kʼa kwɛrhɛ bə lù náncɛ y myɛ? Ń wɔ̌ ń mà n ká n zù ń ná wẽ́, ń ná lù mù kə́dò?”
JHN.3.5	Yezu wɔ̀ mɔ̀: “Zhə̀n zhə̀nà à nʼâ wə̀l mó: lò mɔ̀bɔ́ bə̀ gə yə̀ mɔ́ lùl nɛ̃̌ ǹdə́ Eshirhə náàcɛ̀nɛ́ wẽ́, ǹ wàr ǹ mʼâ zù Yi tənà y wẽ́ yé. 
JHN.3.6	Lò mɔ̀bɔ́ bə̀ lùl numbyíní jal wẽ́, ǹ wɔ́ numbyíní jal kɔna. Lò mɔ̀bɔ́ bə̀ lùl Eshirhə náàcɛ̀nɛ́ wẽ́, ǹ wɔ́ Eshirhə kɔna. 
JHN.3.7	Zɔ̀mɛ̀ rɛ́ à zɔ̀m bə̀ wɔ́ nyɔ́ɔ́ sʼá lù dɛ̃̌ lul mó bə̀kʼa jàr mɔ́ yé. 
JHN.3.8	Zho w nʼô ce ò la ò gə́ só má. Ǹ nyɛ̌ ò dweme, ń jà ǹ yə̀l ò gə́ shí má, ǹ yə̀l ò gə́ la má myɛ yé. Kɔn mʼa yə̀ èta ǹdə́ lò mɔ̀bɔ́ bə̀ lùl Eshirhə y wẽ́ mó myɛ.”
JHN.3.9	Nəkɔdɛm kə́ n bwə̀rh mò n wɔ̀: “Etər rə̀myɛ́ wɔ̌ rə̀ mʼa tó né rə wɛ̀rhɛ́?”
JHN.3.10	Yezu wɔ̀ mɔ̀: “Ǹmyɛ́ ǹ nə́ ǹ cèrhè Yi zɔ̀mɛ̀ rɛ́ Esərayɛl lyì bí ni, ń zɛ̃̀ ǹ yə̀l rə̀myɛ́? 
JHN.3.11	Zhə̀n zhə̀nà à nʼâ wə̀l mó: nə́myɛ̌ nʼé zɔ̀m kɔn dɛ́ dɛ̀bɛ́ nə́ yě mó. Wɔ́ tɛ̀bɛ́ nə́ nɔ ǹdə́ nə́ yírhə́ mó nə́ rʼé byili, e jʼâ tʼá yâl á zwẽ dɛ̀bɛ́ nə́ rʼé byili ába mó yé. 
JHN.3.12	À gə nʼâ zɔ̀m kɔn dɛ̀bɛ́ rə̀ ŋwɛ́nɛ́ cɛ yó mó yò, á zɛ̃̀ á tʼá zwẽ nyí. Sə à nə gə zɔ̀m dɛ̀bɛ́ rə̀ ŋwɛ́nɛ́ dɛ̃̌ Arəzana w mɔ́ yò, etər á mʼâ tó né á zwẽ nyí? 
JHN.3.13	È gə də̀ Numbyíní Byǐ mú ń shí Arəzana w n bə̀ mɔ́, lò dõ gwẽ̌ yə̀ Arəzana w zhə̀l yé.
JHN.3.14	“Ǹdə Muyiisi gə́ yà ń zə kã̀mɔ w n zwìrhì dɔm mɔ́ gɔ-elũ èpòlò w wẽ́, n byə́byɛ́lɛ́ mɔ dɔ̌ w nɛ n zhẽ̌ dɛ̃̌ nɛ́, wɔ́ nyɔ́ɔ́ bə̀ bə̀ zhẽ̌ Numbyíní Byǐ myɛ èta, 
JHN.3.15	mùnì ga lò mɔ̀bɔ́ gakó ǹ zù mù, sə́ nə nyǔ mə̀ tʼâ la zhɔ̌.”
JHN.3.16	Yi swéné lũ w dɛ̃´dɛ̃´ kɔn mʼe yí rə twĩ̀ rə̀ byì-dùwə̀ y ò wẽ́, mùnì ga lò mɔ̀bɔ́ gakó ǹ zù mù sə ǹ bə̀ká jé yé, sə́ nə nyǔ mə̀ tʼâ la zhɔ̌.
JHN.3.17	Yi yə̀ rə̀ Byǐ mú twĩ̀ lũ w wẽ́ bə̀ ń kə́ ò bùrsì n pə w còrhò-tum yé. Rə̀ twĩ̀ mù mùnì ga lũ w lyì bí tó ńmyɛ̌ dɛnnɛ bə nə vwârh. 
JHN.3.18	Lò mɔ̀bɔ́ ǹ zù mù, bə̀ tʼâ la ǹ bùrsì kɔ́ bə pɔ̃́ còrhò-tum yé. Sə lò mɔ̀bɔ́ ǹ yə̀ mɔ̀ zwì, ǹ bùrsí kɔ́wá, ǹ mʼâ nə còrhò-tum, ǹ gə́ yə̀ Yi Byì-dùwə̀ y zwì mú yilə. 
JHN.3.19	Pwẽ̀ dé tú lũ w wə, sə lũ w lyì bí só cə-byín dí du pwẽ̀ dé. Wɔ́ rə̀myɛ́ rə̀ ce Yi kɔ́ bə̀ bùrsì, rə̀ la bɛ còrhò-tum pɔ. 
JHN.3.20	Lò mɔ̀bɔ́ gakó ń nə́ ń twĩ̀ lwɛlɛ, pwẽ̀ wɔ́ ń súsúlú. Ń yě bə̀, ń gə du pwẽ̀ dé ne, lyì bí mʼa lwar ń lwɛlɛ rɛ́. Rə̀myɛ́ ce ń bə shɛ̀ pwẽ̀ dé ne du yé. 
JHN.3.21	Sə lò mɔ̀bɔ́ ń nə́ ń twĩ̀ zhə̀n wẽ́, rə̀-ná-cí nə́ ń dwi pwẽ̀ dé ne, mùnì ga lyì bí lwar pamparɛ̃ɛ̃ bə̀ wɔ́ Yi pùbùlə̀ ń nə́ ń twĩ̀.
JHN.3.22	Rə̀myɛ́ kwã nɛ́, Yezu ǹdə́ ń kwã-lyì bí zhǐr bə vò Zhide tənà y wa. Bə wɛ̀rhɛ́ dwã màngɛlɛ́ gàà, sə ń yà ń nə́ ń pɛ nɛ̃̌-shɔ lyì bí ni. 
JHN.3.23	Zhã myɛ yà ń nə́ ń pɛ nɛ̃̌-shɔ. Cə-byǐ èdù yʼà ŋwɛ́nɛ́ Səlyim sarh nɛ, bə̀ nʼê byẽ̀ bə̀ Enɔ̃. Nɛ̃̌ yʼà ŋwɛ́nɛ́ gàà dɛ̃´dɛ̃´. Wɔ́ rə̀myɛ́ è ce ń yà ń nə́ ń pɛ nɛ̃̌-shɔ lyì bí byɛ̀bɛ́ bə̀ yʼà nʼê twí ń sono mó ne gàà. 
JHN.3.24	Rə̀myɛ́ yi ní mú, ǹdə́ bə̀ yʼà gwẽ̌ yə̀ Zhã byə̀nə́-jù w ce yé.
JHN.3.25	Dɛ̃ rə̀dù, Zhã kwã-lyì bí jàlà ǹdə́ Zhwifu mə̀dù zɛ̃̀ bə̀ nʼê mà nyə̀-pâr ǹdə́ dwã kɔn dɛ̀bɛ́ lò mə̂ sə n wɛ̀rhɛ́, n mə n kwɛrhɛ ń yò ǹdə́ Yi mú shò-kwã nɛ́. 
JHN.3.26	Bə zɛ̃̀ bə vò Zhã sono bə wɔ̀ mɔ̀: “Yó-cə́bal, bal mɔ́ mɔ̀bɔ́ ń yà ń tó mó ń ŋwɛ́nɛ́ Zhɔrdɛ̃ bwǐ y èpákɛ̀, ǹ yà ǹ zɔ̀m ń yò ǹdə́ nə́ba mɔ́, ńmyɛ nə́ ń pɛ nɛ̃̌-shɔ lyì bí ni èlâsɛ̃´, sə lyì bí gakó nʼê zhə̀l ń sono.”
JHN.3.27	Zhã zɛ̃̀ n wɔ̀ bɛ: “Lò wàr ń mà n nə kɔn ǹdə́ è gə də̀ Yi rə̀ pɔ mɔ rɛ yé. 
JHN.3.28	Á cìcì yě bʼà byili ába pamparɛ̃ɛ̃ bʼè də̀ àmyɛ́ à wɔ́ Kristə mó yé. Wɔ́ twĩ́ bə̀ twĩ̀ nì a tó ń yé a bà. 
JHN.3.29	Mɔ̀bɔ́ ń jú kɛ̃ mɔ́ mɔ́, wɔ́ ńmyɛ̌ ń wɔ́ ń byal mɔ́, sə kɛ̃ mɔ́ byal mɔ́ dɔwa mɔ́ wɔ́ zhí ń zhǐ ń dɔwa mɔ́ sarh nɛ, ń nə́ ń cili ń zɔ̀mà nɛ́. Sə ń gə nyɛ̀ɛ̀ ń cəl, ń wu nyɛ̀. Èta myɛ, tɛ̀bɛ́ wɔ́ àmyɛ́ wu-nyɔ̃̀ námpúm. 
JHN.3.30	Wɔ́ ńmyɛ̌ yil lé rə̀ mə̂ sə rə du, sə àmyɛ́ nyân dɛ́ kwɛ́nɛ́ tɛ̃´.”
JHN.3.31	Mɔ̀bɔ́ ń shí dɛ̃̌ yi w n bə̀ mɔ́ du lyì bí gakó, sə mɔ̀bɔ́ ń shí cɛ y shó w wẽ́ mó, wɔ́ cɛ y lò, ń nə́ ń zɔ̀m wẽ̀ dé tɛ̀bɛ́ rə̀ ŋwɛ́nɛ́ cɛ yó mó yò. Mɔ̀bɔ́ ń shí dɛ̃̌ Arəzana w mɔ́ du bə̀ gakó. 
JHN.3.32	Ń nə́ ń byili kɔn dɛ̀bɛ́ ń nɔ ǹdə́ ń yírhə́ ǹdə́ tɛ̀bɛ́ ń nyɛ̀ɛ̀ ǹdə́ ń zhã̌ mɔ́, sə lò lò bə shɛ̀ zhə̀n dɛ́ ń nə́ ń byili mú zõ yé. 
JHN.3.33	Sə lò mɔ̀bɔ́ ǹ shɛ̀nɛ́ ń zwẽ zhə̀n dɛ́ ń nə́ ń byili mú, ǹ lwar pamparɛ̃ɛ̃ bə̀ Yi wɔ́ zhə̀n cə́bal. 
JHN.3.34	Yi nʼê ce mɔ̀bɔ́ rə̀ twĩ̀ mú sú ǹdə́ rə̀ Eshirhə yə́. Rə̀myɛ́ ce, zɔ̀mà nɛ́ nyɛ̀bɛ́ ń nə́ ń zɔ̀m mɔ́ wɔ́ rə̀myɛ́ nyə̀ná. 
JHN.3.35	Da mɔ́ só ń Byǐ mú, n kwè kɔn gakó n ce ń jɔ̃̀ wà. 
JHN.3.36	Lò mɔ̀bɔ́ ń zù Byǐ mú, rə̀-ná-cí zhe nyǔ mə̀ tʼâ la zhɔ̌. Sə lò mɔ̀bɔ́ ń yə̀ mɔ̀ zwì, rə̀-ná-cí tá ń la nyǔ mú zal yé. Yi lyim dí bʼa mɛ̃ ń yó wə.
JHN.4.1	Yezu lwar bə̀ Farɛzhɛ̃ɛ̃bá nyɛ̀ɛ̀ bə̀ ń nə́ ń nɛ kwã-lyì ń pɛ bɛ nɛ̃̌-shɔ du Zhã. 
JHN.4.2	(È gə wɔ́ zhə̀n wál yilə, Yezu cìcì yà ń tá ń pɛ nɛ̃̌-shɔ yé. Wɔ́ ń kwã-lyì bí bə̀ yʼà nʼê pɛ.) 
JHN.4.3	Yezu zɛ̃̀ n zhǐr Zhide tənà y wa, n kə́ ń la Gəlile, 
JHN.4.4	e jà Gəlile sɔ́má y yʼà nʼê tó Samarɛ tənà y wa.
JHN.4.5	N yí Samarɛ cɔ òdù bə̀ nʼê byẽ̀ bə̀ Səkaarɛ. Cɔ w òmyɛ́ mɔ́ ŋwɛ́nɛ́ cɛ y Zhakɔɔbɛ yà ń pɔ ń byǐ Zhozefu ni mú yala nɛ. 
JHN.4.6	Zhakɔɔbɛ zhìlí y yʼà ŋwɛ́nɛ́ gàà.
JHN.4.6	Yezu gə́ zhə̀l zhə̀l n lyɛ̀ɛ̀, n yí ń jě zhìlí y nyí ni ń nə́ ń shìrhə́. È yʼà wɔ́ nə̀nyɔ́nɔ́ cəcəl. 
JHN.4.7	Samarɛ lyì kɛ̃ mə̀dù zɛ̃̀ n bə̀ zhìlí y yó, ń la nɛ̃̌ tã́ɔ̃́. Yezu zɛ̃̀ n wɔ̀ mɔ̀: “À nʼâ lwə̀l nɛ̃̌ à la nyɔ́.”
JHN.4.8	(Ń kwã-lyì bí yʼà lyɛ̃ bə vò cɔ w wa, bə̀ la kùjú yǒ.)
JHN.4.9	Kɛ̃ mɔ́ wɔ̀ mɔ̀: “Etər ǹmyɛ́ Zhwifu, ń zɛ̃̀ ǹ nə́ ǹ lwə̀l nɛ̃̌ àmyɛ́ Samarɛ lyì kɛ̃ nɛ ǹ la nyɔ́?”
JHN.4.9	(Zhwifubá ǹdə́ Samarɛ lyì bí yʼà tʼâ ce dwã nɛ́ yé. Wɔ́ rə̀myɛ́ è ce kɛ̃ mɔ́ wɔ̀ èta.)
JHN.4.10	Yezu wɔ̀ mɔ̀: “Ǹ gə yà ǹ yě pɛnɛ́ kɛ̌ ná-dwí yil Yi nʼê yâl rə pɔ̃́, ń jà ǹ yě lò mó mɔ̀bɔ́ ń nə́ ń lwə̀l mó nɛ̃̌ mɔ́ ń la nyɔ́ mɔ́ párá, wɔ́ ǹmyɛ́ ǹ yà ǹ bʼâ lwə̀l mò nɛ̃̌, sə ń yà ń bà n pɔ̃́ nɛ̃̌ mɔ̀bɔ́ mə̀ nʼê pɛ nyǔ.”
JHN.4.11	Kɛ̃ mɔ́ zɛ̃̀ n wɔ̀ mɔ̀: “Yó-cə́bal, ǹ bə kɔ̌-zwã̌ zhe yé, zhìlí y jʼà lyìmə̀. Yẽ̀ ǹ bʼâ nə nɛ̃̌ mɔ́ mə̀ nʼê pɛ nyǔ mú ní? 
JHN.4.12	Nə́ da Zhakɔɔbɛ ń pɔ nə́ba zhìlí y kɛ̀bɛ́, ń cìcì nyɔ̀ è nɛ̃̌. Ń byâ bɛ́ ǹdə́ ń vwàmá nɛ́ myɛ nyɔ̀ è nɛ̃̌. Ǹ nə́ ǹ bùl bə̀ ǹ du mu nà?”
JHN.4.13	Yezu wɔ̀ mɔ̀: “Lò mɔ̀bɔ́ gakó ǹ nyɔ̀ nɛ̃̌ mɔ́ mɔ̀bɔ́, nə̀nyɛ̀lsɛ̀ gwẽ̌ la mɔ́ zal. 
JHN.4.14	Sə lò mɔ̀bɔ́ ǹ nyɔ̀ nɛ̃̌ mɔ́ mɔ̀bɔ́ àmyɛ́ la mɔ́ pɔ mɔ́, nə̀nyɛ̀lsɛ̀ kʼê tʼâ la mɔ́ zal gaga yé. Nɛ̃̌ mɔ́ mɔ̀bɔ́ à la mɔ́ pɔ mɔ́ bʼa jǐrh nə̀-bùlì è nʼê bùl ǹ wẽ́, sə nə̀-bùlì y èmyɛ́ bʼa ce ń zə nyǔ mə̀ tʼâ la zhɔ̌.”
JHN.4.15	Kɛ̃ mɔ́ zɛ̃̀ n wɔ̀ mɔ̀: “Yó-cə́bal, pɛ̃ nɛ̃̌ mɔ́ mə̀myɛ́, mùnì ga nə̀nyɛ̀lsɛ̀ bə̀kʼa kʼe zə nɛ, a bə̀ a tɛ̃´ nɛ̃̌ nyɔ̀nɔ̀ kə́dò yé.”
JHN.4.16	Yezu wɔ̀ mɔ̀: “Zhəl ń byẽ̀ ǹ byal mɔ́ á bə̀ nyɔ̀nɔ̀.”
JHN.4.17	Kɛ̃ mɔ́ wɔ̀ mɔ̀: “À bə byal zhe yé.”
JHN.4.17	Yezu wɔ̀ mɔ̀: “Ǹ zhe bwìrì ń bə́ wɔ̀ bə̀ ǹ bə byal zhe yé. 
JHN.4.18	Ǹ jú byə́nə́ bə̀nu, sə mɔ̀bɔ́ ǹ ŋwɛ́nɛ́ ń sõ èlâsɛ̃´ mɔ́ myɛ də̀ ǹmyɛ́ byal yé. Ǹ zɔ̀m zhə̀nà.”
JHN.4.19	Kɛ̃ mɔ́ zɛ̃̀ n wɔ̀ mɔ̀: “Yó-cə́bal, à yě èlâsɛ̃´ bə̀ ǹ wɔ́ Yi nyì-zwennə. 
JHN.4.20	Nə́ dabá yʼà nʼê cèrhé Yi pyɔ̀ w kɔ̀bɔ́ yó, sə ámyɛ̌ Zhwifubá nʼá wə̀l bə̀ wɔ́ Zhərəzalɛm nɛ́ bə̀ mə̂ sə bə cèrhé Yi ní.”
JHN.4.21	Yezu wɔ̀ mɔ̀: “Lwar bə̀ dɛ̃ ŋwɛ́nɛ́ rə̀ bànà, è kʼê tʼâ la yál pyɔ̀ w kɔ̀bɔ́ yó ráá Zhərəzalɛm nɛ́ á mə̂ sʼá cèrhé Da mɔ́ nɛ́ yé. 
JHN.4.22	Ámyɛ̌ Samarɛ lyì bí nʼá cèrhé mɔ̀bɔ́ á yə̀l ń párá, sə nə́myɛ̌ Zhwifubá nʼé cèrhé mɔ̀bɔ́ nə́ yě ń párá, bə̀ wɔ́ Zhwifubá dɛnnɛ Yi tó né rə byili bə̀ rə̀ mʼa vwârh numbyínə́ bé. 
JHN.4.23	Sə kɔn bwəlse, rə̀ gaga mɔ́ yúwə́, lyì byɛ̀bɛ́ bə̀ nʼê cèrhé Da mɔ́ zhə̀n zhə̀n mɔ́, bʼa cèrhé mo bə̀ wun wẽ́ ǹdə́ Eshirhə náàcɛ̀nɛ́ jàn, sə bə cèrhé mo ǹdə Byǐ mú gə́ byili ní. Lwarna bə̀ Da mɔ́ wɔ́ lyì bí byɛ̀bɛ́ bə̀ nʼê cèrhé mo èta mɔ́ dwí rí ń nə́ ń yàlá. 
JHN.4.24	Yi wɔ́ Eshirhə; byɛ̀bɛ́ bə̀ nʼê cèrhé re mó mə̂ sə bə cèrhé re bə̀ wun wẽ́ ǹdə́ Eshirhə náàcɛ̀nɛ́ jàn, sə bə cèrhé re ǹdə Byǐ mú gə́ byili ní.”
JHN.4.25	Kɛ̃ mɔ́ wɔ̀ mɔ̀: “À yě bə̀ Məshi bànà. (Məshi kùr wɔ́: Kristə.) Ńmyɛ̌ gə túwə́, ń mà n byili nə́ba kɔn gakó.”
JHN.4.26	Yezu wɔ̀ mɔ̀: “Wɔ́ àmyɛ́ mɔ̀bɔ́ à nʼâ zɔ̀m ǹdə́ mɔ́ mɔ́ à wɔ́ Məshi mú.”
JHN.4.27	Rə̀myɛ́ yó, Yezu kwã-lyì bí zɛ̃̀ bə bà. Bə̀ gə́ nɔ mɔ ń nə́ ń zɔ̀m ǹdə́ kɛ̃ mɔ́, kɔn jàr bɛ̀, sə lò lò yə̀ mə̀ bwə̀rh bə̀ wɔ́ byè ń nə́ ń yàlá, ráá bə̀kɔ́n yil ń nə́ ń zɔ̀m ǹdə́ kɛ̃ mɔ́ yé.
JHN.4.28	Rə̀myɛ́ yó, kɛ̃ mɔ́ zhǐr n yẽ̌ ń kɔ̀lɔ́ w nɛ, n vò cɔ w wa, n wɔ̀ lyì bí ni: 
JHN.4.29	“Bànà á nyǐ lò ń byili ni kɔn dɛ̀bɛ́ gakó à wɛ̀rhɛ́. È gə è də̀ ńmyɛ̌ ń wɔ́ Kristə mó?”
JHN.4.30	Lyì bí shí cɔ w wa, bə du bə vò Yezu sono.
JHN.4.31	Rə̀myɛ́ yi ní, ń kwã-lyì bí zɛ̃̀ bə̀ nʼê lwə̀l mò bə̀ zhe: “Yó-cə́bal, jí kùjú wə́.”
JHN.4.32	N zɛ̃̀ n wɔ̀ bɛ: “À zhe kùjú à nʼâ jí, ámyɛ̌ yə̀l kùjú kɔ̌ ná-dwí yil yé.”
JHN.4.33	Ń kwã-lyì bí zɛ̃̀ bə̀ nʼê zɔ̀m ǹdə́ dwã bə̀ zhe: “Lò gə ń yə̀ kùjú zə n bə̀ n pɔ̃ n jí?”
JHN.4.34	Yezu wɔ̀ bɛ: “À kùjú w wɔ́ a wɛ̀rhɛ́ mɔ̀bɔ́ ń twĩ̀ nì mú pùbùlə̀, sʼa twĩ̀ tum dí tɛ̀bɛ́ ń twĩ̀ nì rə̀ yil mó a báásɛ. 
JHN.4.35	Á cìcì tʼá wə̀l bə̀ nyɔ̀nɔ̀ ǹdə́ cànsɛ̀ sə̀na ǹdə́ jòró w yúwə́? Sə àmyɛ́ nʼâ wə̀l ába: kwẽ̌nə á nyǐ cɛsɛ́. Sə̀ jíjí rí byìlə̀, rə̀ yú jə̂r. 
JHN.4.36	Jə̀rnə̀ mó la ń kwândɛ zõ èlâsɛ̃´. Ń mà n pwà jíjí-byâ bɛ́ n ce bə nə nyǔ mə̀ tʼâ la zhɔ̌. Èta, twã́-dùrnə̀ mó ǹdə́ jə̀rnə̀ mó ga bʼa tó dwã bə nə wu-nyɔ̃̀. 
JHN.4.37	Səswalá èdù ŋwɛ́nɛ́ è yʼa wɔ̀: ‘Mə̀dù ya n dù, ń dõ bə̀ n jə̀r.’ Səswalá y èmyɛ́ wɔ́ zhə̀nà. 
JHN.4.38	À twĩ̀ ába, á vò á jə̀r dɛ̀bɛ́ á yə̀ twĩ̀ á nwɛ̀nɛ̀ rə̀ yil mó. Lyì dwã twĩ̀ bə nwɛ̀nɛ̀, ámyɛ̌ zɛ̃̀ á tó bə̀myɛ́ nɔ̀nɔ̀ w dɛnnɛ á na.”
JHN.4.39	Samarɛ cɔ w òmyɛ́ lyì nánzhəzhɔ̌ zù Yezu, kɛ̃ mɔ́ gə́ byili zhə̀n n wɔ̀: “Ń byili ni kɔn dɛ̀bɛ́ gakó à wɛ̀rhɛ́.” 
JHN.4.40	Wɔ́ rə̀myɛ́ è ce, bə̀ gə́ tú Yezu sono, bə zɛ̃̀ bə̀ nʼê lwə̀l mò bə̀ ń mɛ̃ bə̀ sono. N shɛ̀nɛ́ n zɔ̃̀ gàà dwã nə̀lyè.
JHN.4.41	Lyì dwã nánzhəzhɔ̌ cili ń cìcì zɔ̀mà nɛ́, bə̀myɛ zù mù. 
JHN.4.42	Bə zɛ̃̀ bə̀ nʼê wə̀l kɛ̃ mɔ́ nɛ: “È kʼê də̀ ǹmyɛ́ zɔ̀mà nɛ́ dúdú nə̀ ce nə́ zù mù yé. Nə́ cìcì cili ń zɔ̀mà nɛ́, sə nə́ lwar bə̀ mɔ̀bɔ́ wɔ́ lũ w Zwennə zhə̀n zhə̀nà.”
JHN.4.43	Dwã nə̀lyè rə̀myɛ́ kwã nɛ́, Yezu zhǐr gàà n vò Gəlile tənà y wa. 
JHN.4.44	Ń cìcì yà ń byili bə̀ Yi nyì-zwennə tá ń nɛ còrhó ń da-dǒ w yé. 
JHN.4.45	Gəlile lyì bí gə́ yʼà zhə̀l Zhərəzalɛm Pakɛ y címsí, bə nə kɔn dɛ̀bɛ́ ń wɛ̀rhɛ́ gàà címsí yù w mú ce, ń gə́ yú bə̀ tənà y wa, bə̀ zwẽ mo náàcɛ̀nɛ́.
JHN.4.46	Rə̀myɛ́ kwã nɛ́, n kə́ n vò Gəlile cɔ w bə̀ nʼê byẽ̀ bə̀ Kana, ń gə́ yà ń ce nɛ̃̌ mɔ́ jǐrh sɛ̃´ mə̀gã̌ mɔ́. Pyɔ̌ kwã lyì-fɔ̀lɔ̀ òdù yʼà ŋwɛ́nɛ́ gàà, ò byǐ bə jàn zhe Kapɛrnaɔm nɛ́. 
JHN.4.47	Pyɔ̌ kwã-lò mó gə́ nyɛ̀ɛ̀ bə̀ Yezu shí Zhide n bə̀ Gəlile, n zɛ̃̀ n vò ń sono, n lwə̀l mò bə̀ ń bə̀ n wárh ń byǐ mú, nyǐ ń nə́ ń yâl n cì.
JHN.4.48	Yezu zɛ̃̀ n wɔ̀ mɔ̀: “Á yírhə́ gə yə̀ màmyar ǹdə́ zhə̀n byilu tumə né nɛ, á tʼá yâl á zwẽ nyí yé!”
JHN.4.49	Pyɔ̌ kwã-lò mó wɔ̀ mɔ̀: “Yó-cə́bal, bə̀ ǹdə́ à bə̀sɔ́bwɛ̀lɛ́ y gwẽ̌ yə̀ cì yé!”
JHN.4.50	Yezu zɛ̃̀ n wɔ̀ mɔ̀: “Zhəl jè. Ǹ byǐ mú wárh.”
JHN.4.50	Bal mɔ́ zwẽ Yezu zɔ̀mɛ̀ rɛ́, n zhǐr ń la jè. 
JHN.4.51	Ń gə́ zhǐr ń la jè yi ní, ń kɛ̀lɛ́ y tùntùnnə̀ bé dùr bə jəl mo sɔ́má yó bə wɔ̀ mɔ̀: “Ǹ byǐ mú wárh.”
JHN.4.52	N zɛ̃̀ n bwə̀rh bè bə̀ wɔ́ dǒ yi ní cìcì ń wárh?
JHN.4.52	Bə wɔ̀ mɔ̀ bə̀ wɔ́ də̀lànɛ̀ yi-kár bɔ̀l wà. 
JHN.4.53	Da mɔ́ já n pwírí wɔ́ rə̀myɛ́ yi ní cìcì Yezu yà ń wò mò bə̀ ń zhəl jè, bə̀ nyǐ ń byǐ mú wárh mɔ́. Ńmyɛ̌ ǹdə́ ń kɛ̀lɛ́ y lyì bí gakó jʼa zù Yezu.
JHN.4.54	Wɔ́ màmyɔ w òmyɛ́ ò wɔ́ Yezu màmyar rə̀lyè nyɔ̃̌ w ń wɛ̀rhɛ́ Gəlile né, n mə n byili ń gə́ wɔ́ lò ná-dwí yilə. È yàl ń gə́ ká n shí Zhide n bə̀ Gəlile mó yó.
JHN.5.1	Rə̀myɛ́ kwã nɛ́, Zhwifubá címsi èdù yʼà ŋwɛ́nɛ́. Yezu zɛ̃̀ n vò Zhərəzalɛm. 
JHN.5.2	Póló òdù yʼà ŋwɛ́nɛ́ bwə̀rə̀ y kɛ̀bɛ́ bə̀ nʼê byẽ̀ bə̀ “Pyììsì bwə̀rə̀” mó səta. Bə̀ yʼà nʼê byẽ̀ póló w òmyɛ́ mɔ́ ǹdə́ ebərə́ bə̀ Bɛzata. Kwə̀ə́rhe rə̀nu yʼà zhǐ ò sarh nɛ. 
JHN.5.3	Nə̀bwànà nánzhəzhɔ̌ yʼà pyě kwə̀ə́rhé wə. È yʼà wɔ́ lyìlyə̂r, ǹdə́ lyì byɛ̀bɛ́ bə̀ nʼê twi cə́, ǹdə́ gwànsɛ̀. [Bə̀ nʼê dɛ̃̀ nɛ̃̌ mɔ́ gə tú mə̀ la dom. 
JHN.5.4	Twər nánzhəzhɔ̌ Yi màlɛ́ka èdù yʼà nʼê swé póló w nɛ̃̌ mɔ́ wẽ́, è nʼê dom mo, sə è gə tú è nʼê dom nɛ̃̌ mɔ́ yi ní, nə̀bwɛ̃̀ mɔ̀bɔ́ ń jɛ̀rɛ̀ ń dõ n zù mə̀ wẽ́, ńmyɛ̌ mɔ́ ya n wárh.]
JHN.5.5	Bal mə̀dù yà ń ŋwɛ́nɛ́ gàà, címí èdù yʼà zhe mo kɔn yú byinə shə́-ètɔ̀ ǹdə́ lyɛlɛ.
JHN.5.6	Yezu gə́ nɔ mɔ ń pyě tɛ̃´, n já n lwar bə̀ címí y gə́ zhe mo èta mɔ́ dɛnɛ dɛ̃´dɛ̃´, n zɛ̃̀ n bwə̀rh mò n wɔ̀: “Ǹ nə́ ǹ yâl ń nə bəsàzùlí?”
JHN.5.7	Nə̀bwɛ̃̀ mɔ́ wɔ̀ mɔ̀: “Yó-cə́bal, nɛ̃̌ mɔ́ gə tú mə̀ nʼê domə, à bə lò zhe ń nə́ ń sɛ̃ nɛ a zwì póló w wẽ́ yé. À gə la zú gakó, ǹdə́ lò dõ jɛ̀rɛ̀ nɛ̀ n zù.”
JHN.5.8	Yezu wɔ̀ mɔ̀: “Zɛ̃̀ dɛ̃̌ ń kwè ǹ pyònò w ń vò.”
JHN.5.9	Bal mɔ́ já n wárh, n zɛ̃̀ n kwè ń pyònò w ń nə́ ń zhə̀lə̀. E jʼà yʼà wɔ́ shìrhə́ dɛ̃ yùwə̀. 
JHN.5.10	Rə̀myɛ́ ce Zhwifubá yó-cìnə́ bé zɛ̃̀ bə wɔ̀ bal mɔ́ nɛ: “Zà wɔ́ shìrhə́ dɛ̃, ǹ bə mə̂ sə́ zhĩ ǹ pyònò w yé.”
JHN.5.11	Bal mɔ́ zɛ̃̀ n wɔ̀ bɛ: “Wɔ́ mɔ̀bɔ́ ń wárh nɛ mɔ́ ń wò nè bʼà kwě à pyònò w a vò.”
JHN.5.12	Bə zɛ̃̀ bə bwə̀rh mò bə wɔ̀: “Mɔ̌ lò ń wò bə̀ ǹ kwě ǹ pyònò w ń vò?”
JHN.5.13	Lyì bí yʼà já gàà dɛ̃´dɛ̃´, Yezu já n zhǐr n zù bə̀ wẽ́ n lyɛ̃. Rə̀myɛ́ ce mɔ̀bɔ́ ń wárh mɔ́ yə̀ lwar lò ná-dwí yil ń wárh mɔ yé.
JHN.5.14	Rə̀myɛ́ kwã nɛ́, Yezu zhə̀l n nə mɔ Yi jì y kɔ̀nɔ́ w wa, n wɔ̀ mɔ̀: “Nyìwé, ǹ wárh. Sə dɛ̃̌ ǹ cìnə̀, ǹ bə̀ká kə́ wɛ̀rhɛ́ yə̀-bəlɔ̀lɔ́, mùnì ga ǹ kə́ ǹ bə̀ zwini nɛ rə̀myɛ kʼê du tɛ̀bɛ́ yé.”
JHN.5.15	Bal mɔ́ zhǐr n vò n wɔ̀ Zhwifubá yó-cìnə́ bé ne, bə̀ wɔ́ Yezu ń wárh mɔ. 
JHN.5.16	Bə zɛ̃̀ bə̀ nʼê pyà Yezu bə̀ la nɔ̀nɔ̀, ń gə́ twĩ̀ tum dí rə̀myɛ́ shìrhə́ dɛ̃ rɛ́ yù w mú yilə.
JHN.5.17	Rə̀myɛ́ yó, Yezu wɔ̀ bɛ: “À Da nə́ ń twĩ̀ twéé twéé, sə àmyɛ nʼâ twĩ̀.”
JHN.5.18	Ń gə́ wò èta, bə zɛ̃̀ bə kwɛrhɛ bə̀ nʼê pyà ń gu, ń gə́ wɛ̀rhɛ́ kɔn dɛ̀bɛ́ lò bə sɔ́má zhe ń wɛ̀rhɛ́ shìrhə́ dɛ̃ rɛ́ yù w mú; kɔn súlí myɛ, ń gə́ byẽ̀ Yi bə̀ ń Da, n mə n zə ń cìn n mɛrhɛ Yi mú yilə.
JHN.5.19	Yezu zɛ̃̀ n kə́ n wɔ̀ bɛ: “Zhə̀n zhə̀nà, à nʼâ wə̀l ába: Byǐ mú wàr ń mà n wɛ̀rhɛ́ kɔn ǹdə́ ń sə̀pwà jàn yé, sə wɔ́ kɔn dɛ̀bɛ́ ń nɔ ǹdə́ ń Da mɔ́ nə́ ń wɛ̀rhɛ́ mɔ́, wɔ́ rə̀myɛ́ ńmyɛ nə́ ń wɛ̀rhɛ́. 
JHN.5.20	Da mɔ́ só ń Byǐ mú, ń nə́ ń byili mu kɔn dɛ̀bɛ́ gakó ń nə́ ń wɛ̀rhɛ́ mɔ́, sə ń mà n byili mu tùm-fwààlɛ̀ n wɛ̀rhɛ́, nə̀myɛ kʼê du nyɛ̀bɛ́, sə nə̀ mʼa jàr ába. 
JHN.5.21	Ǹdə Da mɔ́ gə́ nə́ ń bwìrhì byɛ̀bɛ́ bə̀ cù mú n ká n pə bɛ nyǔ ní, èta Byǐ mú myɛ nə́ ń pɛ nyǔ byɛ̀bɛ́ ń nə́ ń yâl n pə mɔ́ nɛ. 
JHN.5.22	Da mɔ́ tá ń bùr lò mə̀dù ga bùrsì yé. Ń pɔ ń ŋwɔ̀nɔ́ w gakó Byǐ mú ni bə̀ ń bǔr lyì bí gakó bùrsí, 
JHN.5.23	mùnì bə̀ gakó nyɛ̀ Byǐ mú ǹdə bə̀ gə́ nʼê nyàm Da mɔ́ nɛ́. Lò mɔ̀bɔ́ ń tá ń nyàm Byǐ mú, rə̀-ná-cí tá ń nyàm Da mɔ́ ń twĩ̀ mù mú myɛ yé.
JHN.5.24	“Zhə̀n zhə̀nà, à nʼâ wə̀l ába: lò mɔ̀bɔ́ ǹ nə́ ǹ cili à zɔ̀mà nɛ́, ń jʼâ zhí mɔ̀bɔ́ ń twĩ̀ nì mú ni, ǹ zhe nyǔ mə̀ tʼâ la zhɔ̌. Ǹ tá ǹ la còrhò-tum nɔ yé. Ǹ tó cu wẽ́ ń lyɛ̃ ń zù nyǔ wẽ́. 
JHN.5.25	Zhə̀n zhə̀nà, à nʼâ wə̀l ába: dɛ̃ ŋwɛ́nɛ́ rə̀ bànà, rə̀ gaga mɔ́ yúwə́, byɛ̀bɛ́ bə̀ cù mú mʼa nyɛ̀ɛ̀ Yi Byǐ mú cəl, sə byɛ̀bɛ́ bə̀ la rɛ cilu mú bʼa zə nyǔ. 
JHN.5.26	Ǹdə Da mɔ́ gə́ nə́ ń pɛ nyǔ ní, èta ń ce Byǐ mú myɛ nə́ ń pɛ nyǔ. 
JHN.5.27	Ń pɔ mɔ nyí bə̀ ń bǔr bùrsì, ń gə́ wɔ́ Numbyíní Byǐ yilə. 
JHN.5.28	Rə̀myɛ́ bə̀kʼa jàr ába yé. Dɛ̃ bànà, sə rə̀myɛ́ yó, byɛ̀bɛ́ bə̀ ŋwɛ́nɛ́ lú-bɔ̀là wẽ́ mó bʼa nyɛ̀ɛ̀ ń cəl, 
JHN.5.29	sə bə̀ mʼa du pwẽ̀ nè. Byɛ̀bɛ́ bə̀ twĩ̀ cɛ̀nɛ̀ mɔ́ mʼa bwìrhì bə zə nyǔ mə̀ tʼâ la zhɔ̌. Byɛ̀bɛ́ bə̀ twĩ̀ lwɛlɛ mɔ́ myɛ bʼa bwìrhì, bə nə còrhò-tum.
JHN.5.30	“À wàr kaka à la wɔ̀rhɔ́ ǹdə́ à sə̀pwà jàn yé. À nʼâ kɛ́ bùrsí ǹdə à Da gə́ byili ni ní. À tʼâ pyà à sə̀pwà pùbùlə̀ wɔ̀rhɔ́ yé. Wɔ́ mɔ̀bɔ́ ń twĩ̀ nì mú pùbùlə̀ wɔ̀rhɔ́ à nʼâ pyà. Rə̀myɛ́ ce, à bùrsí wɔ́ cángá.”
JHN.5.31	Yezu súlí n wɔ̀: “À gə nʼâ byili zhə̀n à cìcì shò-kwã nɛ́, à byilu mú bə kùr zhe yé. 
JHN.5.32	Lò dõ ń nə́ ń byili zhə̀n à shò-kwã nɛ́, sə à yě bə̀ zhə̀n dɛ́ ń nə́ ń byili à shò-kwã nɛ́ mɔ́ wɔ́ zhə̀n cìcì. 
JHN.5.33	Á twĩ̀ bə vò Zhã sõ, sə ń byili zhə̀n dɛ́. 
JHN.5.34	Àmyɛ́ bə numbyíní zhə̀n byilu tum zhe yé. À nʼâ wə̀l rə̀myɛ́ gakó mùnì ga á nə vwârh.
JHN.5.35	“Zhã yà ń wɔ́ ǹdə pàntɛ́mɛ́ ta bə̀ juwə, è pwẽ̀ dé yə̂r. Á shɛ̀nɛ́ á fùù námpɔ́lɛ́ ǹdə́ wu-nyɔ̃̀ ń pwẽ̀ dé wə. 
JHN.5.36	Sə àmyɛ́ zhe zhə̀n-kɔn rə̀ du Zhã nyân dɛ́. Wɔ́ tumə né nyɛ̀bɛ́ à Da pɔ nɛ bʼà twĩ̌, a zɛ̃̀ à nʼâ twĩ̀ nì mú, nə̀ nʼê byili bə̀ wɔ́ à Da ń twĩ̀ nì. 
JHN.5.37	Ńmyɛ̌ ń twĩ̀ nì, sə wɔ́ ń cìcì ń nə́ ń byili zhə̀n à shò-kwã nɛ́, sə á gwẽ̌ yə̀ ń cəl lé nyɛ̀ɛ̀ gaga yé. Á gwẽ̌ yə̀ mɔ nɛ ǹdʼá yírhə́ gaga yé. 
JHN.5.38	Á gə́ tʼá zwẽ mɔ̀bɔ́ Yi twĩ̀ n bə̀ mɔ́ nyí ni mú ce, á tʼá cĩ́ rə̀ zɔ̀mà nɛ́ á wẽ́ yé. 
JHN.5.39	Á nʼá kàrmə̀ Yi zɔ̀mɛ̀ rɛ́ sɛ́bɛ́ rɛ́ náàcɛ̀nɛ́, á nʼá bùl bʼâ mʼâ nə nyǔ mə̀ tʼâ la zhɔ̌ rə̀ wẽ́. Zhə̀n myɛ, wɔ́ rə̀myɛ́ rə̀ nʼê zɔ̀m à yò. 
JHN.5.40	Á jʼâ tʼá yâl á bə̀ à sõ, mùnì ga á nə nyǔ mú yé.
JHN.5.41	“Numbyínə́ bé còrhó w tʼâ wɛ̀rhɛ́ nɛ kaka yé. 
JHN.5.42	À yě á gə́ nyɛ̌ nɛ́. À yě bʼâ bə Yi só yé. 
JHN.5.43	Àmyɛ́ tú à Da yil yilə, sə á yə̀ nɛ zwẽ yé. Sə lò dõ gə tú ń sə̀pwà yil yilə, á mʼâ zwẽ rə̀-ná-cí. 
JHN.5.44	Ámyɛ̌ nʼá pyà còrhó dwã sono, á zɛ̃̀ á tʼá pyà còrhó Yi rí rə̀ bə dõ zhe mó sono yé. Etər á mʼâ tó né á zwẽ nyí?
JHN.5.45	“Á bə̀kʼá bù bə̀ wɔ́ àmyɛ́ à mʼa cĩ́ yò á yó w à Da yé né yé. Wɔ́ Muyiisi mú mɔ̀bɔ́ á zhí mú cìcì ń mà n cĩ́ yò á yó wə. 
JHN.5.46	Á gə yʼâ zwẽ Muyiisi zɔ̀mà nɛ́, á yʼâ bʼâ zwẽ àmyɛ nyə̀ná nɛ́ zhə̀nà, bə̀ wɔ́ àmyɛ́ yò ń zɔ̀m ń sábá nɛ́ wẽ́. 
JHN.5.47	Sə á tʼá zwẽ zɔ̀mà nɛ́ nyɛ̀bɛ́ ń kɛ̃ mɔ́ yé. Etər á mʼâ tó né á zwẽ àmyɛ́ zɔ̀mà nɛ́?”
JHN.6.1	Rə̀myɛ́ kwã nɛ́, Yezu zhǐr n vò Gəlile mwə̃́ y bə̀ nʼê byẽ̀ bə̀ Təbɛrəyaadɛ mɔ́ èpákɛ̀. 
JHN.6.2	Lyì bí gə́ yʼà nʼê nɛ màmyaarhɛ́ tɛ̀bɛ́ ń yà ń nə́ ń wɛ̀rhɛ́ ń mə́ ń wárh nə̀bwànà bɛ́ mɔ́ ce, bə du nánzhəzhɔ̌ bə twèlé mo. 
JHN.6.3	Ńmyɛ̌ ǹdə́ ń kwã-lyì bí zɛ̃̀ bə jì pyɔ̀ òdù yó, bə jòm tɛ̃´ gàà. 
JHN.6.4	E jà Zhwifubá címsí bə̀ nʼê byẽ̀ bə̀ Pakɛ mɔ́ yʼà bwəlse.
JHN.6.5	Ń kwẽ̌ ń la nyǔ, n pwírí lyì nánzhəzhɔ̌ bə̀ bàn ń sono, n zɛ̃̀ n bwə̀rh Shilipu n wɔ̀: “Yẽ̀ nə́ bʼâ nə kùjú ní nə́ yè nə́ pə lyì bí byɛ̀bɛ́ gakó ne bə jí?”
JHN.6.6	Yezu yà ń nə́ ń bwə̀rh Shilipu èta, ń la mə n lwar ń wu. Ń cìcì jà ń yà ń yě ń gə́ la nɛ́ wɔ̀rhɔ́.
JHN.6.7	Shilipu wɔ̀ mɔ̀: “Bá nə́ gə kwè dwã zwã̌-àlyè tum wársɛ nə́ mʼé yè kùjú myɛ, ò tʼâ la yú lò gakó nə námpɔ́lɛ́ myɛ cìcì yé.”
JHN.6.8	Ń kwã-lò dõ ń yíl Andərɛ, Shəmɔ Pyɛɛrɛ da-byǐ, ńmyɛ̌ mɔ́ zɛ̃̀ n wɔ̀: 
JHN.6.9	“Bə̀sɔ́bwɛ̀lɛ́ èdù zə búúri rə̀nu ǹdə́ émɔ̌rh sə̀lyè è ŋwɛ́nɛ́ nyɔ̀nɔ̀, sə rə̀myɛ́ nə zhe lyì-zhɔ̌ w kɔ̀bɔ́ yàlà?”
JHN.6.10	Yezu zɛ̃̀ n wɔ̀: “Cenə lyì bí gakó jòm tɛ̃´.” E jà gɔ yʼà já jàà y èmyɛ́ wa. Lyì bí jòm tɛ̃´, sə bala bɛ́ dúdú yʼà yú nunə mɔ̀ɔ̀rhɛ̀ rə̀nu. 
JHN.6.11	N zɛ̃̀ n kwè búúrí, n ce Yi nə̀báná, n zə rɛ n tə̀ lyì bí byɛ̀bɛ́ bə̀ yʼà jě tɛ̃´ mɔ́. N kwè émɔ̌sɛ́ myɛ n mə n tə̀ bɛ. Lò gakó nə n jí ǹdə ń gə́ nə́ ń yâl nɛ́.
JHN.6.12	Bə̀ gə́ jú bə sú, n zɛ̃̀ n wɔ̀ ń kwã-lyì bí ni: “Pwâna yəywaalɛ́ rə̀ dàl mɔ́, mùnì kaka bə̀kʼa jé yé.”
JHN.6.13	Bə pwà búúrí rə̀nu y lyì bí jú mú yəywaalɛ́ rə̀ dàl mɔ́ bə sú cǐrhni shí ǹdə́ nə̀lyè. 
JHN.6.14	Lyì bí bə̀myɛ́ gə́ nɔ màmyɔ w kɔ̀bɔ́ Yezu wɛ̀rhɛ́ mɔ́, bə zɛ̃̀ bə̀ nʼê wə̀lə̀: “Bal mɔ́ mɔ̀bɔ́ zhə̀n ga wɔ́ Yi nyì-zwennə mó mɔ̀bɔ́ bə̀ wò bə̀ ń bàn lũ w wẽ́ mó.” 
JHN.6.15	Bə̀ yʼà nʼê yâl bə zə mɔ jàn bə mʼe yə̀ pyɔ̌, sə Yezu gə́ lwar, n ká n jì pyɔ̀ w yə́-pɛ̀lɛ́ w ń dúdú.
JHN.6.16	Də̀dɛ̀nɛ́ yi gə́ yúwə́, Yezu kwã-lyì bí shí pyɔ̀ w yó bə só tɛ̃´, bə vò mwə̃́ y bù-cǔ w yó, 
JHN.6.17	bə zù bǔ-bwəl rə̀dù wẽ́, bə̀ nʼê byɛrhɛ bə̀ la Kapɛrnaɔm. Cɛ y yʼà yìì ǹdə́ Yezu yà ń gwẽ̌ yə̀ bə̀ sono twí yé. 
JHN.6.18	Zho nánfɔ̀lɔ̀ yʼà zɛ̃̀ ò nʼô ce. Mwə̃́ y nɛ̃̌ mɔ́ yʼà nʼê zhízhǐ dɛ̃´dɛ̃´. 
JHN.6.19	Bə̀ gə́ zə bwəl lé bə zhǐr bù-cǔ w ni bə vò né mó, kɔn yʼà yú coló bə̀nu, ráá bwə̀ldù, bə̀ la nyǔ bə pwírí Yezu ń bwəlse bə̀ nyí ni, ń nə́ ń zhə̀l nɛ̃̌ mɔ́ yó. Ywẽ zɛ̃̀ rə̀ zhe be. 
JHN.6.20	Yezu zɛ̃̀ n wɔ̀ bɛ: “Á bə̀kʼá dùr ywẽ, bə̀ wɔ́ àmyɛ́.”
JHN.6.21	Bə zɛ̃̀ bə̀ nʼê yâl bə kwè mò ǹdə́ bǔ-bwəl lé, ǹdə́ bə̀ jʼa yí bù-cǔ w yó, bə̀ gə́ yʼà la mə̀gã̌ mɔ́.
JHN.6.22	È zɛ̃̀ nəkɔkɔ́lɛ́ yùwə̀, lyì-zhâ bɛ́ bə̀ yʼà mɛ̃ mwə̃́ y èpákɛ̀ mɔ́ pwírí bə̀ wɔ́ bǔ-bwəl rə̀dù sásá rə̀ ŋwɛ́nɛ́ bù-cǔ w ni. Bə̀ yʼà yě bə̀ Yezu yà ń yə̀ ń kwã-lyì bí ni tó n zù bǔ-bwəl lé wẽ́ yé; wɔ́ bə̀ dúdú bə̀ yʼà zhǐr. 
JHN.6.23	Rə̀myɛ́ yi ní, ǹdə́ lyì yʼà zə bǔ-bwələ dwã bə shí Təbɛrəyaadɛ bə bə̀ jàà y kɛ̀bɛ́ Cinu yà ń kwè búrú w n ce Yi nə̀báná, n pə bɛ bə dɔ̃̀ mɔ́ nyí ni. 
JHN.6.24	Lyì-zhâ bɛ́ gə́ pwírí Yezu ǹdə́ ń kwã-lyì bí ga yʼà tɛ̀nɛ́ gàà, bə zù bǔ-bwələ né nə̀myɛ́ wẽ́, bə vò Kapɛrnaɔm, bə nʼê pyà mɔ̀. 
JHN.6.25	Bə̀ gə́ nɔ mɔ mwə̃́ y èpákɛ̀, bə bwə̀rh mò bə wɔ̀: “Yó-cə́bal, dǒ ǹ pú ń yí nyɔ̀nɔ̀?”
JHN.6.26	Yezu wɔ̀ bɛ: “Zhə̀n zhə̀nà, à nʼâ wə̀l ába: wɔ́ á gə́ dɔ̀m búrú w á sú mú yil á nʼá pyà nɛ̀, sə è də̀ màmyaarhɛ́ á nɔ mɔ́ kùr á nyɛ̀ɛ̀ yé. 
JHN.6.27	Á bə̀kʼá twĩ̀ á mʼá pyà kùjú w kɔ̀bɔ́ ò nʼô cɔ̀ mɔ́ yé. Twĩ̌nə á mʼá pyà kùjú w kɔ̀bɔ́ ò ŋwɛ́nɛ́ twéé gakó, o jʼà nʼô pɛ nyǔ mə̀ tʼâ la zhɔ̌ mɔ́. Numbyíní Byǐ mà n pə w ába. Wɔ́ ńmyɛ̌ ń Da mɔ́ ń wɔ́ Yi mú cír, n pɔ̃ ń cìcì ŋwɔ̀nɔ́.”
JHN.6.28	Bə zɛ̃̀ bə bwə̀rh mò bə wɔ̀: “Etər nə́ bʼâ twĩ̀ tumə né nyɛ̀bɛ́ Yi nʼê yâl bə̀ nə́ twĩ̌ mú ní?”
JHN.6.29	Yezu wɔ̀ bɛ: “Tum dí tɛ̀bɛ́ Yi nʼê yâl bʼâ twĩ̀ mú wɔ́ á zù mɔ̀bɔ́ rə̀ twĩ̀ mú.”
JHN.6.30	Rə̀myɛ́ yó, lyì-zhâ bɛ́ zɛ̃̀ bə bwə̀rh Yezu bə wɔ̀: “Màmyɔ kɔ̌ ǹ bʼâ wɛ̀rhɛ́ ń byili nə́ba, nə́ nə ǹdə́ nə́ yírhə́, mùnì nə́ zwẽ nyí bə̀ ǹ wɔ́ Kristə mó? Màmyɔ tum dɛ̌ ǹ bʼâ twĩ̀? 
JHN.6.31	Nə́ nàmbala bɛ́ gə́ yʼà ŋwɛ́nɛ́ gɔ-elũ w wə, bə yʼà nʼê jí kùjú kɔ̀bɔ́ bə̀ nʼê byẽ̀ bə̀ mã́nɛ mɔ́,
JHN.6.32	Yezu wɔ̀ bɛ: “Zhə̀n zhə̀nà, à nʼâ wə̀l ába: è də̀ Muyiisi ń pɔ ába búrú w kɔ̀bɔ́ ò shí dɛ̃̌ mɔ́ yé. Wɔ́ à Da ń nə́ ń pɛ ába Arəzana búrú w páá kɔ̀bɔ́ ò shí dɛ̃̌ mɔ́. 
JHN.6.33	Búrú w kɔ̀bɔ́ Yi nʼê pɛ mɔ́, wɔ́ mɔ̀bɔ́ ń shí Arəzana w n bə̀ ń nə́ ń pɛ nyǔ lũ w lyì bí ni mú.”
JHN.6.34	Bə zɛ̃̀ bə wɔ̀: “Yó-cə́bal, pə nə́ba búrú w òmyɛ́ mɔ́ twéé gakó.”
JHN.6.35	Yezu zɛ̃̀ n wɔ̀ bɛ: “Àmyɛ́ wɔ́ búrú kɔ̀bɔ́ ò nʼô pɛ nyǔ. Lò mɔ̀bɔ́ ǹ tú à sõ, nɔrh tʼâ la mɔ́ zal gaga yé. Lò mɔ̀bɔ́ ǹ zù àmyɛ́, nə̀nyɛ̀lsɛ̀ tʼâ la mɔ́ zal gaga yé. 
JHN.6.36	Sə à byili ába bʼâ nɔ nɛ, sə á tʼá zwẽ nyí yé.
JHN.6.37	“Byɛ̀bɛ́ à Da nə́ ń pɛ nɛ mɔ́ gakó mʼa bə̀ à sono, sə lò mɔ̀bɔ́ ń bàn à sõ, à tʼâ la mɔ cǐrh a ce kwã nɛ́ yé. 
JHN.6.38	À shí Arəzana w a bə̀ mɔ̀bɔ́ ń twĩ̀ nì mú pùbùlə̀ wɔ̀rhɔ́ yilə. À yə̀ twí à cìcì pùbùlə̀ wɔ̀rhɔ́ yil yé. 
JHN.6.39	Mɔ̀bɔ́ ń twĩ̀ nì mú tá ń yâl bʼà yẽ̌ byɛ̀bɛ́ ń pɔ nɛ mɔ́ mə̀dù ga nɛ n jé yé. Ń nə́ ń yâl bʼà bwìrhì bì dɛ̃ rɛ́ nánkwɛɛ́ rɛ́ yùwə̀. 
JHN.6.40	À Da nə́ ń yâl bə̀ lyì bí byɛ̀bɛ́ gakó bə̀ nʼê nyǐ ń Byǐ mú, bə jʼa zwẽ ń zɔ̀mɛ̀ rɛ́ mɔ́, nə nyǔ mə̀ tʼâ la zhɔ̌, sʼa bwìrhì bi dɛ̃ rɛ́ nánkwɛɛ́ rɛ́ yùwə̀.”
JHN.6.41	Rə̀myɛ́ yó, Zhwifubá zɛ̃̀ bə̀ nʼê ŋwɔ́ŋwɔ̌, ń gə́ wò bə̀ ńmyɛ̌ wɔ́ búrú w kɔ̀bɔ́ ò shí dɛ̃̌ mɔ́ yilə, 
JHN.6.42	bə̀ zhe: “Mɔ̀bɔ́ də̀ Zhozefu byǐ Yezu nà? Nə́ yě ń da ǹdə́ ń ná ga párá. Tətər yil ń nə nə́ ń wə̀l bə ń shí Arəzana wa?”
JHN.6.43	Yezu wɔ̀ bɛ: “Yẽ̌nə á ŋwɔ́ŋwɔ̌ mɔ́ nɛ. 
JHN.6.44	Lò lò wàr ń twí à sono ǹdə́ è gə də̀ à Da mɔ́ ń twĩ̀ nì mú ń ce n bə̀ yé, sə àmyɛ́ à mʼa bwìrhì mù dɛ̃ rɛ́ nánkwɛɛ́ rɛ́ yùwə̀. 
JHN.6.45	Bə̀ kɛ̃ Yi nyì-zwennə bé sábá nɛ́ wẽ́ bə̀: ‘Yi cìcì mʼa cèrhè rə̀ nyə́ né bə̀ gakó ne.’ Lò mɔ̀bɔ́ gakó ǹ nə́ ǹ cili à Da zɔ̀mà nɛ́, ń jà ǹ nə́ ǹ zwẽ ń còrhò mó, ǹ mʼâ bə̀ à sono.
JHN.6.46	“Rə̀myɛ́ tʼâ yâl rə wɔ̀ bə̀ lò yírhə́ nɔ à Da yé. Sə wɔ́ mɔ̀bɔ́ ń shí Yi sono mó dúdú ń nɔ Da mɔ́. 
JHN.6.47	Zhə̀n zhə̀nà, à nʼâ wə̀l ába: mɔ̀bɔ́ ǹ zù nì, ǹ zhe nyǔ mə̀ tʼâ la zhɔ̌. 
JHN.6.48	Àmyɛ́ wɔ́ búrú kɔ̀bɔ́ ò nʼô pɛ nyǔ. 
JHN.6.49	Á nàmbala bɛ́ gə́ yʼà ŋwɛ́nɛ́ gɔ-elũ w wə, bə̀ yʼà nʼê dɔ̀m mã́nɛ, sə bə̀ cùwə̀. 
JHN.6.50	Sə búrú w kɔ̀bɔ́ ò shí dɛ̃̌ mɔ́, lò mɔ̀bɔ́ ǹ dɔ̀m, ǹ tá ǹ la cú yé. 
JHN.6.51	Àmyɛ́ à wɔ́ búrú w kɔ̀bɔ́ ò nʼô pɛ nyǔ, ò shí Arəzana w mɔ́. Lò mɔ̀bɔ́ ǹ dɔ̀m búrú w òmyɛ́, ǹ tá ǹ la cú gaga yé. Búrú w kɔ̀bɔ́ à la pɔ mɔ́, wɔ́ à yala nàmá bɛ́ à nʼâ pɛ, mùnì ga lũ w lyì bí nə nyǔ.”
JHN.6.52	Rə̀myɛ́ yó, Zhwifubá zɛ̃̀ bə̀ nʼê mà nyə̀-pâr ǹdə́ dwã, bə̀ mʼê bwə̀rh dwã bə̀ zhe: “Etər mɔ̀bɔ́ mà n tó né n ŋwɛ̀nɛ́ n pə ń yala nàmá nə́myɛ̌ nɛ nə́ dɔ̃̀?”
JHN.6.53	Yezu zɛ̃̀ n wɔ̀ bɛ: “Zhə̀n zhə̀nà, à nʼâ wə̀l ába: á gə yə̀ Numbyíní Byǐ yala nàmá dɔ̀m, á gə yə̀ ń jal nywɛ̀, á tʼá la nyǔ zal yé. 
JHN.6.54	Lò mɔ̀bɔ́ ǹ nə́ ǹ dɔ̀m àmyɛ́ yala nàmá, ń jà ǹ nə́ ǹ nywɛ̀ à jal, ǹ zhe nyǔ mə̀ tʼâ la zhɔ̌, sə à mʼa bwìrhì mú dɛ̃ rɛ́ nánkwɛɛ́ rɛ́ yùwə̀. 
JHN.6.55	Àmyɛ́ yala nàmá bɛ́ wɔ́ kùjú zhə̀n zhə̀nà, à jal mɔ́ wɔ́ kɔ̀-nyɔ̀ɔ̀mà zhə̀n zhə̀nà. 
JHN.6.56	Lò mɔ̀bɔ́ ǹ nə́ ǹ dɔ̀m àmyɛ́ nàmá bɛ́, ń jà ǹ nə́ ǹ nywɛ̀ àmyɛ́ jal mɔ́, ǹ ŋwɛ́nɛ́ à wẽ́, àmyɛ ŋwɛ́nɛ́ ǹ wẽ́. 
JHN.6.57	À Da mɔ́ ń twĩ̀ nì mú wɔ́ nã́nyì, wɔ́ ńmyɛ̌ ń ce à ŋwɛ́nɛ́. Èta myɛ, lò mɔ̀bɔ́ ǹ nə́ ǹ dɔ̀m àmyɛ́ yala nàmá bɛ́, wɔ́ àmyɛ́ à ce ǹ ŋwɛ́nɛ́. 
JHN.6.58	Nyǐnə búrú w kɔ̀bɔ́ ò shí Arəzana w mɔ́. Ò də̀ ǹdə kɔ̀bɔ́ á nàmbala bɛ́ dɔ̀m bə jʼa cì mú ta yé. Lò mɔ̀bɔ́ ǹ nə́ ǹ dɔ̀m búrú w kɔ̀bɔ́, ǹ mʼâ yə̀ nɛ́ twéé gakó yilə.”
JHN.6.59	Wɔ́ Yezu gə́ yà ń nə́ ń cèrhè kàrmɔ́ lyì bí ni Kapɛrnaɔm dwã-gùlú jì y wẽ́ mó yi ní, ń zɔ̀m zɔ̀mà nɛ́ nə̀myɛ́.
JHN.6.60	Rə̀myɛ́ yó, Yezu kwã-lyì bí gə́ cili ń zɔ̀mà nɛ́, bə̀ nánzhəzhɔ̌ zɛ̃̀ bə wɔ̀: “Zɔ̀mà nɛ́ nyɛ̀bɛ́ zum. Mɔ̌ lò ń wɔ̌ nɛ ń la zõ?”
JHN.6.61	Yezu tó ń wẽ́ n lwar bə̀ bə̀ nʼê ŋwɔ́ŋwɔ̌ rə̀myɛ́ yilə. N zɛ̃̀ n wɔ̀ bɛ: “Á wun zɛ̃̀ rə̀myɛ́ yilə? 
JHN.6.62	Sə á gə tú á nɔ Numbyíní Byǐ ń zɛ̃̀ ń la dɛ̃̌ ń gə́ yà ń ŋwɛ́nɛ́ mə̀gã̌ mɔ́, á mʼâ kʼá wɔ̀ byè? 
JHN.6.63	Wɔ́ Eshirhə náàcɛ̀nɛ́ è nʼê pɛ nyǔ, sə numbyíní yala nɛ́ dúdú wàr kaka nə̀ la wɔ̀rhɔ́ yé. Zɔ̀mà nɛ́ à byili ába mó wɔ́ Eshirhə náàcɛ̀nɛ́ zɔ̀mà, nə̀ nʼê pɛ nyǔ, 
JHN.6.64	sə lyì jàlà ŋwɛ́nɛ́ á wẽ́ bə̀ tʼâ zwẽ nyí yé.”
JHN.6.64	Yezu yà ń yě lyì bí byɛ̀bɛ́ bə̀ tʼâ zwẽ nyí mú, ǹdə́ lò mó mɔ̀bɔ́ ń la mɔ myìnù n pə bə zə mɔ́ pár kùr-ju yi ní ga. Wɔ́ rə̀myɛ́ è ce n zɔ̀m èta.
JHN.6.65	N zɛ̃̀ n kə́ n súlí n wɔ̀: “Wɔ́ rə̀myɛ́ è ce, à yʼà wò ába bə̀ lò wàr ń twí àmyɛ́ sõ, ǹdə́ è də̀ à Da ń ce n bə̀ yé.”
JHN.6.66	Kɔn zhí dɛ̃ rɛ́ rə̀myɛ́, Yezu kwã-lyì bí nánzhəzhɔ̌ jʼa pɔr ń kwã nɛ́, bə̀ kʼê tʼâ tó mo yé. 
JHN.6.67	N zɛ̃̀ n bwə̀rh byɛ̀bɛ́ shí ǹdə́ bə̀lyè y n wɔ̀: “Sə ámyɛ̌, ámyɛ nʼá yâl á pɔr à kwã nɛ́ nà?”
JHN.6.68	Shəmɔ Pyɛɛrɛ wɔ̀ mɔ: “Cinu, mɔ̌ sõ nə́ mʼâ vò né? Ǹmyɛ́ ǹ zhe nyǔ mə̀ tʼâ la zhɔ̌ zɔ̀mà. 
JHN.6.69	Èlâsɛ̃´ nə́ rʼé zwẽ nyí, nə́ jʼâ yě myɛ bə̀ ǹmyɛ́ wɔ́ Yi lò, ǹ shí Yi sõ.”
JHN.6.70	Yezu zɛ̃̀ n wɔ̀ bɛ: “È də̀ àmyɛ́ à cír ámyɛ̌ shí ǹdə́ bə̀lyè y ga nà? E jà ámyɛ̌ mə̀dù wɔ́ shə̀tána.”
JHN.6.71	Wɔ́ Shəmɔ byǐ Zhidə Esəkarəyɔtɛ yò Yezu yà ń nə́ ń zɔ̀mà. Wɔ́ ńmyɛ̌ ń yà ń la mɔ myìnù, n jà ń yà ń wɔ́ Yezu kwã-lyì bí shí ǹdə́ bə̀lyè y mə̀dù.
JHN.7.1	Rə̀myɛ́ kwã nɛ́, Yezu zɛ̃̀ ń nə́ ń byɛ́lɛ́ Gəlile tənà y cɛmɛ nɛ́. Zhwifubá yó-cìnə́ bé gə́ yʼà nʼê pyà mɔ̀ bə̀ la gu mú ce, ń yà ń tá ń yâl n byɛ́lɛ́ Zhide tənà y cɛmɛ nɛ́ yé.
JHN.7.2	E jà rə̀myɛ́ yi ní ǹdə́ Zhwifubá címsí shɛ̀bɛ́ bə̀ nʼê byẽ̀ bə̀ Kwə̀ə́rhe címsi mú yʼà bwəlse.
JHN.7.3	Yezu da-byâ bɛ́ zɛ̃̀ bə wɔ̀ mɔ̀: “Zhǐr nyɔ̀nɔ̀ ń vò Zhide, mùnì ǹ kwã-lyì bí myɛ yírhə́ nə tumə né nyɛ̀bɛ́ ǹ nə́ ǹ wɛ̀rhɛ́ mɔ́. 
JHN.7.4	Lò gə nə́ ǹ yâl bə̀ bə̀ lwar ǹ yò, ǹ tá ǹ shèè ǹ wɛ̀rhɛ́ kɔn yé. Ǹ gə nə́ ǹ wɛ̀rhɛ́ tumə né nyɛ̀bɛ́ èta mɔ́ dwí rí, sə́ wɛ̀rhɛ́ rɛ ń ce lyì bí gakó yírhə́ nə mɔ́.” 
JHN.7.5	Ń da-byâ bɛ́ myɛ cìcì yʼà bə shɛ̀ mɔ zú yé.
JHN.7.6	N zɛ̃̀ n wɔ̀ bɛ: “À yi gwẽ̌ yə̀ yí yé, sə ámyɛ̌ yi rí wɔ́ dɛ̃ gakó. 
JHN.7.7	Lũ w lyì bí wàr bə̀ mʼa jí zùùrì ǹdʼába yé, sə àmyɛ́ gə́ nʼâ byili bi pamparɛ̃ɛ̃ bə̀ bə̀ nʼê twĩ̀ kɔn dɛ̀bɛ́ rə̀ bə mə̂ mɔ́ ce, bə̀ nʼê jí zùùrì ǹdə́ nɛ. 
JHN.7.8	Ámyɛ̌ zhəlnə címsí jàà wà. È gə wɔ́ àmyɛ́ yilə, à tʼâ la yé, bʼà yi gwẽ̌ yə̀ yí yé.” 
JHN.7.9	Ń gə́ zɔ̀m ǹdə́ bɛ èta, n mɛ̃ Gəlile né.
JHN.7.10	Sə ń da-byâ bɛ́ gə́ zhǐr bə vò címsí jàà wà, ńmyɛ zɛ̃̀ n tà-kwã n vò, sə wɔ́ shéé ń shèè, ń yə̀ shɛ̀nɛ́ bə̀ nə mɔ yé.
JHN.7.11	Zhwifubá yó-cìnə́ bé yʼà nʼê pyà mɔ̀ címsí wẽ́, bə̀ yʼà zhe: “Yẽ̀ ń ŋwɛ́nɛ́?”
JHN.7.12	Lyì nánzhəzhɔ̌ yʼà nʼê mà nyə̀-pâr ń yó. Jàlà zhe bə̀ ń wɔ́ lyì-twə̂; jàlà zhe bə̀ wɔ́ lyì bí ń nə́ ń yúyǔ. 
JHN.7.13	Sə Zhwifubá yó-cìnə́ bé ywẽ gə́ yʼà zhe be mó ce, bə̀ yʼà tʼâ zɔ̀m bə̀ ce dɛ̃̌ yé.
JHN.7.14	Bə̀ gə́ jú címsí sə̀ dwã nɛ́ bʼe bwẽ̌ dwã wa, Yezu zɛ̃̀ n zhǐr n vò Yi jì y kɔ̀nɔ́ w wa, ń nə́ ń cèrhè kàrmɔ̀ lyì bí ni. 
JHN.7.15	Ń kàrmɔ́ jàr Zhwifubá yó-cìnə́ bé, bə zɛ̃̀ bə̀ zhe: “Etər mɔ̀bɔ́ tó né ń yě Yi nyə́ né èta, ǹ jà ń yə̀ nɛ̀ cèrhè?”
JHN.7.16	Yezu zɛ̃̀ n wɔ̀ bɛ: “Zɔ̀mà nɛ́ à nʼâ byili mú də̀ àmyɛ́ nyə̀ná yé. Wɔ́ mɔ̀bɔ́ ń twĩ̀ nì mú nyə̀ná. 
JHN.7.17	Lò mɔ̀bɔ́ ǹ nə́ ǹ yâl ń wɛ̀rhɛ́ Yi pùbùlə̀, ǹ mʼâ lwar pamparɛ̃ɛ̃ ǹdə́ zɔ̀mà nɛ́ nyɛ̀bɛ́ à nʼâ byili mú gə wɔ́ Yi zɔ̀mà, ráá àmyɛ́ nyə̀ná. 
JHN.7.18	Lò mɔ̀bɔ́ ń nə́ ń zɔ̀m ń sə̀pwà yò, rə̀-ná-cí nə́ ń pyà ń cìcì còrhó. Sə mɔ̀bɔ́ ń nə́ ń yâl bə̀ bə̀ cèrhé mɔ̀bɔ́ ń twĩ̀ mù mú, rə̀-ná-cí wɔ́ zhə̀n-cí, sə kɔn dɛ̀bɛ́ ń nə́ ń byili mú gakó wɔ́ zhə̀nà. Kɔma də́-byǐ yə̀ rə̀ gùlí yé. 
JHN.7.19	È də̀ Muyiisi ń byili ába Yi nyə́ né nà? E jà ámyɛ̌ mə̀dù ga tá ń zwẽ ne yé. Byè yil á nʼá yâl á gu ni?”
JHN.7.20	Lyì-zhâ bɛ́ wɔ̀ mɔ̀: “Nyǐ wɔ́ nə̀cílí námməlwɛ̀lɛ́ è zhe mó. Mɔ̌ lò ń nə́ ń yâl n gu mú?”
JHN.7.21	N wɔ̀ bɛ: “À wɛ̀rhɛ́ màmyɔ òdù, o pú o jàr á gakó. 
JHN.7.22	Muyiisi pɔ ába nyí bə̀, á gə lùl bal-byǐ, sʼá gõ yə̀. Sə è də̀ Muyiisi ń ju rə̀ kùr yé, wɔ́ á nàmbala bɛ́ bə̀ ju rə̀ kùrə̀. Á zɛ̃̀ á nʼá gòm á bə̀sɔ́ná bɛ́ shìrhə́ dɛ̃ rɛ́ myɛ cìcì yùwə̀. 
JHN.7.23	Á gə nʼá gòm bə̀sɔ́bwɛ̀lɛ́ shìrhə́ dɛ̃ rɛ́ yùwə̀, wɔ́ mùnì ga á bə̀kʼá yẽ̌ Muyiisi nyí rí ni yé; è nə wɔ́ bə̀kɔ́n yil á lyimə nʼê yì àmyɛ́, à gə́ wárh lò shìrhə́ dɛ̃ rɛ́ yù w n nə ń cìn námpúm mú yilə? 
JHN.7.24	Á bə̀kʼá nyǐ lyì bí yésé á mʼá bùr yé. Á gə la bǔr, sʼá bùrsí yə̀ cángá.”
JHN.7.25	Zhərəzalɛm lyì bí jàlà yʼà zhe: “È də̀ ńmyɛ̌ bə̀ yʼà nʼê pyà bə̀ la gu mú nà? 
JHN.7.26	Nyǐ mu ń zhǐ lyì bí yé né ń nə́ ń zɔ̀mà, sə bə̀ tʼâ wə̀l bə̀ kaka yé. Nə́ yó-cìnə́ bé myɛ gʼè zwẽ nyí bə̀ wɔ́ ńmyɛ̌ ń wɔ́ Kristə mó zhə̀n ga? 
JHN.7.27	E jà nə́ yě mɔ̀bɔ́ gə́ shí mə̀gã̌, sə Kristə mó gə túwə́, lò lò tá ń la lwar ń gə́ shí má yé.”
JHN.7.28	Yezu jà ń yà ń nə́ ń cèrhè kàrmɔ̀ lyì bí ni Yi jì y kɔ̀nɔ́ w wa. N zɛ̃̀ n bya dɛ̃̌ dɛ̃̌ n wɔ̀: “Zhə̀nà, á yě à párá, á jʼâ yě à gə́ shí má? E jʼà də̀ à sə̀pwà yil à tú yé, sə mɔ̀bɔ́ ń twĩ̀ nì mú wɔ́ zhə̀n-cí. Á yə̀l ń pár yé, 
JHN.7.29	sə àmyɛ́ yě ń párá, bʼà shí ń sono. Wɔ́ ńmyɛ̌ ń twĩ̀ nì.”
JHN.7.30	Bə̀ yʼà nʼê pyà sə bə zə mɔ. Sə ń yi gə́ yʼà gwẽ̌ yə̀ yí mú ce, lò lò yə̀ ŋwɛ̀nɛ́ n zə ń jɛ̃̀ n dwə̀rh mò yé. 
JHN.7.31	Lyì-zhâ bɛ́ jàlà nánzhəzhɔ̌ zù mù, bə zɛ̃̀ bə̀ zhe: “Kristə mó gə túwə́, ń mà n wɛ̀rhɛ́ màmyaarhɛ nánzhəzhɔ̌ rə dwini tɛ̀bɛ́ bal mɔ́ mɔ̀bɔ́ wɛ̀rhɛ́ mɔ́?”
JHN.7.32	Farɛzhɛ̃ɛ̃bá nyɛ̀ɛ̀ kɔn dɛ̀bɛ́ lyì-zhâ bɛ́ yʼà nʼê ŋwúŋwùní Yezu yó mó. Bə̀myɛ́ ǹdə́ Yi jì y vwĩ̀-zwə́lnə bé yé né cìnə́ bé zɛ̃̀ bə twĩ̀ Yi jì y yìlnə̀ bé jàlà, bə̀ bə̀ zhəl bə zə mɔ.
JHN.7.33	Yezu wɔ̀ lyì-zhâ bɛ́ nɛ: “À mʼa yə̀ nɛ́ ǹdʼába námpɔ́lɛ́ gwẽ̌, sʼa kʼa vò mɔ̀bɔ́ ń twĩ̀ nì mú sono. 
JHN.7.34	Á mʼâ zɛ̃̀ á nʼá pyà nɛ̀, sə á tʼá la nɛ nɔ yé. Á yír à gə́ la mə̀gã̌ mɔ́ yé.”
JHN.7.35	Zhwifubá yó-cìnə́ bé zɛ̃̀ bə̀ nʼê zɔ̀m ǹdə́ dwã bə̀ zhe: “Yẽ̀ ń la nɛ́, nə́ mʼé tʼá la mɔ nɔ? È nə wɔ́ lyì bí byɛ̀bɛ́ bə̀ də̀ Zhwifubá mó cɛmɛ nɛ́ wẽ́ ń la nɛ́, n vò n jòm Zhwifubá byɛ̀bɛ́ bə̀ làà nə̀ wẽ́ mó sõ n mə n cèrhè kàrmɔ̀ nə̀ lyì bí ni? 
JHN.7.36	Ń wò bə̀ nə́ mʼâ zɛ̃̀ nə́ rʼé pyà mɔ̀, sə nə́ tʼá la mɔ nɔ yé, n jà n wɔ̀ bə̀ nə́ yír ń gə́ la mə̀gã̌ mɔ́ yé. Rə̀myɛ́ kùr wɔ́ byè?”
JHN.7.37	Címsí dɛ̃ rɛ́ nánkwɛɛ́ rɛ́, wɔ́ rə̀myɛ́ rə̀ yàl dɛ̃ rɛ́ nánfɔ̀lɔ̀ wá. Yezu zɛ̃̀ n zhì lyì bí gakó yé né, n bya dɛ̃̌ dɛ̃̌ n wɔ̀: “Lò mɔ̀bɔ́ nə̀nyɛ̀lsɛ̀ zhe mó, sə́ bə̀ à sono ń zwẽ nɛ̃̌ ń nyɔ̀. 
JHN.7.38	Lò mɔ̀bɔ́ ǹ zù àmyɛ́, nɛ̃̌ mɔ̀bɔ́ mə̀ nʼê pɛ nyǔ bʼa nʼê dùr ǹ wẽ́ ǹdə bwǐ nɛ̃̌ ta. Wɔ́ èta bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né.”
JHN.7.39	Wɔ́ Eshirhə náàcɛ̀nɛ́ y ń yà ń la byɛ̀bɛ́ bə̀ zù mù mú ni pɔ mɔ́ yò ń yà ń nə́ ń zɔ̀mà. Sə ń gə́ yà ń gwẽ̌ yə̀ ń zùwə́ y nɛ ń Da sono mó ce, ń yà ń gwẽ̌ yə̀ bɛ y pɛ yé.
JHN.7.40	Rə̀myɛ́ yó, lyì jàlà zhì lyì-zhâ bɛ́ wẽ́, bə nyɛ̀ɛ̀ Yezu zɔ̀mà nɛ́ nə̀myɛ́, bə zɛ̃̀ bə̀ zhe: “Bal mɔ́ mɔ̀bɔ́ wɔ́ Yi nyì-zwennə mó mɔ̀bɔ́ nə́ yʼâ nʼé dɛ̃̀ mɔ́ zhə̀nà.”
JHN.7.41	Jàlà zhe bə̀ wɔ́ Kristə mó. Bə̀ jàlà myɛ yʼà zhe: “Wɔ́ Gəlile tənà y wẽ́ Kristə mó la nɛ́ shú nà? 
JHN.7.42	Yi zɔ̀mɛ̀ rɛ́ sɛ́bɛ́ rɛ́ byili bə̀ Kristə mó wɔ́ Dəvyidi dwí rí wẽ́ ń la nɛ́ shú, e jà wɔ́ Bɛtələyɛm nɛ́, Dəvyidi da-dǒ wə.”
JHN.7.43	Lyì-zhâ bɛ́ ji kùr bə pɔr dwã nɛ Yezu shò-kwã nɛ́. 
JHN.7.44	Jàlà yʼà nʼê yâl bə zə mɔ, sə lò lò yə̀ kwɛ̀nɛ́ n zə mɔ yé.
JHN.7.45	Yi jì y yìlnə̀ bé kʼa kwɛ̃̀ bə bə̀ vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá sono. Bə zɛ̃̀ bə bwə̀rh bè bə wɔ̀: “Byè yil á yə̀ mɔ zal á mʼá bà?”
JHN.7.46	Bə lyár bə wɔ̀: “Nə́ gwẽ̌ yə̀ lò nɛ ń nə́ ń zɔ̀m ǹdə bal mɔ́ mɔ̀bɔ́ ta gaga yé.”
JHN.7.47	Farɛzhɛ̃ɛ̃bá zɛ̃̀ bə wɔ̀: “Ámyɛ shɛ̀nɛ́ n yúyǔ ába nà? 
JHN.7.48	Lò mə̀dù myɛ cìcì tɛ̀nɛ́ nə́ yó-cìnə́ bé, ráá Farɛzhɛ̃ɛ̃bá wẽ́ ń zù mù yé. 
JHN.7.49	Lyì-zhâ bɛ́ byɛ̀bɛ́ yò zhìlì; bə̀ yə̀l Muyiisi nyə́ né yé.”
JHN.7.50	Nəkɔdɛm mɔ́ mɔ̀bɔ́ ń yà ń tú Yezu sõ ǹdə́ cəcɛ̃ y mɔ́ myɛ yà ń tó be ń ŋwɛ́nɛ́ gàà. Ńmyɛ̌ zɛ̃̀ n bwə̀rh bè n wɔ̀: 
JHN.7.51	“Nə́ nyí rí gə́ nʼê byili ní mú, nə́ wɔ̌ nə́ kɛ́ lò bùrsì, ǹdə́ nə́ yə̀ jɛ̀rɛ̀ nə́ cili ń zɔ̀mà nɛ́, nə́ lwar kɔn ná-yil ń wɛ̀rhɛ́?”
JHN.7.52	Bə wɔ̀ mɔ̀: “Ǹmyɛ shí Gəlile nà? Pyâ Yi zɔ̀mɛ̀ rɛ́ sɛ́bɛ́ rɛ́ wẽ́ ń nyì, ǹ bʼâ pwírí Yi nyì-zwennə mə̀dù ga yə̀ Gəlile shí yé.”
JHN.7.52	[ 
JHN.7.53	Rə̀myɛ́ kwã nɛ́, lò gakó ká n vò jè.
JHN.8.1	Yezu zɛ̃̀ n zhǐr n vò pyɔ̀ w bə̀ nʼê byẽ̀ bə̀ Olyivyə́r pyɔ̀ mɔ́ yó. 
JHN.8.2	N ká n dùlí nəkɔkɔ́lɛ́ shãã shãã n bə̀ Yi jì y kɔ̀nɔ́ w wa. Lyì bí gakó bə̀ ń sono. N zɛ̃̀ n jòm tɛ̃´ ń nə́ ń cèrhè bè kàrmɔ̀.
JHN.8.3	Rə̀myɛ́ yó, Muyiisi nyə́ né byilnə bé ǹdə́ Farɛzhɛ̃ɛ̃bá zə kɛ̃ mə̀dù bə̀ yʼà zɔ fwə̂l jàà wà, bə mʼe bə̀ Yezu sono, bə ce n zhì lyì bí cəcəl wə. 
JHN.8.4	Bə zɛ̃̀ bə wɔ̀ Yezu ni: “Yó-cə́bal, bə̀ zɔ kɛ̃ mɔ́ mɔ̀bɔ́ ǹdə́ ń nə́ ń fwə̀lə́. 
JHN.8.5	E jà Muyiisi pɔ nə́ba nyí ń nyə́ né sɛ́bɛ́ rɛ́ wẽ́, bə̀ nə́ dul kana bɛ́ byɛ̀bɛ́ bə̀myɛ́ èta mɔ́ ǹdə́ nə́kulə nə́ gu. Wɔ́ bə̀kɔ́n ǹmyɛ́ nə́ ǹ bùl rə̀myɛ́ yilə?”
JHN.8.6	Bə̀ yʼà nʼê bwə̀rh mò èta bə̀ la mʼe zhẽ̀ mò, mùnì ga bə ŋwɛ̀nɛ́ bə cĩ́ yò ń yó wə.
JHN.8.6	Yezu zɛ̃̀ n kó tɛ̃´, n zə ń jə̀fɔ́lɛ́ ń mə́ ń kɛ̃ shó w wə. 
JHN.8.7	Bə̀ gə́ yʼà gwẽ̌ zhǐ bə̀ nʼê bwə̀rh mò mó ce, n zɛ̃̀ n kwẽ̌ dɛ̃̌ n wɔ̀ bɛ: “Lò mɔ̀bɔ́ ń ŋwɛ́nɛ́ ámyɛ̌ wẽ́ ń gwẽ̌ yə̀ yə̀-bəlɔ̀lɔ́ wɛ̀rhɛ́ gaga, sə rə̀-ná-cí jɛ̀rɛ̀ n zə nə́kulu n dul kɛ̃ mɔ́.”
JHN.8.8	N zɛ̃̀ n ká n kó tɛ̃´ n zə ń jə̀fɔ́lɛ́ ń mə́ ń kɛ̃ shó w wə. 
JHN.8.9	Bə̀ gə́ nyɛ̀ɛ̀ rə̀myɛ́, bə zɛ̃̀ bə̀ nʼê zhǐr mə̀dù mə̀dù; náncɛsɛ́ jɛ̀rɛ̀ sə tó yé, bə yẽ̌ Yezu dúdú ǹdə́ kɛ̃ mɔ́ ń zhǐ ń jàà y wa. 
JHN.8.10	Yezu zɛ̃̀ n kwẽ̌ dɛ̃̌ n bwə̀rh mò n wɔ̀: “Kɛ̃, yẽ̀ byɛ̀bɛ́ bə̀ zə mɔ́ bə bə̀ mɔ́ ŋwɛ́nɛ́? Mə̀dù ga yə̀ ŋwɛ̀nɛ́ n cĩ́ dóó ǹ yó wə?”
JHN.8.11	Kɛ̃ mɔ́ wɔ̀ mɔ̀: “Yó-cə́bal, mə̀dù ga yə̀ ŋwɛ̀nɛ́ n cĩ́ dóó à yó w yé.”
JHN.8.11	Yezu wɔ̀ mɔ̀: “Àmyɛ tʼâ la dóó ǹ yó w cṹ yé. Zhəl, sə ǹ bə̀ká kə́ bwérhé ń wɛ̀rhɛ́ yə̀-bəlɔ̀lɔ́ yé.”]
JHN.8.12	Yezu kə́ n zɔ̀m ǹdə́ lyì bi n wɔ̀: “Wɔ́ àmyɛ́ à wɔ́ lũ w pwẽ̀. Lò mɔ̀bɔ́ ǹ nə́ ǹ tó à kùrə̀, ǹ tá ǹ la cə-byín wẽ́ zhəl gaga yé, sə ǹ mʼâ nə pwẽ̀ dɛ̀bɛ́ rə̀ nʼê pɛ nyǔ mə̀ tʼâ la zhɔ̌.”
JHN.8.13	Farɛzhɛ̃ɛ̃bá zɛ̃̀ bə wɔ̀ mɔ̀: “Ǹ nə́ ǹ byili zhə̀n ǹ cìcì shò-kwã nɛ́, sə kɔn dɛ́ tɛ̀bɛ́ ǹ nə́ ǹ byili mú bə kùr zhe yé.”
JHN.8.14	Yezu wɔ̀ bɛ: “Bá à gə nʼâ byili zhə̀n à cìcì shò-kwã nɛ́ myɛ, sʼá lwar bə̀ kɔn dɛ̀bɛ́ à nʼâ byili mú wɔ́ zhə̀nà, bʼà yě à gə́ shí má, a jʼà yě à gə́ la má. Sə ámyɛ̌ yə̀l à gə́ shí má, á jʼâ yə̀l à gə́ la má myɛ yé. 
JHN.8.15	Á nʼá kɛ́ lyì bí bùrsí ǹdə́ numbyínə́ surhə, sə àmyɛ́ tʼâ kɛ́ lò lò bùrsì yé. 
JHN.8.16	À gə nʼâ kɛ́ bùrsì myɛ, à nʼâ kɛ́ sɛ ǹdə́ zhə̀nà, bʼè də̀ à dúdú à nʼâ kɛ́ sɛ yé. À Da mɔ́ ń twĩ̀ nì mú ŋwɛ́nɛ́ ǹdə́ nɛ. 
JHN.8.17	Bə̀ kɛ̃ á nyə́ né sɛ́bɛ́ rɛ́ wẽ́ bə wɔ̀: ‘Lyì bə̀lyè gə nʼê byili zɔ̀mɛ̀ rə̀dù kɔn shò-kwã nɛ́, sə́ nyǐ kɔn dɛ́ tɛ̀bɛ́ bə̀ nʼê byili mú zhe kùrə̀.’ 
JHN.8.18	Àmyɛ́ nʼâ byili zhə̀n à cìcì shò-kwã nɛ́. À Da mɔ́ ń twĩ̀ nì mú myɛ nə́ ń byili zhə̀n à shò-kwã nɛ́.”
JHN.8.19	Farɛzhɛ̃ɛ̃bá zɛ̃̀ bə bwə̀rh mò bə wɔ̀: “Ǹ Da ŋwɛ́nɛ́ yẽ̀?”
JHN.8.19	Yezu wɔ̀ bɛ: “Á yə̀l àmyɛ́ pár sʼe bʼe zɔ̀m à Da zɔ̀mà yé. Á gə yʼâ yě àmyɛ́ párá, á yʼâ bʼâ lwar à Da myɛ párá.”
JHN.8.20	Yezu zɔ̀m zɔ̀mà nɛ́ nə̀myɛ́ ǹdə́ ń yà ń jě Yi jì y kɔ̀nɔ́ w wa, bə̀ gə́ nʼê lwé Yi jì y pansɛ́ mə̀gã̌ mɔ́ səta, ń nə́ ń cèrhè kàrmɔ̀ lyì bí ni. Sə ń yi gə́ yʼà gwẽ̌ yə̀ yí mú ce, lò lò yə̀ ŋwɛ̀nɛ́ n zə mɔ yé.
JHN.8.21	Yezu kə́ n wɔ̀ lyì bí ni: “À nʼâ zhìrə́. Á mʼâ tà-kwã á nʼá pyà nɛ̀, sə á mʼâ mɛ̃ á yə̀-bəlwàálɛ́ wẽ́ á cì. Á yír à gə́ la mə̀gã̌ mɔ́ yé.”
JHN.8.22	Zhwifubá yó-cìnə́ bé zɛ̃̀ bə̀ nʼê zɔ̀m ǹdə́ dwã bə̀ zhe: “Ń gə́ wò bə̀ nə́ yír ń gə́ la mə̀gã̌ mɔ́, e zɛ̃̀ wɔ́ ń cìn ń la gu náá etəra?”
JHN.8.23	N zɛ̃̀ n wɔ̀ bɛ: “Ámyɛ̌ wɔ́ cɛ yó lyì, sə àmyɛ́ wɔ́ dɛ̃̌ yi w à shí ní a bà. Ámyɛ̌ wɔ́ lũ w kɔ̀bɔ́ lyì, sə àmyɛ́ də̀ lũ w kɔ̀bɔ́ lò yé. 
JHN.8.24	Wɔ́ rə̀myɛ́ è ce à wò ába bʼâ mʼâ mɛ̃ á yə̀-bəlwàálɛ́ wẽ́ á cì. Á gə tʼá zwẽ nyí bʼà wɔ́ mɔ̀bɔ́ à wɔ́ mɔ́, á mʼâ mɛ̃ rə̀ wẽ́ á cì.”
JHN.8.25	Bə zɛ̃̀ bə bwə̀rh mò bə wɔ̀: “Ǹmyɛ́ wɔ́ mɔ̌?”
JHN.8.25	Yezu wɔ̀ bɛ: “À wɔ́ mɔ̀bɔ́ à nʼâ byili ába kùr-ju yi ní ga bʼà wɔ́ mɔ́. 
JHN.8.26	Wẽ̀ nánzhəzhɔ̌ ŋwɛ́nɛ́ à nʼâ yâl a byili á shò-kwã nɛ́, a mʼa kə́ á bùrsì, sə mɔ̀bɔ́ ń twĩ̀ nì mú wɔ́ zhə̀n-cí. Wɔ́ kɔn dɛ́ tɛ̀bɛ́ ń byili ni mú dúdú à nʼâ bwə̀l à byili lũ w lyì bí ni.”
JHN.8.27	Sə Zhwifubá yʼà yə̀l bə̀ Yezu wɔ́ ń Da yò ń nə́ ń zɔ̀m yé. 
JHN.8.28	N zɛ̃̀ n wɔ̀ bɛ: “Á gə tú á zhẽ̌ Numbyíní Byǐ á co dɛ̃̌, rə̀myɛ́ yó, á mʼâ lwar bʼà wɔ́ mɔ̀bɔ́ à wɔ́ mɔ́, sə à tʼâ wɛ̀rhɛ́ kaka à sə̀pwà nɛ̀ yé. Wɔ́ kɔn dɛ́ tɛ̀bɛ́ à Da byili ni mú dúdú à nʼâ byili. 
JHN.8.29	Mɔ̀bɔ́ ń twĩ̀ nì mú yə̀ nɛ̀ yẽ̌ à dúdú yé. Ń ŋwɛ́nɛ́ ǹdə́ nɛ, bə̀ wɔ́ dɛ̀bɛ́ rə̀ wɔ́ ń bùlə̀ mó à nʼâ wɛ̀rhɛ́ twéé gakó.”
JHN.8.30	Yezu gə́ zɔ̀m zɔ̀mà nɛ́ nə̀myɛ́ mɔ́ yi ní, lyì nánzhəzhɔ̌ zù mù.
JHN.8.31	N zɛ̃̀ n wɔ̀ Zhwifubá byɛ̀bɛ́ bə̀ zù mù mú ni: “Á gə zwẽ à zɔ̀mà nɛ́ á cĩ́ á wẽ́, á mʼâ yə̀ à kwã-lyì zhə̀n zhə̀nà. 
JHN.8.32	Á mʼâ lwar zhə̀n dɛ́ gə́ wɔ́ nɛ́, sə zhə̀n dɛ́ mʼa ce á cìní á cìnə̀.”
JHN.8.33	Bə zɛ̃̀ bə wɔ̀ mɔ̀: “Nə́myɛ̌ wɔ́ Abəraham nɛ̀mɛ́. Nə́ yə̀ lò lò yómə́ yàl gaga yé. È nə wɔ́ byè yil ǹ nə́ ǹ wə̀l bə̀ nə́ mʼâ cìní nə́ cìnə̀?”
JHN.8.34	Yezu wɔ̀ bɛ: “Zhə̀n zhə̀nà, à nʼâ wə̀l ába: lò mɔ̀bɔ́ gakó ń nə́ ń wɛ̀rhɛ́ yə̀-bəlɔ̀lɔ́, ń wɔ́ yə̀-bəlɔ̀lɔ́ w yə-bal. 
JHN.8.35	Bə̀ tʼâ yẽ̌ yə-bal nɛ ń jòm kɛ̀lɛ́ w twéé twéé yé, sə kɛ̀lɛ́ y byǐ nə́ ń jòm è wẽ́ twéé twéé. 
JHN.8.36	Rə̀myɛ́ ce, á gə tó Byǐ mú dɛnnɛ á cǐ á cìnə̀, á mʼâ yə̀ lyì byɛ̀bɛ́ bə̀ cǐ bə̀ cìn zhə̀n zhə̀nà. 
JHN.8.37	À yě bʼâ wɔ́ Abəraham nɛ̀mɛ́, sə á bə shɛ̀ à zɔ̀mà nɛ́ zõ yé. Wɔ́ rə̀myɛ́ è ce á nʼá yâl á gu ni. 
JHN.8.38	Kɔn dɛ́ tɛ̀bɛ́ à nɔ à Da sõ mó, wɔ́ rə̀myɛ́ à nʼâ zɔ̀mà, sə ámyɛ̌ wɔ́ kɔn dɛ́ tɛ̀bɛ́ á da cèrhè ába mó, wɔ́ rə̀myɛ́ á nʼá wɛ̀rhɛ́.”
JHN.8.39	Bə zɛ̃̀ bə wɔ̀ mɔ̀: “Wɔ́ Abəraham ń wɔ́ nə́myɛ̌ da.”
JHN.8.39	Yezu wɔ̀ bɛ: “Á gə yʼâ wɔ́ Abəraham byâ zhə̀n ga, á yʼâ mʼâ twĩ̀ ǹdə ń ta. 
JHN.8.40	Sə èlâsɛ̃´ à byili ába zhə̀n dɛ́ Yi cĩ́ ni mú, e jà ǹdə́ rə̀myɛ́ ga, á nʼá yâl á gu ni. Abəraham yə̀ rə̀myɛ́ mɔ́ wɛ̀rhɛ́ yé. 
JHN.8.41	Sə ámyɛ̌, wɔ́ á da tùntwə̃̀ə̃̀ né cìcì á nʼá twĩ̀.”
JHN.8.41	Bə zɛ̃̀ bə wɔ̀ mɔ̀: “Nə́ də̀ ébwá-byâ yé. Yi dúdú rə̀ wɔ́ nə́ Da.”
JHN.8.42	Yezu zɛ̃̀ n wɔ̀ bɛ: “Yi gə yʼà wɔ́ á Da zhə̀n zhə̀nà, á yʼâ mʼâ swéné ne, bə̀ wɔ́ Yi sõ à shí ní a bà. Wɔ́ rə̀myɛ́ rə̀ twĩ̀ nì, sə à yə̀ twí ǹdə́ à sə̀pwà pùbùlə̀ yé. 
JHN.8.43	Wɔ́ á gə́ wàr à zɔ̀mà nɛ́ á nʼá zwẽ á cĩ́ á wẽ́ mó è ce, á bə tɛ̀bɛ́ à nʼâ byili ába mó kùr nyɛ̌ yé.
JHN.8.44	“Wɔ́ Shətana è wɔ́ á da. Á zɛ̃̀ á nʼá yâl á wɛ̀rhɛ́ á da mɔ́ pùbùlə̀. È wɔ́ lyì-gurnə kùr-ju yi ní ga. È gə́ də̀ zhə̀n cə́bal mɔ́ ce, è yə̀ zhə̀n wẽ́ zhì gaga yé. Èmyɛ́ è wɔ́ kɔ̀mdɛ́ da. Rə̀myɛ́ ce, è gə nʼê gòm è kɔma bɛ́, wɔ́ tɛ̀bɛ́ rə̀ mə̂ ǹdə́ y mɔ́ è nʼê zɔ̀mà, 
JHN.8.45	sə àmyɛ́ wɔ́ zhə̀n à nʼâ zɔ̀mà. Wɔ́ rə̀myɛ́ yil á tʼá zwẽ à zɔ̀mà nɛ́ yé. 
JHN.8.46	Ámyɛ̌ wẽ́ mó, wɔ́ mɔ̌ ń mà n byili bʼà dówə́? Sə è gə wɔ́ zhə̀n à nʼâ zɔ̀mà, è nə wɔ́ byè yil á tʼá zwẽ à zɔ̀mà nɛ́? 
JHN.8.47	Lò mɔ̀bɔ́ ń wɔ́ Yi lò, rə̀-ná-cí nə́ ń cili Yi zɔ̀mà nɛ́. Wɔ́ ámyɛ̌ gə́ də̀ Yi lyì mú è ce á tʼá cili yé.”
JHN.8.48	Zhwifubá zɛ̃̀ bə wɔ̀ mɔ̀: “Nə́ bə bwìrì zhe nə́ mʼé wɔ̀ bə̀ ǹ wɔ́ Samarɛ lò, nə̀cílí námməlwɛ̀lɛ́ zhe mó?”
JHN.8.49	Yezu zɛ̃̀ n wɔ̀ bɛ: “Nə̀cílí námməlwɛ̀lɛ́ bə nɛ zhe yé. Wɔ́ à Da à nʼâ cèrhé, sə ámyɛ̌ nʼá fulsi ni. 
JHN.8.50	À tʼâ pyà bə̀ bə̀ cèrhé ne yé, sə lò mə̀dù ŋwɛ́nɛ́, wɔ́ ńmyɛ̌ ń nə́ ń pyà sə bə pɛ̃ còrhó, n jà ń nə́ ń kɛ́ bùrsì. 
JHN.8.51	Zhə̀n zhə̀nà à nʼâ wə̀l ába: lò mɔ̀bɔ́ ǹ nə́ ǹ zwẽ à zɔ̀mà nɛ́, ǹ tá ǹ la cú gaga yé.”
JHN.8.52	Zhwifubá zɛ̃̀ bə wɔ̀ mɔ̀: “Èlâsɛ̃´ myɛ̌, nə́ yě pamparɛ̃ɛ̃ bə̀ nə̀cílí námməlwɛ̀lɛ́ zhe mó. Abəraham cùwə̀, Yi nyì-zwennə bé myɛ cì, ǹmyɛ́ zɛ̃̀ ǹ zhe bə̀ lò mɔ̀bɔ́ ń nə́ ń zwẽ ǹ zɔ̀mà nɛ́, rə̀-ná-cí tá ń la cú gaga yé! 
JHN.8.53	Nə́ da Abəraham cùwə̀, ń zɛ̃̀ ǹ nə́ ǹ bùl bə̀ ǹmyɛ́ du mu? Yi nyì-zwennə bé myɛ cùwə̀, ǹmyɛ́ zɛ̃̀ ǹ nə́ ǹ kwè ǹ cìn ǹdə mɔ̌ ta?”
JHN.8.54	Yezu wɔ̀ bɛ: “À cìcì gə yʼà nʼâ cèrhé à cìnə̀, à còrhó w yʼà bə kùr zhe yé. Sə mɔ̀bɔ́ ń nə́ ń cèrhé ne mó wɔ́ à Da. Wɔ́ ńmyɛ̌ á nʼá wə̀l bə̀ ń wɔ́ á Yi, 
JHN.8.55	e jʼâ yə̀l ń pár yé. Àmyɛ́ yě ń párá. À gə yʼà wò bʼà yə̀l ń párá, à yʼà bʼa gõ kɔma ǹdə á ta. Sə à yě ń párá; à nʼâ zwẽ ń zɔ̀mà nɛ́. 
JHN.8.56	Á da Abəraham yà ń nə́ ń fùù ǹdə́ wu-nyɔ̃̀, ń gə́ yà ń nə́ ń bùl bə̀ ń yírhə́ bʼa nə à twírí dɛ̃ rɛ́ mɔ́ yilə. Zhə̀nà, ń nɔ rɛ, sə ń wu yàl nyɛ̀n.”
JHN.8.57	Zhwifubá zɛ̃̀ bə wɔ̀ mɔ̀: “Ǹmyɛ́ gwẽ̌ yə̀ byinə shí-ènu myɛ cìcì yí, ń jà ń wɔ̀ bə̀ ǹ nɔ Abəraham?”
JHN.8.58	Yezu zɛ̃̀ n wɔ̀ bɛ: “Zhə̀n zhə̀nà, à nʼâ wə̀l ába: àmyɛ́ ŋwɛ́nɛ́ ǹdə́ bə̀ gwẽ̌ yə̀ Abəraham lùl yé.”
JHN.8.59	Rə̀myɛ́ yó, bə pwà nə́kulə bə̀ la mʼe dul mo. N zɛ̃̀ n tó lyì-zhâ bɛ́ wẽ́ n shèè n du Yi jì y kɔ̀nɔ́ w wa.
JHN.9.1	Dɛ̃ rə̀dù, Yezu yà ń nə́ ń lyɛ̃. N nə bal mə̀dù, ń ná lùl mò lyìlyǒ. 
JHN.9.2	Ń kwã-lyì bí zɛ̃̀ bə bwə̀rh mò bə wɔ̀: “Yó-cə́bal, byè yil bal mó mɔ̀bɔ́ ná lùl mò lyìlyǒ? Wɔ́ ń cìcì ń wɛ̀rhɛ́ yə̀-bəlwàálɛ, ráá ń lùlnə̀ bé bə̀ wɛ̀rhɛ́ yə̀-bəlwàálɛ, wɔ́ rə̀myɛ́ è ce ń ná lù mù lyìlyǒ?”
JHN.9.3	Yezu wɔ̀ bɛ: “È də̀ ńmyɛ̌ ráá ń lùlnə̀ bé bə̀ wɛ̀rhɛ́ yə̀-bəlwàálɛ yé, sə wɔ́ mùnì ga Yi tumə né tó ńmyɛ̌ dɛnnɛ nə du lyì yírhə́ na. 
JHN.9.4	Wɔ́ nyɔ́ɔ́ ǹdə́ nə́ba bə̀ nə́ twĩ̌ mɔ̀bɔ́ ń twĩ̀ nì mú tumə né ǹdə́ yi rí gwẽ̌ yə̀ zwì yé. Cɛ y la yùù, sə è gə tú è yìì è zhɛ̀, lò kə́ ń wàr ń twĩ̀ yé. 
JHN.9.5	À gə́ gwẽ̌ ŋwɛ́nɛ́ lũ w wẽ́ mó, wɔ́ àmyɛ́ à wɔ́ ò pwẽ̀.”
JHN.9.6	Ń gə́ zɔ̀m èta n zhɛ̀, n pùrh ń tə̀tàr tɛ̃´, n mə n dú bo, n fɔ́n n mə n tútǔ bal mɔ́ yírhə́ né, 
JHN.9.7	n zɛ̃̀ n wɔ̀ mɔ̀: “Zhəl ń pùl ǹ yé y Silowe póló w wə.” (Silowe kùr wɔ́ “Mɔ̀bɔ́ bə̀ twĩ̀”.)
JHN.9.7	N zhǐr n vò n pùl ń yé yə́. Sə ń gə́ kwɛ̃̀ ń bànà, ń yírhə́ né jʼa púr.
JHN.9.8	Ń jə̀-dwã bɛ́ ǹdə́ byɛ̀bɛ́ gakó bə̀ yʼà nʼê nɛ mɔ shãã ga ń wɔ́ lwə̀lə̀ mó gə́ nɔ mɔ, bə zɛ̃̀ bə wɔ̀: “È də̀ mɔ̀bɔ́ ń yà ń jě tɛ̃´ ń nə́ ń lwə̀l mó?”
JHN.9.9	Jàlà zhe bə̀ wɔ́ ńmyɛ̌, jàlà zhe bə̀, ɔ̃́ʼɔ̃, bə̀ wɔ́ ń nyɛrh-dõ, sə ń cìcì yà ń zhe: “Wɔ́ àmyɛ́ cìcì.”
JHN.9.10	Bə zɛ̃̀ bə bwə̀rh mò bə wɔ̀: “Etər ǹ yírhə́ né tó né nə púr?”
JHN.9.11	N wɔ̀ bɛ: “Bal mɔ́ mɔ̀bɔ́ bə̀ nʼê byẽ̀ bə̀ Yezu mú ń wɛ̀rhɛ́ bo n tútǔ à yírhə́ né, n zɛ̃̀ n wɔ̀ bʼà zhəl póló w bə̀ nʼê byẽ̀ bə̀ Silowe mó wẽ́ a pùl à yé yə́. A zhǐr a vò a pùl à yé y à yírhə́ né jʼa púr.”
JHN.9.12	Bə bwə̀rh mò bə wɔ̀: “Ń ŋwɛ́nɛ́ yẽ̀?”
JHN.9.12	N wɔ̀ bɛ: “À yə̀l yé.”
JHN.9.13	Bə zə mɔ bə vò Farɛzhɛ̃ɛ̃bá sono. 
JHN.9.14	E jà Yezu gə́ yà ń wɛ̀rhɛ́ bo w n mə n púr bal mɔ́ yírhə́ né mó yʼà wɔ́ shìrhə́ dɛ̃ yùwə̀. 
JHN.9.15	Farɛzhɛ̃ɛ̃bá myɛ kʼe bwə̀rh mò bə̀ wɔ́ etər ń yírhə́ né tó né nə púr?
JHN.9.15	N wɔ̀ bɛ: “Ń dɛ̃ bo à yírhə́ né ne, a zɛ̃̀ a vò a pùl à yé y à yírhə́ né jʼa púr.”
JHN.9.16	Farɛzhɛ̃ɛ̃bá jàlà zɛ̃̀ bə wɔ̀: “Bal mɔ́ mɔ̀bɔ́ də̀ Yi lò yé. Ń tá ń zwẽ shìrhə́ dɛ̃ rɛ́ nyə́ né yé.”
JHN.9.16	Bə̀ dwã myɛ yʼà zhe: “Etər lò mɔ̀bɔ́ ń tá ń zwẽ Yi nyə́ né mʼa tó né e wɛ̀rhɛ́ màmyaarhɛ́ tɛ̀bɛ́ èta mɔ́?”
JHN.9.16	Bə ji kùr bə pɔr dwã nɛ. 
JHN.9.17	Bə kʼe bwə̀rh bal mɔ́ ń yà ń wɔ́ lyìlyǒ w mó bə wɔ̀: “È gə wɔ́ ǹmyɛ́ yilə, ǹ nə́ ǹ bùl bə̀ byè bal mɔ́ mɔ̀bɔ́ ń púr ǹ yírhə́ né mó yilə?”
JHN.9.17	N zɛ̃̀ n wɔ̀ bɛ: “Ń wɔ́ Yi nyì-zwennə.”
JHN.9.18	Sə Zhwifubá yó-cìnə́ bé yʼà tʼâ yâl bə zwẽ nyí bə̀ bal mɔ́ yírhə́ né yʼà bɛ̃´ nɛ, wɔ́ púr nə̀ kʼa púr zhə̀n ga yé. Rə̀myɛ́ ce, bə byẽ̀ ń da ǹdə́ ń ná, 
JHN.9.19	bə bwə̀rh bè bə wɔ̀: “Mɔ̀bɔ́ wɔ́ á byǐ mú á wò bʼâ lùl mò lyìlyǒ mó? Etər ń tó né ń yírhə́ né bʼe púr?”
JHN.9.20	Bə wɔ̀: “Nə́ yě bə̀ mɔ̀bɔ́ wɔ́ nə́myɛ̌ byǐ, nə́ lùl mò lyìlyǒ. 
JHN.9.21	Sə è gə wɔ́ ń yírhə́ né gə́ tó né nə púr, ǹdə́ lò mó mɔ̀bɔ́ ń púr ne mó, nə́ yə̀l rə̀myɛ́ yé. Bwə̂rhnə mo. Ń də̀ bə̀sɔ́bwɛ̀lɛ́ yé, ń mà n lyár ń cìcì nì.”
JHN.9.22	Ń da ǹdə́ ń ná yʼà nʼê dùr Zhwifubá yó-cìnə́ bé ywẽ. Wɔ́ rə̀myɛ́ è ce bə zɔ̀m èta. Zhwifubá yó-cìnə́ bé yʼà jɛ̀rɛ̀ bə zɔ̀m ǹdə́ dwã bə cĩ́, bə̀ lò mɔ̀bɔ́ ń shɛ̀nɛ́ n wɔ̀ bə̀ Yezu wɔ́ Kristə mó, sə bə cə̀r mò, ń bə̀ká n kə́ n bə̀ dwã-gùlú jì y wẽ́ yé. 
JHN.9.23	Wɔ́ rə̀myɛ́ è ce ń da ǹdə́ ń ná wɔ̀ bə̀ ń də̀ bə̀sɔ́bwɛ̀lɛ́ yé, bə̀ bə̀ bwə̂rh mo.
JHN.9.24	Bə kʼe byẽ̀ bal mɔ́, bə wɔ̀ mɔ̀: “Byili nə́ba zhə̀n pamparɛ̃ɛ̃ Yi yé né, bə̀ nə́myɛ̌ yě bə̀ bal mɔ́ mɔ̀bɔ́ tá ń zwẽ Yi nyə́ né yé.”
JHN.9.25	N zɛ̃̀ n wɔ̀ bɛ: “Ń gə wɔ́ lò mɔ̀bɔ́ ń tá ń zwẽ Yi nyə́ né myɛ, àmyɛ́ yə̀l yé. Kɔn rə̀dù à yě: à yʼà wɔ́ lyìlyǒ, sə à yírhə́ né púr èlâsɛ̃´.”
JHN.9.26	Bə bwə̀rh mò bə wɔ̀: “Byè ń wɛ̀rhɛ́ mɔ́? Etər ń púr ǹ yírhə́ nə́ né?”
JHN.9.27	N wɔ̀ bɛ: “À jɛ̀rɛ̀ a byili ába, sə á yə̀ cili yé. Byè yil á nʼá yâl bə̀ a kʼa byili ába kə́dò? Nà ámyɛ nʼá yâl á jǐrh ń kwã-lyì?”
JHN.9.28	Bə tùrh mò bə wɔ̀: “Ǹmyɛ́ ǹ wɔ́ mɔ̀bɔ́ kwã-lò. Nə́myɛ̌ wɔ́ Muyiisi kwã-lyì. 
JHN.9.29	Nə́ yě bə̀ Yi zɔ̀m ǹdə́ Muyiisi, sə nə́ yə̀l mɔ̀bɔ́ gə́ shí mə̀gã̌ yé.”
JHN.9.30	Bal mɔ́ wɔ̀ bɛ: “Wɔ́ rə̀myɛ́ rə̀ wɔ́ yò wə́. Á yə̀l ń gə́ shí mə̀gã̌ yé, n jà n púr àmyɛ́ yírhə́ né. 
JHN.9.31	Nə́ yě bə̀ Yi tʼâ zwẽ lyì-bəlwɛ̀lɛ́ lwə̂l yé. Sə lò mɔ̀bɔ́ ń nə́ ń nyàm Yi, ń nə́ ń wɛ̀rhɛ́ rə̀ pùbùlə̀, rə̀ nʼê zwẽ rə̀-ná-cí lwə̂l. 
JHN.9.32	Nə́ gwẽ̌ yə̀ nyɛ̀ɛ̀ gaga bə̀ lò púr lò mɔ̀bɔ́ bə̀ lùl lyìlyǒ yírhə́ yé. 
JHN.9.33	Mɔ̀bɔ́ gə yà ń yə̀ Yi sono shí, ń yà ń wàr kaka ń la wɔ̀rhɔ́ yé.”
JHN.9.34	Bə wɔ̀ mɔ̀: “Ǹmyɛ́ bə̀ lùl yə̀-bəlwàálɛ wẽ́, ń zɛ̃̀ ǹ nə́ ǹ yâl ń cèrhè nə́myɛ̌ kàrmɔ̀?” Bə jì mù bə ce pwẽ̀ nè.
JHN.9.35	Yezu nyɛ̀ɛ̀ bə̀ bə̀ jì bal mɔ́ bə ce pwẽ̀ nè. Ń gə́ tú n nə mɔ, n bwə̀rh mò n wɔ̀: “Ǹ nə zhí Numbyíní Byǐ ni?”
JHN.9.36	N bwə̀rh Yezu n wɔ̀: “Mɔ̌ lò ǹdə́ ńmyɛ̌ mɔ́ Yó-cə́bal, sʼa zhí mu?”
JHN.9.37	Yezu wɔ̀ mɔ̀: “Ǹ nə mɔ. Wɔ́ ńmyɛ̌ ń nə́ ń zɔ̀m ǹdə́ mɔ́ mɔ́.”
JHN.9.38	Bal mɔ́ zɛ̃̀ n wɔ̀: “À zhí mú Cinu.” N zɛ̃̀ n wùlì Yezu yé né.
JHN.9.39	Yezu zɛ̃̀ n wɔ̀: “À tú lũ w kɔ̀bɔ́ wẽ́ bùrsì kɔ́ yilə, mùnì lyìlyə̂r yírhə́ púr, sə byɛ̀bɛ́ bə̀ yírhə́ nɛ̃´ mɔ́ jǐrh lyìlyə̂r.”
JHN.9.40	Farɛzhɛ̃ɛ̃bá byɛ̀bɛ́ bə̀ yʼà zhǐ ń yala nɛ mɔ́ gə́ nyɛ̀ɛ̀ rə̀myɛ́, bə zɛ̃̀ bə bwə̀rh mò bə wɔ̀: “Nə́myɛ wɔ́ lyìlyə̂r?”
JHN.9.41	Yezu wɔ̀ bɛ: “Á gə yʼâ wɔ́ lyìlyə̂r, á gə bə dóó zhe yé, sə èlâsɛ̃´ á zɛ̃̀ á zhe bʼâ yírhə́ né nɛ̃´. Rə̀myɛ́ ce, á dwə́ə́ré gwẽ̌ zhǐ á yó wə.”
JHN.10.1	Rə̀myɛ́ yó, Yezu wòwə̀: “Zhə̀n zhə̀nà, à nʼâ wə̀l ába: lò mɔ̀bɔ́ ń nə́ ń tó pyì-jil lé jàà dõ w ń zwì, ń tá ń tó rə̀ nyí rí, rə̀-ná-cí wɔ́ ŋwɔ̀l-bal, n jà ń wɔ́ vwârhna. 
JHN.10.2	Sə lò mɔ̀bɔ́ ń nə́ ń tó pyì-jil lé nyí rí ń mə́ ń zwì mú, wɔ́ ńmyɛ̌ ń wɔ́ pyììsí nə̀nɔ̀n mɔ́. 
JHN.10.3	Mɔ̀bɔ́ ń nə́ ń yìlì pyì-jil lé ne mó nə́ ń pul pyì-jil lé ń pɛ mɔ ń zwì. Pyììsí nʼê cili ń cəl lé. Ń nə́ ń byẽ̀ sè èdù gakó ǹdə́ è yil. Sə̀ nʼê tó mo sə̀ dwi. 
JHN.10.4	Ń gə zɔ sɛ ń duwə, ń nə́ ń yàl sə̀ yé né, sə zɛ̃̀ sə tó ń kùrə̀, bə̀ sə̀ yě ń cəl lé párá. 
JHN.10.5	Sə̀ tʼâ tó lò dõ kùr yé. Sə̀ nʼê dùr sə̀ zhə̀l kwã nɛ́ sə yẽ̌ mo, sə̀ gə́ yə̀l ń cəl lé pár mɔ́ yilə.”
JHN.10.6	Yezu ju səswalá y èmyɛ́ n pə bɛ, sə bə̀ yə̀ lwar kɔn dɛ́ tɛ̀bɛ́ ń yà ń nə́ ń yâl n byili mú yé.
JHN.10.7	N kə́ n wɔ̀ bɛ: “Zhə̀n zhə̀nà, à nʼâ wə̀l ába: àmyɛ́ à wɔ́ pyì-jil lé nyí rí. 
JHN.10.8	Byɛ̀bɛ́ bə̀ jɛ̀rɛ̀ nɛ̀ bə bə̀ mɔ́ gakó wɔ́ ŋwɔ̀là, bə̀ jʼà wɔ́ vwârhna, sə pyììsí yə̀ bə̀ cələ né cili yé. 
JHN.10.9	Àmyɛ́ à wɔ́ pyì-jil lé nyí rí. Mɔ̀bɔ́ ń tó nyí rí rə̀myɛ́ n zù, rə̀-ná-cí mà n nə ń cìnə̀. Ń mà ń nə́ ń zwì, n jà ń nə́ ń dwi ń nɛ kùjú ń jí. 
JHN.10.10	Ŋwɔ̀l-bal wɔ́ ŋwɔ̀lɛ̀ ǹdə́ gu ǹdə́ cɔ̌ dúdú yil ń nə́ ń twí, sə àmyɛ́ túwə́, mùnì numbyínə́ bé zə nyǔ mə bɔrh.
JHN.10.11	“À wɔ́ vwã̌-ènɔ̀n nántwə̂. Vwã̌-ènɔ̀n nántwə̂ nə́ ń pɛ ń myə̂l ń pyììsí yilə. 
JHN.10.12	Sə lò mɔ̀bɔ́ ń də̀ vwã̌-ènɔ̀n, wɔ́ kwé bə̀ kwè mò bə̀ nʼê kwɛ̃̌. Pyììsí gə́ də̀ ńmyɛ̌ nyə̂rh mɔ́ ce, ń gə nɔ gɔ-kùlí è bànà, n dùr n yẽ̌ se, gɔ-kùlí y zù sə̀ wẽ́, e zə sə̀ jàlà, shɛ̀bɛ́ sə̀ dàl mɔ́ làà dwã nɛ. 
JHN.10.13	Wɔ́ pyììsí gə́ də̀ ńmyɛ̌ nyə̂rh mɔ́ yil ń nə́ ń dùr ń yẽ̌ se, ń tá ń gá sɛ yé.
JHN.10.14	“Àmyɛ́ wɔ́ vwã̌-ènɔ̀n nántwə̂. À yě à pyììsí párá, à pyììsí myɛ yě à párá, 
JHN.10.15	ǹdə à Da gə́ yě à párá, àmyɛ jʼà yě à Da pár nɛ́. À nʼâ pɛ à myə̂l lé à pyììsí yilə. 
JHN.10.16	À zhe pyììsì dwã, sə̀ gwẽ̌ tɛ̀nɛ́ jil lé tɛ̀bɛ́ wẽ́ yé. Sə wɔ́ nyɔ́ɔ́ ǹdə́ nɛ bʼà zə sə̀myɛ a bà a ce né, sə cili à cəl lé; pyì-jil lé yə̀ rə̀dù sá, sə vwã̌-ènɔ̀n mɔ́ myɛ yə̀ mə̀dù sá.
JHN.10.17	“À Da só ne, à gə́ nʼâ pɛ à myə̂l lé mùnì ga a kʼa nə rɛ́ mɔ́ yilə. 
JHN.10.18	È də̀ lò ń la à myə̂l lé vǔr yé. Wɔ́ àmyɛ́ cìcì à la rɛ pɔ. À wɔ̌ à pɛ rɛ, e jʼà wɔ̌ à kʼâ zwẽ de. Wɔ́ nyí rí rə̀myɛ́ à Da pɔ nɛ.”
JHN.10.19	Zhwifubá gə́ nyɛ̀ɛ̀ zɔ̀mà nɛ́ nə̀myɛ́ mɔ́, nyə̀-pâr kʼe zɛ̃̀ bə̀ cəcəl wə, bə pɔr dwã nɛ. 
JHN.10.20	Bə̀ nánzhəzhɔ̌ yʼà nʼê wə̀lə̀: “Nə̀cílí námməlwɛ̀lɛ́ zhe mo. Ń wɔ́ nyə̀nyà. Byè yil á nʼá cili ń zɔ̀mà nɛ́ myɛ̌?”
JHN.10.21	Bə̀ dwã zɛ̃̀ bə̀ zhe: “Zɔ̀mà nɛ́ nyɛ̀bɛ́ də̀ lò mɔ̀bɔ́ nə̀cílí námməlwɛ̀lɛ́ zhe mo zɔ̀mà yé. Nə̀cílí námməlwɛ̀lɛ́ wɔ̌ lyìlyə̂r yírhə́ è la púr?”
JHN.10.22	Bə̀ yʼà nʼê jí Zhərəzalɛm Yi jì y bwəl lé cṹ mú yò lyǐrh címsi,
JHN.10.23	Sə rə̀myɛ́ yi ní, ǹdə́ Yezu yà ń nə́ ń jíl Saləmɔ zɔ́nɔ́ w wa, Yi jì y kɔ̀nɔ́ w wẽ́. 
JHN.10.24	Zhwifubá bə̀ bə kə́kɛ́lɛ́ mɔ, bə wɔ̀ mɔ̀: “Ǹ la yẽ̌ nə́ba nə́ rʼé ce tə́tɔ̀ná kɔn mʼe yí dǒ? È gə wɔ́ ǹmyɛ́ ǹ wɔ́ Kristə mó, sə́ byili nə́ba pamparɛ̃ɛ̃.”
JHN.10.25	Yezu wɔ̀ bɛ: “À jɛ̀rɛ̀ a byili ri ába, sə á tʼá zwẽ nyí yé. Tumə né nyɛ̀bɛ́ gakó à nʼâ twĩ̀ à Da yil lé yil mó nʼê byili bə̀ tɛ̀bɛ́ à nʼâ byili mú wɔ́ zhə̀nà. 
JHN.10.26	Sə á gə́ də̀ àmyɛ́ pyììsí mú ce á tʼá zwẽ nyí yé. 
JHN.10.27	À pyììsí nʼê cili à cəl lé. À yě sə̀ párá, sə̀ nʼê tó ne, 
JHN.10.28	sə à nʼâ pɛ sɛ nyǔ mɔ̀bɔ́ mə̀ tʼâ la zhɔ̌. Sə̀ tʼâ la cú gaga yé, sə lò myɛ wàr sɛ̀ ń la vwârh à jɔ̃̀ w yé. 
JHN.10.29	Wɔ́ à Da ń pɔ sɛ nɛ, e jà à Da du kɔn gakó. Rə̀myɛ́ ce, lò wàr sɛ ń la vwârh à Da jɔ̃̀ w yé. 
JHN.10.30	Àmyɛ́ ǹdə́ à Da ga wɔ́ rə̀dù.”
JHN.10.31	Rə̀myɛ́ yó, Zhwifubá kʼe pwà nə́kulə bə̀ la mʼe dul Yezu. 
JHN.10.32	N zɛ̃̀ n wɔ̀ bɛ: “À twĩ̀ tùm-ècɛ̀nà nánzhəzhɔ̌ á yírh wə, ǹdə́ à Da jàn. È nə zɛ̃̀ wɔ́ dɛ̌ yil á nʼá yâl á dul ne ǹdə́ nə́kulə á gu?”
JHN.10.33	Bə wɔ̀ mɔ̀: “È də̀ tùm-ècɛ̀nà nɛ́ rə̀dù ga yil nə́ rʼé yâl nə́ dul mó nə́ gu yé. Wɔ́ ǹ gə́ nə́ ǹ tùrh Yi mú è ce, bə̀ ǹmyɛ́ ǹ wɔ́ numbyíní, ń jà ǹ nə́ ǹ zə ǹ cìn ǹ myɛrhɛ Yi.”
JHN.10.34	Yezu wɔ̀ bɛ: “Bə̀ kɛ̃ á nyə́ né sɛ́bɛ́ rɛ́ wẽ́ bə̀ Yi wòwə̀: ‘Ámyɛ̌ mə̀dù gakó wɔ́ yi.’ 
JHN.10.35	E jà nyə́ né sɛ́bɛ́ rɛ́ də̀ yõ̌ kɔn yé. Sɛ́bɛ́ rɛ́ rə̀myɛ́ gə nʼê byẽ̀ byɛ̀bɛ́ bə̀ cili Yi zɔ̀mɛ̀ rɛ́ mɔ́ mə̀dù mə̀dù gakó bə̀ yi, 
JHN.10.36	á nə wɔ̌ á wə̀l bʼà nʼâ tùrh Yi, à gə́ wò bʼà wɔ́ Yi Byǐ mú yilə, e jà wɔ́ Yi rə̀ cír ne rə twĩ̀ lũ w wə?
JHN.10.37	“À gə tʼâ twĩ̀ tumə né à Da pɔ nɛ nyí bʼà twĩ̌ mú, sʼá bə̀kʼá zwẽ à zɔ̀mà nɛ́ yé. 
JHN.10.38	Sə à gə nʼâ twĩ̀ tumə né nə̀myɛ́, bá á gə tʼá zwẽ à zɔ̀mà nɛ́ myɛ, sʼá zwẽ nyí tumə né nə̀myɛ́ mɔ́ yilə, sʼá lwar náàcɛ̀nɛ́ bʼà Da ŋwɛ́nɛ́ à wẽ́, àmyɛ jʼà ŋwɛ́nɛ́ à Da wẽ́.”
JHN.10.39	Zhwifubá kʼe zɛ̃̀ bə̀ nʼê pyà ń zal, sə ń lú bə̀ jɔ̃̀ wà.
JHN.10.40	Rə̀myɛ́ kwã nɛ́, n kə́ n zhǐr n vò Zhɔrdɛ̃ bwǐ y èpákɛ̀, Zhã gə́ yà ń nə́ ń pɛ nɛ̃̌-shɔ lyì bí ni mə̀gã̌ mɔ́, n mɛ̃ gàà. 
JHN.10.41	Lyì nánzhəzhɔ̌ yʼà nʼê twí ń sono, bə̀ nʼê wə̀lə̀: “Zhã yə̀ màmyɔ òdù ga wɛ̀rhɛ́ yé, sə kɔn dɛ̀bɛ́ gakó ń zɔ̀m bal mɔ́ mɔ̀bɔ́ shò-kwã nɛ́ mɔ́ wɔ́ zhə̀nà.” 
JHN.10.42	Sə lyì nánzhəzhɔ̌ zù mù gàà.
JHN.11.1	Bal mə̀dù yà ń ŋwɛ́nɛ́ Betəni ní, Marɛ ǹdə́ ń zhə̃̀-kɛ̃ Martɛ da-dǒ wə, ń yíl Lazaarɛ. Ń yà ń bə jàn zhe yé. 
JHN.11.2	Wɔ́ Marɛ mɔ́ ńmyɛ̌ ń yà ń ló nwə̃̌ y è lwẽ́ nã́nyə̀nyɛ̀lɛ́ y Cinu nèsé yó, n zɛ̃̀ n zə ń ywésé n pɔ́pɔ̌ sɛ mɔ́, wɔ́ ńmyɛ̌ nəbɔ́ ǹdə́ Lazaarɛ. 
JHN.11.3	Marɛ ǹdə́ ń zhə̃̀-kɛ̃ mɔ́ zɛ̃̀ bə twĩ̀ lò n vò n wɔ̀ Yezu ni: “Cinu, nyǐ mɔ̀bɔ́ ǹ só mó bə jàn zhe yé.”
JHN.11.4	Yezu gə́ nyɛ̀ɛ̀ rə̀myɛ́, n zɛ̃̀ n wɔ̀: “Címí y kɛ̀bɛ́ də̀ Lazaarɛ cu címí yé. Wɔ́ mùnì ga Yi tó è dɛnnɛ rə byili rə̀ zùwə́ yə́, sə rə̀ Byǐ mú myɛ tó è dɛnnɛ n nə zùwə́.”
JHN.11.5	Yezu yà ń só Martɛ ǹdə́ ń nyɛ̃´ mɔ́ ǹdə́ Lazaarɛ ga. 
JHN.11.6	Ń gə́ nyɛ̀ɛ̀ bə̀ Lazaarɛ bə jàn zhe, n cə̀ə̀lè n mɛ̃ ń gə́ yà ń ŋwɛ́nɛ́ mə̀gã̌ mɔ́ n wɛ̀rhɛ́ dwã nə̀lyè n súlí. 
JHN.11.7	Rə̀myɛ́ kwã nɛ́, n zɛ̃̀ n wɔ̀ ń kwã-lyì bí ni: “Bànà nə́ kʼé vò Zhide.”
JHN.11.8	Bə wɔ̀ mɔ̀: “Yó-cə́bal, è də̀ ǹmyɛ́ Zhwifubá yʼà nʼê yâl bə dul ǹdə́ nə́kulə è dwã nɛ́ gwẽ̌ bə nyɛ mɔ́, ń zɛ̃̀ ǹ kə́ ǹ la gàà kə́dò?”
JHN.11.9	N wɔ̀ bɛ: “Cə-lár è mʼê la yi-zùr də̀ lùr shí ǹdə́ rə̀lyè nà? Lò gə nə́ ń zhə̀l nə̀nyɔ́nɔ́ nɛ, ń tá ń mà ń nà yé, bə̀ ń nə lũ w kɔ̀bɔ́ pwẽ̀ dé. 
JHN.11.10	Sə lò gə nə́ ń zhə̀l cəcɛ̃ nɛ, ń ya n mà ń nà, ń gə́ bə pwẽ̀ dé nɛ mɔ́ yilə.”
JHN.11.11	Ń gə́ zɔ̀m rə̀myɛ́ n zhɛ̀, n zɛ̃̀ n wɔ̀ bɛ: “Lazaarɛ dɛ̌, sə à mʼa vò a zhàrh mɔ̀.”
JHN.11.12	Ń kwã-lyì bí zɛ̃̀ bə wɔ̀ mɔ̀: “Cinu, ń gə dɛ̌, sə́ nyǐ ń mà n nə ń cìnə̀.”
JHN.11.13	Wɔ́ Lazaarɛ cu mú zɔ̀mà Yezu yà ń nə́ ń zɔ̀mà, sə bə̀myɛ́ yʼà nʼê bùl bə̀ wɔ́ jan dɛ́ páá mɔ́ zɔ̀mà ń yà ń nə́ ń zɔ̀mà. 
JHN.11.14	Rə̀myɛ́ yó, n zɛ̃̀ n wɔ̀ bɛ pamparɛ̃ɛ̃: “Lazaarɛ cùwə̀. 
JHN.11.15	Sə à gə́ yʼà tɛ̀nɛ́ gàà ń cu mú yi ní mú ce, à wu nyɛ̀ á yilə. Èta, á bʼâ zwẽ nyí. Bànà nə́ vò ń cùù w yó.”
JHN.11.16	Tɔma mɔ̀bɔ́ bə̀ nʼê byẽ̀ bə̀ “Nə̀cílí” mú zɛ̃̀ n wɔ̀ ń tó-dwã bɛ́ nɛ: “Bànà nə́myɛ vò nə́ tó nə́ Yó-cə́bal mɔ́ nə́ cì.”
JHN.11.17	Yezu gə́ yú gàà, n pwírí Lazaarɛ yà ń zhe dwã nə̀na lú-bɔ̀l mɔ́ wa. 
JHN.11.18	Betəni ǹdə́ Zhərəzalɛm yʼà yú ǹdə coló bə̀tɔ̀ ta. 
JHN.11.19	Rə̀myɛ́ ce, Zhwifubá nánzhəzhɔ̌ yʼà tú Martɛ ǹdə́ Marɛ sõ, mùnì bə zə bə̀ wun ni bə̀ nəbɔ́ mɔ́ cu mú yilə. 
JHN.11.20	Martɛ gə́ nyɛ̀ɛ̀ bə̀ Yezu bànà, n vò n jəl mo, ǹdə́ Marɛ yà ń jě kɛ̀lɛ́ wa. 
JHN.11.21	Martɛ wɔ̀ Yezu ni: “Cinu, ǹ gə yà ǹ ŋwɛ́nɛ́ nyɔ̀nɔ̀, à nəbɔ́ mɔ́ gə yə̀ cì yé. 
JHN.11.22	Sə ǹdə́ rə̀myɛ́ ga, à yě bə̀ kɔn dɛ̀bɛ́ gakó ǹ lwə̀l Yi ni, èlâsɛ̃´ gwẽ̌, rə̀ mʼa pɔ̃́ dɛ.”
JHN.11.23	Yezu wɔ̀ mɔ̀: “Ǹ nəbɔ́ mɔ́ mà n bwìrhì.”
JHN.11.24	Martɛ wɔ̀ mɔ̀: “À yě bə̀ ń mà n bwìrhì dɛ̃ rɛ́ nánkwɛɛ́ rɛ́ yùwə̀, dɛ̃ rɛ́ tɛ̀bɛ́ cùùrí la bùrhù mú.”
JHN.11.25	Yezu wɔ̀ Martɛ nɛ: “Àmyɛ́ à wɔ́ bùrhù mú ǹdə́ nyǔ mú. Lò mɔ̀bɔ́ ǹ zù àmyɛ́, bá ǹ gə cù myɛ, ǹ bʼâ kʼá zə nyǔ. 
JHN.11.26	Lò mɔ̀bɔ́ gakó ń wɔ́ lyì-nyì, n jà n zù àmyɛ́, ń tá ń la cú gaga yé. Ǹ nə́ ǹ zwẽ rə̀myɛ́ nyí?”
JHN.11.27	Martɛ wɔ̀ mɔ̀: “Ɔ̃̀ɔ̃̂, à nʼâ zwẽ nyí Cinu. À nʼâ zwẽ nyí bə̀ wɔ́ ǹmyɛ́ ǹ wɔ́ Kristə, Yi Byǐ mú bə̀ wò bə̀ ń bàn lũ w wẽ́ mó.”
JHN.11.28	Martɛ gə́ zɔ̀m èta, n zhǐr n vò n byẽ̀ ń nyɛ̃´ Marɛ, n sɔ́sɔ́mɛ́ mɔ n wɔ̀: “Yó-cə́bal mɔ́ túwə́. Ń nə́ ń byẽ̀ mó.”
JHN.11.29	Marɛ gə́ nyɛ̀ɛ̀ rə̀myɛ́, n já n zɛ̃̀ ń la Yezu sõ. 
JHN.11.30	Yezu yà ń gwẽ̌ yə̀ cɔ w wẽ́ yí yé. Ń yà ń gwẽ̌ ŋwɛ́nɛ́ Martɛ gə́ jəl mo mə̀gã̌ mɔ́. 
JHN.11.31	Zhwifubá byɛ̀bɛ́ bə̀ yʼà ŋwɛ́nɛ́ Marɛ nyí ni kɛ̀lɛ́ w bə̀ nʼê zal ń wu ni mú, gə́ nɔ mɔ ń zɛ̃̀ làlà n du pwẽ̀ nè, bə zɛ̃̀ bə tó mo. Bə̀ yʼà nʼê bùl bə̀ wɔ́ lú-bɔ̀l mɔ́ yó ń la nɛ́ n vò n kúrh.
JHN.11.32	Marɛ gə́ yú Yezu gə́ yà ń ŋwɛ́nɛ́ mə̀gã̌ mɔ́, n nə mɔ, n tu ń nə̀dwə́nə́ yó, n wùlì ń yé né, n wɔ̀: “Cinu, ǹ gə yà ǹ ŋwɛ́nɛ́ nyɔ̀nɔ̀, à nəbɔ́ mɔ́ gə yə̀ cì yé.”
JHN.11.33	Yezu gə́ nɔ mɔ ń nə́ ń kúrhə́, ǹdə́ Zhwifubá byɛ̀bɛ́ bə̀ tó mo bə bə̀ mɔ́ myɛ bə̀ nʼê kúrhə́, ń wu zhìlì dɛ̃´dɛ̃´, 
JHN.11.34	n zɛ̃̀ n bwə̀rh bè n wɔ̀: “Yẽ̀ á co mo né?”
JHN.11.34	Bə wɔ̀: “Cinu, bə̂ nyǐ ń bɔ̀l mɔ́.”
JHN.11.35	Yezu kúrh. 
JHN.11.36	Zhwifubá zɛ̃̀ bə̀ zhe: “Nyǐ ń yà ń só mo tã̀!”
JHN.11.37	Bə̀ jàlà yʼà zhe: “Ńmyɛ̌ ń púr lyìlyǒ yírhə́, ń yà ń wàr ń ce bal mɔ́ mɔ̀bɔ́ bə̀ká n cì nà?”
JHN.11.38	Yezu wu kʼo kwɛrhɛ o zhìlì o súlí, n zhǐr n vò lú-bɔ̀l mɔ́ yó.
JHN.11.39	N wɔ̀: “Púrnə nə́kulu w á ce kwã nɛ́.”
JHN.11.39	Lazaarɛ nəkɔ́ Martɛ wɔ̀ Yezu ni: “Cinu, ń mà n zə lwẽ́, bə̀ zà wɔ́ ń dwã nə̀na.”
JHN.11.40	Yezu wɔ̀ mɔ̀: “À yə̀ mɔ́ wə̀l bə̀ ǹ gə zwẽ nyí, ǹ yírhə́ bʼa nə Yi zùwə́ yə́?”
JHN.11.41	Bə púr nə́kulu wə́. Yezu zɛ̃̀ n kwẽ̌ n nyǐ dɛ̃̌, n wɔ̀: “À Da, à nʼâ ce ǹ nə̀báná, ǹ gə́ zwẽ à lwə̂l mó yilə. 
JHN.11.42	À yě bə̀ ǹ nə́ ǹ zwẽ à lwə̂l twéé twéé, sə wɔ́ lyì-zhâ bɛ́ byɛ̀bɛ́ bə̀ zhǐ bə kə́kɛ́lɛ́ nɛ èta mɔ́ yil à nʼâ zɔ̀mà, mùnì bə zwẽ nyí bə̀ wɔ́ ǹmyɛ́ ǹ twĩ̀ nì.”
JHN.11.43	Ń gə́ wò èta, n zɛ̃̀ n bya n wɔ̀: “Lazaarɛ, du pwẽ̀ nè.”
JHN.11.44	Lazaarɛ shí lú-bɔ̀l mɔ́ w n du, ń nèsé ǹdə́ ń jɛ̀sɛ́ yʼà lyẽ ǹdə́ kàmə̀-jɛ̀rh, ń yé y myɛ yʼà lyẽ ǹdə́ kàmə̀-jɛ̃̀. Yezu zɛ̃̀ n wɔ̀ bɛ: “Lwə̂rnə mo, sʼá yẽ̌ mo n vò.”
JHN.11.45	Zhwifubá byɛ̀bɛ́ bə̀ yʼà tú Marɛ co mó nánzhəzhɔ̌ gə́ nɔ kɔn dɛ́ tɛ̀bɛ́ Yezu wɛ̀rhɛ́ mɔ́, bə zù mù. 
JHN.11.46	Bə̀ jàlà zɛ̃̀ bə vò bə nə Farɛzhɛ̃ɛ̃bá, bə cĩ́ bi kɔn dɛ̀bɛ́ gakó ń wɛ̀rhɛ́.
JHN.11.47	Yi jì y vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá zɛ̃̀ bə byẽ̀ bùrsí gùlú w nánfɔ̀lɔ̀ w lyì bí dwã yó, bə wɔ̀: “Bal mɔ́ mɔ̀bɔ́ nə́ ń wɛ̀rhɛ́ màmyaarhɛ dɛ̃´dɛ̃´. Etər nə́ mʼâ wɛ̀rhɛ́ nɛ́? 
JHN.11.48	Nə́ gə yẽ̌ mo, lyì bí gakó mʼa zù mù, sə rə̀myɛ́ kwã nɛ́, Orɔm lyì bí yó-cìnə́ bé mʼa bə̀ bə cɔ̀ nə́ Yi jì y ǹdə́ nə́ dwí rí púlə́púlə́.”
JHN.11.49	Lò mə̀dù yà ń ŋwɛ́nɛ́ bə̀ wẽ́, ń yíl Kəyifu, ńmyɛ̌ ń yà ń wɔ́ vwĩ̀-zwə́lnə bé yé né cìnə́ bé gakó náncɛ rə̀myɛ́ byin dí. Ń zɛ̃̀ n wɔ̀ bɛ: “Ámyɛ̌ yə̀l kaka wɛ̀. 
JHN.11.50	Á yə̀l bə̀ kɔn mə̂ sə lò mə̀dù cì lyì bí gakó yilə, mùnì ga nə́ dwí rí púlə́púlə́ bə̀kʼa cɔ̀?”
JHN.11.51	Sə è də̀ ń sə̀pwà pùbùlə̀ ń yà ń mə́ ń zɔ̀m yé. È gə́ yʼà wɔ́ ńmyɛ̌ ń wɔ́ vwĩ̀-zwə́lnə bé yé né cìnə́ bé gakó náncɛ y byin dí rə̀myɛ́ wẽ́ mó, Yi zɛ̃̀ rə tó ń dɛnnɛ rə ce ń zɔ̀m Yezu yò, n wɔ̀ bə̀ Yezu mə̂ sə n cì bə̀ dwí rí púlə́púlə́ yilə. 
JHN.11.52	Sə è də̀ bə̀myɛ́ dúdú yil yé, ń mà n ce Yi byâ bɛ́ bə̀ ŋwɛ́nɛ́ cə-yala gakó mó bə̀ dwã yó bə jǐrh kɔn rə̀dù.
JHN.11.53	Kɔn zhí dɛ̃ rɛ́ rə̀myɛ́, Zhwifubá yó-cìnə́ bɛ́ jʼa ji kùr bə̀ nʼê yâl bə gu Yezu. 
JHN.11.54	Wɔ́ rə̀myɛ́ yil ń yà ń kə́ ń tá ń zhə̀l Zhwifubá wẽ́ pamparɛ̃ɛ̃ yé. Ń zɛ̃̀ n vò cɔ òdù ò yʼà ŋwɛ́nɛ́ gɔ sono, ò yil Efrəyim. Ńmyɛ̌ ǹdə́ ń kwã-lyì bí mɛ̃ gàà.
JHN.11.55	Zhwifubá címsí bə̀ nʼê byẽ̀ bə̀ Pakɛ y mɔ́ yʼà bwəlse. Lyì nánzhəzhɔ̌ zɛ̃̀ bə la Zhərəzalɛm bə vò bə kwɛrhɛ bə̀ yò ǹdə́ Yi éfòró címsí mʼe yí. 
JHN.11.56	Bə zɛ̃̀ bə̀ nʼê pyà Yezu ǹdə́ bə̀ ŋwɛ́nɛ́ Yi jì y kɔ̀nɔ́ w wa, bə̀ mʼê bwə̀rh dwã bə̀ zhe: “Bə̀kɔ́n á nʼá bùlə̀? Ń bàn címsí, ráá ń tá ń bàn sɛ̀?”
JHN.11.57	Sə vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá yʼà pɔ nyí, bə̀ lò mɔ̀bɔ́ ń gə yě Yezu gə́ wɔ mə̀gã̌, sə n ce bə lwar, mùnì ga bə zə mɔ.
JHN.12.1	Pakɛ y gə́ tú e dâl dwã nyə̀ldù, Yezu zɛ̃̀ n vò Betəni, Lazaarɛ mɔ́ mɔ̀bɔ́ ń bwìrhì mú gə́ yà ń ŋwɛ́nɛ́ mə̀gã̌ mɔ́. 
JHN.12.2	Bə̀ yʼà tɛnɛ kùjú gàà bə pə Yezu ni. Lazaarɛ yà ń ŋwɛ́nɛ́ lyì bí byɛ̀bɛ́ bə̀ yʼà tó Yezu ni bə̀ nʼê jí kùjú w mú wẽ́, sə wɔ́ Martɛ ń yà ń nə́ ń pɛ bɛ w bə̀ jí.
JHN.12.3	Marɛ zɛ̃̀ n kwè nwə̃̌ è lwẽ́ nã́nyə̀nyɛ̀lɛ́ n ló Yezu nèsé yó, n zə ń ywésé n mə n pɔ́pɔ̌ sɛ. Wɔ́ cǒ òdù bə̀ nʼê byẽ̀ bə̀ náárɛ bə̀ yʼà mʼe wɛ̀rhɛ́ ya. È yʼà yú bútóló gòmə́, è ye y yʼà cɛ̀ dɛ̃´dɛ̃´, sə è lwẽ́ dé yʼà jʼa sú jì y kókó. 
JHN.12.4	Yezu kwã-lò mó mɔ̀bɔ́ ń yà ń la mɔ myìnù bə̀ nʼê byẽ̀ bə̀ Zhidə Esəkarəyɔtɛ mɔ́, zɛ̃̀ n wɔ̀: 
JHN.12.5	“Bə̀ gə yʼà yè nwə̃̌ y kɛ̀bɛ́, è yʼà mʼa yí dwã zwã̌-àtɔ̀ tum wársɛ bə mʼe sɛ̃ nə̀mwà nɛ̀.”
JHN.12.6	E jʼà də̀ nə̀mwà bɛ́ sónó yil ń zɔ̀m èta yé. Wɔ́ ń gə́ yà ń wɔ́ ŋwɔ̀l-bal, e jà wɔ́ ńmyɛ̌ sõ wársɛ́ lɔ̀bɔ̀ w yʼà ŋwɛ́nɛ́ mɔ́ è ce. Ń yà ń nə́ ń vùr wársɛ́ shɛ̀bɛ́ bə̀ yʼà nʼê pɛ mɔ ń ce ò wẽ́ mó.
JHN.12.7	Yezu zɛ̃̀ n wɔ̀ mɔ̀: “Yẽ̌ kɛ̃ mɔ́ nɛ shɛ́ɛ́. Ń yà ń cĩ́ nwə̃̌ y kɛ̀bɛ́ dɛ̃ rɛ́ tɛ̀bɛ́ bə̀ la nɛ lú-bɔ̀l w co mó yilə. 
JHN.12.8	Nyǐnə nə̀mwà bʼa yə̀ nɛ́ ǹdʼába dɛ̃ gakó, sə á tʼá la àmyɛ́ nɔ dɛ̃ gakó yé.”
JHN.12.9	Zhwifubá nánzhəzhɔ̌ gə́ nyɛ̀ɛ̀ bə̀ Yezu tú Betəni, bə zɛ̃̀ bə vò gàà, sə è də̀ Yezu dúdú yil bə̀ yʼà zhə̀l yé. Bə̀ yʼà nʼê yâl bə nə Lazaarɛ mɔ́ mɔ̀bɔ́ Yezu bwìrhì mú myɛ. 
JHN.12.10	Yi jì y vwĩ̀-zwə́lnə bé yé né cìnə́ bé zɛ̃̀ bə sə̀ ǹdə́ dwã bə̀ yʼà nʼê yâl bə gu Lazaarɛ myɛ, 
JHN.12.11	bə̀ wɔ́ ńmyɛ̌ yil Zhwifubá nánzhəzhɔ̌ nʼê yẽ̌ bə̀myɛ́ nɛ bə̀ zwì Yezu.
JHN.12.12	È zɛ̃̀ nəkɔkɔ́lɛ́ yá, lyì bí nánzhəzhɔ̌ w bə̀ yʼà tú Pakɛ y címsí Zhərəzalɛm nɛ́ mɔ́ nyɛ̀ɛ̀ bə̀ Yezu bàn gàà. 
JHN.12.13	Bə zɛ̃̀ bə kə́ kwã̌ vɔr bə du bə mʼe jəl mo. Bə̀ yʼà nʼê bya bə̀ zhe:
JHN.12.13	“Yi nə còrhó!
JHN.12.13	Cinu mà n cĩ́ bwəl mɔ̀bɔ́ ń bàn ń yil lé yil mó yó!
JHN.12.13	Esərayɛl pyɔ̌ mɔ́ nə còrhó!”
JHN.12.14	Yezu nə bə̀nə-bwɛ̀lɛ́, n zɛ̃̀ n jòm è yó, ǹdə Yi zɔ̀mɛ̀ rɛ́ sɛ́bɛ́ rɛ́ gə́ byili ní. Bə̀ kɛ̃ rə̀ wẽ́ bə wɔ̀:
JHN.12.15	“Səyɔ̃ lyì, á bə̀kʼá dùr ywẽ yé.
JHN.12.15	Nyǐnə á pyɔ̌ mɔ́, ń jě bə̀nə-bwɛ̀lɛ́ yó ń bànà.”
JHN.12.16	Ń kwã-lyì bí yə̀ dámâ bə sú rə̀myɛ́ mɔ́ kùr yé, sə wɔ́ ń gə́ tú n zù ń zùwə́ y wẽ́ mó kwã nɛ́, bə zɛ̃̀ bə lwar bə̀ wɔ́ Yezu yò bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́, sə rə̀ tó kɔn dɛ́ tɛ̀bɛ́ bə̀ wɛ̀rhɛ́ Yezu ni mú dɛnnɛ rə pyìrh.
JHN.12.17	Lyì bí byɛ̀bɛ́ gakó bə̀ yʼà tó Yezu ni bə̀ ŋwɛ́nɛ́ ń gə́ bwìrhì Lazaarɛ n du lú-bɔ̀l mɔ́ w yi ní mú, yʼà nʼê byili kɔn dɛ̀bɛ́ gakó bə̀ nɔwa. 
JHN.12.18	Wɔ́ lyì-zhâ bɛ́ gə́ yʼà nyɛ̀ɛ̀ bə̀ Yezu wɛ̀rhɛ́ màmyɔ w òmyɛ́ mɔ́ è ce bə zɛ̃̀ bə du bə jəl mo. 
JHN.12.19	Farɛzhɛ̃ɛ̃bá zɛ̃̀ bə̀ nʼê zɔ̀m ǹdə́ dwã bə̀ zhe: “Á nə lyì bí gakó bə̀ ŋwɛ́nɛ́ ń kwã! Á wàr kaka á la wɔ̀rhɔ́ yé.”
JHN.12.20	Gərɛkɛbá jàlà yʼà ŋwɛ́nɛ́ lyì bí byɛ̀bɛ́ bə̀ yʼà zhə̀l Zhərəzalɛm címsí yi ní bə̀ la Yi còrhó mó wẽ́. 
JHN.12.21	Bə zɛ̃̀ bə yí Betəsəyiidi lyì bal Shilipu nyí ni, bə wɔ̀ mɔ̀: “Yó-cə́bal, nə́ rʼé yâl nə́ vò nə́ nə Yezu.” (Betəsəyiidi wɔ́ Gəlile tənà y cɔ.)
JHN.12.22	Shilipu zɛ̃̀ n vò n byili Andərɛ nɛ. Bə̀myɛ́ bə̀lyè y ga zɛ̃̀ bə vò e byili Yezu ni.
JHN.12.23	Yezu wɔ̀ bɛ: “Kɔn yú èlâsɛ̃´, Numbyíní Byǐ zùwə́ y mʼa du lyì yírhə́ wə. 
JHN.12.24	Zhə̀n zhə̀nà, à nʼâ wə̀l ába: bə̀ gə yə̀ jíjí byǐ tɛ̃´ ce e bwár, è tʼâ la byâ co yé, è bʼà zhǐ è dúdú. Sə bə̀ gə co y tɛ̃´ e bwár, è nʼê ce byâ nánzhəzhɔ̌. 
JHN.12.25	Lò mɔ̀bɔ́ ǹ só ǹ myə̂l lé, rə̀ mʼa sá. Sə lò mɔ̀bɔ́ ǹ tá ǹ gá ǹ myə̂l lé ne lũ w kɔ̀bɔ́ wa, ǹ mʼâ nə nyǔ mə̀ tʼâ la zhɔ̌. 
JHN.12.26	Lò mɔ̀bɔ́ ǹ nə́ ǹ yâl ń yə̀ à tùntùnnə̀, sə́ tó à kùrə̀. Ǹmyɛ mʼâ yə̀ à gə́ la mə̀gã̌ yál mɔ́. Lò mɔ̀bɔ́ ǹ wɔ́ à tùntùnnə̀, à Da mà n zhẽ̌ ǹ yó dɛ̃̌.”
JHN.12.27	Yezu zɛ̃̀ n súlí n wɔ̀: “Wu-zhìlù nánfɔ̀lɔ̀ zhe ne èlâsɛ̃´. Sə à nə wál bə̀ byè? À wál à Da nɛ bə̀ ń zwẽ ne nɔ̀nɔ̀ w kɔ̀bɔ́ ò bàn nɛ zal èlâsɛ̃´ mɔ́ wẽ́? E jà wɔ́ nɔ̀nɔ̀ w òmyɛ́ yil à túwə́. 
JHN.12.28	À Da, ce ǹ yil lé nə còrhó.”
JHN.12.28	Rə̀myɛ́ yó, cəl shí dɛ̃̌ yi w rə wɔ̀: “À ce rə nə còrhó, sə à gwẽ̌ bʼa ce rə nə còrhó.”
JHN.12.29	Lyì-zhâ bɛ́ bə̀ yʼà zhǐ gàà mɔ́ gə́ nyɛ̀ɛ̀ cəl lé, bə zɛ̃̀ bə̀ zhe bə̀ wɔ́ dwà è bya. Jàlà zhe bə̀ wɔ́ màlɛ́ka è zɔ̀m ǹdə́ mɔ.
JHN.12.30	Yezu wɔ̀ bɛ: “È də̀ àmyɛ́ yil cəl lé tɛ̀bɛ́ zɔ̀m yé. Wɔ́ ámyɛ̌ yilə. 
JHN.12.31	Èlâsɛ̃´, lũ w kɔ̀bɔ́ bùrsí kɔ́ yúwə́. Kɔn yú èlâsɛ̃´ bə̀ bə̀ jǐ ò pyɔ̌ mɔ́ bə ce pwẽ̀ nè. 
JHN.12.32	Sə è gə wɔ́ àmyɛ́ yilə, bə̀ gə tú bə̀ zhẽ̌ ne dɛ̃̌ cɛ yó, à mʼa vwɛ̃ lyì bí gakó bə bə̀ à sono.” 
JHN.12.33	Yezu zɔ̀m èta, n mə n byili ń gə́ la nɛ cú.
JHN.12.34	Lyì-zhâ bɛ́ zɛ̃̀ bə wɔ̀ mɔ̀: “Bə̀ byili nə́ba Yi nyə́ né sɛ́bɛ́ rɛ́ wẽ́ bə̀ Kristə mó bà n yə̀ nɛ́ twéé twéé, ń tá ń la cú yé. Byè yil ǹ nə zɛ̃̀ ǹ nə́ ǹ wə̀l bə̀ wɔ́ nyɔ́ɔ́ bə̀ bə̀ zhẽ̌ Numbyíní Byǐ dɛ̃̌? Numbyíní Byǐ mú ńmyɛ̌ mɔ́ wɔ́ mɔ̌?”
JHN.12.35	Yezu wɔ̀ bɛ: “Pwẽ̀ dé mʼa yə̀ nɛ́ ǹdʼába dwã màngɛlɛ́ gwẽ̌. Sə zhəlnə ǹdə́ rə̀ gwẽ̌ ŋwɛ́nɛ́ ǹdʼába, mùnì ga cə-byín bə̀kʼa bʼe jàr ába yé. Lò mɔ̀bɔ́ ń nə́ ń zhə̀l cə-byín wẽ́, rə̀-ná-cí yə̀l ń gə́ la mə̀gã̌ yé. 
JHN.12.36	Shɛ̀nɛ́na á zwẽ pwẽ̀ dé ǹdə́ rə̀ gwẽ̌ ŋwɛ́nɛ́ ǹdʼába, mùnì ga á jǐrh rə̀ lyì.”
JHN.12.36	Yezu gə́ wò èta n zhɛ̀, n zhǐr n jé bə̀ yé né.
JHN.12.37	Yezu yà ń wɛ̀rhɛ́ màmyaarhɛ nánzhəzhɔ̌ Zhwifubá yírh wə. Ǹdə́ rə̀myɛ́ ga, bə̀ yʼà bə shɛ̀ mɔ zú yé. 
JHN.12.38	Kɔn yàl èta, mùnì ga Yi nyì-zwennə Ezəyi zɔ̀mɛ̀ rɛ́ pyìrh. Ń wòwə̀:
JHN.12.38	“Cinu, mɔ̌ lò ń zwẽ nə́ zɔ̀mà nɛ́?
JHN.12.38	Mɔ̌ lò nè Cinu byili ń jɛ̃̀ jàn?”
JHN.12.39	Ezəyi súlí n byili kɔn dɛ́ tɛ̀bɛ́ rə̀ ce bə̀ wàr bə̀ la nyí zõ mó. Ń wòwə̀:
JHN.12.40	“Yi ce bə̀ yírhə́ né pyi, mùnì ga nə̀ bə̀kʼa nə nɛ́ yé;
JHN.12.40	rə ce bə̀ surhə né myɛ pyi, mùnì ga bə̀ bə̀kʼa nyɛ̀ɛ̀ nə̀ kùrə̀,
JHN.12.40	bə pyìrhí bə̀ wun, a wárh bɛ yé.”
JHN.12.41	Wɔ́ Ezəyi gə́ nɔ Yezu zùwə́ y mó è ce n zɔ̀m ń yò èta. 
JHN.12.42	Ǹdə́ rə̀myɛ́ ga, Zhwifubá yó-cìnə́ bé nánzhəzhɔ̌ zù mù. Sə bə̀ yʼà nʼê bùl bə̀ Farɛzhɛ̃ɛ̃bá mʼa vùr bè dwã-gùúlí jìsí wẽ́. Rə̀myɛ́ ce bə̀ yʼà tʼâ yâl bə zɔ̀m bə ce dɛ̃̌ yé, 
JHN.12.43	bə̀ bə̀ yʼà só numbyínə́ bé còrhó w du Yi nyɔ̃̌ wá.
JHN.12.44	Yezu zɛ̃̀ n bya dɛ̃̌ dɛ̃̌ n wɔ̀: “Lò mɔ̀bɔ́ ǹ zù àmyɛ́, è də̀ àmyɛ́ dúdú ǹ zù yé. Wɔ́ àmyɛ́ ǹdə́ mɔ̀bɔ́ ń twĩ̀ nì mú ga ǹ zùwə̀. 
JHN.12.45	Lò mɔ̀bɔ́ ǹ nɔ àmyɛ́, ǹ nɔ mɔ̀bɔ́ ń twĩ̀ nì mú myɛ. 
JHN.12.46	À tú lũ w wẽ́, à la yə̀ ò pwẽ̀, mùnì ga lò mɔ̀bɔ́ ń zù àmyɛ́, sə rə̀-ná-cí bə̀ká n mɛ̃ cə-byín wẽ́ yé. 
JHN.12.47	Lò mɔ̀bɔ́ ǹ nyɛ̀ɛ̀ à zɔ̀mà nɛ́, ń zɛ̃̀ ǹ tá ǹ wɛ̀rhɛ́ ǹdə nə̀ gə́ nʼê byili ní, è də̀ àmyɛ́ à la ǹ bùrsì kɔ́ a pɔ̃́ còrhò-tum yé; bʼà yə̀ twí à la còrhò-tum lũ w ni pɔ yé. Wɔ́ ò vwârh yil à túwə́.
JHN.12.48	“Lò mɔ̀bɔ́ ǹ bə shɛ̀ àmyɛ́ zú, ǹ tá ǹ zwẽ à zɔ̀mà nɛ́ myɛ, ǹ nə kɔn dɛ̀bɛ́ rə̀ la ǹ bùrsí kɔ́. Zɔ̀mà nɛ́ nyɛ̀bɛ́ à zɔ̀m mɔ́, wɔ́ nə̀myɛ́ nə̀ bʼa kə́ ǹ bùrsì dɛ̃ rɛ́ nánkwɛɛ́ rɛ́ yùwə̀. 
JHN.12.49	À yə̀ nɛ̀ zɔ̀m ǹdə́ à sə̀pwà jàn yé. Wɔ́ à Da mɔ́ ń twĩ̀ nì mú ń pɔ nɛ dɛ̀bɛ́ à mə̂ sʼa zɔ̀m a byili mú nyí. 
JHN.12.50	Sə à yě bə̀ kɔn dɛ̀bɛ́ ń nə́ ń pɛ rə̀ nyí mú nʼê pɛ nyǔ mə̀ tʼâ la zhɔ̌. Èta, kɔn dɛ̀bɛ́ à nʼâ byili mú, wɔ́ dɛ̀bɛ́ à Da pɔ nɛ rə̀ nyí mú.”
JHN.13.1	Pakɛ y címsí gə́ tú e dâl nəkɔla, Yezu yà ń yě bə̀ ń gə́ la lũ w kɔ̀bɔ́ wẽ́ zhǐr n vò ń Da sõ mó yi yúwə́. Ń yà ń só ń kwã-lyì bí bə̀ ŋwɛ́nɛ́ lũ w wẽ́ mó. Ń swéné be ǹdə́ sónó kɔ̀bɔ́ ò bə dõ zhe.
JHN.13.2	Də̀dɛ̀nɛ́ y yi gə́ tú e yí, ńmyɛ̌ ǹdə́ ń kwã-lyì bí zɛ̃̀ bə̀ jě tɛ̃´ bə̀ nʼê jí kùjú. Rə̀myɛ́ yi ní ǹdə́ Shətana zù Shəmɔ Esəkarəyɔtɛ byǐ Zhidə wẽ́, e swèlè mò ń la Yezu myìnù n pə bə za. 
JHN.13.3	Yezu yà ń yě bə̀ ń Da co kɔn gakó ń jɔ̃̀ wà; wɔ́ ńmyɛ̌ sono ń shí ní, wɔ́ ńmyɛ̌ sono ń ká ń la nɛ́. 
JHN.13.4	N zɛ̃̀ n zhì dɛ̃̌ n lwə̂r ń kàmə̀-zwǐ y n cĩ́ tɛ̃´, n kwè kàmə̀-jɛ̃̀ n lyẽ ń cã̌ nɛ́, 
JHN.13.5	n zɛ̃̀ n tɛ̃´ nɛ̃̌ n ló nə̀bwɛ́nɛ́ wẽ́, n ji kùr ń nə́ ń sàm ń kwã-lyì bí nèsé, ń nə́ ń pɔ́pɔ̌ sɛ ǹdə́ kàmə̀-jɛ̃̀ yá.
JHN.13.6	N yí ń la Shəmɔ Pyɛɛrɛ nyɛ̌sɛ́ sám. Pyɛɛrɛ wɔ̀ mɔ̀: “Cinu, ǹmyɛ́ ǹ mʼâ sã̀ àmyɛ́ nə̀rh?”
JHN.13.7	Yezu wɔ̀ mɔ̀: “Ǹ gwẽ̌ yə̀l kɔn dɛ̀bɛ́ à nʼâ wɛ̀rhɛ́ èlâsɛ̃´ mɔ́ kùr yé, sə dɛ̃ ŋwɛ́nɛ́ ǹ bʼâ lwar rə̀ kùrə̀.”
JHN.13.8	Pyɛɛrɛ wɔ̀ mɔ̀: “Gaga! Ǹ tá ǹ la àmyɛ́ nə̀rh sám yé.”
JHN.13.8	Yezu wɔ̀ mɔ̀: “À gə yə̀ ǹ nèsé sàm, ǹ tá ǹ la kaka nɔ à sono yé.”
JHN.13.9	Shəmɔ Pyɛɛrɛ wɔ̀ mɔ̀: “Cinu, è gə wɔ́ èta, sə ǹ bə̀ká sã̀ à nèsé dúdú yé. Sám à jɛ̀sɛ́ ǹdə́ à yó w ga ń súlí.”
JHN.13.10	Yezu wɔ̀ mɔ̀: “Lò mɔ̀bɔ́ ń shɛ nɛ̃̌, ń jǐrh zwẽ́zwẽ́. Wɔ́ ń nə̀rh zhə́zhɔ́lɔ́ dúdú tum ń zhe. Á nyɛ̌ zwẽ́zwẽ́, sə è də̀ á gakó yé.”
JHN.13.11	Yezu yà ń yě lò mó ná-yil ń la mɔ myìnù n pə bə za. Wɔ́ rə̀myɛ́ è ce n wɔ̀ bʼè də̀ bə̀ gakó bə̀ nyɛ̌ zwẽ́zwẽ́ yé.
JHN.13.12	Ń gə́ sàm bə̀ nèsé n zhɛ̀, n ká n kwè ń kàmə̀-zwǐ y n zù, n jòm tɛ̃´, n zɛ̃̀ n wɔ̀ bɛ: “Á yě kɔn dɛ̀bɛ́ à wɛ̀rhɛ́ ába mɔ́ kùrə̀? 
JHN.13.13	Á nʼá byẽ̀ nè bə̀ Yó-cə́bal, á jʼâ nʼá byẽ̀ nè myɛ bə̀ Cinu, sə á nʼá zɔ̀m zhə̀nà. À wɔ́ èta zhə̀n ga. 
JHN.13.14	Àmyɛ́ gə wɔ́ Cinu, à wɔ́ Yó-cə́bal, a jʼa sã̀ á nèsé, ámyɛ mə̂ dwã sʼá sã̀ dwã nə̀rh. 
JHN.13.15	À wɛ̀rhɛ́ èta a mʼa byili ába, mùnì ga ámyɛ wɛ̀rhɛ́ ǹdə à gə́ wɛ̀rhɛ́ ába nɛ́. 
JHN.13.16	Zhə̀n zhə̀nà, à nʼâ wə̀l ába: tùntùnnə̀ bə ń yó-cə́bal du yé, tùntúm myɛ bə mɔ̀bɔ́ ń twĩ̀ mù mú du yé. 
JHN.13.17	Á gə́ yě kɔn dɛ̀bɛ́ à byili ába èlâsɛ̃´ mɔ́ ce, á gə wɛ̀rhɛ́ èta, á bʼâ yə̀ wu-nyɔ̃̀ cìnə́.
JHN.13.18	“È də̀ á gakó yò à nʼâ zɔ̀m yé. À yě byɛ̀bɛ́ à cír mó párá. E jà kɔn wɔ́ nyɔ́ɔ́ bə̀ kɔn dɛ́ tɛ̀bɛ́ Yi zɔ̀mɛ̀ rɛ́ sɛ́bɛ́ rɛ́ byili mú pyǐrh. Bə̀ kɛ̃ rə̀ wẽ́ bə wɔ̀: ‘Lò mó mɔ̀bɔ́ àmyɛ́ ǹdə́ ńmyɛ̌ yʼà nʼé jí nə̀zhõ̌ òdù wẽ́ mó pyìrhí n zə nà n tə́ nɛ.’ 
JHN.13.19	À dámâ à nʼâ byili ri ába, ǹdə́ kɔn gwẽ̌ yə̀ yí yé, mùnì ga, rə̀ gə tú rə̀ yúwə́, sʼá zwẽ nyí bʼà wɔ́ mɔ̀bɔ́ à wɔ́ mɔ́. 
JHN.13.20	Zhə̀n zhə̀nà, à nʼâ wə̀l ába: lò ǹ gə zwẽ lò mɔ̀bɔ́ àmyɛ́ twĩ̀ mú zhəəle, wɔ́ àmyɛ́ zhəəle ǹ zwẽ. Sə lò mɔ̀bɔ́ ǹ gə zwẽ àmyɛ́ zhəəle, wɔ́ mɔ̀bɔ́ ń twĩ̀ nì mú zhəəle ǹ zwẽ.”
JHN.13.21	Yezu gə́ zɔ̀m n zhɛ̀, wu-zhìlù nánfɔ̀lɔ̀ zə mɔ. N zɛ̃̀ n zɔ̀m pamparɛ̃ɛ̃ n wɔ̀: “Zhə̀n zhə̀nà, à nʼâ wə̀l ába: ámyɛ̌ mə̀dù la nɛ myìnù n pə bə za.”
JHN.13.22	Ń kwã-lyì bí zɛ̃̀ bə̀ nʼê nyǐ dwã. Bə̀ yə̀l lò mɔ̀bɔ́ ná-dwí yil yò ń nə́ ń zɔ̀m yé. 
JHN.13.23	Mɔ̀bɔ́ ń yà ń só mó yà ń jě ń yala nɛ. 
JHN.13.24	Shəmɔ Pyɛɛrɛ zɛ̃̀ n gwàr mɔ̀, bə̀ ń bwə̂rh Yezu bə̀ wɔ́ mɔ̌ lò yò ń nə́ ń zɔ̀mà?
JHN.13.25	Kwã-lò mó ńmyɛ̌ mɔ́ zɛ̃̀ n jìnì, n bwə̀rh Yezu n wɔ̀: “Cinu, wɔ́ mɔ̌ lò yò ǹ nə́ ǹ zɔ̀mà?”
JHN.13.26	Yezu wɔ̀ mɔ̀: “À la búrú w fɔ́n a mɔ́rh nə̀zhĩ̌ y wə, sə lò mó mɔ̀bɔ́ à la mɔ w pɔ mɔ́, wɔ́ ńmyɛ̌ yò à nʼâ zɔ̀mà.”
JHN.13.26	Rə̀myɛ́ yó, n zɛ̃̀ n fɔ́n búrú w n mɔ́rh nə̀zhĩ̌ y wə, n pə Shəmɔ Esəkarəyɔtɛ byǐ Zhidə ne. 
JHN.13.27	Zhidə gə́ zwẽ búrú w n zhɛ̀, Shətana jʼa zù ń wẽ́ rə̀myɛ́ yi ní. Yezu zɛ̃̀ n wɔ̀ mɔ̀: “Wɛ̀rhɛ́ kɔn dɛ́ tɛ̀bɛ́ ǹ la wɔ̀rhɔ́ mɔ́ làlà.”
JHN.13.28	Byɛ̀bɛ́ bə̀ yʼà tó bə̀ jě gàà bə̀ nʼê jí kùjú w mú mə̀dù ga yə̀ kɔn dɛ́ tɛ̀bɛ́ rə̀ ce n zɔ̀m ǹdə́ Zhidə èta mɔ́ kùr lwar yé. 
JHN.13.29	È gə́ wɔ́ Zhidə ń yà ń nə́ ń nyǐ bə̀ wársɛ́ yò mó ce, bə̀ jàlà yʼà nʼê bùl bə̀ Yezu wɔ́ yál ń nə́ ń yâl n wɔ̀ mɔ̀ bə̀ ń zhəl n yè kɔn dɛ̀bɛ́ bə̀ zhe rə̀ tum címsí yil mó, ráá ń nə́ ń yâl bə̀ ń vǔr kɔn n pə nə̀mwà nɛ̀. 
JHN.13.30	Zhidə gə́ zwẽ búrú w Yezu mɔ́rh nə̀zhĩ̌ y wẽ́ mó, n já n zɛ̃̀ n du, sə è yʼà wɔ́ cəcɛ̃.
JHN.13.31	Zhidə gə́ tú n shə́r, Yezu zɛ̃̀ n wɔ̀: “Èlâsɛ̃´, Numbyíní Byǐ zùwə́ y mʼa du, sə Yi myɛ zùwə́ y mʼa tó ń dɛnnɛ e du. 
JHN.13.32	Yi zùwə́ y gə tó ń dɛnnɛ e duwə, rə̀ mʼa ce ńmyɛ zùwə́ y du rə̀ cìcì wẽ́. Kɔn mʼa yə̀ námpɔ́lɛ́, rə̀ mʼa ce e du. 
JHN.13.33	À bə̀sɔ́ná, à gwẽ̌ bʼa yə̀ nɛ́ ǹdʼába námpɔ́lɛ́. Sə à nʼâ wə̀l ába èlâsɛ̃´, ǹdə à gə́ yʼà wò Zhwifubá yó-cìnə́ bé ne né: á bʼâ zɛ̃̀ á nʼá pyà nɛ̀, e jà á yír à gə́ la mə̀gã̌ mɔ́ yé.
JHN.13.34	“À nʼâ pɛ ába nyí nándùl: swénénə dwã. Swénénə dwã ǹdə à gə́ só ába né. 
JHN.13.35	Á gə só dwã, lyì bí gakó mʼa lwar bə̀ wɔ́ àmyɛ́ kwã-lyì ǹdʼába.”
JHN.13.36	Shəmɔ Pyɛɛrɛ zɛ̃̀ n bwə̀rh mò n wɔ̀: “Cinu, yẽ̀ ǹ la nɛ́?”
JHN.13.36	Yezu wɔ̀ mɔ̀: “Ǹ wàr ǹ la nɛ tó ń vò à gə́ la mə̀gã̌ mɔ́ èlâsɛ̃´ yé, sə tà-kwã nɛ, ǹ bʼâ tó ne ń vò.”
JHN.13.37	Pyɛɛrɛ wɔ̀ mɔ̀: “Cinu, byè yil à wàr à la mɔ́ tó èlâsɛ̃´? À bʼa shɛ̀nɛ́ à myə̂l lé jər ǹ yilə.”
JHN.13.38	Yezu wɔ̀ mɔ̀: “Ǹ bʼâ shɛ̀nɛ́ ǹ myə̂l lé jər àmyɛ́ yil zhə̀nà? Zhə̀n zhə̀nà, à nʼâ wə̀l mó: cə́-bya bʼà la mʼe kúrh, ǹdə́ ǹ wò twər rə̀tɔ̀ bə̀ ǹ yə̀l à pár yé.”
JHN.14.1	Rə̀myɛ́ yó, Yezu zɛ̃̀ n wɔ̀ ń kwã-lyì bí ni: “Á wun bə̀kʼa zhìlì yé. Zhínə Yi ni, sʼá zhí àmyɛ nɛ. 
JHN.14.2	Jààsɛ̀ nánzhəzhɔ̌ ŋwɛ́nɛ́ à Da sõ kɛ̀lɛ́ wa. Jààsɛ̀ gə yʼà tɛ̀nɛ́, à yʼà tʼâ la ába wál bʼà la vò a kwɛrhɛ jàà a cĩ́ ába yé. 
JHN.14.3	Sə à gə zhə̀l à kwɛrhɛ y à zhɛ̀, à mʼa kʼa bʼa zə ába a mʼa vò, mùnì ga ámyɛ yə̀ à gə́ la mə̀gã̌ yál mɔ́. 
JHN.14.4	Á yě à gə́ la mə̀gã̌ mɔ́ sɔ́má y shò.”
JHN.14.5	Tɔma zɛ̃̀ n wɔ̀ mɔ̀: “Cinu, nə́ yə̀l ǹ gə́ la mə̀gã̌ yé. Etər nə́ mʼâ tó né nə́ lwar sɔ́má y shò?”
JHN.14.6	Yezu wɔ̀ mɔ̀: “Àmyɛ́ à wɔ́ sɔ́má yá, a jʼà wɔ́ zhə̀nà, ǹdə́ nyǔ. Lò lò wàr ń mà n vò à Da sõ, ǹdə́ ń gə yə̀ àmyɛ́ nɛ tó yé. 
JHN.14.7	Á gə yě àmyɛ́ párá, á mʼâ lwar à Da myɛ párá. Sə kɔn zhí èlâsɛ̃´, á yě ń párá, bʼâ nɔ mɔ.”
JHN.14.8	Shilipu zɛ̃̀ n wɔ̀ mɔ̀: “Cinu, byili nə́ba ǹ Da párá, bə̀ rə̀myɛ́ dúdú yú nə́ba.”
JHN.14.9	Yezu wɔ̀ mɔ̀: “Shilipu, è də̀ zà ga à ŋwɛ́nɛ́ ǹdʼába yé, ń jà ǹ gwẽ̌ yə̀l à párá? Lò mɔ̀bɔ́ ń nɔ àmyɛ́, rə̀-ná-cí nɔ à Da. Byè yil ǹ nə nə́ ǹ wə̀l bʼà byili ába à Da párá? 
JHN.14.10	Ǹ tá ǹ zwẽ nyí bʼà ŋwɛ́nɛ́ à Da wẽ́, à Da myɛ ŋwɛ́nɛ́ àmyɛ wẽ́? Zɔ̀mà nɛ́ nyɛ̀bɛ́ à nʼâ zɔ̀m ǹdʼába mɔ́ də̀ àmyɛ́ sə̀pwà zɔ̀mà yé. Wɔ́ à Da mɔ́ ń ŋwɛ́nɛ́ à wẽ́ mó ń nə́ ń twĩ̀ ń tumə. 
JHN.14.11	À gə́ nʼâ wə̀l ába bʼà ŋwɛ́nɛ́ à Da wẽ́, à Da myɛ ŋwɛ́nɛ́ àmyɛ wẽ́ mó, á gə tʼá zwẽ rə̀myɛ́ nyí myɛ, sʼá zwẽ nyí tumə né nyɛ̀bɛ́ à nʼâ twĩ̀ mú yilə. 
JHN.14.12	Zhə̀n zhə̀nà, à nʼâ wə̀l ába: lò mɔ̀bɔ́ ǹ zhí àmyɛ́ nɛ, ǹ mʼâ twĩ̀ tumə né nyɛ̀bɛ́ à nʼâ twĩ̀ mú. À gə́ la à Da sõ mó ce, ǹ gaga mʼâ twĩ̀ tumə nánfwààlɛ̀ nə dwini nyɛ̀bɛ́. 
JHN.14.13	Sə kɔn dɛ̀bɛ́ gakó á gə lwə̀l àmyɛ́ yil yilə, à mʼa wɛ̀rhɛ́ rɛ, mùnì Byǐ mú ce ń Da zùwə́ y du. 
JHN.14.14	Á gə lwə̀l nè kɔn àmyɛ́ yil yilə, à mʼa wɛ̀rhɛ́ rɛ.
JHN.14.15	“Á gə só ne, á mʼâ zwẽ à nyə́ né á cĩ́ á wẽ́, 
JHN.14.16	sə à mʼa lwə̀l à Da nɛ, bə̀ ń pə ába sanna dõ n bə̀ n yə̀ nɛ́ ǹdʼába twéé twéé. 
JHN.14.17	Sanna mɔ́ ńmyɛ̌ mɔ́ wɔ́ zhə̀n-cí Eshirhə. Lũ w lyì bí bə mɔ nɛ yé, bə jʼà yə̀l ń pár yé. Rə̀myɛ́ ce, bə̀ wàr mɔ̀ bə̀ la zõ yé. Sə ámyɛ̌ yě ń párá, bə̀ ń ŋwɛ́nɛ́ ǹdʼába, ń jě á wẽ́.
JHN.14.18	“À tʼâ la ába yõ̌ á dúdú ǹdə bə̀tâlsɛ nɛ yé. À mʼa kʼa bə̀ á sono. 
JHN.14.19	Kɔn mʼa yə̀ námpɔ́lɛ́, lũ w lyì bí kʼê tʼâ la nɛ nɔ yé. Sə ámyɛ̌ gwẽ̌ bʼâ nə nɛ, bʼà zhe nyǔ, rə̀myɛ́ ce, ámyɛ bʼâ zə nyǔ mə̀ tʼâ la zhɔ̌. 
JHN.14.20	Dɛ̃ rɛ́ rə̀myɛ́ gə yúwə́, á mʼâ lwar bʼà ŋwɛ́nɛ́ à Da wẽ́, ámyɛ ŋwɛ́nɛ́ àmyɛ́ wẽ́, sə àmyɛ ŋwɛ́nɛ́ á wẽ́.
JHN.14.21	“Lò mɔ̀bɔ́ ǹ nə́ ǹ zwẽ à nyə́ né, ń jà ǹ nə́ ǹ wɛ̀rhɛ́ ǹdə nə̀ gə́ nʼê byili ní, wɔ́ ǹmyɛ́ ǹ só ne. Sə lò mɔ̀bɔ́ ǹ só ne, à Da mà n swéné mó, sə àmyɛ́ mʼa swéné mó, a ce ń lwar à párá.”
JHN.14.22	Zhidə mó dõ mó zɛ̃̀ n bwə̀rh mò n wɔ̀: “Cinu, bə̀kɔ́n yil ǹ mʼâ ce nə́myɛ̌ lwar ǹ párá, lyì bí dwã bɛ́ jʼà tʼâ la ǹ pár lwar?” (Lwarna bə̀ nyǐ Zhidə mɔ́ mɔ̀bɔ́ də̀ Esəkarəyɔtɛ mɔ́ yé.)
JHN.14.23	Yezu wɔ̀ mɔ̀: “Lò mɔ̀bɔ́ ǹ só ne, ǹ mʼâ zwẽ à zɔ̀mà nɛ́ ń cĩ́ ǹ wẽ́. Sə à Da mà n swéné mó. Rə̀myɛ́ ce, àmyɛ́ ǹdə́ à Da ga mʼa bə̀ ǹ sõ, nə́ mɛ̃ ǹdə́ mɔ́. 
JHN.14.24	Lò mɔ̀bɔ́ ǹ bə nɛ só, ǹ tá ǹ zwẽ à zɔ̀mà nɛ́ ǹ cĩ́ ǹ wẽ́ yé. Sə zɔ̀mà nɛ́ á nyɛ̀ɛ̀ à zɔ̀m mɔ́ də̀ à sə̀pwà zɔ̀mà yé. Wɔ́ à Da nyə̀ná, bə̀ wɔ́ ńmyɛ̌ ń twĩ̀ nì.
JHN.14.25	“À byili ába zɔ̀mà nɛ́ nə̀myɛ́ ǹdə́ à gwẽ̌ ŋwɛ́nɛ́ ǹdʼába, 
JHN.14.26	sə à Da la sanna dõ tũ̌ n bə̀ á sono. Wɔ́ ńmyɛ̌ ń mà n cèrhè ába kɔn gakó, sə n lyǐrh ába kɔn dɛ̀bɛ́ gakó à yʼà byili ába mó. Sə sanna mɔ́ ńmyɛ̌ wɔ́ Eshirhə náàcɛ̀nɛ́ à Da la tũ̌ e bə̀ àmyɛ́ yil yilə.
JHN.14.27	“À nʼâ yẽ̌ yə̀-zùlə́ ne à pɛ ába. Yə̀-zùlə́ né nə̀myɛ́ shí àmyɛ́ cìcì sõ. Nə̀ də̀ yə̀-zùlə́ né nyɛ̀bɛ́ lũ w lyì bí nʼê pɛ mɔ́ yé. Rə̀myɛ́ ce, á wun bə̀kʼa zhìlì, sə ywẽ bə̀kʼa zə ába yé. 
JHN.14.28	Á nyɛ̀ɛ̀ à gə́ wò ába bʼà la, sə à mʼa kʼa bə̀ á sono. Á gə yʼâ só ne, á wun yʼà mʼa yə̀ nyɛ̀n dɛ̃´dɛ̃´ á gə́ lwar bə̀ wɔ́ à Da sõ à la nɛ́ mɔ́ yilə, bʼà Da du ni. 
JHN.14.29	Sə à dámâ à nʼâ byili ába èlâsɛ̃´ ǹdə́ kɔn gwẽ̌ yə̀ yí yé, mùnì ga, rə̀ gə tú rə̀ yúwə́, sʼá zwẽ nyí. 
JHN.14.30	À kʼâ tʼâ la zɔ̌m ǹdʼába kɔn dɛnɛ yé, bə̀ lũ w kɔ̀bɔ́ yó-cə́bal mɔ́ bànà, sə ń wàr nɛ kaka ń la wɔ̀rhɔ́ yé. 
JHN.14.31	E jà kɔn wɔ́ nyɔ́ɔ́ bə̀ lũ w lyì bí lwar bʼà só à Da, sə à nʼâ wɛ̀rhɛ́ ǹdə ń gə́ pɔ nɛ nyí ní. Zɛ̃̀nà dɛ̃̌ nə́ lyɛ̃ nyɔ̀nɔ̀.”
JHN.15.1	Yezu súlí n wɔ̀: “Àmyɛ́ wɔ́ sɛ̃´-cǒ nántwə̂.
JHN.15.2	Cǒ w jɛ̃̀ kɛ̀bɛ́ è ŋwɛ́nɛ́ àmyɛ́ wẽ́ e jʼà tʼâ ce byâ, à Da mà n kà y n ji tɛ̃´. Sə kɛ̀bɛ́ è nʼê ce byâ, ń mà n gõ y e kʼa kwɛrhɛ e púrh e ce byâ nánzhəzhɔ̌. 
JHN.15.3	Kɔn wɔ́ èta ǹdʼámyɛ: zɔ̀mɛ̀ rɛ́ à byili ába mɔ́ pú e ce á jǐrh wárhgáá. 
JHN.15.4	Mɛ̃na à wẽ́, bʼàmyɛ bʼa mɛ̃ á wẽ́. Ǹdə cǒ jɛ̃̀ gə́ wàr è mʼa ce byâ è dúdú ǹdə́ è yə̀ cǒ w ná y nɛ zhí ní, èta, ámyɛ gə yə̀ àmyɛ nɛ zhí, á wàr byâ á la co yé.
JHN.15.5	“Àmyɛ́ à wɔ́ sɛ̃´-cǒ w ná yá. Ámyɛ̌ wɔ́ ò jɛ̀sɛ́. Á wàr kaka á la wɔ̀rhɔ́ ǹdʼá yə̀ àmyɛ́ nɛ zhí yé. Sə lò mɔ̀bɔ́ ǹ ŋwɛ́nɛ́ ǹdə́ àmyɛ́, àmyɛ ŋwɛ́nɛ́ ǹdə́ mɔ́, ǹ mʼâ ce byâ nánzhəzhɔ̌. 
JHN.15.6	Lò mɔ̀bɔ́ ǹ tɛ̀nɛ́ ǹdə́ àmyɛ́, bə̀ mʼa vùr mó bə ce pwẽ̀ nè, ǹdə bə̀ gə́ yʼa kà cǒ jɛ̀rh bə ló tɛ̃´ sə kù, bə pwà sɛ̀ bə ló dwã yó bə ji myǐn ta. 
JHN.15.7	Á gə ŋwɛ́nɛ́ ǹdə́ nɛ, á nʼá zwẽ à zɔ̀mà nɛ́ á cĩ́ á wẽ́, kɔn dɛ̀bɛ́ á nʼá yàlá, sʼá lwə̀l lè, bʼâ mʼâ nə rɛ. 
JHN.15.8	Á gə nʼá ce byâ nánzhəzhɔ̌, á mʼâ yə̀ à kwã-lyì zhə̀n zhə̀nà. Èta, à Da mà n nə còrhó.
JHN.15.9	“À só ába ǹdə à Da gə́ só ne né. Rə̀myɛ́ ce, mɛ̃na à sónó w wẽ́. 
JHN.15.10	Á gə nʼá zwẽ à nyə́ né, á bʼâ mɛ̃ à sónó w wẽ́, ǹdə àmyɛ gə́ nʼâ zwẽ à Da nyə́ né, à ŋwɛ́nɛ́ ń sónó w wẽ́ né. 
JHN.15.11	À zɔ̀m zɔ̀mà nɛ́ nyɛ̀bɛ́ ǹdʼába, mùnì á zə àmyɛ́ cìcì wu-nyɔ̃̀ w á wẽ́, sə á wu-nyɔ̃̀ w yə̀ námpúm.
JHN.15.12	“Swénénə dwã ǹdə à gə́ só ába né. Wɔ́ rə̀myɛ́ rə̀ wɔ́ à nyí à nʼâ pɛ ába. 
JHN.15.13	Lò gə shɛ̀nɛ́ ń pɔ ń myə̂l ń dɔwabá yilə, sónó dõ tɛ̀nɛ́ ò du sónó w òmyɛ́ yé. 
JHN.15.14	Á gə nʼá wɛ̀rhɛ́ kɔn dɛ̀bɛ́ gakó à pɔ ába nyí bə̀ wɛ̀rhɛ́na mɔ́, á mʼâ yə̀ à dɔwabá.
JHN.15.15	“À kʼâ tʼâ byẽ̀ ába bʼà tùntùnnə̀ yé, bə̀ tùntùnnə̀ yə̀l kɔn dɛ̀bɛ́ ná-yil ń yó-cə́bal mɔ́ nə́ ń wɛ̀rhɛ́ yé. Sə à nʼâ byẽ̀ ába bʼà dɔwabá, bʼà byili ába kɔn dɛ̀bɛ́ gakó à Da byili ni mú. 
JHN.15.16	È də̀ ámyɛ̌ á cír ne yé. Wɔ́ àmyɛ́ à cír ába a twĩ̀, mùnì á vò á ce byâ byɛ̀bɛ́ bə̀ tʼâ la cɔ̌ gaga. Èta, kɔn dɛ̀bɛ́ gakó á la à Da nɛ lwə̂l àmyɛ́ yil yil mó, ń mà n pə rɛ ába. 
JHN.15.17	Swénénə dwã. Wɔ́ rə̀myɛ́ rə̀ wɔ́ à nyí à nʼâ pɛ ába.
JHN.15.18	“Lũ w lyì bí gə nʼê jí zùùrì ǹdʼába, sə lwarna bə̀ bə̀ jɛ̀rɛ̀ bə jí ri ǹdə́ àmyɛ́. 
JHN.15.19	Ámyɛ̌ ǹdə́ lũ w lyì bí gə yʼâ wɔ́ kɔn rə̀dù, bə̀ yʼà mʼa swéné ába. Sə à cír ába lũ w lyì bí wẽ́. Rə̀myɛ́ ce, ámyɛ̌ ǹdə́ bə̀myɛ́ də̀ kɔn rə̀dù yé. Wɔ́ rə̀myɛ́ yil bə̀ nʼê jí zùùrì ǹdʼába.
JHN.15.20	“Lyǐrhnə kɔn dɛ̀bɛ́ à yʼà byili ába mó. À yʼà wò ába bə̀ lò mɔ̀bɔ́ bə̀ kwè ń nə́ ń twĩ̀ bə ń yó-cə́bal mɔ́ du yé. Lũ w lyì bí gə́ nwɛ̀nɛ̀ nɛ̀ mɔ́ ce, bə̀ mʼa nwɛ̀nɛ̀ ámyɛ. Bə̀ gə yʼà zwẽ à zɔ̀mà nɛ́, bə̀ yʼà mʼa zwẽ ámyɛ nyə̀ná nɛ́. 
JHN.15.21	Wɔ́ àmyɛ́ yil bə̀ mʼa nwɛ̀nɛ̀ ába, bə̀ bə̀ yə̀l mɔ̀bɔ́ ń twĩ̀ nì mú pár yé.
JHN.15.22	“À gə yʼà yə̀ twí a byili bi à Da zɔ̀mɛ̀ rɛ́, bə̀ dwə́ə́ré yʼà də̀ yò yé. Sə à gə́ byili ri mú ce, bə̀ kʼê tʼâ la wál bə̀ bə̀ yʼà yə̀l yé. 
JHN.15.23	Lò mɔ̀bɔ́ ń nə́ ń jí zùùrì ǹdə́ àmyɛ́, rə̀-ná-cí nə́ ń jí zùùrì ǹdə́ à Da myɛ.
JHN.15.24	“À gə yʼà yə̀ màmyaarhɛ tɛ̀bɛ́ lò dõ gwẽ̌ yə̀ wɛ̀rhɛ́ gaga mɔ́ wɛ̀rhɛ́ bə̀ cəcəl wə, bə̀ dwə́ə́ré yʼà də̀ yò yé. Sə bə̀ yírhə́ nɔ rɛ, e jà bə̀ nʼê jí zùùrì ǹdə́ àmyɛ́ ǹdə́ à Da. 
JHN.15.25	Rə̀myɛ́ gakó nʼê wɛ̀rhɛ́ mùnì ga zɔ̀mɛ̀ rɛ́ tɛ̀bɛ́ rə̀ wɔ bə̀ nyə́ né sɛ́bɛ́ rɛ́ wẽ́ mó pyìrh. Bə̀ kɛ̃ rə̀ wẽ́ bə wɔ̀: ‘Bə̀ nʼê jí zùùrì ǹdə́ nɛ nánfò.’
JHN.15.26	“À mʼa twĩ̀ sanna n shí à Da sono n bà. Sanna mɔ́ ńmyɛ̌ wɔ́ zhə̀n-cí Eshirhə. Ń gə túwə́, ń mà n byili zhə̀n àmyɛ́ shò-kwã nɛ́. 
JHN.15.27	Sə ámyɛ̌ gə́ yàl nɛ́ ǹdə́ nɛ kùr-ju yi ní ga mɔ́, ámyɛ mʼâ byili zhə̀n à shò-kwã nɛ́.
JHN.16.1	“À byili ába rə̀myɛ́ mùnì ga, rə̀ gə tú rə̀ yú ába, sʼá wun bə̀kʼa gə yé. 
JHN.16.2	Bə̀ mʼa vùr ába dwã-gùúlí jìsí w bə ce pwẽ̀ nè, e jà dɛ̃ ŋwɛ́nɛ́ rə̀ bànà bə̀ mʼa gu ába, sə bə̀ mʼa bù bə̀ kɔn dɛ́ tɛ̀bɛ́ bə̀ nʼê wɛ̀rhɛ́ mɔ́ wɔ́ Yi tum. 
JHN.16.3	Wɔ́ bə̀ gə́ yə̀l à Da párá, e jà bə̀ yə̀l àmyɛ pár mɔ́ è ce, bə̀ mʼa wɛ̀rhɛ́ ába èta. 
JHN.16.4	À byili ába rə̀myɛ́ mùnì ga, dɛ̃ rɛ́ gə tú rə̀ yúwə́, sʼá lyǐrh bʼà jɛ̀rɛ̀ a byili ába. Wɔ́ à gə́ yʼà gwẽ̌ ŋwɛ́nɛ́ ǹdʼába mɔ́ yilə, à yə̀ kùr ji a byili ába rə̀myɛ́ yé.
JHN.16.5	“Èlâsɛ̃´ à mʼa zhǐr a vò mɔ̀bɔ́ ń twĩ̀ nì mú sono. E jà ámyɛ̌ mə̀dù ga tá ń bwə̀rh nè bə̀ wɔ́ yẽ̀ à la nɛ́ yé. 
JHN.16.6	À gə́ byili ába rə̀myɛ́ mɔ́ ce á wun zhìlì, 
JHN.16.7	e jà wɔ́ zhə̀n à nʼâ byili ába: wɔ́ ámyɛ̌ sãɔ̃ yil à nʼâ zhǐr à la. À gə yə̀ zhə̀l, mɔ̀bɔ́ ń la ába sãɔ̃ mɔ́ tá ń bàn yé. Sə à gə zhə̀lə̀, à mʼa twĩ̀ mù n bə̀ á sono.
JHN.16.8	“Ń gə tú ń túwə́, ń mà n ce lũ w lyì bí lwar bə̀ bə̀ yə̀l yə̀-bəlɔ̀lɔ́ gə́ wɔ́ nɛ́, bə̀ yə̀l cángá gə́ wɔ́ nɛ́, bə̀ yə̀l bùrsì kɔ́ myɛ yé-shò yé. 
JHN.16.9	Ń mà n byili bi bə̀ wɔ́ bə̀ gə́ yə̀ nɛ zhí mú è ce, bə̀ yə̀l yə̀-bəlɔ̀lɔ́ gə́ wɔ́ nɛ́ yé. 
JHN.16.10	Ń mà n byili bi bə̀ wɔ́ à gə́ kʼâ la à Da sono, á kʼá tʼá la nɛ nɔ mɔ́ è ce, bə̀ yə̀l cángá gə́ wɔ́ nɛ́ yé. 
JHN.16.11	Ń mà n byili bi bə̀ wɔ́ lũ w kɔ̀bɔ́ pyɔ̌ mɔ́ bùrsí gə́ kɔ́ sə zhɛ̀ mɔ́ è ce, bə̀ yə̀l bùrsì kɔ́ yé-shò yé.
JHN.16.12	“À zhe zɔ̀mà nánzhəzhɔ̌ gwẽ̌ à la ába byilu, sə á wàr nɛ̀ á la zõ èlâsɛ̃´ yé. 
JHN.16.13	Sə zhə̀n-cí Eshirhə gə tú è túwə́, è mʼa cĩ́ ába zhə̀n gakó sɔ́má yó. Sə è də̀ è sə̀pwà zɔ̀mà è la zɔ̌m yé. Wɔ́ kɔn dɛ́ tɛ̀bɛ́ gakó è nyɛ̀ɛ̀ mɔ́ è la zɔ̌m, e byili ába tɛ̀bɛ́ rə̀ bànà. 
JHN.16.14	È bʼa ce a nə còrhó, bə̀ wɔ́ kɔn dɛ̀bɛ́ gakó è nyɛ̀ɛ̀ à sõ mó è la ába byilu. 
JHN.16.15	Kɔn dɛ̀bɛ́ gakó rə̀ wɔ́ à Da kɔn, rə̀ wɔ́ àmyɛ nyân. Wɔ́ rə̀myɛ́ è ce, à wò bə̀ Eshirhə y wɔ́ dɛ̀bɛ́ è nyɛ̀ɛ̀ à sõ mó è la ába byilu.
JHN.16.16	“Kɔn mʼa yə̀ námpɔ́lɛ́, á kʼá tʼá la nɛ nɔ yé, sə rə̀myɛ́ kwã nɛ́, kɔn gə yàl námpɔ́lɛ́, á mʼâ kʼá nə nɛ.”
JHN.16.17	Ń kwã-lyì bí jàlà zɛ̃̀ bə̀ nʼê zɔ̀m ǹdə́ dwã bə̀ zhe: “Ń gə́ wò bə̀ kɔn mʼa yə̀ námpɔ́lɛ́, nə́ kʼé tʼá la mɔ nɔ, sə rə̀myɛ́ kwã nɛ́, kɔn gə yàl námpɔ́lɛ́, nə́ mʼâ kʼé nə mɔ mɔ́ kùr wɔ́ byè? Sə ń gə́ wò bə̀ ń la ń Da sõ mó, rə̀myɛ kùr wɔ́ byè? 
JHN.16.18	Ń zhe bə̀ kɔn mʼa yə̀ námpɔ́lɛ́, rə̀ kùr wɔ́ byè? Nə́ bə dɛ̀bɛ́ ń nə́ ń zɔ̀m mɔ́ kùr nyɛ̌ yé.”
JHN.16.19	Yezu lwar bə̀ bə̀ yʼà nʼê yâl bə bwə̀rh mò, n zɛ̃̀ n wɔ̀ bɛ: “Wɔ́ à gə́ wò ába bə̀ kɔn mʼa yə̀ námpɔ́lɛ́, á kʼá tʼá la nɛ nɔ, sə rə̀myɛ́ kwã nɛ́, kɔn gə yàl námpɔ́lɛ́, á mʼâ kʼá nə nɛ mɔ́ yil á nʼá bwə̀rh dwã? 
JHN.16.20	Zhə̀n zhə̀nà, à nʼâ wə̀l ába: á mʼâ nʼá kúrhə́, á nʼá wɔ́wɛ́lɛ́, ǹdə́ lũ w lyì bí nʼê fùù. Wu-zhìlù mʼa zə ába, sə á wu-zhìlù w mʼa bə̀ o jǐrh wu-nyɔ̃̀. 
JHN.16.21	Kɛ̃ gə la lúl, wu-zhìlù zhe mo, bə̀ ń yě bə̀ ń nɔ̀nɔ̀ yi yúwə́. Sə ń gə lùl ń byǐ mú ń zhɛ̀, n swě ń nɔ̀nɔ̀ w yò. Wu-nyɔ̃̀ zɛ̃̀ ò zhe mo, è gə́ wɔ́ numbyíní è tú lũ w wẽ́ mó yilə. 
JHN.16.22	Ámyɛ wɔ́ èta. Wu-zhìlù zhe ába èlâsɛ̃´, sə à mʼa kʼa bə̀ a nə ába. Rə̀myɛ́ yó, á bʼâ zə wu-nyɔ̃̀ nánfɔ̀lɔ̀ kɔ̀bɔ́ lò lò wàr ń la vǔr.
JHN.16.23	“Dɛ̃ rɛ́ rə̀myɛ́ gə tú rə̀ yúwə́, á kʼá tʼá la nɛ kaka kùr bwə̂rh yé. Zhə̀n zhə̀nà, à nʼâ wə̀l ába: kɔn dɛ̀bɛ́ gakó á gə lwə̀l à Da nɛ àmyɛ́ yil yilə, ń mà n pə rɛ ába. 
JHN.16.24	Sə kɔn mʼe yí zà, á gwẽ̌ yə̀ kaka lwə̀l àmyɛ́ yil yil yé. Lwə̂lnə, bʼâ mʼâ na. Èta, á wu-nyɔ̃̀ w mʼa yə̀ námpúm.
JHN.16.25	“À byili ába rə̀myɛ́ gakó ǹdə́ səswalsɛ. Sə dɛ̃ ŋwɛ́nɛ́ rə̀ bànà, à mʼa zɔ̀m à Da yò ǹdʼába pamparɛ̃ɛ̃. È kʼê də̀ səswalsɛ à la mʼa zɔ̀m ǹdʼába yé. 
JHN.16.26+JHN.16.27	À tʼâ wə̀l ába bʼà mʼa lwə̀l kɔn à Da nɛ á yil yé, bʼà Da cìcì só ába. Rə̀myɛ́ ce, dɛ̃ rɛ́ rə̀myɛ́ gə tú rə̀ yúwə́, á cìcì wɔ̌ á mʼâ lwə̀l mò àmyɛ́ yil yilə, á gə́ só ne, á zwẽ nyí bə̀ wɔ́ ńmyɛ̌ sõ à shí ní mú yilə. 
JHN.16.28	À shí à Da sõ a bə̀ lũ w wə, sə èlâsɛ̃´, à mʼa yẽ̌ wə, a kʼa vò ń sõ.”
JHN.16.29	Ń kwã-lyì bí zɛ̃̀ bə wɔ̀ mɔ̀: “Nyǐ mú ǹ nə́ ǹ zɔ̀m pamparɛ̃ɛ̃ èlâsɛ̃´. È kʼê də̀ səswalsɛ ǹ nə́ ǹ ji yé. 
JHN.16.30	Nə́ lwar èlâsɛ̃´ bə̀ ǹ yě kɔn gakó, ǹ kə́ ǹ tá ǹ dɛ̃̀ bə̀ bə̀ bwə̂rh mó sə́ zɛ̃̀ ń mə́ zɔ̀m yé. Wɔ́ rə̀myɛ́ è ce nə́ rʼé zwẽ nyí bə̀ wɔ́ Yi sõ ǹ shí ní.”
JHN.16.31	Yezu zɛ̃̀ n wɔ̀ bɛ: “Á nʼá zwẽ nyí èlâsɛ̃´? 
JHN.16.32	Nyǐnə dɛ̃ ŋwɛ́nɛ́ rə̀ bànà, rə̀ gaga mɔ́ yúwə́, á mʼâ làà dwã nɛ, lò gakó vò ń dò-sõ, á yẽ̌ ne à dúdú. Sə à də̀ à dúdú yé, bʼà Da ŋwɛ́nɛ́ ǹdə́ nɛ.
JHN.16.33	“À byili ába rə̀myɛ́ gakó mùnì á tó ne á zə yə̀-zùlə́. Á bʼâ nwɛ̀nɛ̀ lũ w wə, sə kámna á wun, bʼà jú bɛlɛ lũ w yó.”
JHN.17.1	Yezu gə́ zɔ̀m n zhɛ̀, n kwẽ̌ n nyǐ dɛ̃̌ n wɔ̀: “À Da, yi rí yúwə́. Ce ǹ Byǐ mú zùwə́ y du, mùnì ga ńmyɛ ce ǹ zùwə́ y du. 
JHN.17.2	Ǹ pɔ mɔ ŋwɔ̀nɔ́ numbyínə́ bé gakó yó wə, mùnì n pə nyǔ mə̀ tʼâ la zhɔ̌ byɛ̀bɛ́ ǹ pɔ mɔ mɔ́ nɛ. 
JHN.17.3	E jà nyǔ mú mə̀ tʼâ la zhɔ̌ mɔ́ wɔ́ bə lwar ǹ párá, bə lwar bə̀ wɔ́ ǹmyɛ́ dúdú ǹ wɔ́ Yi zhə̀n zhə̀nà, sə bə lwar àmyɛ́ Yezu Kristə mó ǹ twĩ̀ mú myɛ párá. 
JHN.17.4	À twĩ̀ tumə né nyɛ̀bɛ́ ǹ pɔ nɛ nyí bʼà twĩ̌ mú gakó a báásɛ, a mʼa ce ǹ zùwə́ y du cɛ yó. 
JHN.17.5	À Da, èlâsɛ̃´, zùwə́ y kɛ̀bɛ́ à yʼà zhe ǹ sõ ǹdə́ lũ yʼà gwẽ̌ yə̀ kùr ji mú, ce a kʼa nə y ǹ sõ.
JHN.17.6	“À ce byɛ̀bɛ́ ǹ vùr lũ w wẽ́ ń pɛ̃ mɔ́ lwar ǹ párá. Ǹmyɛ́ lyì ǹdə́ bɛ. Ǹmyɛ́ ǹ pɔ bɛ nɛ, sə bə̀ zwẽ ǹ zɔ̀mɛ̀ rɛ́. 
JHN.17.7	Èlâsɛ̃´, bə̀ yě bə̀ kɔn dɛ̀bɛ́ gakó ǹ pɔ nɛ mɔ́ shí ǹmyɛ́ cìcì sono. 
JHN.17.8	À byili bi zɔ̀mà nɛ́ nyɛ̀bɛ́ ǹ byili ni mú, sə bə̀ zwẽ ne. Bə̀ lwar bə̀ zhə̀n ga, wɔ́ ǹmyɛ́ sono à shí ní. Bə zɛ̃̀ bə zwẽ nyí bə̀ wɔ́ ǹmyɛ́ ǹ twĩ̀ nì.
JHN.17.9	“À nʼâ lwə̀l mó bə̀myɛ́ yilə; è də̀ lũ w lyì bí yil yé. Sə wɔ́ byɛ̀bɛ́ ǹ pɔ nɛ mɔ́ yil à nʼâ lwə̀l mó. Wɔ́ ǹmyɛ́ lyì ǹdə́ bɛ. 
JHN.17.10	Kɔn dɛ̀bɛ́ gakó rə̀ wɔ́ àmyɛ́ nyân, rə̀ wɔ́ ǹmyɛ nyân. Kɔn dɛ̀bɛ́ gakó rə̀ wɔ́ ǹmyɛ́ nyân, rə̀ wɔ́ àmyɛ nyân. Sə àmyɛ́ zùwə́ y tó bə̀ dɛnnɛ e du. 
JHN.17.11	Àmyɛ́ kʼâ tʼâ la lũ w wẽ́ yál yé, sə bə̀myɛ́ ŋwɛ́nɛ́ ò wẽ́. Àmyɛ́ bàn ǹ sono. Da nántwə̂, yìlì bì ǹdə́ ǹ yil lé ǹ pɔ nɛ mɔ́ jàn, mùnì ga bə yə̀ kɔn rə̀dù ǹdə nə́myɛ̌ ta. 
JHN.17.12	À gə́ yʼà gwẽ̌ ŋwɛ́nɛ́ ǹdə́ bɛ yi ní, à yʼà nʼâ yìlì bì náàcɛ̀nɛ́ ǹdə́ ǹ yil lé ǹ pɔ nɛ mɔ́ jàn. Bə̀myɛ́ mə̀dù ga yə̀ jé yé, è gə də̀ mɔ̀bɔ́ ń yà ń mə̂ sə n jé mó. Kɔn yàl èta, mùnì kɔn dɛ́ tɛ̀bɛ́ ǹ zɔ̀mɛ̀ rɛ́ sɛ́bɛ́ rɛ́ byili mú pyìrh.
JHN.17.13	“Sə èlâsɛ̃´, à bàn ǹ sono. Sə à nʼâ zɔ̀m rə̀myɛ́ ǹdə́ à gwẽ̌ ŋwɛ́nɛ́ lũ w wə, mùnì à wu-nyɔ̃̀ w yə̀ bə̀ wẽ́ námpúm. 
JHN.17.14	À byili bi ǹ zɔ̀mɛ̀ rɛ́, sə lũ w lyì bí nʼê jí zùùrì ǹdə́ bɛ, bə̀ bə̀ də̀ lũ w lyì yé, ǹdə àmyɛ́ gə́ də̀ ò lò né. 
JHN.17.15	À tʼâ lwə̀l mó bə̀ ǹ vǔr be lũ w wẽ́ yé, sə à nʼâ lwə̀l mó bə̀ ǹ yìlì bì, mùnì lwɛlɛ cə́bal mɔ́ bə̀ká n wɛ̀rhɛ́ bɛ kaka yé. 
JHN.17.16	Bə̀ də̀ lũ w lyì ǹdə àmyɛ gə́ də̀ ò lò né. 
JHN.17.17	Ce bə̀ námpúm yə̀ ǹmyɛ́ lyì ǹdə́ ǹ zɔ̀mɛ̀ rɛ́ jàn, bə̀ ǹ zɔ̀mɛ̀ rɛ́ wɔ́ zhə̀nà. 
JHN.17.18	À twĩ̀ bì lũ w wẽ́ ǹdə ǹ gə́ twĩ̀ nì ò wẽ́ né. 
JHN.17.19	Wɔ́ bə̀myɛ́ yil à kwè à cìn námpúm à nʼâ pɛ mɔ́, mùnì bə̀myɛ yə̀ ǹmyɛ́ lyì námpúm zhə̀n zhə̀nà.
JHN.17.20	“Sə è də̀ bə̀myɛ́ dúdú yil à nʼâ lwə̀l mó yé. Wɔ́ ǹdə́ lũ w lyì bí byɛ̀bɛ́ gakó bə̀ mʼa tó bə̀myɛ́ zɔ̀mà nɛ́ dɛnnɛ bə zù nì mú ga yilə. 
JHN.17.21	À nʼâ lwə̀l mó bə̀ ǹ ce bə̀ gakó yə̀ kɔn rə̀dù, ǹdə ǹmyɛ́ à Da gə́ ŋwɛ́nɛ́ à wẽ́, àmyɛ ŋwɛ́nɛ́ ǹ wẽ́ né, sə bə̀myɛ yə̀ kɔn rə̀dù nə́ wẽ́, mùnì ga lũ w lyì bí zwẽ nyí bə̀ wɔ́ ǹmyɛ́ ǹ twĩ̀ nì. 
JHN.17.22	À zhẽ̌ bə̀ yó dɛ̃̌ ǹdə ǹ gə́ zhẽ̌ à yó dɛ̃̌ nɛ́, mùnì bə yə̀ kɔn rə̀dù ǹdə àmyɛ́ ǹdə́ ǹmyɛ́ gə́ wɔ́ kɔn rə̀dù ní, 
JHN.17.23	a yə̀ bə̀ wẽ́ ǹdə ǹmyɛ́ gə́ ŋwɛ́nɛ́ à wẽ́ né, mùnì bə yə̀ kɔn rə̀dù námpúm, sə lũ w lyì bí lwar bə̀ wɔ́ ǹmyɛ́ ǹ twĩ̀ nì, sə bə lwar myɛ bə̀ ǹ só be ǹdə ǹ gə́ só àmyɛ́ nɛ́.
JHN.17.24	“À Da, wɔ́ ǹmyɛ́ ǹ pɔ bɛ nɛ. Rə̀myɛ́ ce, à nʼâ yâl bə̀ bə̀myɛ yál à gə́ la mə̀gã̌ yál mɔ́, mùnì bə nə zùwə́ y kɛ̀bɛ́ ǹ pɔ nɛ mɔ́ ǹdə́ bə̀ yírhə́, bə̀ ǹ swéné ne ǹdə́ lũ w gwẽ̌ yə̀ kùr ji yé.
JHN.17.25	“À Da, ǹ wɔ́ wu-cángá cə́bal. Lũ w lyì bí yə̀l ǹ pár yé, sə àmyɛ́ yě ǹ párá, sə byɛ̀bɛ́ ǹ pɔ nɛ mɔ́ yě bə̀ wɔ́ ǹmyɛ́ ǹ twĩ̀ nì. 
JHN.17.26	À ce bə lwar ǹ párá, sə à gwẽ̌ bʼa ce bə lwar ǹ pár bə súlí, mùnì ga sónó w kɔ̀bɔ́ ǹ mə́ ǹ só ne mó yə̀ bə̀myɛ wẽ́, sə àmyɛ yə̀ bə̀ wẽ́.”
JHN.18.1	Yezu gə́ zɔ̀m n zhɛ̀, ńmyɛ̌ ǹdə́ ń kwã-lyì bí zhǐr bə vò Sədərɔ̃ bwǐ y èpákɛ̀, bə zù bɔ́ɔ́ òdù wẽ́ gàà. 
JHN.18.2	E jà Zhidə mó mɔ̀bɔ́ ń la mɔ myìnù mú yà ń yě gàà mɔ́ shò, bə̀ Yezu yà ń nə́ ń zə bɛ ń zhə̀l gàà. 
JHN.18.3	Zhidə zɛ̃̀ n zə shə̀dɛ́ɛ́sɛ ǹdə́ Yi jì y yìlnə̀ bé byɛ̀bɛ́ vwĩ̀-zwə́lnə bé yé né cìnə́ bé ǹdə́ Farɛzhɛ̃ɛ̃bá yʼà twĩ̀ mú n mə n vò gàà. Bə̀ yʼà zɔ pàntámsɛ ǹdə́ myìn-pyùùlì ǹdə́ búlə́ wẽ̀ bə mʼe vò.
JHN.18.4	Yezu yà ń yě kɔn dɛ̀bɛ́ gakó rə̀ bàn mɔ̀ zal mɔ́. N zɛ̃̀ n jəl be, n bwə̀rh bè n wɔ̀: “Mɔ̌ lò á nʼá pyà?”
JHN.18.5	Bə wɔ̀ mɔ̀: “Nazarɛtɛ lyì bal Yezu nə́ rʼé pyà.”
JHN.18.5	Yezu zɛ̃̀ n wɔ̀ bɛ: “Nyǐnə ne. Wɔ́ àmyɛ́.”
JHN.18.5	Zhidə yà ń tó be ń zhǐ gàà. 
JHN.18.6	Sə Yezu gə́ wò bè bə̀ wɔ́ ńmyɛ̌, rə̀myɛ́ yi ní, bə̀ gakó twə̀r ǹdə́ bə̀ kwərh bə ló tɛ̃´.
JHN.18.7	N kə́ n bwə̀rh bè n wɔ̀: “Mɔ̌ lò á nʼá pyà?”
JHN.18.7	Bə kʼe wɔ̀: “Nazarɛtɛ lyì bal Yezu nə́ rʼé pyà.”
JHN.18.8	N wɔ̀ bɛ: “À wò ába bə̀ wɔ́ àmyɛ́. Sə è gə wɔ́ àmyɛ́ á nʼá pyà, nyǐnə ne, sʼá yẽ̌ byɛ̀bɛ́ bə̀ dàl mɔ́ nɛ.”
JHN.18.9	Ń wò èta, mùnì zɔ̀mɛ̀ rɛ́ ń yà ń zɔ̀m mɔ́ pyìrh. Ń yà ń wòwə̀: “À Da, à yə̀ byɛ̀bɛ́ ǹ pɔ nɛ mɔ́ mə̀dù ga nɛ yẽ̌ n jé yé.”
JHN.18.10	Shəmɔ Pyɛɛrɛ yà ń zhe shù. N fwə̂rh wə, n za Yi jì y vwĩ̀-zwə́lnə bé yé né cìnə́ bé gakó náncɛ y kɛ̀lɛ́ tùntùnnə̀ mə̀dù jə̀jĩ́ zhɛ̃̌ n pyir. Tùntùnnə̀ mó ńmyɛ̌ mɔ́ yà ń yíl Mələkuusi. 
JHN.18.11	Yezu zɛ̃̀ n wɔ̀ Pyɛɛrɛ nɛ: “Ká ce ǹ shù w ò pyá y wa! Ǹ nə́ ǹ bùl bʼà tʼâ la zə nɔ̀nɔ̀ kâ-zɔ̌m à Da pɔ nɛ mɔ́ a mʼa nyɔ̀?”
JHN.18.12	Rə̀myɛ́ yi ní, shə̀dɛ́ɛ́sɛ́ ǹdə́ sə̀ yó-cə́bal mɔ́, ǹdə́ Zhwifubá Yi jì y yìlnə̀ bé zə Yezu bə lyẽ, 
JHN.18.13	bə jɛ̀rɛ̀ bə zə mɔ bə vò Annɛ sono. Annɛ yà ń wɔ́ Kəyifu cə́m-bal. Wɔ́ Kəyifu ń yà ń wɔ́ vwĩ̀-zwə́lnə bé yé né cìnə́ bé gakó náncɛ byin dí rə̀myɛ́ wẽ́. 
JHN.18.14	Wɔ́ ńmyɛ̌ ń yà ń cící Zhwifubá yó-cìnə́ bé, n wɔ̀ bə̀ lò mə̀dù gə cù dwí rí púlə́púlə́ yil cɔ̃̀.
JHN.18.15	E jà Shəmɔ Pyɛɛrɛ ǹdə́ Yezu kwã-lò dõ yʼà tó mo. Sə Yi jì y vwĩ̀-zwə́lnə bé yé né cìnə́ bé gakó náncɛ y yà ń yě Yezu kwã-lò mó ńmyɛ̌ mɔ́ párá. Bə pɔ̃ sɔ́má n tó Yezu ni n zù kɛ̀lɛ́ wa. 
JHN.18.16	Shəmɔ Pyɛɛrɛ zɛ̃̀ ń zhǐ pwẽ̀ nè bwə̀rə̀ y nyí ni. Yezu kwã-lò mó ńmyɛ̌ mɔ́ ká n du n wɔ̀ kɛ̃-byǐ y è yʼà nʼê yìlì bwə̀rə̀ y ne mó ne, bʼè ce Pyɛɛrɛ zù kɛ̀lɛ́ wa.
JHN.18.17	Kɛ̃-byǐ y zɛ̃̀ e bwə̀rh Pyɛɛrɛ, e wɔ̀: “Ǹmyɛ də̀ bal mɔ́ kwã-lò?”
JHN.18.17	Pyɛɛrɛ wɔ̀: “Ɔ̃́ʼɔ̃, à də̀ ń kwã-lò yé.”
JHN.18.18	Wàr yʼà ŋwɛ́nɛ́. Rə̀myɛ́ ce, kɛ̀lɛ́ y tùntùnnə̀ bé ǹdə́ Yi jì y yìlnə̀ bé yʼà jéé myǐn tɛ̃´ bə̀ nʼê ywə̀lə̀. Pyɛɛrɛ myɛ zɛ̃̀ n tó be ń nə́ ń ywə̀l myǐn mú.
JHN.18.19	Yi jì y vwĩ̀-zwə́lnə bé yé né cìnə́ bé gakó náncɛ y yà ń nə́ ń bwə̀rh Yezu ń kwã-lyì bí ǹdə́ kɔn dɛ̀bɛ́ ń yà ń nə́ ń cèrhè lyì bí ni mú shò-kwã nɛ́.
JHN.18.20	Yezu wɔ̀ mɔ̀: “À zhì lyì bí gakó yé né a zɔ̀m ǹdə́ bɛ. À cèrhè kàrmɔ̀ lyì bí ni dɛ̃ gakó dwã-gùúlí jìsí wẽ́, ǹdə́ Yi jì y kɔ̀nɔ́ w wa, lyì bí gakó gə́ nʼê gùlí dwã mə̀gã̌. À yə̀ shèè a zɔ̀m kaka yé. 
JHN.18.21	Byè yil ǹ nə́ ǹ bwə̀rh nè? Bwə̂rh byɛ̀bɛ́ bə̀ cili à zɔ̀mà nɛ́ mɔ́. Bə̀ yě kɔn ná-dwí yil à yʼà nʼâ zɔ̀m ǹdə́ bɛ.”
JHN.18.22	Ń gə́ wò èta, ǹdə́ Yi jì y yìlnə̀ mə̀dù yà ń zhǐ gàà, n mà mɔ̀ jə̀-sâ, n wɔ̀: “Vwĩ̀-zwə́lnə bé yé né cìnə́ bé gakó náncɛ y ǹ nə́ ǹ lyár èta?”
JHN.18.23	Yezu wɔ̀ mɔ̀: “À gə zɔ̀m à dó, sə́ byili à dóó wə́. À gə kʼâ yə̀ zɔ̀m a dó, wɔ́ byè yil ǹ nə mà nɛ̀?”
JHN.18.24	Annɛ ce bə zə Yezu ǹdə́ nyínsí gwẽ̌ lyẽ mo bə mʼe vò Kəyifu sono.
JHN.18.25	Bə̀ gə́ yʼà nʼê bwə̀rh Yezu yi ní, ǹdə́ Shəmɔ Pyɛɛrɛ yà ń jě myǐn mú nyí ni ń nə́ ń ywə̀lə̀. Lyì jàlà zɛ̃̀ bə bwə̀rh mò bə wɔ̀: “Ǹmyɛ də̀ bal mɔ́ kwã-lò?”
JHN.18.25	N mà nyə̀-pɔ̌, n wɔ̀: “Ɔ̃́ʼɔ̃, à də̀ ń kwã-lò yé.”
JHN.18.26	Mɔ̀bɔ́ Pyɛɛrɛ yà ń za ń zhɛ̃̌ rɛ́ n pyir mó dwí lò mə̀dù, ń yà ń wɔ́ vwĩ̀-zwə́lnə bé yé né cìnə́ bé gakó náncɛ y kɛ̀lɛ́ tùntùnnə̀, ńmyɛ̌ mɔ́ zɛ̃̀ n wɔ̀ Pyɛɛrɛ nɛ: “È də̀ ǹmyɛ́ à yʼà nɔ ǹ tó Yezu mú ni ǹ wɔ bɔ́ɔ́ w wẽ́ mó?”
JHN.18.27	Pyɛɛrɛ kə́ n mà nyə̀-pɔ̌, n wɔ̀ bʼè də̀ zhə̀n yé. Rə̀myɛ́ yi ní cìcì, cə́-bya kúrh.
JHN.18.28	Bə zɛ̃̀ bə zə Yezu bə zhǐr Kəyifu sõ, bə vò cɔ w cə́bal mɔ́ sõ kɛ̀lɛ́ wa. È yʼà wɔ́ nəkɔkɔ́lɛ́ shãã shãã. Sə Zhwifubá gə́ yʼà bə sɔ́má zhe bə̀ nʼê zwì lò mɔ̀bɔ́ ń də̀ Zhwifu sõ kɛ̀lɛ́ w mɔ́ ce, bə̀ yə̀ shɛ̀nɛ́ bə zù bùrsí jì y wẽ́ yé, mùnì bə̀ bə̀kʼa pə jìmdì bə̀ cìn nì yé, sə bə ŋwɛ̀nɛ́ bə jí Pakɛ y címsí kùjú wə́.
JHN.18.29	Rə̀myɛ́ ce, cɔ w cə́bal Pyəlatɛ zɛ̃̀ n du pwẽ̀ nè, n bwə̀rh bè n wɔ̀: “Bə̀kɔ́n yò bal mɔ́ mɔ̀bɔ́ wɛ̀rhɛ́, á mʼá zə mɔ á bə̀ nyɔ̀nɔ̀?”
JHN.18.30	Bə wɔ̀ mɔ̀: “Ń gə yà ń yə̀ lwɛlɛ wɛ̀rhɛ́, nə́ yʼâ tʼá zə mɔ nə́ bàn mɔ́ pɔ yé.”
JHN.18.31	N zɛ̃̀ n wɔ̀ bɛ: “Á cìcì zəna mɔ á vò á kə́ ń bùrsí sə tó ǹdə á nyə́ né gə́ nʼê byili ní.”
JHN.18.31	Bə wɔ̀ mɔ̀: “Nə́myɛ̌ bə sɔ́má zhe nə́ nʼé gwi lò yé.” 
JHN.18.32	Kɔn yàl èta mùnì zɔ̀mɛ̀ rɛ́ Yezu yà ń zɔ̀m n mə n byili ń gə́ la nɛ́ cú mú pyìrh.
JHN.18.33	Pyəlatɛ ká n zù bùrsí jì y wẽ́, n byẽ̀ Yezu, n bwə̀rh mò n wɔ̀: “Ǹ wɔ́ Zhwifubá pyɔ̌?”
JHN.18.34	Yezu myɛ bwə̀rh mɔ̀ n wɔ̀: “Ǹmyɛ́ cìcì ǹ nə́ ǹ bùl rə̀myɛ́, ráá lyì dwã bə̀ zɔ̀m à yò ǹdə́ mɔ́?”
JHN.18.35	Pyəlatɛ wɔ̀: “À wɔ́ Zhwifu nà? Wɔ́ ǹ dwí lyì bí ǹdə́ vwĩ̀-zwə́lnə bé yé né cìnə́ bé bə zə mɔ́ bə bʼe pɛ̃. Bə̀kɔ́n ǹ wɛ̀rhɛ́?”
JHN.18.36	Yezu zɛ̃̀ n wɔ̀ mɔ̀: “À pyɛ̀lɛ̀ rɛ́ də̀ lũ w kɔ̀bɔ́ pyɛ̀lɛ̀ yé. À pyɛ̀lɛ̀ rɛ́ gə yʼà wɔ́ lũ w kɔ̀bɔ́ pyɛ̀lɛ̀, à shə̀dɛ́ɛ́sɛ́ yʼà mʼa bú ǹdə́ Zhwifubá yó-cìnə́ bé, mùnì bə̀ bə̀kʼa zə nɛ yé. Sə à pyɛ̀lɛ̀ rɛ́ də̀ lũ w kɔ̀bɔ́ nyân yé.”
JHN.18.37	Pyəlatɛ zɛ̃̀ n bwə̀rh mò n wɔ̀: “Ǹ nə zɛ̃̀ ǹ wɔ́ pyɔ̌?”
JHN.18.37	Yezu wɔ̀: “Ǹdə ǹ gə́ zɔ̀m nɛ́, à wɔ́ pyɔ̌. Bə̀ lùl nè a bə̀ lũ w wə, mùnì a yə̀ zhə̀n dɛ́ zhə̀n-cínnə. Lò mɔ̀bɔ́ gakó ń só zhə̀nà, rə̀-ná-cí nə́ ń cili à zɔ̀mà nɛ́.”
JHN.18.38	Pyəlatɛ zɛ̃̀ n bwə̀rh mò n wɔ̀: “Zhə̀n wɔ́ byè?”
JHN.18.38	Ń gə́ zɔ̀m èta n zhɛ̀, n zɛ̃̀ n kə́ n du pwẽ̀ nè n wɔ̀ Zhwifubá ne: “Àmyɛ́ bə kaka nɛ rə̀ nʼê byili bə̀ bal mɔ́ mɔ̀bɔ́ dó yé. 
JHN.18.39	Á yě bə̀ nə́ myɛ̀rhɛ̀ nə́ nʼé wɛ̀rhɛ́ kɔn rə̀dù: Pakɛ címsí gə yú gakó, à yʼa vùr byə̀nə́-jì cìnə́ bé mə̀dù. Á nə nʼá yâl bʼà dwĩ̀ Zhwifubá pyɔ̌ mɔ́ nɛ?”
JHN.18.40	Bə̀ gakó bya bə wɔ̀: “Ɔ̃́ʼɔ̃, bə̀ká dwĩ̀ mɔ̀bɔ́ nɛ yé! Vǔr Barabaasɛ!” E jà Barabaasɛ mɔ́ yà ń wɔ́ vwârhna.
JHN.19.1	Pyəlatɛ zɛ̃̀ n pə bɛ nyí bə̀ bə̀ mâ Yezu ǹdə́ dànə̀shàárɛ. 
JHN.19.2	Shə̀dɛ́ɛ́sɛ́ kwè kàmə̀-zù-èdɔ̀lɔ̀ nánshɔ̃̀ sə zù mù, sə jéé sɔr ǹdə pyɛ̀lɛ̀ yə́-pú ta sə pú ń yó wə, 
JHN.19.3	sə zɛ̃̀ sə̀ nʼê twí ń yé né sə̀ zhe: “Nə́ rʼé ce mó Zhwifubá pyɔ̌!”. Sə zɛ̃̀ sə̀ nʼê mà mɔ̀ jə̀-sə̂rh.
JHN.19.4	Pyəlatɛ kə́ n du pwẽ̀ nè, n wɔ̀ lyì-zhâ bɛ́ nɛ: “Nyǐnə, à zə mɔ à bàn pwẽ̀ nè mùnì ga á lwar bʼà yə̀ kaka nɛ rə̀ nʼê byili bə̀ ń dó yé.”
JHN.19.5	Yezu du pwẽ̀ nè ǹdə́ sɔɔrɛ́ bə̀ pú ń yó w mó, ǹdə́ kàmə̀-zù-shɔ̃̀ w bə̀ zù mù mú. Pyəlatɛ zɛ̃̀ n wɔ̀ bɛ: “Nyǐnə bal mɔ́!”
JHN.19.6	Vwĩ̀-zwə́lnə bé yé né cìnə́ bé ǹdə́ Yi jì y yìlnə̀ bé gə́ nɔ mɔ, bə zɛ̃̀ bə búbwéé bə wɔ̀: “Ce bə pəpa mɔ də̀-jɔrhɔ́ yó! Ce bə pəpa mɔ də̀-jɔrhɔ́ yó!”
JHN.19.6	Pyəlatɛ wɔ̀ bɛ: “Zwẽnə mo á cìcì pəpa də̀-jɔrhɔ́ yó, bʼè gə wɔ́ àmyɛ́ yilə, à bə ń dóó nɛ yé.”
JHN.19.7	Bə wɔ̀ mɔ̀: “Nə́myɛ̌ zhe nyí rə̀dù, sə nyí rí rə̀myɛ́ gə́ nʼê byili ní mú, mɔ̀bɔ́ mə̂ ǹdə́ gu, ń gə́ nə́ ń zə ń cìn ń yàl Yi Byǐ mú yilə.”
JHN.19.8	Pyəlatɛ gə́ nyɛ̀ɛ̀ rə̀myɛ́, ywẽ kwɛrhɛ rə zə mɔ. 
JHN.19.9	N ká n zù bùrsí jì y wə, n bwə̀rh Yezu n wɔ̀: “Yẽ̀ ǹ shí ní?” Sə Yezu yə̀ mɔ lyár bə̀ kaka yé.
JHN.19.10	Pyəlatɛ zɛ̃̀ n wɔ̀ mɔ̀: “Àmyɛ́ à nʼâ zɔ̀m ǹdʼám, ǹ tá ǹ lyár nɛ? Ǹ yə̀l bʼà wɔ̌ à ce bə̀ yẽ̌ mó, à kʼâ wɔ̌ à ce bə̀ pəpa mɔ́ də̀-jɔrhɔ́ yó?”
JHN.19.11	Yezu wɔ̀ mɔ̀: “Yi gə yə̀ dɛ̃̌ zhì rə pɔ̃́ jàn, ǹ wàr ǹ la nɛ kaka wɔ̀rhɔ́ yé. Wɔ́ rə̀myɛ́ è ce lò mó mɔ̀bɔ́ ń zɔ nɛ n pɔ̃́ mɔ́ yə̀-bəlɔ̀lɔ́ w du ǹmyɛ́ nyɔ̃̌ wá.”
JHN.19.12	Kɔn zhí rə̀myɛ́ yi ní, Pyəlatɛ yà ń nə́ ń yâl sə n ce bə yẽ̌ Yezu ni. Zhwifubá zɛ̃̀ bə búbwéé bə wɔ̀: “Ǹ gə yẽ̌ bal mɔ́ mɔ̀bɔ́ nɛ, sə́ nyǐ ǹ də̀ Səzaarɛ dɔwa yé, bə̀ lò mɔ̀bɔ́ gakó ń nə́ ń wə̀l bə̀ ńmyɛ̌ wɔ́ pyɔ̌, rə̀-ná-cí nə́ ń jí zùùrì ǹdə́ Səzaarɛ.”
JHN.19.13	Pyəlatɛ gə́ nyɛ̀ɛ̀ rə̀myɛ́, n ce bə zə Yezu bə du pwẽ̀ nè. N zɛ̃̀ n jòm ń bùrsí də̀gwã́ y yó, jìlú w kɔ̀bɔ́ bə̀ nʼê byẽ̀ bə̀ “Nə́kulə jìlú” mú yó. Zhwifubá nʼê byẽ̀ jìlú w òmyɛ́ bə̀ Gabata. 
JHN.19.14	N wɔ̀ Zhwifubá nɛ: “Nyǐnə á pyɔ̌ mɔ́!”
JHN.19.14	È yʼà wɔ́ nə̀nyɔ́nɔ́ cəcəl, ǹdə́ bə̀ Pakɛ y címsí dâl bə̀ nəkɔla. 
JHN.19.15	Bə̀ gakó tó dwã bə búbwéé bə wɔ̀: “Ce bə gu mu! Ce bə gu mu! Ce bə pəpa mɔ də̀-jɔrhɔ́ yó!”
JHN.19.15	Pyəlatɛ zɛ̃̀ n bwə̀rh bè n wɔ̀: “À ce bə pəpa á pyɔ̌ mɔ́ də̀-jɔrhɔ́ yó?”
JHN.19.15	Vwĩ̀-zwə́lnə bé yé né cìnə́ bé zɛ̃̀ bə wɔ̀: “Nə́ bə pyɔ̌ dõ zhe e súlí Səzaarɛ nɛ yé.”
JHN.19.16	Rə̀myɛ́ yó, n pə bɛ nyí bə̀ bə̀ zə Yezu bə vò bə pəpa də̀-jɔrhɔ́ w yó.
JHN.19.16	Bə zɛ̃̀ bə zə Yezu bə zhǐr, 
JHN.19.17	bə ce n zhĩ ń də̀-jɔrhɔ́ w n mə n du cɔ w wa, n vò jàà y kɛ̀bɛ́ bə̀ nʼê byẽ̀ bə̀ “Yó-kóló jàà” mɔ́ wa. Zhwifubá nʼê byẽ̀ jàà y èmyɛ́ bə̀ Gɔləgɔta. 
JHN.19.18	Wɔ́ gàà bə̀ pəpa mɔ də̀-jɔrhɔ́ w yó né. Sə bə̀ súlí bə pəpa lyì bə̀lyè də̀-jaárhɛ dwã yó, mə̀dù Yezu jə̀jĩ́ ni, mə̀dù ń jə̀gwã̀ nɛ̀.
JHN.19.19	Pyəlatɛ yà ń ce bə kɛ̃ zɔ̀mà bwèlè yó, bə pəpa də̀-jɔrhɔ́ w nɛ Yezu yə́-pɛ̀lɛ́ wa. Bə̀ yʼà kɛ̃ bə wɔ̀: “Nazarɛtɛ lyì bal Yezu, Zhwifubá pyɔ̌ mɔ́”. 
JHN.19.20	Bə̀ gə́ yʼà pəpa Yezu də̀-jɔrhɔ́ w yó mə̀gã̌ mɔ́ yʼà bwə́l cɔ w nɛ. Rə̀myɛ́ ce Zhwifubá nánzhəzhɔ̌ kàrmə̀ zɔ̀mà nɛ́ nə̀myɛ́. Pyəlatɛ yà ń kɛ̃ nɛ ǹdə́ ebərə́ ǹdə́ latɛ̃´ ǹdə́ gə̀rɛ́kɛ.
JHN.19.21	Zhwifubá vwĩ̀-zwə́lnə bé yé né cìnə́ bé zɛ̃̀ bə wɔ̀ Pyəlatɛ nɛ: “Bə̀ká kɛ̃ bə̀ ‘Zhwifubá pyɔ̌’ yé. Kɛ̃ bə̀ ń wò bə̀ ń wɔ́ Zhwifubá pyɔ̌.”
JHN.19.22	Pyəlatɛ wɔ̀ bɛ: “Tɛ̀bɛ́ à kɛ̃ mɔ́, wɔ́ rə̀myɛ́ à kɛ̃.”
JHN.19.23	Shə̀dɛ́ɛ́sɛ́ gə́ pəpa Yezu də̀-jɔrhɔ́ w yó sə zhɛ̀, sə kwè ń gàndɛ́ sə bɔ̀n kùrə̀ nə̀na. Shə̀dáá èdù gakó jí kùr rə̀dù. E dâl ń kàmə̀-zù-èdɔ̀lɔ̀ w dúdú. Kàmə̀-zwǐ y èmyɛ́ yʼà wɔ́ námpúm, è bə nyənyɛlɛ zhe yé. 
JHN.19.24	Sə zɛ̃̀ sə wɔ̀ dwã nɛ: “Bànà nə́ bə̀kʼá kâr y yé. Nə́ mʼâ tə́ tántɛ́ɛ́, nə́ nyǐ wɔ́ mɔ̌ lò ń mà n cìní yə.”
JHN.19.24	Kɔn tó èta, mùnì ga kɔn dɛ́ dɛ̀bɛ́ Yi zɔ̀mɛ̀ rɛ́ sɛ́bɛ́ rɛ́ byili mú pyìrh. Bə̀ kɛ̃ rə̀ wẽ́ bə wɔ̀:
JHN.19.24	“Bə̀ tə̀l à gàndɛ́, bə zɛ̃̀ bə tə́ tántɛ́ɛ́,
JHN.19.24	bə nyǐ wɔ́ mɔ̌ lò ń mà n cìní à kàmə̀-zù-èdɔ̀lɔ̀ wá.”
JHN.19.24	Wɔ́ èta shə̀dɛ́ɛ́sɛ́ wɛ̀rhɛ́ nɛ́.
JHN.19.25	Yezu ná ǹdə́ ń ná nyɛ̃´ mɔ́ ǹdə́ Kəlɔpaasɛ kɛ̃ Marɛ, ǹdə́ Magədala lyì bə̀kɔ́ Marɛ
JHN.19.26	Ń gə́ nɔ ń ná ǹdə́ ń kwã-lò mó mɔ̀bɔ́ ń yà ń só mó ń zhǐ ń ná sarh nɛ, n zɛ̃̀ n wɔ̀ ń ná nɛ: “Kɛ̃, nyǐ ǹ byǐ mú.”
JHN.19.27	N wɔ̀ ń kwã-lò mó myɛ nɛ: “Nyǐ ǹ ná.” Kɔn zhí dɛ̃ rɛ́ rə̀myɛ́, Yezu kwã-lò mó ńmyɛ̌ mɔ́ já n zwẽ Marɛ ń sono.
JHN.19.28	Yezu yà ń yě bə̀ kɔn gakó zhɛ̀, n zɛ̃̀ n wɔ̀: “Nə̀nyɛ̀lsɛ̀ zhe ne.” Ń zɔ̀m èta mùnì ga dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ wẽ́ mó pyìrh.
JHN.19.29	Kɔ̀lɔ́ òdù yʼà zhǐ tɛ̃´ gàà ò sú ǹdə́ sɛ̃´ kárɛ́. Bə mɔ́rh ku mə̀ wẽ́, bə ce lyɛ́nɛ́ nɛ bə ce ń nyí ni. 
JHN.19.30	Yezu gə́ lə́lá sɛ̃´ mɔ́ kárɛ́ mɔ́, n zɛ̃̀ n wɔ̀: “Kɔn gakó zhɛ̀.” N lwəl ń yó tɛ̃´ n já n cì.
JHN.19.31	Shìrhə́ dɛ̃ rɛ́ yʼà dâl bə̀ nəkɔla. Dɛ̃ rɛ́ rə̀myɛ́ yʼà wɔ́ címsi nánfɔ̀lɔ̀ dɛ̃. Zhwifubá yó-cìnə́ bé yʼà tʼâ yâl bə̀ lyì bí byɛ̀bɛ́ bə̀ pəpa də̀-jaárhɛ́ yó mó mɛ̃ gàà kɔn mʼe yí dɛ̃ rɛ́ yé. Rə̀myɛ́ ce, bə zɛ̃̀ bə vò bə lwə̀l Pyəlatɛ nɛ, bə̀ ń ce bə vò bə kə́ bə̀ cə́ né,
JHN.19.32	Shə̀dɛ́ɛ́sɛ́ yí lyì bí bə̀lyè y bə̀ yʼà súlí Yezu ni bə pəpa də̀-jaárhɛ́ yó mó ne sə kə́ mə̀dù y cə́ né, sə lyɛ̃ sə kə́ ń dõ mó myɛ cə́ né. 
JHN.19.33	Sə̀ gə́ yú Yezu ni, sə pwírí ń cùwə̀. Sə̀ kʼê yə̀ ń cə́ né kɛ́ yé. 
JHN.19.34	Shə̀dáá èdù zɛ̃̀ e zə swé e zò ń sə́pún ni. Rə̀myɛ́ yó, jal ǹdə́ nɛ̃̌ du.
JHN.19.35	Mɔ̀bɔ́ ń nə́ ń byili ri mú nɔ rɛ ǹdə́ ń yírhə́, sə kɔn dɛ̀bɛ́ ń nə́ ń byili mú wɔ́ zhə̀nà. E jà ń cìcì yě bə̀ dɛ̀bɛ́ ń nə́ ń byili mú wɔ́ zhə̀nà, mùnì ámyɛ zwẽ nyí. 
JHN.19.36	Kɔn tó èta, mùnì kɔn dɛ́ tɛ̀bɛ́ Yi zɔ̀mɛ̀ rɛ́ sɛ́bɛ́ rɛ́ byili mú pyìrh. Bə̀ kɛ̃ rə̀ wẽ́ bə wɔ̀: “Bə̀ tʼâ la ń kú òdù ga kɔ́ yé.” 
JHN.19.37	Bə̀ kɛ̃ sɛ́bɛ́ rɛ́ rə̀myɛ́ jàà dõ wẽ́ myɛ bə wɔ̀: “Bə̀ mʼa kwẽ̌ bə nyǐ mɔ̀bɔ́ bə̀ zò mó.”
JHN.19.38	Arəmatɛ lyì bal mə̀dù yà ń ŋwɛ́nɛ́, ń yíl Zhozefu. Ń yà ń wɔ́ Yezu kwã-lò, sə Zhwifubá yó-cìnə́ bé ywẽ gə́ yʼà zhe mo mó ce, ń yə̀ shɛ̀nɛ́ bə lwar bə̀ ń wɔ́ Yezu kwã-lò yé. N zɛ̃̀ n vò Pyəlatɛ sõ, n lwə̀l mò, mùnì n pɔ̃ sɔ́má n vò n kwè Yezu. Sə Pyəlatɛ pɔ mɔ sɔ́má n vò n kwè mò.
JHN.19.39	Nəkɔdɛm mɔ́ mɔ̀bɔ́ ń yà ń tú Yezu sõ ǹdə́ cəcɛ̃ y mɔ́ myɛ yà ń zə wẽ̀ nánzhəzhɔ̌ rə̀ lwẽ́ nã́nyə̀nyɛ̀lɛ́ bə̀ nʼê byẽ̀ bə̀ myííri ǹdə́ alwɛ́ɛ́sɛ n mə n bà. 
JHN.19.40	Bə̀myɛ́ bə̀lyè y sɛ̃ dwã nɛ bə kwè Yezu, bə zhɛ́rhɛ́ wẽ̀ dé rə̀ lwẽ́ nã́nyə̀nyɛ̀lɛ́ y ń yó, bə zɛ̃̀ bə zə kàmə̀-jɛ̀rh bə mʼe pyípyílí mu ǹdə Zhwifubá gə́ yʼà nʼê wɛ̀rhɛ́ nɛ́ bə̀ mʼê ce bə̀ cùùrí.
JHN.19.41	Bə̀ gə́ yʼà pəpa Yezu də̀-jɔrhɔ́ w yó mə̀gã̌ mɔ́ yʼà bwə́l bɔ́ɔ́ òdù nì. Sə lú-bɔ̀l nándùl yʼà ŋwɛ́nɛ́ bɔ́ɔ́ w òmyɛ́ mɔ́ wẽ́, bə̀ yʼà gwẽ̌ yə̀ lò mə̀ wẽ́ ce yé.
JHN.19.42	Bɔ̀l mɔ́ gə́ yʼà bwə́l gàà, e jà Zhwifubá shìrhə́ y dɛ̃ rɛ́ yʼà dâl bə̀ nəkɔl mɔ́ ce, wɔ́ mə̀myɛ́ wẽ́ bə̀ kwè Yezu bə vò bə ce né.
JHN.20.1	Shìrhə́ dɛ̃ rɛ́ zɛ̃̀ nəkɔkɔ́lɛ́ jə̀máásɛ́ yùwə̀, Magədala lyì bə̀kɔ́ Marɛ pyẽ̀ pyẽ̀ n zɛ̃̀ n vò lú-bɔ̀l mɔ́ yó ǹdə́ cɛ y gwẽ̌ yə̀ wárh yé, n pwírí nə́kulu w ò yʼà pyi bɔ̀l mɔ́ nyí ni mú púr. 
JHN.20.2	N zɛ̃̀ n dùr n vò Shəmɔ Pyɛɛrɛ ǹdə́ Yezu kwã-lò mó mɔ̀bɔ́ ń yà ń só mó sõ, n wɔ̀ bɛ: “Bə̀ vùr Cinu bɔ̀l mɔ́ wa, sə nə́ yə̀l bə̀ gə́ cĩ́ mu má yé.”
JHN.20.3	Rə̀myɛ́ yó, Pyɛɛrɛ ǹdə́ Yezu kwã-lò mó dõ mó shə́r, bə̀ la bɔ̀l mɔ́ yó. 
JHN.20.4	Bə̀ ga bə̀lyè y yʼà nʼê dùrə̀, sə Yezu kwã-lò mó dõ mó dùr n lyɛ̃ Pyɛɛrɛ, n jɛ̀rɛ̀ mɔ̀ n yí bɔ̀l mɔ́ yó, 
JHN.20.5	n wùlì n gwɛ̃, n nə kàmə̀-jɛ̀sɛ́ sə̀ yʼà pyípyílí mu mú sə̀ pyě tɛ̃´ bɔ̀l mɔ́ wẽ́, sə ń yə̀ mə̀ wẽ́ zwì yé. 
JHN.20.6	Shəmɔ Pyɛɛrɛ tà-kwã n yí, n zù bɔ̀l mɔ́ wa, n nə kàmə̀-jɛ̀sɛ́ sə̀ pyě tɛ̃´. 
JHN.20.7	Sə kàmə̀-jɛ̃̀ y kɛ̀bɛ́ bə̀ yʼà mʼe bə Yezu yó w mó yʼà pyípyílí è pyě jàà dõ w è dúdú.
JHN.20.8	Rə̀myɛ́ yó, Yezu kwã-lò mó dõ mó ń jɛ̀rɛ̀ Pyɛɛrɛ n yí bɔ̀l mɔ́ yó mó myɛ zɛ̃̀ n zù. Ń yírhə́ na, n zwẽ nyí. 
JHN.20.9	Bə̀ yʼà gwẽ̌ yə̀ kɔn dɛ́ tɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́, bə̀ Yezu mə̂ sə n bwìrhì n du cùùrì wẽ́ mó kùr swí yé.
JHN.20.10	Rə̀myɛ́ kwã nɛ́, bə kʼa kwɛ̃̀ bə vò jè.
JHN.20.11	Rə̀myɛ́ yó ǹdə́ Marɛ yà ń zhǐ pwẽ̀ nè lú-bɔ̀l mɔ́ nyí ni ń nə́ ń kúrhə́. N zɛ̃̀ n wùlì n gwɛ̃ bɔ̀l mɔ́ wa, 
JHN.20.12	n nə màlɛ́kabá bə̀lyè bə̀ zù gã̀-pwẽ̀, bə̀ jě bə̀ gə́ yʼà cĩ́ Yezu mə̀gã̌ mɔ́. Màlɛ́ka y èdù y yʼà jě ń yó w gə́ yʼà zâ má mɔ́, è dõ mó zɛ̃̀ è jě ń nèsé gə́ yʼà zâ má mɔ́. 
JHN.20.13	Màlɛ́kabá zɛ̃̀ bə bwə̀rh mò bə wɔ̀: “Kɛ̃, bə̀kɔ́n rə̀ zhe mó ǹ mə́ ǹ kúrhə́?”
JHN.20.13	N wɔ̀ bɛ: “Bə̀ vùr à Cinu, sə à yə̀l bə̀ gə́ cĩ́ mu mə̀gã̌ yé.”
JHN.20.14	Ń gə́ wò èta, n pyìrhí n nə Yezu ǹdə́ ń zhǐ, sə ń yə̀ lwar bə̀ wɔ́ ńmyɛ̌ yé. 
JHN.20.15	Yezu zɛ̃̀ n bwə̀rh mò n wɔ̀: “Kɛ̃, bə̀kɔ́n rə̀ zhe mó ǹ mə́ ǹ kúrhə́? Mɔ̌ lò ǹ nə́ ǹ pyà?”
JHN.20.15	Marɛ yà ń nə́ ń bùl bə̀ wɔ́ bɔ́ɔ́ w yìlnə̀ mó, n zɛ̃̀ n wɔ̀ mɔ̀: “È gə wɔ́ ǹmyɛ́ ǹ vùr mò, sə́ byili ni ǹ gə́ cĩ́ mu mə̀gã̌, a vò a kwè.”
JHN.20.16	Yezu wɔ̀ mɔ̀: “Marɛ!”
JHN.20.16	N zɛ̃̀ n pyìrhí n wɔ̀ Yezu ni ǹdə́ ebərə́: “Rəbuni!” (Rə̀ kùr wɔ́: “Yó-cə́bal”.)
JHN.20.17	Yezu zɛ̃̀ n wɔ̀ mɔ̀: “Bə̀ká jíjírhí ni, bʼà gwẽ̌ yə̀ à Da sõ zhə̀l yé. Sə zhəl ń wɔ̀ à da-byâ bɛ́ nɛ bʼà la à Da mɔ́ ń wɔ́ bə̀myɛ Da mɔ́ sõ, à Yi rí rə̀ wɔ́ bə̀myɛ Yi mú sõ.”
JHN.20.18	Marɛ zɛ̃̀ n vò n wɔ̀ Yezu kwã-lyì bí ni: “À nɔ Cinu.” N byili bi kɔn dɛ́ dɛ̀bɛ́ ń zɔ̀m ǹdə́ mɔ mɔ́ myɛ.
JHN.20.19	Jə̀máásɛ́ sə̀myɛ́ yù w cìcì, də̀dɛ̀nɛ́ yi gə́ yúwə́, Yezu kwã-lyì bí yʼà ŋwɛ́nɛ́ jì èdù wẽ́, sə bə̀ yʼà nʼê dùr Zhwifubá yó-cìnə́ bé ywẽ. Rə̀myɛ́ ce, bə̀ yʼà sàásɛ bwə̀ə̀lé gakó. Yezu bə̀ n zhì bə̀ cəcəl wə, n wɔ̀ bɛ: “Yə̀-zùlə́ yál nɛ́ ǹdʼába.”
JHN.20.20	Ń gə́ wò èta n zhɛ̀, n zɛ̃̀ n byili bi ń jɛ̀sɛ́ ǹdə́ ń sə́púndí. Wu-nyɔ̃̀ nánfɔ̀lɔ̀ zə bɛ bə̀ gə́ nɔ Cinu mú yilə.
JHN.20.21	N zɛ̃̀ n kə́ n wɔ̀ bɛ: “Yə̀-zùlə́ yál nɛ́ ǹdʼába. À nʼâ twĩ̀ ába ǹdə à Da gə́ twĩ̀ àmyɛ nɛ́.”
JHN.20.22	Ń gə́ zɔ̀m rə̀myɛ́ n zhɛ̀, n zɛ̃̀ n fùrh zho bə̀ yó, n wɔ̀: “Zwẽnə Eshirhə náàcɛ̀nɛ́. 
JHN.20.23	Lyì byɛ̀bɛ́ gakó á gə pɔ bɛ bə̀ yə̀-bəlwàálɛ sǔbri, bə̀ mʼa nə rə̀ sǔbri, sə lyì byɛ̀bɛ́ gakó á gə yə̀ bɛ̀ sǔbri pɛ, bə̀ yə̀-bəlwàálɛ́ gwẽ̌ zhǐ ǹdə́ bɛ.”
JHN.20.24	Yezu kwã-lyì bí shí ǹdə́ bə̀lyè y mə̀dù y ń yíl Tɔma, bə̀ nʼê byẽ̀ bə̀ “Nə̀cílí” mú, yà ń tɛ̀nɛ́ Yezu gə́ yà ń tú bə̀ sono mó yi ní yé.
JHN.20.25	Ń gə́ tú rə̀myɛ́ kwã nɛ́, ń dwã bɛ́ wɔ̀ mɔ̀: “Nə́myɛ̌ nɔ Cinu.”
JHN.20.25	Tɔma zɛ̃̀ n wɔ̀ bɛ: “Àmyɛ́ gə yə̀ dàdâbsɛ́ bɔ̀là bɛ́ nɛ ń jɛ̀sɛ́ nɛ, a ce à jə̀fɔ́lɛ́ nɛ́, a ce à jɛ̃̀ ń sə́púndí bɔ̀l mɔ́ myɛ wa, à tʼâ la nyí zõ yé.”
JHN.20.26	È dwã nyàlpyɛ̀ y yùwə̀, Yezu kwã-lyì bí yʼà kʼê ŋwɛ́nɛ́ jì y wẽ́, sə Tɔma yà ń ŋwɛ́nɛ́ rə̀myɛ́ yùwə̀. Yezu kə́ n bə̀ ǹdə́ jì y bwə̀ə̀lé sàásɛ, n zhì bə̀ cəcəl wə, n wɔ̀ bɛ: “Yə̀-zùlə́ yál nɛ́ ǹdʼába.”
JHN.20.27	N zɛ̃̀ n wɔ̀ Tɔma nɛ: “Nyǐ dàdâbsɛ́ bɔ̀là bɛ́ à jɛ̀sɛ́ nɛ. Ce ǹ jə̀fɔ́lɛ́ y nɛ́ ń nyì, sə́ ce ǹ jɛ̃̀ y à sə́púndí bɔ̀l mɔ́ myɛ wa, ń zwẽ nyí, sə́ yẽ̌ tə́tɔ̀ná co ne.”
JHN.20.28	Tɔma zɛ̃̀ n wɔ̀: “À Cinu ǹdə́ à Yi.”
JHN.20.29	Yezu wɔ̀ mɔ̀: “Wɔ́ ǹ yírh gə́ nɔ yil ǹ zwẽ nyí! Wu-nyɔ̃̀ cìnə́ wɔ́ lyì byɛ̀bɛ́ bə̀ yírhə́ yə̀ nɛ, bə jʼa zwẽ nyí.”
JHN.20.30	Yezu wɛ̀rhɛ́ màmyaarhɛ dwã nánzhəzhɔ̌ ń kwã-lyì bí yírh wə, sə bə̀ yə̀ rə̀myɛ́ sɛ́bɛ́ rɛ́ tɛ̀bɛ́ wẽ́ ce yé. 
JHN.20.31	Sə tɛ̀bɛ́ bə̀ co sɛ́bɛ́ rɛ́ tɛ̀bɛ́ wẽ́ mó wɔ́ mùnì ga rə ce á zwẽ nyí bə̀ Yezu wɔ́ Kristə, Yi Byǐ mú. Á gə zwẽ nyí, á bʼâ nə nyǔ mə̀ tʼâ la zhɔ̌ ńmyɛ̌ jàn yilə.
JHN.21.1	Rə̀myɛ́ kwã nɛ́, Yezu kə́ n bə̀ n lyí ń kwã-lyì bí. Sə rə̀myɛ́ yʼà wɔ́ Təbɛrəyaadɛ mwə̃́ y yó. Nyǐnə ń gə́ tó né n mə n lyí bi: 
JHN.21.2	è yʼà wɔ́ Shəmɔ Pyɛɛrɛ ǹdə́ Tɔma (bə̀ nʼê byẽ̀ mò bə̀ “Nə̀cílí”) ǹdə́ Natanayəə (ń shí Kana, Gəlile tənà y wa) ǹdə́ Zebede byâ bɛ́, ǹdə́ Yezu kwã-lyì dwã bə̀lyè. Bə̀ gakó yʼà zhǐ ǹdə́ dwã.
JHN.21.3	Shəmɔ Pyɛɛrɛ zɛ̃̀ n wɔ̀ bɛ: “À la vò a gwɛ̃̀.”
JHN.21.3	Bə wɔ̀ mɔ̀: “Nə́myɛ mʼâ tó mó nə́ vò.” Bə zhǐr bə vò bə zù bǔ-bwəl lé wə, bə gwɛ̃̀ gwɛ̃̀, sə bə̀ yə̀ kaka zal cəcɛ̃ y èmyɛ́ wẽ́ yé.
JHN.21.4	Cɛ y gə́ tú è nʼê lɛ́ yó né, Yezu bə̀ ń zhǐ bù-cǔ w yó, sə ń kwã-lyì bí yʼà yə̀l bə̀ wɔ́ ńmyɛ̌ yé. 
JHN.21.5	N zɛ̃̀ n bwə̀rh bè n wɔ̀: “À bə̀sɔ́ná, á yə̀ mɔ́mɔ̌rh zal nà?”
JHN.21.5	Bə wɔ̀ mɔ̀: “Ɔ̃́ʼɔ̃.”
JHN.21.6	N zɛ̃̀ n wɔ̀ bɛ: “Dulnə gùndwǐ rí bǔ-bwəl lé jə̀jĩ́ sõ, á bʼâ zə kɔna.”
JHN.21.7	Yezu kwã-lò mó mɔ̀bɔ́ ń yà ń só mó zɛ̃̀ n wɔ̀ Pyɛɛrɛ nɛ: “Nyǐ wɔ́ Cinu.”
JHN.21.7	E jà Shəmɔ Pyɛɛrɛ yà ń lwə̂r ń kàmə̀-zwǐ y n cĩ́ tɛ̃´. Sə ń gə́ nyɛ̀ɛ̀ bə̀ wɔ́ Cinu, n kwè y n zù, n kwè ń cã̌-tɔ̀nɔ̀ w n lyẽ ń cã̌ nɛ́, n zɛ̃̀ n fwɛ̃´ mwə̃́ y wə. 
JHN.21.8	Yezu kwã-lyì bí dwã bɛ́ yʼà bə nyɛ ǹdə́ bù-cǔ w yé. Bə̀ yʼà mə̂ dwã ǹdə́ mɛ́tər zɔ̌m. Bə zɛ̃̀ bə zhì bǔ-bwəl lé wẽ́ bə vwɛ̃ gùndwǐ rí, rə̀ yʼà sú ǹdə́ mɔ́mɔ̌sɛ́ mɔ́, bə mʼe bə̀ bù-cǔ w nyí ni.
JHN.21.9	Bə̀ gə́ du bù-cǔ w yó, bə pwírí myǐn bə̀ jéé tɛ̃´ ǹdə́ émɔ̌rh mə̀ wẽ́. Bə nə búúri myɛ mə̀ sarh nɛ.
JHN.21.10	Yezu zɛ̃̀ n wɔ̀ bɛ: “Vǔrnə émɔ̌sɛ́ á zɔ mɔ́ á mʼá bà.” 
JHN.21.11	Shəmɔ Pyɛɛrɛ zɛ̃̀ n ká n zù bǔ-bwəl lé wə, n lwə̂r gùndwǐ rí bǔ-bwəl lé ne, n vwɛ̃ dɛ n mə n du bù-cǔ w yó, rə̀ yʼà sú ǹdə́ mɔ́mɔ̌rh nánfwààlɛ̀, zɔ̌m ǹdə́ shí-ènu ǹdə́ sə̀tɔ̀. Sə ǹdə́ émɔ̌sɛ́ yʼà já dɛ̃´dɛ̃´ ga, gùndwǐ rí yə̀ kâr yé.
JHN.21.12	Yezu wɔ̀ bɛ: “Bànà á dɔ̃̀ émɔ̌sɛ́ ǹdə́ búrú wə́.” Sə bə̀ gə́ yʼà yě bə̀ wɔ́ Cinu mú ce, mə̀dù ga yə̀ ŋwɛ̀nɛ́ n bwə̀rh mò bə̀ ǹmyɛ́ wɔ́ mɔ̌ yé. 
JHN.21.13	Yezu zɛ̃̀ n yí n kwè búrú w n mə n tə̀ bɛ́, n zɛ̃̀ n kwè émɔ̌sɛ́ myɛ n mə n tə̀ bɛ.
JHN.21.14	Rə̀myɛ́ yàl Yezu twər rə̀tɔ̀ nyân dɛ́ ń byili ń cìn ń kwã-lyì bí ni ń bùrhù mú kwã nɛ́.
JHN.21.15	Bə̀ gə́ tú bə dɔ̃̀ búrú w ǹdə́ mɔ́mɔ̌sɛ́ bə zhɛ̀, Yezu zɛ̃̀ n bwə̀rh Shəmɔ Pyɛɛrɛ n wɔ̀: “Zhã byǐ Shəmɔ, ǹ só ne du byɛ̀bɛ́ bə̀ ŋwɛ́nɛ́ nyɔ̀nɔ̀ mɔ́ gakó?”
JHN.21.15	Pyɛɛrɛ wɔ̀ mɔ̀: “Ɔ̃̀ɔ̃̂, ǹ yě bʼà só mó.”
JHN.21.15	Yezu wɔ̀ mɔ̀: “Kál à pyì-bwâlsɛ́.”
JHN.21.16	N zɛ̃̀ n kə́ n bwə̀rh mò n wɔ̀: “Zhã byǐ Shəmɔ, ǹ só ne?”
JHN.21.16	Pyɛɛrɛ kə́ n wɔ̀ mɔ̀: “Ɔ̃̀ɔ̃̂, Cinu, ǹ yě bʼà só mó.”
JHN.21.16	Yezu wɔ̀ mɔ̀: “Kál à pyììsí.”
JHN.21.17	N kə́ n bwə̀rh mò kə́dò n wɔ̀: “Zhã byǐ Shəmɔ, ǹ só ne?”
JHN.21.17	Yezu gə́ bwə̀rh mò twər rə̀tɔ̀ ga bə̀ ń só mo mó ce ń wu zhìlì. N zɛ̃̀ n wɔ̀ Yezu ni: “Cinu, ǹ yě kɔn gakó. Ǹ yě bʼà só mó.”
JHN.21.17	Yezu wɔ̀ mɔ̀: “Kál à pyììsí. 
JHN.21.18	Zhə̀n zhə̀nà, à nʼâ wə̀l mó: ǹ gə́ yà ǹ gwẽ̌ wɔ́ bal-byǐ yi ní, ǹ yà ǹ nə́ ǹ lyẽ ǹ cã̌-tɔ̀nɔ̀ w ǹ cã̌ nɛ́ ǹ cìcì nì, ǹ nə́ ǹ zhə̀l ǹ gə́ só mə̀gã̌. Sə ǹ gə tú ǹ cɛ ǹ zhɛ̀, ǹ bʼâ zhẽ̌ ǹ jɛ̀sɛ́ dɛ̃̌, lò dõ lyẽ w ǹ cã̌ nɛ́, n zə mɔ́ n vò ǹ gə́ tá ǹ yâl mə̀gã̌.”
JHN.21.19	Yezu wò èta n mə n byili Pyɛɛrɛ gə́ la nɛ́ cú, sə Yi zùwə́ y mʼa tó ń cu mú dɛnnɛ e du. Ń gə́ wò èta ń zhɛ̀, n zɛ̃̀ n wɔ̀ Pyɛɛrɛ nɛ: “Tó ne”.
JHN.21.20	Bə̀ gə́ zhǐr bə̀ la, Pyɛɛrɛ zɛ̃̀ n pyìrhí, n pwírí Yezu kwã-lò mó mɔ̀bɔ́ ń só mó ń wɔ bə̀ kwã nɛ́ ń bànà. E jà wɔ́ ńmyɛ̌ ń yà ń jě n shɛlɛ Yezu ni kùjú w jú mú yi ní, n bwə̀rh Yezu bə̀ wɔ́ mɔ̌ lò ń la mɔ myìnù mú. 
JHN.21.21	Pyɛɛrɛ gə́ nɔ mɔ, n bwə̀rh Yezu n wɔ̀: “Cinu, sə mɔ̀bɔ́, etər kɔn la nɛ́ tó ńmyɛ̌ yilə?”
JHN.21.22	Yezu wɔ̀ mɔ̀: “À gə nʼâ yâl bə̀ ń yál nɛ́ kɔn mʼe yí à twírí y nánkwaá yá, ǹ twə́r ŋwɛ́nɛ́ gàà? Ǹmyɛ́ wírí ń tó ne.”
JHN.21.23	Nyí rí rə̀myɛ́ jʼa yí Yezu kwã-lyì bí gakó bə̀ ńmyɛ̌ mɔ̀bɔ́ Yezu só mó tá ń la cú gaga yé. E jà Yezu yə̀ Pyɛɛrɛ nɛ wə̀l bə̀ ń kwã-lò mó ńmyɛ̌ tá ń la cú gaga yé. Wɔ́ wó n wòwə̀: “À gə nʼâ yâl bə̀ ń yál nɛ́ kɔn mʼe yí à twírí y nánkwaá yá, ǹ twə́r ŋwɛ́nɛ́ gàà?”
JHN.21.24	Wɔ́ Yezu kwã-lò mó ńmyɛ̌ mɔ́ cìcì ń kɛ̃ ywẽ̀ né nyɛ̀bɛ́ gakó ń nə́ ń byili. Sə nə́ yě bə̀ dɛ̀bɛ́ ń nə́ ń byili mú wɔ́ zhə̀nà.
JHN.21.25	Yezu wɛ̀rhɛ́ ywẽ̀ dwã nánzhəzhɔ̌. Bə̀ gə yʼà la òdù òdù gakó kãɔ̃, à nʼâ bùl bə̀ nə̀ sábá nɛ́ yʼà wàr lũ w wẽ́ yé.
ACT.1.1+ACT.1.2	Cofyil, à zɔ̀m kɔn dɛ̀bɛ́ gakó Yezu wɛ̀rhɛ́ ǹdə́ dɛ̀bɛ́ gakó ń cèrhè lyì bí ni kùr-ju yi ní, kɔn mʼe yí dɛ̃ rɛ́ tɛ̀bɛ́ Yi kwè mò n vò Arəzana w mɔ́ yò, à sɛ́bɛ́ rɛ́ nã́yéé ré à kɛ̃ mɔ́ wẽ́. Ń byili ń zɔ̀mà nɛ́ tùntúmə́ bé ń cír mó ne ǹdə́ Eshirhə náàcɛ̀nɛ́ ŋwɔ̀nɔ́, fòró n zɛ̃̀ n vò Arəzana wa. 
ACT.1.3	Wɔ́ bə̀myɛ́ nɛ ń byili ń cìn ń cu mú kwã nɛ́, n wɛ̀rhɛ́ wẽ̀ nánzhəzhɔ̌ n ce bə lwar pamparɛ̃ɛ̃ bə̀ ń ŋwɛ́nɛ́, tə́tɔ̀ná tɛ̀nɛ́ yé. Ń lyí bi dwã shə́-èna, sə ń zɔ̀m Yi pyɛ̀lɛ̀ rɛ́ yò ǹdə́ bɛ.
ACT.1.4	Dɛ̃ rə̀dù, ń yà ń nə́ ń tó be ń jí kùjú, n zɛ̃̀ n pə bɛ nyí n wɔ̀: “Mɛ̃na Zhərəzalɛm nɛ́, á dɛ̃̀ kɔn dɛ́ dɛ̀bɛ́ à Da bwəl rə̀ nyí mú, dɛ̀bɛ́ à byili ába mó. 
ACT.1.5	Zhã wɔ́ nɛ̃̌ ń yà ń mə́ ń pɛ nɛ̃̌-shɔ, sə nyɔ̀nɔ̀ ǹdə́ dwã màngɛlɛ́, wɔ́ Eshirhə náàcɛ̀nɛ́ wẽ́ ámyɛ̌ bʼâ zwẽ nɛ̃̌-shɔ nɛ́.”
ACT.1.6	Dɛ̃ rə̀dù, Yezu ǹdə́ ń tùntúmə́ bé yʼà jě dwã yó. Bə zɛ̃̀ bə bwə̀rh mò bə wɔ̀: “Cinu, wɔ́ èlâsɛ̃´ ǹ bʼâ zwẽ Esərayɛl lyì bí cɔ w ń pə bɛ bə̀ cìn-cìnú?”
ACT.1.7	N wɔ̀ bɛ: “Rə̀myɛ́ yi rí ǹdə́ rə̀ dɛ̃ rɛ́ lwar mɔ́ də̀ ámyɛ̌ yé yé. Wɔ́ à Da ǹdə́ ń sə̀pwà jàn ń cír rə̀myɛ́ n cĩ́. 
ACT.1.8	Sə Eshirhə náàcɛ̀nɛ́ gə tú è só á yó w yi ní, á mʼâ nə jàn, sə á mʼâ yə̀ à zhə̀n-cínnə Zhərəzalɛm nɛ́, ǹdə́ Zhide ǹdə́ Samarɛ tənèsé púlə́púlə́ wə, kɔn mʼe yí lũ w cə-yala gakó.”
ACT.1.9	Ń gə́ tú n zɔ̀m n zhɛ̀, Yi kwè mò ń la dɛ̃̌ ǹdə́ bə̀ gwẽ̌ zhǐ bə̀ nʼê nyǐ mu. Ébɔ̃ círhí mu, bə̀ kʼê bə mɔ nɛ yé.
ACT.1.10	Lyì bə̀lyè bə̀ yʼà zù gã̀-pwẽ̀ bə̀ bə lyí bi, ǹdə́ bə̀ gwẽ̌ zhǐ bə̀ nʼê nyǐ ń jàà wà. 
ACT.1.11	Lyì bí wɔ̀ bɛ: “Gəlile lyì, byè yil á zhǐ á nʼá nyǐ dɛ̃̌ èta? Yezu mɔ̀bɔ́ Yi kwè ń la Arəzana w mɔ́, ń mà n ká n bə̀ èta, ǹdə á gə́ nə mɔ ń la nɛ́.”
ACT.1.12	Rə̀myɛ́ yó, tùntúmə́ bé kʼa shí pyɔ̀ w bə̀ nʼê byẽ̀ bə̀ Olyivyə́r pyɔ̀ mɔ́ yó bə só tɛ̃´ bə vò Zhərəzalɛm. Pyɔ̀ w òmyɛ́ ǹdə́ Zhərəzalɛm bə nyɛ ǹdə́ dwã yé. Kɔn bʼa myɛrhɛ ǹdə coló òdù ta. 
ACT.1.13	Bə̀ gə́ yúwə́, bə vò dɛ̃̌-yó jì y bə̀ nʼê gùlí dwã è wẽ́ twéé twéé mó wə. È yʼà wɔ́ Pyɛɛrɛ ǹdə́ Zhã ǹdə́ Zhakɛ, ǹdə́ Andərɛ ǹdə́ Shilipu, ǹdə́ Tɔma ǹdə́ Bətələmyi ǹdə́ Məco, ǹdə́ Aləfɛ byǐ Zhakɛ ǹdə́ yə̀wâl cìnə́ bé gùlú w lò mə̀dù ń yíl Shəmɔ,
ACT.1.14	Bə̀myɛ́ ǹdə́ kana jàlà, ǹdə́ Yezu ná, ǹdə́ Yezu da-byâ bɛ́ yʼà wɛ̀rhɛ́ wu òdù bə̀ nʼê gùlí dwã bə̀ ce Yi twéé twéé.
ACT.1.15	Dɛ̃ rə̀dù, lyì bí byɛ̀bɛ́ bə̀ yʼà zù Yezu Kristə mó yʼà tú dwã yó; bə̀ yʼà yú lyì zɔ̌m ǹdə́ shí-èlyè. Pyɛɛrɛ zɛ̃̀ n zhì bə̀ gakó yé né n wɔ̀ bɛ: 
ACT.1.16	“Da-byâ, bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Dəvyidi yà ń dámâ n zɔ̀m kɔn rə̀dù Zhidə shò-kwã nɛ́. Wɔ́ nyɔ́ɔ́ bə̀ kɔn dɛ́ rə̀myɛ́ mɔ́ pyǐrh. Wɔ́ Zhidə mó ńmyɛ̌ ń zə lyì bí n bə̀ bə zə Yezu mú. 
ACT.1.17	Ń yà ń ŋwɛ́nɛ́ nə́ wẽ́ ń nə́ ń tó nə́ba ń twĩ̀ tum dí Cinu co nə́ jɔ̃̀ w mɔ́.”
ACT.1.17	( 
ACT.1.18	Ń zə wársɛ́ shɛ̀bɛ́ bə̀ kwɛ̃̌ mɔ n zɛ̃̀ n mə n twĩ̀ ń lwɛlɛ rɛ́ mɔ́ n vò n mə n yə̀ cɛ. Sə ń tu tɛ̃´ cɛ y èmyɛ́ wẽ́, ń pwǐ y lá, ń lyuuré gakó sàrh rə̀ pyě tɛ̃´. 
ACT.1.19	Zhərəzalɛm lyì bí gakó nyɛ̀ɛ̀ yò w òmyɛ́. Wɔ́ rə̀myɛ́ è ce, bə̀ co cɛ y èmyɛ́ yil ǹdə́ bə̀ lũ zɔ̀mà nɛ́ bə̀ Akɛlədama. Rə̀ kùr wɔ́: “Jal cɛ”.)
ACT.1.20	“E jà bə̀ yʼà kɛ̃ Nwíísí sɛ́bɛ́ rɛ́ wẽ́ bə wɔ̀:
ACT.1.20	‘Ń kɛ̀lɛ́ y kùr bʼa jé;
ACT.1.20	lò lò tá ń la gàà jǒm kə́dò yé.’
ACT.1.20	Bə̀ kɛ̃ rə̀ jàà dõ myɛ wẽ́ bə wɔ̀:
ACT.1.20	‘Sə lò dõ mà n zhì ń jàà wà.’ ”
ACT.1.21+ACT.1.22	Pyɛɛrɛ súlí n wɔ̀: “È gə́ wɔ́ èta, kɔn wɔ́ nyɔ́ɔ́ bə̀ lò dõ zwí nə́ wẽ́, n tó nə́ba n yə̀ Yezu bùrhù mú zhə̀n-cínnə. Lyì ŋwɛ́nɛ́ bə̀ yʼà nʼê tó nə́ba Cinu Yezu gə́ yà ń gwẽ̌ ŋwɛ́nɛ́, nə́myɛ̌ ǹdə́ ńmyɛ̌ nʼé tó dwã nə́ zhə̀l cɛmɛ nɛ́ wa, Zhã gə́ pɔ mɔ nɛ̃̌-shɔ mɔ́ yi ní, kɔn mʼe yí Yi gə́ kwè mò n vò Arəzana w mɔ́; nə́ bʼâ cír bə̀myɛ́ mə̀dù.”
ACT.1.23	Bə vùr lyì bə̀lyè. È yʼà wɔ́ Zhozefu mú mɔ̀bɔ́ bə̀ nʼê byẽ̀ bə̀ Barsabaasɛ mɔ́, ń yà ń zhe yil dõ bə̀ nʼê byẽ̀ bə̀ Zhusətuusi; sə ń dõ mó yà ń yíl Macaasɛ. 
ACT.1.24	Bə̀ gakó zɛ̃̀ bə tó dwã bə lwə̀l Yi bə wɔ̀: “Cinu, ǹmyɛ́ ǹ yě lò gakó wu. Byili nə́ba mɔ̀bɔ́ ǹ cír byɛ̀bɛ́ bə̀lyè y wẽ́ 
ACT.1.25	bə̀ ń yál tùntúm n zhì Zhidə jàà y wa, n twĩ̀ tum dí tɛ̀bɛ́ Zhidə zhǐr n yẽ̌ n vò ń sə̀pwà jàà y w mɔ́.”
ACT.1.26	Bə zɛ̃̀ bə tə́ tántɛ́ɛ́ bə̀ la mʼe cír mə̀dù, sə tántɛ́ɛ́ y zɔ Macaasɛ. Wɔ́ ńmyɛ̌ bə̀ ce ń zù tùntúmə́ bé shí ǹdə́ mə̀dù y wẽ́.
ACT.2.1	Pantəkɔtɛ y címsí yùwə̀,
ACT.2.2	Sə twər rə̀dù sá, sɔ̀ ǹdə zho nánfɔ̀lɔ̀ ò nʼô wùl ta shí dɛ̃̌, o bə̀ o sú jì y bə̀ yʼà jě è wẽ́ mó. 
ACT.2.3	Bə jʼa zɛ̃̀ bə nə wẽ̀ rə̀ nyɛ̌ ǹdə myǐn mə̀jə̀ə̀lè ta, rə̀ pɔr dwã nɛ rə̀ nʼê swé lò gakó yó wə. 
ACT.2.4	Bə̀ gakó sú ǹdə́ Eshirhə náàcɛ̀nɛ́, bə zɛ̃̀ bə̀ nʼê zɔ̀m dwə́ dwã zɔ̀mà ǹdə Eshirhə náàcɛ̀nɛ́ gə́ pɔ bɛ ŋwɔ̀nɔ́ bə̀ bə̀ zɔ̌m nɛ́.
ACT.2.5	Zhwifubá dwã yʼà shí lũ w tənèsé gakó w bə bə̀ Zhərəzalɛm. Bə̀ yʼà wɔ́ lyì byɛ̀bɛ́ bə̀ só Yi. 
ACT.2.6	Bə̀ gə́ nyɛ̀ɛ̀ sɔ̀ wá, bə bə̀ dwã yó nánzhəzhɔ̌, sə kɔn jàr bɛ̀, bə̀ lò gakó yà ń nyɛ̌ bə̀ nʼê zɔ̀m ń dwí rí zɔ̀mà nɛ́. 
ACT.2.7	Rə̀myɛ́ jàr bɛ̀ dɛ̃´dɛ̃´, bə zɛ̃̀ bə wɔ̀: “Lyì bí byɛ̀bɛ́ èta bə̀ nʼê zɔ̀m mɔ́, bə̀ gakó də̀ Gəlile lyì nà? 
ACT.2.8	Etər nə́ mə̀dù mə̀dù gakó tó né ń nyɛ̌ bə̀ nʼê zɔ̀m ń dwí rí zɔ̀mà nɛ́? 
ACT.2.9	E jà nə́ wɔ́ dúdúmə́ dúdúmə́: Partɛ ǹdə́ Mɛɛdɛ ǹdə́ Elam lyì ŋwɛ́nɛ́; Məzopotəmyi ǹdə́ Zhide ǹdə́ Kapadɔɔsɛ lyì súlí bə̀ ŋwɛ́nɛ́; Pɔ̃ ǹdə́ Azhi lyì ŋwɛ́nɛ́; 
ACT.2.10	Fərizhi ǹdə́ Pə̃fyili lyì myɛ ŋwɛ́nɛ́; Ezhibti ǹdə́ Lyibyi tənà y cɔ òdù ò yíl Shərɛnɛ, òmyɛ lyì ŋwɛ́nɛ́; byɛ̀bɛ́ bə̀ shí Orɔm bə̀ jě nyə̀má mɔ́ myɛ ŋwɛ́nɛ́; 
ACT.2.11	Kərɛtɛ ǹdə́ Arəbyi lyì myɛ súlí bə̀ ŋwɛ́nɛ́. Byɛ̀bɛ́ bə̀ wɔ́ Zhwifubá páá mɔ́ ŋwɛ́nɛ́; byɛ̀bɛ́ bə̀ zù Zhwifubá Yi-sɔ́má y mɔ́ myɛ ŋwɛ́nɛ́; e jà nə́ gakó nyɛ̌ bə̀ nʼê zɔ̀m Yi tùm-fwààlɛ́ yò ǹdə́ nə́ dwə́ né zɔ̀mà nɛ́.”
ACT.2.12	Bə̀ gakó wun yʼà zɛ̃̀ dɛ̃´dɛ̃´. Bə̀ kʼê yə̀l bə̀ gə́ mʼa bù ní yé. Bə zɛ̃̀ bə̀ nʼê zɔ̀m ǹdə́ dwã bə̀ zhe: “Bə̀kɔ́n ywẽ̀ ǹdə́ nyɛ̀bɛ́ èta mɔ́?” 
ACT.2.13	Sə jàlà yʼà nʼê fulsi tùntúmə́ bé bə̀ zhe: “Nyǐ wɔ́ sə̀-nyɔ̀ɔ́rɛ.”
ACT.2.14	Pyɛɛrɛ ǹdə́ tùntúmə́ bé dwã bɛ́ shí ǹdə́ mə̀dù y zɛ̃̀ bə zhì dɛ̃̌, n zɔ̀m dɛ̃̌ dɛ̃̌ n wɔ̀: “Ámyɛ̌ Zhwifubá, ǹdʼámyɛ̌ byɛ̀bɛ́ gakó á jě Zhərəzalɛm nɛ́ mɔ́, cilinə kɔn dɛ̀bɛ́ à la ába byilu mú, sʼá lwar kɔn dɛ́ dɛ̀bɛ́ rə̀ nʼê wɛ̀rhɛ́ èta mɔ́ kùrə̀. 
ACT.2.15	Nyǐnə byɛ̀bɛ́ á nə èta mɔ́ yə̀ sɛ̃´ nywɛ̀ ǹdə á gə́ nʼá bùl né yé. Yi rí gwẽ̌ yə̀ dɛ̃̌ twí yé. 
ACT.2.16	Wɔ́ kɔn dɛ́ dɛ̀bɛ́ Yi nyì-zwennə Zhowəə yà ń byili mú rə̀ nʼê pyìrh èlâsɛ̃´. Ń byili bə̀ Yi wòwə̀:
ACT.2.17	‘Dwã nɛ́ nánkwaá nɛ́ gə tú è yúwə́,
ACT.2.17	à bʼa ce à Eshirhə y só lyì bí gakó yó wə.
ACT.2.17	Á byâ bɛ́ ǹdʼá bə̀kwá bɛ́ mʼa zɔ̀m zɔ̀mà nyɛ̀bɛ́ à byili bi mú.
ACT.2.17	À mʼa ce á bɔ́bwá-dàlá bɛ́ yírhə́ nə kɔn dɛ̀bɛ́ numbyíní yírhə́ wàr nə̀ nɛ.
ACT.2.17	À mʼa byili wẽ̀ á náncɛsɛ́ nɛ dàrhà wẽ́.
ACT.2.18	Zhə̀nà, rə̀myɛ́ yi ní, à mʼa ce à Eshirhə y só bala bɛ́ ǹdə́ kana bɛ́ byɛ̀bɛ́ bə̀ wɔ́ à tùntùnnə̀ mó yó wə,
ACT.2.18	sə bə̀ mʼa zɔ̀m zɔ̀mà nyɛ̀bɛ́ à byili bi mú.
ACT.2.19	À bʼa ce wò-jààrɛ̀ du dɛ̃̌ yi wə,
ACT.2.19	a ce màmyaarhɛ wɛ̀rhɛ́ tɛ̃´ cɛ y yó:
ACT.2.19	jal ǹdə́ myǐn bʼa yə̀ nɛ́;
ACT.2.19	nyɛ̀rh bʼa du dɛ̃̌ ǹdə bə́ban ta;
ACT.2.20	nə̀nyɔ́nɔ́ w bʼa jǐrh námbyṹ;
ACT.2.20	cànà y bʼa jǐrh nánshɔ̃̀ ǹdə jal ta,
ACT.2.20	fòró Cinu dɛ̃ rɛ́ nánfɔ̀lɔ̀ w zɛ̃̀ rə yí.
ACT.2.21	Sə lò mɔ̀bɔ́ gakó ǹ lwə̀l Cinu sãɔ̃, ń mà n vwârh mɔ́.’
ACT.2.22	“Esərayɛl lyì, cilinə kɔn dɛ̀bɛ́ à la ába byilu: wɔ́ Nazarɛtɛ lyì bal Yezu yò wə́. Ámyɛ̌ cìcì mú yě bə̀ Yi tó màmyaarhɛ́ ǹdə́ wò-jààrɛ́ tɛ̀bɛ́ ń wɛ̀rhɛ́ á sõ mó dɛnnɛ rə byili ába ń gə́ wɔ́ lò ná-dwí yilə. 
ACT.2.23	Wɔ́ ámyɛ̌ nɛ bə̀ myìnì mù bə pə á za, á ce lyì byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár pəpa mɔ də̀-jɔrhɔ́ yó bə gu. Yi yʼà kɔ́ rə̀myɛ́ rə cĩ́, rə̀ yě rə̀ nyí ni, 
ACT.2.24	sə rə̀ bwìrhì mù, n du cu mú zúzúnú w wẽ́, bə̀ mə̀ yʼà bə ń yàlà zhe yé. 
ACT.2.25	Dəvyidi cìcì yà ń zɔ̀m ń yò n wɔ̀:
ACT.2.25	‘À nə Cinu ń ŋwɛ́nɛ́ à nyí ni dɛ̃ gakó;
ACT.2.25	ń zhǐ à sarh nɛ mùnì ga à jàn dɛ́ bə̀kʼa gə yé.
ACT.2.26	Rə̀myɛ́ ce, à wu nyɛ̀ dɛ̃´dɛ̃´;
ACT.2.26	wu-nyɔ̃̀ zɔ̀mà nʼê shí à nyú wə;
ACT.2.26	à yala nɛ́ cìcì mú myɛ bʼa zə yə̀-zùlə́ à lú-bɔ̀l mɔ́ wẽ́.
ACT.2.26	Cinu, à nʼâ dɛ̃̀ kɔn ǹ sõ,
ACT.2.27	bə̀ ǹ tá ǹ la nɛ yõ̌ a mɛ̃ cùùrì wẽ́ yé;
ACT.2.27	ǹ tá ǹ la shɔ̀nɔ́ ǹ lyì-twə̂ y dɛ̀rhɛ̀ lú-bɔ̀l w yé.
ACT.2.28	Ǹ byili ni nyǔ mə̀ tʼâ la zhɔ̌ sɔ́msɛ́.
ACT.2.28	Ǹ bʼâ ce a nə wu-nyɔ̃̀ námpúm ǹ sõ.’ ”
ACT.2.29	Pyɛɛrɛ súlí n wɔ̀: “Da-byâ, yẽ̌nə a zɔ̀m nə́ nàmbal Dəvyidi yò pamparɛ̃ɛ̃. Ń cùwə̀, sə bə̀ co mo; ń lú-bɔ̀l mɔ́ gwẽ̌ ŋwɛ́nɛ́ zà zà nə́ dǒ sõ. 
ACT.2.30	Ń yà ń wɔ́ Yi nyì-zwennə; ń yà ń yě bə̀ Yi yʼà bwəl mo nyí rə wɔ̀: ‘Ǹ cìcì nɔ̃̌ bʼa jí ǹ pyɛ̀lɛ̀ rɛ́.’ 
ACT.2.31	Dəvyidi dámâ n lwar Kristə bùrhù mú yò. N zɛ̃̀ n wɔ̀:
ACT.2.31	‘Yi yə̀ mə̀ yẽ̌ n mɛ̃ cùùrì wẽ́ yé.
ACT.2.31	Ń yə̀ dɛ̀rhɛ̀ lú-bɔ̀l w yé.’ ”
ACT.2.32	Pyɛɛrɛ kə́ n súlí n wɔ̀: “Wɔ́ Yezu mú ńmyɛ̌ Yi bwìrhì mú, sə nə́ gakó wɔ́ yò w òmyɛ́ zhə̀n-cínnə. 
ACT.2.33	Sə Yi kwè mò n vò dɛ̃̌ ń jě rə̀ jə̀jĩ́ ni. Ń nɔ Eshirhə náàcɛ̀nɛ́ y ń Da yà ń bwəl mo è nyí mú, n ce e só nə́ yó èlâsɛ̃´. Wɔ́ èmyɛ́ tumə né á yírhə́ na, á zhã̌ jʼà nyɛ̌ mɔ́. 
ACT.2.34	È gə wɔ́ Dəvyidi cìcì mú, Yi yə̀ mò kwè n vò Arəzana w ǹdə́ ń yírhə́ yé. N jà n wɔ̀:
ACT.2.34	‘Cinu Yi wò à Cinu ni:
ACT.2.34	bʼə̂ jòm à jə̀jĩ́ ni;
ACT.2.35	à bʼa ce ń nɔ̀ ǹ zwə̀ bé tɛ̃´ ǹ nə̀rh kùr wə̀.’
ACT.2.36	“Esərayɛl dwí rí lyì bí gakó mə̂ sə rə lwar pamparɛ̃ɛ̃ bə̀ Yezu mú á pəpa də̀-jɔrhɔ́ yó mó, Yi ce n jǐrh Cinu ǹdə́ Kristə mó.”
ACT.2.37	Bə̀ gə́ nyɛ̀ɛ̀ zɔ̀mà nɛ́ nə̀myɛ́, bə̀ wun kwẽ bə̀ wẽ́. Bə zɛ̃̀ bə bwə̀rh Pyɛɛrɛ ǹdə́ tùntúmə́ bé dwã bɛ́ bə wɔ̀: “Da-byâ, wɔ́ bə̀kɔ́n nə́ bʼâ wɛ̀rhɛ́?”
ACT.2.38	Pyɛɛrɛ zɛ̃̀ n wɔ̀ bɛ: “Pyìrhínə á wun, sʼá mə̀dù mə̀dù gakó zwẽ nɛ̃̌-shɔ Yezu Kristə yil lé yilə, mùnì Yi pə ába á yə̀-bəlwàálɛ́ sǔbri, sə rə pə ába Eshirhə náàcɛ̀nɛ́. 
ACT.2.39	Cinu nə́ Yi nyí rí rə̀ bwəl mó wɔ́ lyì bí byɛ̀bɛ́ gakó ń la byõ̌ mó yilə. Wɔ́ ámyɛ̌ ǹdʼá byâ bɛ́, ǹdə́ byɛ̀bɛ́ gakó bə̀ ŋwɛ́nɛ́ pyépyé mó myɛ yilə.”
ACT.2.40	Pyɛɛrɛ zɛ̃̀ n súlí ń nə́ ń zɔ̀m zɔ̀mà dwã nánzhəzhɔ̌ ń mə́ ń zal bə̀ wun ni, mùnì bə zwẽ nyí. Ń yà ń zhe: “Lũ w kɔ̀bɔ́ lyì bí wɔ́ lwɛlɛ cìnə́. Vǔrnə á cìn bə̀ wẽ́, mùnì á nə vwârh.”
ACT.2.41	Byɛ̀bɛ́ gakó bə̀ shɛ̀nɛ́ bə zwẽ Pyɛɛrɛ zɔ̀mà nɛ́ mɔ́ jʼa zwẽ nɛ̃̌-shɔ. Lyì bí byɛ̀bɛ́ bə̀ súlí byɛ̀bɛ́ bə̀ jɛ̀rɛ̀ bə zù Kristə dɛ̃ rɛ́ rə̀myɛ́ yù w mú yʼà bwəlse lyì mɔ̀ɔ̀rhɛ̀ rə̀tɔ̀.
ACT.2.42	Bə̀ yʼà zhe yə̀wâl bə̀ tʼâ kwàrh ǹdə́ tùntúmə́ bé kàrmɔ́ cilu yé; bə̀ zhe dwã twéé twéé ǹdə da-byâ ta sónó ǹdə́ nyì-dwìì wẽ́; bə̀ yʼà nʼê kɛ́ búrú w bə̀ tə̀l ǹdə́ dwã; bə̀ yʼà nʼê tó dwã bə̀ ce Yi. 
ACT.2.43	Yi yʼà nʼê tó tùntúmə́ bé dɛnnɛ rə wɛ̀rhɛ́ màmyaarhɛ ǹdə́ wò-jààrɛ̀ nánzhəzhɔ̌, sə rə̀myɛ́ yʼà nʼê jàr lò gakó. 
ACT.2.44	Byɛ̀bɛ́ gakó bə̀ yʼà zù Kristə yʼà zhe nyì-dwìì ǹdə́ dwã; bə̀ yʼà nʼê ce bə̀ kɔn gakó dwã yó. 
ACT.2.45	Bə̀ yʼà nʼê yè bə̀ cɛsɛ́ ǹdə́ bə̀ wẽ̀ dé, bə zɛ̃̀ bə tə̀ kɔn dɛ́ dɛ̀bɛ́ bə̀ nɔ mɔ́ bə̀ gakó ne, lò gakó ǹdə ń gə́ zhe rə̀ tum ní. 
ACT.2.46	Bə̀ yʼà nʼê wɛ̀rhɛ́ nyí rə̀dù; bə̀ yʼà nʼê gùlí dwã Yi jì y kɔ̀nɔ́ w wẽ́ dɛ̃ gakó bə̀ ce Yi. Bə̀ yʼà nʼê kɛ́ búrú w bə̀ tə̀l ǹdə́ dwã bə̀ sõ kâlsɛ́ wẽ́; bə̀ yʼà nʼê jí bə̀ kùjú w ǹdə́ wu-nyɔ̃̀; bə̀ bə zwini zhe ǹdə́ dwã yé. 
ACT.2.47	Bə̀ yʼà nʼê cèrhé Yi, sə lyì bí gakó yʼà só be. Dɛ̃ gakó, Cinu yà ń nə́ ń ce byɛ̀bɛ́ ń vwârh mɔ́ twí bə̀ súlí bə̀ gùlú w ni.
ACT.3.1	Zhwifubá yʼà myɛ̀rhɛ̀ bə̀ nʼê wɛ̀rhɛ́ Yi-co twéé twéé yi-kár nɛ. Dɛ̃ rə̀dù, Pyɛɛrɛ ǹdə́ Zhã zɛ̃̀ bə̀ la Yi jù w Yi-co w òmyɛ́ mɔ́ yilə. 
ACT.3.2	Bal mə̀dù yà ń ŋwɛ́nɛ́ ń ná lùl mò gwànà. Twéé gakó, bə̀ yʼà nʼê kwè mò bə̀ twí è cĩ́ tɛ̃´ Yi jì y kɔ̀nɔ́ w bwə̀rə̀ y bə̀ nʼê byẽ̀ bə̀ “Bwə̀rə̀ náàcɛ̀nɛ́ y” mɔ́ nyí ni, ń mə́ ń lwə̀l wársɛ byɛ̀bɛ́ bə̀ nʼê zwì Yi jì y kɔ̀nɔ́ w wẽ́ mó ne. 
ACT.3.3	Ń gə́ nɔ Pyɛɛrɛ ǹdə́ Zhã bə̀ nʼê lyɛ̃ bə̀ la zú, n zɛ̃̀ ń nə́ ń lwə̀l bè kɔna. 
ACT.3.4	Bə pyìrhí bə nyǐ mu shɛ́shɛ́. Pyɛɛrɛ zɛ̃̀ n wɔ̀ mɔ̀: “Nyǐ nə́ba!”
ACT.3.5	Bal mɔ́ zɛ̃̀ n kwɛrhɛ ń nə́ ń nyǐ bi shɛ́shɛ́. Ń yà ń nə́ ń bùl bə̀ wɔ́ kɔn bə̀ la mɔ pɔ. 
ACT.3.6	Pyɛɛrɛ wɔ̀ mɔ̀: “Àmyɛ́ bə wársɛ zhe yé, sə kɔn dɛ̀bɛ́ à zhe, wɔ́ rə̀myɛ́ à la mɔ́ pɔ: Nazarɛtɛ lyì bal Yezu Kristə yil lé yilə, zɛ̃̀ ń zhì dɛ̃̌ ń vò.”
ACT.3.7	N cèlè ń jɛ̃̀ n zə bal mɔ́ jə̀jĩ́ ni, n zhẽ̌ mo dɛ̃̌. Rə̀myɛ́ yó cìcì, bal mɔ́ nèsé jʼa kʼa bə̀ sə̀ jàà y w náàcɛ̀nɛ́, 
ACT.3.8	n zɛ̃̀ pá n zhì ń nèsé yó ń nə́ ń zhə̀lə̀. N tó Pyɛɛrɛ ǹdə́ Zhã nɛ n zù Yi jì y kɔ̀nɔ́ w wa, ń nə́ ń zhə̀lə̀, ń nə́ ń fwɛ̃´, ń mə́ ń cèrhé Yi. 
ACT.3.9	Lyì-zhâ bɛ́ gakó nə mɔ ń nə́ ń zhə̀lə̀ ǹdə́ ń nə́ ń cèrhé Yi. 
ACT.3.10	Lyì bí gə́ lwar bə̀ wɔ́ ńmyɛ̌ ń yà ń nə́ ń jòm Yi jì y kɔ̀nɔ́ w bwə̀rə̀ y bə̀ nʼê byẽ̀ bə̀ “Bwə̀rə̀ náàcɛ̀nɛ́ y” mɔ́ nyí ni ń lwə̀l mó, bə̀ wun zɛ̃̀, ywẽ zɛ̃̀ rə̀ zhe be, kɔn dɛ́ dɛ̀bɛ́ rə̀ wɛ̀rhɛ́ èta mɔ́ yilə.
ACT.3.11	Bal mɔ́ kə́ ń yə̀ Pyɛɛrɛ ǹdə́ Zhã kwã nɛ́ kwɛ̃̀ yé. Kɔn jàr lyì-zhâ bɛ́ gakó dɛ̃´dɛ̃´. Bə dùr bə vò Pyɛɛrɛ ǹdə́ Zhã sono, zɔ́nɔ́ w kɔ̀bɔ́ bə̀ nʼê byẽ̀ bə̀ “Saləmɔ zɔ́nɔ́” mɔ́ wẽ́.
ACT.3.12	Pyɛɛrɛ gə́ nɔ rə̀myɛ́, n wɔ̀ lyì-zhâ bɛ́ nɛ: “Esərayɛl lyì, byè yil kɔn dɛ́ dɛ̀bɛ́ rə̀ wɛ̀rhɛ́ èta mɔ́ jàr ába? Byè yil á nʼá nyǐ nə́ba èta ǹdə bal mɔ́ wɔ́ nə́myɛ̌ sə̀pwà jàn, ráá nə́ gə́ zhí Yi ni ǹdə́ nə́ wun gakó mó è ce n wárh ta? 
ACT.3.13	Lwarna bə̀ wɔ́ nə́ nàmbala bɛ́, Abəraham ǹdə́ Yəzakɛ ǹdə́ Zhakɔɔbɛ, ǹdə́ bə̀ dwã bɛ́ gakó Yi rí rə̀ ce rə̀ tùntùnnə̀ Yezu zùwə́ y du. Wɔ́ ámyɛ̌ cìcì á zɔ mɔ á pə cɔ w yé né cìnə́ bé ne. Pyəlatɛ yà ń nə́ ń yâl n yẽ̌ mo, sə á yə̀ shɛ̀nɛ́ yé. 
ACT.3.14	Á zhɔ̃̀ mɔ̀bɔ́ ń wɔ́ Yi lò, n jà ń bə dóó zhe mó, á zɛ̃̀ á lwə̀l Pyəlatɛ nɛ n vùr mɔ̀bɔ́ ń wɔ́ lyì-gurnə mó byə̀nə́-jù wə̀. 
ACT.3.15	Á ce bə gu mɔ̀bɔ́ ń nə́ ń pɛ nyǔ mú, sə Yi kʼa bwìrhì mù n du cùùrì wẽ́. Nə́myɛ̌ wɔ́ rə̀myɛ́ zhə̀n-cínnə. 
ACT.3.16	Nə́ zhí Yezu yil lé ne. Wɔ́ rə̀myɛ́ è ce n pə jàn bal mɔ́ mɔ̀bɔ́ á na, á jʼâ yě ń pár èta mɔ́ nɛ. Wɔ́ Yezu ni zhú mú è ce bal mɔ́ ń zhǐ á gakó yé né èta mɔ́ nə bəsàzùlí námpúm.
ACT.3.17	“Zhə̀nà, da-byâ, à yě bʼâmyɛ̌ ǹdʼá yó-cìnə́ bé ga yə̀l kɔn dɛ́ dɛ̀bɛ́ á wɛ̀rhɛ́ Yezu ni èta mɔ́ kùr yé. 
ACT.3.18	Sə Yi tó rə̀myɛ́ dɛnnɛ rə pyìrh kɔn dɛ́ dɛ̀bɛ́ rə̀ yʼà tó rə̀ nyì-zwennə bé gakó dɛnnɛ rə byili mú. Rə̀ byili bə̀ Kristə mó mà n nwɛ̀nɛ̀. 
ACT.3.19	Rə̀myɛ́ ce, pyìrhínə á wun, sʼá kʼá bə̀ Yi sono, mùnì rə pə ába á yə̀-bəlwàálɛ́ sǔbri. 
ACT.3.20	Èta, Cinu mà n twĩ̀ Yezu n bə̀ n súlí á jàn. Wɔ́ ńmyɛ̌ ń wɔ́ Zwennə mó ń yà ń tɛnɛ á yil mó. 
ACT.3.21	Ń gwẽ̌ mà n jòm Arəzana w kɔn mʼe yí kɔn gakó gə tú è kwɛrhɛ. Yi tó rə̀ nyì-zwennə bé dɛnnɛ rə byili rə̀myɛ́ shãã shãã ga. 
ACT.3.22	Muyiisi yà ń wòwə̀: ‘Cinu á Yi rí mà n cír lò á wẽ́ n jǐrh ń nyì-zwennə ǹdə àmyɛ́ ta, sʼá cili kɔn dɛ̀bɛ́ gakó ń la ába byilu mú. 
ACT.3.23	Lò mɔ̀bɔ́ gakó ǹ gə yə̀ Yi nyì-zwennə mó ńmyɛ̌ mɔ́ zɔ̀mà nɛ́ zwẽ, bə̀ mʼa vùr mó Yi dwí rí wẽ́ bə gu.’ ”
ACT.3.24	Pyɛɛrɛ súlí n wɔ̀: “Yi nyì-zwennə bé byɛ̀bɛ́ gakó bə̀ lyɛ̃, kɔn zhí Saməwəə ǹdə́ byɛ̀bɛ́ bə̀ zwẽ ń jàà y mɔ́ yʼà jɛ̀rɛ̀ bə zɔ̀m kɔn dɛ́ dɛ̀bɛ́ rə̀ nʼê wɛ̀rhɛ́ dwã nɛ́ nyɛ̀bɛ́ wẽ́ mó yò. 
ACT.3.25	Kɔn dɛ́ dɛ̀bɛ́ Yi yʼà tó rə̀ nyì-zwennə bé dɛnnɛ rə bwəl rə̀ nyí mú wɔ́ ámyɛ yilə. Á twə́r jʼà ŋwɛ́nɛ́ dɔbrɛ́ tɛ̀bɛ́ Yi zɔ ǹdʼá nàmbala bɛ́ mɔ́ myɛ wẽ́. Rə̀ zɔ̀m ǹdə́ Abəraham rə wɔ̀: ‘À bʼa tó ǹmyɛ́ nɛ̀mɛ́ nɛ́ dɛnnɛ a cĩ́ bwəl lũ w lyì bí gakó yó wə.’ 
ACT.3.26	Lwarna bə̀ è jɛ̀rɛ̀ è wɔ́ ámyɛ̌ yil Yi bwìrhì rə̀ tùntùnnə̀ mó, rə zɛ̃̀ rə twĩ̀ mù á sõ, mùnì n cĩ́ bwəl á yó, sə n ce á mə̀dù mə̀dù gakó pyìrhí ń wu n yẽ̌ ń tùntùm-bəjə́ə́lé ne.”
ACT.4.1	Yi jì y vwĩ̀-zwə́lnə bé ǹdə́ Yi jì y yìlnə̀ bé ǹdə́ Sadəsənyɛbá bə̀ ǹdə́ Pyɛɛrɛ ǹdə́ Zhã gwẽ̌ nʼê zɔ̀m ǹdə́ lyì bí. 
ACT.4.2	Bə̀ lyimə zɛ̃̀ nə̀ nʼê yì Pyɛɛrɛ ǹdə́ Zhã dɛ̃´dɛ̃´, bə̀ gə́ nʼê cèrhè kàrmɔ́ lyì bí ni, bə̀ nʼê byili bə̀ Yezu gə́ bwìrhì mú ce cùùrí myɛ bʼa bwìrhì mú yilə. 
ACT.4.3	Bə zɛ̃̀ bə zə Pyɛɛrɛ ǹdə́ Zhã. Sə cɛ y gə́ yʼà yìì mú ce, bə ce be byə̀nə́-jù wə̀, bə mʼe dɛ̃̀ cə-lár. 
ACT.4.4	Ǹdə́ rə̀myɛ́ ga, byɛ̀bɛ́ bə̀ cili Pyɛɛrɛ ǹdə́ Zhã kàrmɔ́ mɔ́ nánzhəzhɔ̌ zù Kristə; sə bala bɛ́ mù dwã nɛ bə̀ yʼà yú lyì mɔ̀ɔ̀rhɛ̀ rə̀nu.
ACT.4.5	È zɛ̃̀ nəkɔkɔ́lɛ́ y yùwə̀, Zhwifubá yó-cìnə́ bé ǹdə́ náncɛsɛ́, ǹdə́ Muyiisi nyə́ né byilnə bé byẽ̀ dwã Zhərəzalɛm nɛ́, 
ACT.4.6	bə̀myɛ́ ǹdə́ vwĩ̀-zwə́lnə bé yé né cìnə́ bé gakó náncɛ y Annɛ, ǹdə́ Kəyifu ǹdə́ Zhã ǹdə́ Alɛsãdərɛ, e súlí lyì byɛ̀bɛ́ gakó bə̀ ŋwɛ́nɛ́ vwĩ̀-zwə́lnə bé dwí rí wẽ́, 
ACT.4.7	bə ce bə zə Pyɛɛrɛ ǹdə́ Zhã bə bə̀ bə̀ yé né, bə bwə̀rh bè bə wɔ̀: “Mɔ̌ lò ń pɔ ába ŋwɔ̀nɔ́, ráá mɔ̌ lò yil yil á wárh nə̀bwɛ̃̀ mɔ́?”
ACT.4.8	Rə̀myɛ́ yó, Pyɛɛrɛ sú ǹdə́ Eshirhə náàcɛ̀nɛ́, n zɛ̃̀ n wɔ̀ bɛ: 
ACT.4.9	“Nə́ wɛ̀rhɛ́ cɛ̀nɛ̀ nə̀bwɛ̃̀ mə̀dù nì. Ámyɛ̌ cɔ w yó-cìnə́ bé ǹdə́ ámyɛ̌ náncɛsɛ́ zɛ̃̀ á nʼá bwə̀rh nə́ba zà, á la lwar ń gə́ tó né n mə n wárh. 
ACT.4.10	Ámyɛ̌ gakó, e súlí Esərayɛl lyì bí gakó, lwarna pamparɛ̃ɛ̃ bə̀ wɔ́ Nazarɛtɛ lyì bal Yezu Kristə mó á pəpa də̀-jɔrhɔ́ w yó n cì, Yi kʼa bwìrhì mù n du cùùrì wẽ́ mó, wɔ́ ńmyɛ̌ yil lé jàn yil bal mɔ́ mɔ̀bɔ́ wárh ń zhǐ á yé né. 
ACT.4.11	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
ACT.4.11	‘Wɔ́ nə́kulu w kɔ̀bɔ́ jì-lùrnə̀ bé vùr bə dwĩ̀ kwã nɛ́ mɔ́,
ACT.4.11	ò jǐrh jì y jàn nə́kulu wə́.’
ACT.4.11	Wɔ́ ámyɛ̌ á wɔ́ jì-lùrnə̀ bé bə̀myɛ́. Wɔ́ Yezu ń wɔ́ nə́kulu wə́. 
ACT.4.12	Wɔ́ ńmyɛ̌ dúdú ń wɔ̌ ń mà n vwârh nə́ba. Lũ w púlə́púlə́ wẽ́, Yi yə̀ lò dõ lyì bí ni pɛ ń wɔ̌ ń mà n vwârh nə́ba yé.”
ACT.4.13	Pyɛɛrɛ ǹdə́ Zhã yʼà nʼê zɔ̀m ǹdə́ wu-jɔ̀. Bùrsí gùlú w lyì bí jʼa pwírí bə̀ wɔ́ lyì byɛ̀bɛ́ bə̀ yə̀ sɛ́bɛ́ cèrhè yé. Rə̀myɛ́ jàr bɛ̀, bə zɛ̃̀ bə lwar myɛ, bə̀ bə̀ yʼà nʼê tó Yezu ni. 
ACT.4.14	Bə nə bal mɔ́ ń wárh mɔ́ myɛ ń zhǐ dɛ̃̌ Pyɛɛrɛ ǹdə́ Zhã nyí ni, bə̀ kʼê yə̀ ŋwɛ̀nɛ́ bə lyár kaka yé. 
ACT.4.15	Bə ce bə du bùrsí jì y wə, bə zɛ̃̀ bə̀ nʼê zɔ̀m ǹdə́ dwã bə̀ zhe: 
ACT.4.16	“Etər nə́ bʼâ wɛ̀rhɛ́ lyì bí byɛ̀bɛ́ nɛ́? Zhərəzalɛm lyì bí gakó yírhə́ nɔ màmyɔ w kɔ̀bɔ́ bə̀ wɛ̀rhɛ́ mɔ́, ce nə́ wàr nyə̀-pɔ̌ nə́ la mâ yé. 
ACT.4.17	Sə nə́ mʼâ ji bi búlə́, nə́ mʼé cə̀r bè, bə̀ bə̀kʼa kʼe zɔ̀m Yezu yil lé yò ǹdə́ lò gaga yé, mùnì ga lyì bí bə̀kʼa kwɛrhɛ bə̀ nyɛ̀ɛ̀ yò w kɔ̀bɔ́ kə́dò yé.”
ACT.4.18	Bə zɛ̃̀ bə kʼa byẽ̀ bè, bə pə bɛ nyí, bə̀ bə̀ bə̀kʼa kʼe zɔ̀m, ráá bə cèrhè lyì bí ni Yezu yil lé shò-kwã nɛ́ yé. 
ACT.4.19	Pyɛɛrɛ ǹdə́ Zhã wɔ̀ bɛ: “Ámyɛ tɛ́rɛ́na á nyǐ Yi yil mó: wɔ́ ámyɛ̌ nyí ni nə́ mə̂ sə nə́ shɛ̀nɛ́, ráá wɔ́ Yi nyí ni? 
ACT.4.20	È gə wɔ́ nə́myɛ̌ yilə, nə́ wàr nə́ bʼâ yẽ̌ kɔn dɛ́ dɛ̀bɛ́ nə́ yírhə́ nɔwa, nə́ zhã̌ jʼa nyɛ̀ɛ̀ mɔ́ byilu mú ni yé.”
ACT.4.21	Bùrsí gùlú w lyì bí yə̀ kaka nɛ rə̀ bʼa ce bə pə bɛ bə̀ còrhò-tum yé. Bə kʼe ji bi búlə́, bə zɛ̃̀ bə yẽ̌ be, bə̀ lyì bí yʼà nʼê cèrhé Yi, kɔn dɛ́ dɛ̀bɛ́ rə̀ wɛ̀rhɛ́ mɔ́ yilə. 
ACT.4.22	Bal mɔ́ mɔ̀bɔ́ bə̀ wárh èta mɔ́, yà ń du byinə shə́-èna, sə è yàl kɔ̀-jàrmà lyì bí yilə.
ACT.4.23	Bə̀ gə́ yẽ̌ Pyɛɛrɛ ǹdə́ Zhã nɛ kwã nɛ́, bə shə́r, bə vò bə̀ tó-dwã bɛ́ sõ, bə byili bi nyí rí tɛ̀bɛ́ Yi jì y vwĩ̀-zwə́lnə bé yé né cìnə́ bé ǹdə́ náncɛsɛ́ pɔ bɛ mɔ́. 
ACT.4.24	Bə̀ tó-dwã bɛ́ gə́ nyɛ̀ɛ̀ rə̀myɛ́, bə̀ gakó mù dwã nɛ bə̀ nʼê lwə̀l Yi bə̀ zhe: “Cinu, ǹmyɛ́ ǹ wɛ̀rhɛ́ dɛ̃̌ ǹdə́ cɛ y ǹdə́ mwə̃́ y ǹdə́ wẽ̀ dé tɛ̀bɛ́ gakó rə̀ ŋwɛ́nɛ́ rə̀ wẽ́ mó, 
ACT.4.25	wɔ́ ǹmyɛ́ ǹ tó Eshirhə náàcɛ̀nɛ́ dɛnnɛ ń ce nə́ nàmbal Dəvyidi, ń wɔ́ ǹ tùntùnnə̀ mó, zɔ̀m n wɔ̀:
ACT.4.25	‘Byè yil lũ w tənèsé lyì bí nʼê ŋwɔ́ŋwɔ̌?
ACT.4.25	Byè yil bə̀ nʼê bùl bùlə̀ nyɛ̀bɛ́ nə̀ bə kùr zhe?
ACT.4.26	Lũ w pyâ bɛ́ gakó zɛ̃̀ bə wɛ̀rhɛ́ nyí rə̀dù,
ACT.4.26	bə̀ la mʼe bú ǹdə́ Cinu ǹdə́ mɔ̀bɔ́ ń cír mó.’
ACT.4.27	Zhə̀n ga, Erɔɔdɛ ǹdə́ Pɔ̃s-Pyəlatɛ, e súlí lũ w tənèsé dwã bɛ́ lyì bí, ǹdə́ Esərayɛl lyì bí gakó wɛ̀rhɛ́ nyí rə̀dù cɔ w kɔ̀bɔ́ wẽ́ bə mʼe bú ǹdə́ ǹ tùntùnnə̀ nántwə̂ Yezu, mɔ̀bɔ́ ǹ cír mó. 
ACT.4.28	Bə̀ wɛ̀rhɛ́ èta, bə mʼe pyìrh kɔn dɛ̀bɛ́ ǹ yà ǹ kɔ́ ń cĩ́ shãã ga ǹdə́ ǹ jàn dɛ́, ǹdə ǹ gə́ nə́ ǹ yâl nɛ́ mɔ́. 
ACT.4.29	Cinu, nyǐ bə̀ gə́ nʼê nwɛ̀nɛ̀ nə́myɛ̌ byɛ̀bɛ́ nə́ wɔ́ ǹ tùntùnnə̀ bé né mó èlâsɛ̃´. Sɛ̃ nə́ba nə́ bwə̀l ǹ zɔ̀mɛ̀ rɛ́ ǹdə́ wu-jɔ̀. 
ACT.4.30	Cèlè ǹ jɛ̃̀ nə́ yó, ń ce nə́ wárh nə̀bwànà, sə nə́ wɛ̀rhɛ́ màmyaarhɛ ǹdə́ wò-jààrɛ̀, ǹ tùntùnnə̀ nántwə̂ Yezu mú yil yilə.”
ACT.4.31	Bə̀ gə́ lwə̀l Yi ni bə zhɛ̀, jàà y kɛ̀bɛ́ bə̀ yʼà ŋwɛ́nɛ́ è wẽ́ mó zhízhǐ. Bə̀ gakó jʼa sú ǹdə́ Eshirhə náàcɛ̀nɛ́, bə zɛ̃̀ bə̀ nʼê bwə̀l Yi zɔ̀mɛ̀ rɛ́ ǹdə́ wu-jɔ̀.
ACT.4.32	Lyì bí byɛ̀bɛ́ gakó bə̀ yʼà zù Kristə mó wun ní yʼà wɔ́ rə̀dù. Bə̀ bùlə̀ né myɛ yʼà wɔ́ rə̀dù. Mə̀dù ga yà ń tá ń wə̀l bə̀ ńmyɛ̌ kɔn dɛ́ wɔ́ ń dúdú ń cǐ yé. Rə̀ yʼà wɔ́ bə̀ gakó nyân. 
ACT.4.33	Tùntúmə́ bé yʼà nʼê byili zhə̀n Cinu Yezu bùrhù mú shò-kwã nɛ́ ǹdə́ jàn nánfɔ̀lɔ̀. Sə Yi yʼà nʼê cĩ́ bwəl bə̀ gakó yó dɛ̃´dɛ̃´. 
ACT.4.34	Bə̀myɛ́ mə̀dù ga yà ń tá ń mwìrì kɔn dɛ̀bɛ́ ń zhe rə̀ tum yé, bə̀ byɛ̀bɛ́ gakó bə̀ yʼà zhe cɛrh ǹdə́ kâlsɛ mɔ́ yʼà nʼê yè sè, bə zə sə̀ wársɛ́ bə bà, 
ACT.4.35	bə pə sɛ tùntúmə́ bé ne, bə tə̀ bə pə lò gakó ne shɛ̀bɛ́ ń zhe sə̀ tum mú.
ACT.4.36	Lò mə̀dù myɛ yà ń ŋwɛ́nɛ́ ń yíl Zhozefu, ń yà ń wɔ́ Levyi dwí rí lò, ń shí Shipiri. Tùntúmə́ bé yʼà co ń yi-lyéré y bə̀ Barnabaasɛ. Rə̀ kùr wɔ́: “Cícírnə”. 
ACT.4.37	Ń yà ń zhe cɛ. N yè yə̀, n zə è wársɛ́ n bə̀ n pə tùntúmə́ bé ne.
ACT.5.1	Bal mə̀dù yà ń ŋwɛ́nɛ́ bə̀ nʼê byẽ̀ bə̀ Ananyaasɛ, ǹdə́ ń kɛ̃ Safəra. Ń yà ń zhe cɛ. Ńmyɛ̌ ǹdə́ ń kɛ̃ mɔ́ zɛ̃̀ bə zɔ̀m nyí rə̀dù n mə n yè yə̀. 
ACT.5.2	N bɔ̀n è wársɛ́ n cĩ́, n zɛ̃̀ n zə sə̀ kùr ré n vò n pə tùntúmə́ bé ne, sə ń kɛ̃ mɔ́ myɛ yà ń yě.
ACT.5.3	Pyɛɛrɛ bwə̀rh mò n wɔ̀: “Ananyaasɛ, bə̀kɔ́n yil ǹ yẽ̌ Shətana zù ǹ wẽ́, e ce ń bɔ̀n cɛ y wársɛ́ kə̀kàlà y ń cĩ́, ń zɛ̃̀ ń gõ kɔma ń pə Eshirhə náàcɛ̀nɛ́ nɛ? 
ACT.5.4	Ǹ yə̀l bə̀ ǹ cɛ y yʼà wɔ́ ǹmyɛ́ nyâ nà? Ǹ gə́ kə́ yè y mó, è wársɛ́ də̀ ǹmyɛ́ ǹ cǐ si nà? Ǹ yà ǹ wɔ̌ ǹ zə sɛ ǹ wɛ̀rhɛ́ ǹdə ǹ gə́ nə́ ǹ yâl nɛ́. È nə zɛ̃̀ wɔ́ etər ǹ tɛ́rɛ́ nɛ́ ǹ wẽ́ ń mə́ twĩ̀ èta mɔ́? Lwar bʼè də̀ numbyíní ni ǹ gòm kɔma bɛ́ ń pə yé. Wɔ́ Yi ni ǹ gòm ń pa.”
ACT.5.5	Ananyaasɛ gə́ nyɛ̀ɛ̀ zɔ̀mà nɛ́ nə̀myɛ́, n tu tɛ̃´ n cì. Sə ywẽ nánfɔ̀lɔ̀ zɔ lyì bí byɛ̀bɛ́ gakó bə̀ nyɛ̀ɛ̀ yò w òmyɛ́ mɔ́. 
ACT.5.6	Ébwá-dàlá bə̀ bə kwè mò bə pyípyílí ǹdə́ gɔ̀nɔ̀ bə vò bə ce.
ACT.5.7	Kɔn dɛnɛ ǹdə lùr rə̀tɔ̀ ta, ń kɛ̃ mɔ́ myɛ bà. Sə ń yà ń yə̀l kɔn dɛ́ dɛ̀bɛ́ rə̀ wɛ̀rhɛ́ mɔ́ yé. 
ACT.5.8	Pyɛɛrɛ bwə̀rh mò n wɔ̀: “Wɔ́ á cɛ y á yè mó wársɛ́ ga èta?”
ACT.5.8	Kɛ̃ mɔ́ wɔ̀: “Wɔ́ sə̀ ga.”
ACT.5.9	Pyɛɛrɛ zɛ̃̀ n wɔ̀ mɔ̀: “Etər á tɛ́rɛ́ nɛ́ á wẽ́, á mʼá wɛ̀rhɛ́ nyí rə̀dù á pyà Cinu Eshirhə y nyí? Lwar bə̀ lyì bí byɛ̀bɛ́ bə̀ kwè ǹ byal mɔ́ bə vò e ce mó zhǐ bwə̀rə̀ y nyí ni. Bə̀ mʼa kwè ǹmyɛ bə vò bə ce.”
ACT.5.10	N já n tu Pyɛɛrɛ yé né rə̀myɛ́ yi ní cìcì n cì. Ébwá-dàlá bɛ́ zù kɛ̀lɛ́ wa, bə pwírí ń cùwə̀, bə kwè mò bə vò bə ce ń byal mɔ́ nyí ni. 
ACT.5.11	Ywẽ nánfɔ̀lɔ̀ zə Kristə-lyì gùlú w ǹdə́ byɛ̀bɛ́ gakó bə̀ nyɛ̀ɛ̀ yò w òmyɛ́ mɔ́.
ACT.5.12	Tùntúmə́ bé yʼà nʼê wɛ̀rhɛ́ màmyaarhɛ ǹdə́ wò-jààrɛ̀ nánzhəzhɔ̌ lyì bí wẽ́. Sə byɛ̀bɛ́ bə̀ yʼà zù Kristə mó gakó yʼà nʼê gùlí dwã Yi jì y kɔ̀nɔ́ w wẽ́, Saləmɔ zɔ́nɔ́ w wa. 
ACT.5.13	Lò dõ yà ń kwàl bə̀ wẽ́ ń nə́ ń zwì ní yé, sə lyì bí gakó yʼà nʼê cèrhé be dɛ̃´dɛ̃´. 
ACT.5.14	Bala ǹdə́ kana nánzhəzhɔ̌ yʼà nʼê zwì Cinu bə̀ súlí bi. 
ACT.5.15	Lyì yʼà nʼê zə nə̀bwànà bə̀ twí bə̀ cĩ́ sɔ́msɛ́ vɔ̃̀ nɛ̀ pala ǹdə́ pyə̀ndè wẽ́, mùnì Pyɛɛrɛ gə tú ń nə́ ń lyɛ̃, sə ń sə̀sə̃̌yùlú w myɛ cìcì círhí bə̀ jàlà. 
ACT.5.16	Lyì nánzhəzhɔ̌ yʼà nʼê zə nə̀bwànà ǹdə́ lyì byɛ̀bɛ́ nə̀cílsi námməlwâlsɛ zhe, bə̀ mʼê shí cɛmɛ nɛ́ nyɛ̀bɛ́ nə̀ bwə́l ǹdə́ Zhərəzalɛm mɔ́ myɛ wẽ́ bə̀ twí, sə bə̀ gakó yʼà nʼê wárhá.
ACT.5.17	Yi jì y vwĩ̀-zwə́lnə bé yé né cìnə́ bé gakó náncɛ y ǹdə́ ń kwã-lyì Sadəsənyɛbá gakó zɛ̃̀ tùntúmə́ bé yó, bə̀ nʼê dùr bə̀ bwɛ̃̌. 
ACT.5.18	Bə ce bə zə bɛ lyì bí gakó yírh w bə ce byə̀nə́-jù wə̀. 
ACT.5.19	Sə cɛ y gə́ tú e yìì, Cinu màlɛ́ka bə̀ e pul byə̀nə́-jì y bwə̀ə̀lé, e ce tùntúmə́ bé du pwẽ̀ nè, e wɔ̀ bɛ: 
ACT.5.20	“Zhəlnə Yi jì y kɔ̀nɔ́ w wẽ́, á bwə̀l nyǔ mə̀ tʼâ la zhɔ̌ zɔ̀mà nɛ́ á byili lyì bí ni.”
ACT.5.21	Bə zwẽ nyí, bə zɛ̃̀ nəkɔkɔ́lɛ́ shãã shãã bə vò bə̀ nʼê cèrhè kàrmɔ̀ Yi jì y kɔ̀nɔ́ w wa. Vwĩ̀-zwə́lnə bé yé né cìnə́ bé gakó náncɛ y ǹdə́ ń kwã-lyì bí ce bə byẽ̀ cɔ w náncɛsɛ́ gakó dwã yó, bə jòm bə̀ bùrsí gùlú w nánfɔ̀lɔ̀ wá. Bə zɛ̃̀ bə pə nyí bə̀ bə̀ zhəl bə vùr tùntúmə́ bé byə̀nə́-jù w bə mʼe bà. 
ACT.5.22	Sə lyì bí byɛ̀bɛ́ bə̀ twĩ̀ mú gə́ yú byə̀nə́-jì y wə, bə pwírí tùntúmə́ bé tɛ̀nɛ́ yé. Bə kʼa kwɛ̃̀ bə vò bùrsí gùlú w lyì bí yé né, bə wɔ̀: 
ACT.5.23	“Nə́ yú nə́ nə byɛ̀bɛ́ bə̀ nʼê yìlì byə̀nə́-jì y ni mú bə̀ jě è nyí ni. Nə́ pwírí bwə̀ə̀lé gakó sàásɛ náàcɛ̀nɛ́. Sə nə́ gə́ pul bwə̀ə̀lé, nə́ pwírí lò lò tɛ̀nɛ́ byə̀nə́-jù w yé.”
ACT.5.24	Yi jì y yìlnə̀ bé yé né cə́bal mɔ́, ǹdə́ vwĩ̀-zwə́lnə bé yé né cìnə́ bé gə́ nyɛ̀ɛ̀ bə̀ tùntúmə́ bé tɛ̀nɛ́, rə jàr bɛ̀ dɛ̃´dɛ̃´; bə zɛ̃̀ bə̀ nʼê tɛ́rɛ́ yò w gə́ la nɛ́ yál. 
ACT.5.25	Lò zɛ̃̀ n bə̀ n wɔ̀ bɛ: “Nyǐnə lyì bí byɛ̀bɛ́ á yʼâ co byə̀nə́-jù w mú bə̀ ŋwɛ́nɛ́ Yi jì y kɔ̀nɔ́ w wẽ́ bə̀ nʼê cèrhè kàrmɔ̀ lyì bí ni!”
ACT.5.26	Yi jì y yìlnə̀ bé yé né cə́bal mɔ́ ǹdə́ ń kwã-lyì bí zɛ̃̀ rə̀myɛ́ yó cìcì, bə vò bə zə tùntúmə́ bé bə kʼa mʼe bà. Bə̀ gə́ yʼà nʼê dùr ywẽ bə̀ lyì bí bʼa zə nə́kulə bə dul be mó ce, bə̀ yə̀ tùntúmə́ bé jàn wɛ̀rhɛ́ yé. 
ACT.5.27	Bə̀ gə́ zə be bə bə̀ bùrsí gùlú w lyì bí yé né bə zhɛ̀, vwĩ̀-zwə́lnə bé yé né cìnə́ bé gakó náncɛ y bwə̀rh bè n wɔ̀: 
ACT.5.28	“Nə́ yʼâ pɔ ába nyí bʼâ gə la á kàrmɔ́ wɔ̀rhɔ́, sʼá bə̀kʼá kʼá byẽ̀ bal mɔ́ mɔ̀bɔ́ yil lé yé. Á zɛ̃̀ á cẽ, á zə á kàrmɔ́ mə̀myɛ́ mɔ́ á sú Zhərəzalɛm púlə́púlə́, á zɛ̃̀ á nʼá yâl á cĩ́ ń cu mú yò w nə́myɛ̌ yó wə!”
ACT.5.29	Pyɛɛrɛ ǹdə́ tùntúmə́ bé dwã bɛ́ wɔ̀: “Wɔ́ Yi nyí ni nə́ mə̂ sə nə́ shɛ̀nɛ́ nɛ́, sə è də̀ numbyínsi nyí ni yé. 
ACT.5.30	Wɔ́ ámyɛ̌ á pəpa Yezu mú də̀-jɔrhɔ́ yó á gu, sə nə́ nàmbala bɛ́ Yi rí bwìrhì mù, 
ACT.5.31	rə zhẽ̌ ń yó dɛ̃̌ ń jě rə̀ jə̀jĩ́ ni Arəzana wa, rə ce ń wɔ́ pyɔ̌ ǹdə́ Zwennə, mùnì ga Esərayɛl lyì bí pyìrhí bə̀ wun bə nə bə̀ yə̀-bəlwàálɛ́ sǔbri. 
ACT.5.32	Nə́myɛ̌ wɔ́ rə̀myɛ́ gakó zhə̀n-cínnə, nə́myɛ̌ ǹdə́ Eshirhə náàcɛ̀nɛ́ y Yi pɔ byɛ̀bɛ́ bə̀ nʼê shɛ̀nɛ́ rə̀ nyí ni mú ni mú.”
ACT.5.33	Bùrsí gùlú w lyì bí gə́ nyɛ̀ɛ̀ zɔ̀mà nɛ́ nə̀myɛ́, bə̀ lyimə zɛ̃̀, bə zɛ̃̀ bə̀ nʼê pyà tùntúmə́ bé gu. 
ACT.5.34	Bùrsí gùlú w lò mə̀dù ń yà ń yíl Gamaləyəə, ń yà ń wɔ́ Farɛzhɛ̃ɛ̃, n jà ń yà ń wɔ́ Muyiisi nyə́ né byilnə, lyì bí gakó yʼà nʼê nyàm mɔ; ńmyɛ̌ mɔ́ zɛ̃̀ n zhì dɛ̃̌, n wɔ̀ bə̀ bə̀ ce tùntúmə́ bé du pwẽ̀ nè námpɔ́lɛ́. 
ACT.5.35	N zɛ̃̀ n wɔ̀ bùrsí gùlú w lyì bí ni: “Esərayɛl lyì, dɛ̃̌na á cìn ǹdə́ kɔn dɛ̀bɛ́ á nʼá yâl á wɛ̀rhɛ́ lyì bí byɛ̀bɛ́ nɛ mɔ́. 
ACT.5.36	Á cìcì yě bə̀ bal mə̀dù yà ń fwĩ́ tɛ̃´ kɔn gwẽ̌ bə nyɛ yé, ń yà ń yíl Tɛda; ń yà ń zhe bə̀ ńmyɛ̌ wɔ́ lyì-fɔ̀lɔ̀. Sə bə̀ gu mu. Lyì yʼà yú ǹdə zwã̌-àna ta bə̀ nʼê tó mo, sə lyì bí bə̀myɛ́ mɔ́ gakó làà dwã nɛ. Bə̀ kʼê tʼâ zɔ̀m ń yò yé. 
ACT.5.37	Rə̀myɛ́ kwã nɛ́, gál mɔ́ yi ní, wɔ́ Gəlile lyì bal Zhidə, ńmyɛ zɛ̃̀ n vwɛ̃ lyì nánzhəzhɔ̌ bə̀ nʼê tó mo; sə bə̀ gu ńmyɛ. Lyì bí byɛ̀bɛ́ bə̀ yʼà nʼê tó mo mó gakó làà dwã nɛ.
ACT.5.38	“Nyǐnə kɔn dɛ́ dɛ̀bɛ́ à nʼâ yâl a byili ába èlâsɛ̃´ mɔ́: á bə̀kʼá ce á cìn byɛ̀bɛ́ èta mɔ́ yò w wẽ́ yé. Yẽ̌nə bə vò, bə̀ tum dí ǹdə́ bə̀ tùntwə̃̀ə̃̀ né gə́ wɔ́ numbyínə́ nyə̀ná, sə́ nyǐ nə̀ tʼâ la zhǔ yé. 
ACT.5.39	Sə nə̀ gə wɔ́ Yi nyə̀ná, sə́ nyǐ á wàr nɛ̀ á la cə̂r yé. Rə̀myɛ́ ce, dɛ̃̌na á cìnə̀, á bə̀kʼá jǐrh Yi zwə̀ yé.”
ACT.5.39	Sə bùrsí gùlú w lyì bí shɛ̀nɛ́ tɛ̀bɛ́ ń byili mú. 
ACT.5.40	Bə zɛ̃̀ bə kʼa byẽ̀ tùntúmə́ bé, bə ce bə mà bɛ̀, bə pə bɛ nyí, bə̀ bə̀ bə̀kʼa kʼe zɔ̀m Yezu yò kə́dò yé. Bə zɛ̃̀ bə dwĩ̀ bì.
ACT.5.41	Tùntúmə́ bé zhǐr bùrsí gùlú w lyì bí yé né ǹdə́ wu-nyɔ̃̀, bə̀ Yi ce bə̀ mə̂ sə bə nwɛ̀nɛ̀ bɛ̀, bə fulsi bi Yezu yil lé yilə. 
ACT.5.42	Sə bə̀ yʼà cə̀ə̀lè bə̀ nʼê bwə̀l yò-ècɔ̀nɔ̀ nyí rí dɛ̃ gakó Yi jì y kɔ̀nɔ́ w wa, ǹdə́ kâlsɛ́ wẽ́, bə̀ mʼê byili bə̀ wɔ́ Yezu ń wɔ́ Kristə mó.
ACT.6.1	Dwã nɛ́ nə̀myɛ́ wẽ́, Kristə kwã-lyì bí yʼà nʼê súlí. Zhwifubá byɛ̀bɛ́ bə̀ nʼê zɔ̀m gə̀rɛ́kɛ mɔ́ zɛ̃̀ bə̀ nʼê ŋwɔ́ŋwɔ̌ ǹdə́ byɛ̀bɛ́ bə̀ wɔ́ cɔ w lyì bí mú, bə̀ zhe: “Dɛ̃ gakó, bə̀ gə la kùjú w tə́l, bə̀ nʼê swě nə́myɛ̌ ejə̀nə̀ bé yò.”
ACT.6.2	Tùntúmə́ bé shí ǹdə́ bə̀lyè y zɛ̃̀ bə ce bə byẽ̀ Kristə kwã-lyì bí dwã bɛ́ gakó dwã yó, bə wɔ̀ bɛ: “Nə́myɛ̌ bə mə̂ sə nə́ yẽ̌ Yi zɔ̀mɛ̀ rɛ́ bwə̂l mó ne nə́ kʼá nʼé nyǐ kùjú tə́l yò yé. 
ACT.6.3	Rə̀myɛ́ ce, da-byâ, círnə lyì bwàlpyɛ̀ á wẽ́, sʼe yə̀ lyì byɛ̀bɛ́ á yě bə̀ bə̀ wɔ́ lyì-twə̂rh bə̀ zhe surhə, bə̀ sú ǹdə́ Eshirhə náàcɛ̀nɛ́, nə́ bʼâ pə bɛ tum dí rə̀myɛ́. 
ACT.6.4	Sə nə́myɛ̌ jʼá nʼé nyǐ Yi-co w ǹdə́ Yi zɔ̀mɛ̀ rɛ́ bwə̂l mó yò.”
ACT.6.5	Bə̀ gakó shɛ̀nɛ́ dɛ̀bɛ́ tùntúmə́ bé byili mú, bə zɛ̃̀ bə cír Ecẽẽ. Ń yà ń zhí Yi ni dɛ̃´dɛ̃´, n jà ń yà ń sú ǹdə́ Eshirhə náàcɛ̀nɛ́. Bə̀ cír Shilipu myɛ, e súlí Pɔrɔkɔɔrɛ, ǹdə́ Nəkanɔɔrɛ, ǹdə́ Timo, ǹdə́ Parəmɛnaasɛ, ǹdə́ Ancɔɔsɛ lyì bal mə̀dù ń yíl Nəkwala. Ń yà ń zù Zhwifubá Yi-sɔ́má y shãã ga. 
ACT.6.6	Bə zə bɛ bə bə̀ tùntúmə́ bé sõ. Tùntúmə́ bé cĩ́ jɛ̀rh bə̀ yó, bə lwə̀l Yi bə̀ yilə.
ACT.6.7	Yi zɔ̀mɛ̀ rɛ́ yʼà jʼâ nʼê yí jààsɛ́ gakó wə. Kristə kwã-lyì bí yʼà nʼê súlí Zhərəzalɛm nɛ́. Zhwifubá vwĩ̀-zwə́lnə bé myɛ nánzhəzhɔ̌ shɛ̀nɛ́ bə zù Kristə.
ACT.6.8	Yi yʼà cĩ́ bwəl Ecẽẽ yó, rə pɔ̃ jàn. Ń yà ń nə́ ń wɛ̀rhɛ́ màmyaarhɛ ǹdə́ wò-jààrɛ̀ lyì bí wẽ́. 
ACT.6.9	Rə̀myɛ́ yó, lyì jàlà zɛ̃̀ bə̀ nʼê mà nyə̀-pâr ǹdə́ mɔ. È yʼà wɔ́ Zhwifubá byɛ̀bɛ́ bə̀ shí Shərɛnɛ ǹdə́ Alɛsãdəri, bə̀ wɔ́ dwã-gùlú jì y bə̀ nʼê byẽ̀ bə̀ “Yómə́ bə̀ nɔ bə̀ cìn-cìnú” mú lyì, e súlí lyì byɛ̀bɛ́ bə̀ shí Shilishi ǹdə́ Azhi tənèsé wə. 
ACT.6.10	Sə Eshirhə náàcɛ̀nɛ́ yʼà nʼê pɛ mɔ surhə ń mə́ ń zɔ̀mà. Rə̀myɛ́ ce bə̀ yə̀ ŋwɛ̀nɛ́ bə zɔ̀m bə ji mu tɛ̃´ yé. 
ACT.6.11	Bə zɛ̃̀ bə kɔ̃̀ lyì. Lyì bí bə̀myɛ́ mɔ́ wɔ̀: “Nə́ nyɛ̀ɛ̀ ń nyú w ń nə́ ń tùrh Muyiisi ǹdə́ Yi ga.”
ACT.6.12	Cɔ w lyì bí ǹdə́ náncɛsɛ́ ǹdə́ Muyiisi nyə́ né byilnə bé lyimə zɛ̃̀, bə zə mɔ bə mʼe vò bùrsí gùlú w nánfɔ̀lɔ̀ w lyì bí yé né, 
ACT.6.13	bə ce lyì dwã myɛ yí bə̀ nʼê gòm kɔma bə̀ ce ń nyí ni bə̀ zhe: “Bal mɔ́ mɔ̀bɔ́ já ń nə́ ń fulsi Yi jì y ǹdə́ Muyiisi nyə́ né ga. 
ACT.6.14	Nə́ nyɛ̀ɛ̀ ń nyú w ń zɔ̀m bə̀ Nazarɛtɛ lyì bal Yezu mú mà n wǔr Yi jì y n jà n lyə́r lùl-e-pwírí nyə́ né nyɛ̀bɛ́ Muyiisi byili nə́ba mó.”
ACT.6.15	Rə̀myɛ́ yó, bùrsí gùlú w lyì bí gakó kwẽ̌ bə̀ nʼê nyǐ mu shɛ́shɛ́, bə pwírí ń yé y nyɛ̌ ǹdə màlɛ́ka yé ta.
ACT.7.1	Yi jì y vwĩ̀-zwə́lnə bé yé né cìnə́ bé gakó náncɛ y zɛ̃̀ e bwə̀rh mò e wɔ̀: “Cà y kɛ̀bɛ́ bə̀ nʼê ce ǹ nyí ni mú gakó wɔ́ zhə̀nà?”
ACT.7.2	Ecẽẽ wɔ̀: “À dabá ǹdə́ à da-byâ, cilinə kɔn dɛ̀bɛ́ à la ába byilu. Zùwə́ cə́bal Yi byili ń cìn nə́ nàmbal Abəraham nɛ, ǹdə́ ń yà ń ŋwɛ́nɛ́ Mezopotəmyi ní, fòró n zɛ̃̀ n vò n jòm Arã nɛ́. 
ACT.7.3	Yi yʼà wò mò: ‘Zhǐr ń yẽ̌ ǹ da-dǒ wə́, ǹdə́ ǹ dwí lyì bí ni, n vò cɔ w kɔ̀bɔ́ à la mɔ́ byilu mú wẽ́.’ 
ACT.7.4	N shɛ̀nɛ́ n zhǐr Kalədɛ lyì bí cɔ w wa, n vò n jòm Arã nɛ́. Ń da gə́ cùwə̀, rə̀myɛ́ kwã nɛ́, Yi ce n zhǐr Arã nɛ́ n bə̀ n jòm cɔ w kɔ̀bɔ́ á ŋwɛ́nɛ́ ò wẽ́ zà zà mɔ́ wa. 
ACT.7.5	Sə Yi yə̀ mɔ̀ jàà pɛ cɔ w òmyɛ́ wẽ́ bá námpɔ́lɛ́ myɛ cìcì yé, sə rə̀ bwəl mo nyí bə̀ rə̀ bʼa pɔ̃ cɔ w òmyɛ́ púlə́púlə́ n cìní. Bá ń gə tú ń cù ń tɛ̀nɛ́ myɛ, ń byâ bʼa cìní wə. E jà rə̀myɛ́ yó, ǹdə́ ń yà ń gwẽ̌ bə bə̀sɔ́bwɛ̀lɛ́ zhe yé. 
ACT.7.6	Rə̀ wò mò: ‘Ǹ nɛ̀mɛ́ nɛ́ bʼa jòm cɔ kɔ̀bɔ́ ò də̀ bə̀myɛ́ nyɔ̃̌ wẽ́, bə jǐrh yómə́ gàà mɔ́. Lyì mʼa nwɛ̀nɛ̀ bɛ̀ byinə zwã̌-àna.’ 
ACT.7.7	Yi súlí rə wɔ̀: ‘À bʼa kə́ cɔ w kɔ̀bɔ́ ò lyì bí la zə ǹ nɛ̀mɛ́ nɛ́ bə wɛ̀rhɛ́ yómə́ mó bùrsì, a pə w ò còrhò-tum. Sə rə̀myɛ́ kwã nɛ́, ǹ nɛ̀mɛ́ nɛ́ bʼa kʼa zhǐr gàà, bə bʼe cèrhé ne nyɔ̀nɔ̀.’
ACT.7.8	“Rə̀myɛ́ yó, Yi zɔ dɔbrɛ ǹdə́ Abəraham. Rə pɔ̃ nyí bə̀ ń góm ń byâ bɛ́, e yə̀ dɔbrɛ́ rə̀myɛ́ myɔrhɔ. Abəraham zɛ̃̀ n lù ń byǐ Yəzakɛ, n gõ mò ń dwã lyɛlɛ yùwə̀. Yəzakɛ lù ń byǐ Zhakɔɔbɛ, n gõ mò. Zhakɔɔbɛ lù ń byâ bɛ́ shí ǹdə́ bə̀lyè y bə̀ wɔ́ nə́ nàmbala bɛ́ mɔ́, n gõ bè.
ACT.7.9	“Nə́ nàmbala bɛ́ dùr bə̀ nyɛ̃´ Zhozefu bwɛ̃̌, bə zə mɔ bə yè. Byɛ̀bɛ́ bə̀ yè mò mó zə mɔ bə vò Ezhibti yómde jè, sə Yi yʼà ŋwɛ́nɛ́ ǹdə́ mɔ, 
ACT.7.10	rə zwẽ mo ń nɔ̀nɔ̀ w wẽ́, rə ce n sú Ezhibti pyɔ̌ Faraɔ̃ yírh, rə pɔ̃ surhə ń mə́ ń zɔ̀m ǹdə́ mɔ. Faraɔ̃ pɔ̃ pyɛ̀lɛ̀, ń nə́ ń nyǐ Ezhibti púlə́púlə́ ǹdə́ ńmyɛ̌ Faraɔ̃ cìcì kɛ̀lɛ́ y ga yò.
ACT.7.11	“Sə nɔrh nánfɔ̀lɔ̀ tú mə tu Ezhibti ǹdə́ Kanãã tənèsé púlə́púlə́ wẽ́. Kɔn yʼà zum dɛ̃´dɛ̃´, nə́ nàmbala bɛ́ yʼà kʼê yír kaka bə̀ nʼê jí yé. 
ACT.7.12	Zhakɔɔbɛ zɛ̃̀ n nyɛ̀ɛ̀ bə̀ jíjí ŋwɛ́nɛ́ Ezhibti ní, n zɛ̃̀ n twĩ̀ nə́ nàmbala bɛ́ gàà. 
ACT.7.13	Rə̀myɛ́ kwã nɛ́, n kə́ n twĩ̀ bì kə́dò. Zhozefu zɛ̃̀ n byili ń pár ń zhə̀m-má bɛ́ nɛ. Pyɔ̌ Faraɔ̃ zɛ̃̀ n lwar Zhozefu dwí rí párá. 
ACT.7.14	Zhozefu ce bə zə ń da ǹdə́ ń byâ bɛ́ púlə́púlə́ bə mʼe bà, sə bə̀ gakó yʼà wɔ́ shə́-shàlpyɛ̀ ǹdə́ bə̀nu. 
ACT.7.15	Zhakɔɔbɛ zɛ̃̀ n bə̀ Ezhibti. Wɔ́ gàà ń cù ní. Nə́ nàmbala bɛ́ myɛ wɔ́ gàà bə̀ cù ní. 
ACT.7.16	Sə bə̀ zɔ bɛ bə kʼa mʼe vò Shəkɛm, bə ce be bɔ̀l mɔ́ mɔ̀bɔ́ Abəraham yà ń yè ǹdə́ wársɛ Amɔɔrɛ byâ bɛ́ sõ mó wẽ́.
ACT.7.17	“Sə Yi nyí rí rə̀ yʼà bwəl Abəraham nɛ mɔ́ pyǐrh mó yi gə́ tú e bwəlse, nə́ dwí rí pùl dɛ̃´dɛ̃´ Ezhibti ní. 
ACT.7.18	Rə̀myɛ́ kwã nɛ́, lò dõ tú n jǐrh Ezhibti pyɔ̌, sə ńmyɛ̌ mɔ́ yə̀ Zhozefu pár lwar yé. 
ACT.7.19	Ń myìnì nə́ dwí rí, n nwɛ̀nɛ̀ nə́ nàmbala bɛ́. Ń yà ń nə́ ń nyɛ́ɛ́ bɛ ń ce bə̀ pwà bə̀ byì-shɛ̌msɛ́ bə̀ dwĩ̀, mùnì ga sə̀ bə̀kʼa yə̀ nɛ́ yé.
ACT.7.20	“Wɔ́ rə̀myɛ́ yi ní bə̀ lùl Muyiisi. Ń yà ń wɔ́ ébɔ́, Yi yʼà só mo, sə ń ná kɔ̀n mɔ̀ ń da sõ kɛ̀lɛ́ w cànsɛ̀ sə̀tɔ̀. 
ACT.7.21	Rə̀myɛ́ kwã nɛ́, bə kwè mò bə vò e dwĩ̀, sə pyɔ̌ Faraɔ̃ bə̀kɔ́ nɔ mɔ n kwè, n vò n kɔ̃̀ ǹdə ń cìcì byǐ ta. 
ACT.7.22	N lwar Ezhibti lyì bí tumə né gakó yé-shò, n jǐrh lyì-fɔ̀lɔ̀ ń zɔ̀mà nɛ́ ǹdə́ ń tumə né gakó wẽ́.
ACT.7.23	“Muyiisi gə́ tú n yí byinə shə́-èna, dɛ̃ rə̀dù, n zɛ̃̀ n jòm tɛ̃´, n bù bə̀ ń mà n nyǐ ń da-byâ bɛ́ yò. 
ACT.7.24	N zɛ̃̀ n nə Ezhibti lò mə̀dù ń nə́ ń nwɛ̀nɛ̀ Esərayɛl lò, n sɛ̃ Esərayɛl lò mó ne, sə ń gu Ezhibti lò mó. 
ACT.7.25	Ń yà ń nə́ ń bùl bə̀ Esərayɛl lyì bí mʼa tó rə̀myɛ́ dɛnnɛ bə lwar bə̀ Yi nʼê yâl rə tó ń dɛnnɛ rə vwârh bɛ, sə bə̀ yə̀ lwar yé. 
ACT.7.26	È zɛ̃̀ nəkɔkɔ́lɛ́ y yùwə̀, ń nɔ Esərayɛl lyì bə̀lyè bə̀myɛ nʼê bwí dwã. N zɛ̃̀ ń la bɛ pɔr, sə bə nyɛ̀ɛ̀ dwã zɔ̀mà kùrə̀. N wɔ̀ bɛ: ‘À lyì, nyǐnə ámyɛ̌ wɔ́ da-byâ wɛ̀, wɔ́ byè yil á zɛ̃̀ á nʼá bwí dwã?’ 
ACT.7.27	Sə mɔ̀bɔ́ ń yà ń nə́ ń nwɛ̀nɛ̀ ń dõ mó mó cìrh Muyiisi n ce kwã nɛ́, n wɔ̀: ‘Mɔ̌ ń pɔ mɔ́ nyí bə̀ ǹ yál nə́ pyɔ̌ ń kə́ nə́ bùrsì? 
ACT.7.28	Ǹ nə́ ǹ yâl ń gu àmyɛ ǹdə ǹ gə́ gu Ezhibti lò mó də̀lànɛ̀ nɛ́?’ 
ACT.7.29	Muyiisi gə́ nyɛ̀ɛ̀ rə̀myɛ́, n dùr n vò cɔ òdù bə̀ nʼê byẽ̀ bə̀ Majã. N jòm gàà n lù byâ bə̀lyè.
ACT.7.30	“È byinə shə́-èna yó, màlɛ́ka bʼe zhì sɔ̀lɔ̀ wẽ́ gɔ-elũ èpòlò w wə, Sənəyi pyɔ̀ w səta, e lyí mu. E jà myǐn yʼà zhe sɔ̀lɔ̀ w wẽ́. 
ACT.7.31	Muyiisi gə́ nɔ rə̀myɛ́, ń wu zɛ̃̀, n twẽ̌ n bwəlse ń la nyǔ, sə ń nyɛ̀ɛ̀ Cinu cəl rə̀ wò mò: 
ACT.7.32	‘À wɔ́ ǹ nàmbala bɛ́ Abəraham ǹdə́ Yəzakɛ ǹdə́ Zhakɔɔbɛ Yi.’ Ywẽ zɛ̃̀ rə̀ zhe Muyiisi ń nə́ ń kəkə, ń kə́ ń kwàl sə n nyǐ gàà yé. 
ACT.7.33	Cinu wɔ̀ mɔ̀: ‘Vǔr ǹ nə̀cìlə̀ né, bə̀ jàà y kɛ̀bɛ́ ǹ zhǐ è wẽ́ mó wɔ́ àmyɛ́ jàà. 
ACT.7.34	Zhə̀nà, à nə à dwí rí nɔ̀nɔ̀ w rə̀ nʼê nwɛ̀nɛ̀ Ezhibti ní mú. À nyɛ̌ rə̀ wɔ́wɔ́lɔ́ mɔ́, sə à só tɛ̃´ à la rɛ zõ. Èlâsɛ̃´ à la mɔ́ tũ̌ Ezhibti ní.’
ACT.7.35	“Wɔ́ Muyiisi mú mɔ̀bɔ́ Esərayɛl lyì bí yʼà zhɔ̃̀, bə wɔ̀: ‘Wɔ́ mɔ̌ lò ń pɔ mɔ́ nyí bə̀ ǹ yál nə́ pyɔ̌ ń kə́ nə́ bùrsì?’ Wɔ́ ńmyɛ̌ mɔ́ cìcì Yi tó màlɛ́ka y è tú e zhì sɔ̀lɔ̀ w wẽ́ e lyí mu mú dɛnnɛ rə zwẽ be. 
ACT.7.36	Wɔ́ ńmyɛ̌ ń vùr Esərayɛl lyì bí Ezhibti ní. Ń wɛ̀rhɛ́ màmyaarhɛ ǹdə́ wò-jààrɛ̀ Ezhibti ní, ǹdə́ mwə̃́ y nánshɔ̃̀ w wẽ́, ǹdə́ gɔ-elũ èpòlò w wə, byinə shə́-èna wẽ́. 
ACT.7.37	Wɔ́ ńmyɛ̌ mɔ́ gwẽ̌ ń wò Esərayɛl lyì bí ni: ‘Yi bʼa cír lò mə̀dù á wẽ́ n jǐrh rə̀ nyì-zwennə ǹdə àmyɛ́ ta.’ 
ACT.7.38	Esərayɛl lyì bí gə́ yʼà zhǐ dwã yó gɔ-elũ èpòlò w wẽ́ yi ní, ń yà ń tó ń ŋwɛ́nɛ́. Wɔ́ ńmyɛ̌ dɛnnɛ màlɛ́ka y tó né e zɔ̀m ǹdə́ nə́ nàmbala bɛ́ Sənəyi pyɔ̀ w yó. Wɔ́ èta ń tó né n mə n zwẽ Yi zɔ̀mà nɛ́ nə̀ nʼê pɛ nyǔ mú n byili nə́ba.
ACT.7.39	“Sə nə́ nàmbala bɛ́ yʼà cẽ, bə̀ kʼê tʼâ yâl bə zwẽ ń nyí rí yé. Bə̀ kʼâ nʼê yâl bə kwɛ̃̀ bə vò Ezhibti. 
ACT.7.40	Bə zɛ̃̀ bə wɔ̀ Arɔ̃ nɛ: ‘Zwìrhì wẽ̀ rə yə̀ ǹdə yə ta rə tó nə́ yé, bə̀ Muyiisi mú mɔ̀bɔ́ ń ce nə́ shə́r Ezhibti ní mú, nə́ yə̀l ń gə́ tó mə̀gã̌ yé.’ 
ACT.7.41	Bə zɛ̃̀ bə zə sánə́má bə zwìrhì ku ǹdə nũ̌-bwə̀lə̀ ta, bə mʼe wɛ̀rhɛ́ bə̀ yi, bə zwə́l vwĩ̀ bə pə rɛ. Bə zɛ̃̀ bə fùù ǹdə́ wu-nyɔ̃̀, kɔn dɛ́ dɛ̀bɛ́ bə̀ cìcì wɛ̀rhɛ́ ǹdə́ bə̀ jɛ̀rh mɔ́ yilə. 
ACT.7.42	Yi zɛ̃̀ rə pyìrhí rə̀ kwã rə mʼe zâ bɛ, rə yẽ̌ be bə̀ nʼê cèrhé cã̀mə́sɔ̌sɛ́ sə̀ ŋwɛ́nɛ́ dɛ̃̌ yi w mú. Bə̀ kɛ̃ Yi nyì-zwennə bé sɛ́bɛ́ rɛ́ wẽ́ bə wɔ̀:
ACT.7.42	‘Esərayɛl lyì, á pansɛ́ ǹdʼá vwàmá nɛ́ á yʼâ mʼá zwə́l vwə̃̀ né gɔ-elũ èpòlò w wẽ́ byinə né shə́-èna y wẽ́ mó,
ACT.7.42	wɔ́ àmyɛ́ nɛ á yʼâ nʼá zwə́l ne á pɛ nà? È də̀ àmyɛ́ nɛ yé.
ACT.7.43	Wɔ́ yi rí bə̀ yʼà nʼê byẽ̀ bə̀ Mɔlɔkɛ mɔ́ nɛ á zwə́l vwə̃̀ né á pa.
ACT.7.43	Wɔ́ rə̀myɛ́ kòrhó w á yʼâ nʼá zhĩ.
ACT.7.43	Á yʼâ nʼá zhĩ á yi rí á nʼá byẽ̀ bə̀ Erəfã mɔ́ myɛ cã̀mə́sɔ̀wá yá.
ACT.7.43	Rə̀myɛ́ gakó wɔ́ wẽ̀ á zwìrhì á nʼá wùlì tɛ̃´ rə̀ yé né.
ACT.7.43	Rə̀myɛ́ ce, à bʼa ce lyì zə ába bə vò jàà kɛ̀bɛ́ è nyɛ du Babyəlɔnɛ mɔ́ wẽ́.’
ACT.7.44	“Nə́ nàmbala bɛ́ yʼà pú kòrhó gɔ-elũ èpòlò w wə. Muyiisi yà ń ce bə pú w ǹdə Yi gə́ yʼà byili mu ní. Yi dɔbrɛ́ kùlkṍ w ŋwɛ́nɛ́ ò wẽ́. 
ACT.7.45	Nə́ nàmbala bɛ́ kwã nɛ́, wɔ́ bə̀ byâ bɛ́ nɛ bə̀ yẽ̌ kòrhó w òmyɛ́ nɛ bə pa, Zhozwe yə̀ bə̀ yé né, bə zə w bə vò cɔ w kɔ̀bɔ́ Yi yʼà bwəl be ò nyí mú wẽ́. Sə Yi jì cɔ w òmyɛ́ mɔ́ lyì bí, rə̀ zwẽ bə̀ cɔ w rə pə nə́ nàmbala bɛ́ nɛ. Kòrhó w mɛ̃ gàà kɔn mʼe yí Dəvyidi pyɛ̀lɛ̀ rɛ́ jú. 
ACT.7.46	Dəvyidi yà ń sú Yi yírh. N zɛ̃̀ n lwə̀l lè sɔ́má ń la jàà lú n pə Zhakɔɔbɛ Yi rí ni, 
ACT.7.47	sə wɔ́ Saləmɔ ń tú n lù jì n pə rɛ. 
ACT.7.48	E jà Yi dɛ̃̌ cə́bal mɔ́ tá ń zwì jì kɛ̀bɛ́ numbyínsi lù ǹdə́ bə̀ jɛ̀rh mɔ́ wẽ́ yé. 
ACT.7.49	Rə̀ tó rə̀ nyì-zwennə mə̀dù dɛnnɛ rə wɔ̀:
ACT.7.49	‘Dɛ̃̌ yi rí wɔ́ à də̀gwã́,
ACT.7.49	cɛ y wɔ́ à nə̀rh cṹ jàà.
ACT.7.49	Jì dwí tɛ̌ á wɔ̌ á la lú á pɛ̃?
ACT.7.49	Wɔ́ jàà kɛ̌ è bʼa yə̀ à jòmə́ jàà?
ACT.7.50	È də̀ àmyɛ́ à wɛ̀rhɛ́ rə̀myɛ́ gakó nà?’ ”
ACT.7.51	Ecẽẽ zɛ̃̀ n súlí n wɔ̀ bùrsí gùlú w lyì bí ni: “Á wɔ́ yó-kùùlì cìnə́. Á bə shɛ̀ Yi zɔ̀mɛ̀ rɛ́ cilu sʼá zwẽ nyí yé. Twéé gakó á nʼá cẽ Eshirhə náàcɛ̀nɛ́ nyí ni ǹdə á nàmbala bɛ́ ta. 
ACT.7.52	Yi nyì-zwennə mə̀dù ga tɛ̀nɛ́ á nàmbala bɛ́ yə̀ nwɛ̀nɛ̀ yé. Bə̀ gaga mɔ́ gu byɛ̀bɛ́ bə̀ yʼà dámâ bə̀ nʼê bwə̀l wu-cángá cə́bal mɔ́ twírí y yò mó. Èlâsɛ̃´, wɔ́ wu-cángá cə́bal mɔ́ ńmyɛ̌ á myìnì á gu. 
ACT.7.53	Yi tó màlɛ́kabá dɛnnɛ rə byili ába rə̀ nyə́ né, sə á yə̀ nɛ zwẽ yé.”
ACT.7.54	Bùrsí gùlú w lyì bí gə́ nyɛ̀ɛ̀ rə̀myɛ́, bə̀ lyimə zɛ̃̀ ǹdə́ Ecẽẽ, bə zɛ̃̀ bə̀ nʼê pupwiri tɛ̃´ bə̀ mʼê dɔ̀m bə̀ yə́lə́ dwã nɛ. 
ACT.7.55	Ecẽẽ yà ń sú ǹdə́ Eshirhə náàcɛ̀nɛ́, n kwẽ̌ ń la dɛ̃̌ nyǔ, n nə Yi zùwə́ y ǹdə́ Yezu ń zhǐ rə̀ jə̀jĩ́ ni. Ecẽẽ bya n wɔ̀: 
ACT.7.56	“Nyǐnə à nə dɛ̃̌ yi rí rə̀ pul, sə à nə Numbyíní Byǐ ń zhǐ Yi jə̀jĩ́ ni.”
ACT.7.57	Bə shĩ bə̀ zhã̌, bə zɛ̃̀ bə búbwéé, bə tó dwã bə dùr bə cĩ́ jɛ̃̀ ń yó, 
ACT.7.58	bə zə mɔ bə du cɔ w wa, bə zɛ̃̀ bə zə nə́kulə bə dul mo bə ji tɛ̃´. Sə byɛ̀bɛ́ bə̀ dul mo mó yʼà vùr bə̀ gàndɛ́ bə cĩ́ tɛ̃´ ébɔ́-dâl mə̀dù nyí ni, ń yíl Swəə. 
ACT.7.59	Bə̀ gə́ yʼà nʼê dul nə́kulə né yi ní, Ecẽẽ yà ń nə́ ń lwə̀l Yi ń zhe: “Cinu Yezu, zwẽ à ywə́lə́ y Arəzana wa.”
ACT.7.60	N zɛ̃̀ n tu ń nə̀dwə́nə́ yó, n bya n wɔ̀: “Cinu, bə̀ká nyǐ lwɛlɛ rɛ́ tɛ̀bɛ́ bə̀ nʼê wɛ̀rhɛ́ èta mɔ́ ǹdə yò ta yé.” Ń gə́ zɔ̀m rə̀myɛ́, ń shíshìrhə́ né jʼá gu.
ACT.8.1	Swəə swéné Ecẽẽ gu mú.
ACT.8.1	Kɔn zhí dɛ̃ rɛ́ rə̀myɛ́ yùwə̀, bə jʼa zɛ̃̀ bə ji kùr bə̀ nʼê nwɛ̀nɛ̀ Zhərəzalɛm Kristə-lyì gùlú w dɛ̃´dɛ̃´. Kristə-lyì bí gakó dùr bə làà dwã nɛ bə vò Zhide ǹdə́ Samarɛ tənèsé wẽ́; è gə də̀ tùntúmə́ bé dúdú bə̀ mɛ̃. 
ACT.8.2	Lyì byɛ̀bɛ́ bə̀ wɔ́ Yi lyì mú jàlà kúrh Ecẽẽ ne dɛ̃´dɛ̃´, bə zɛ̃̀ bə kwè mò bə vò bə ce.
ACT.8.3	Sə è gə wɔ́ Swəə myɛ̌ yilə, ń yà ń nə́ ń pyà Kristə-lyì gùlú w cɔ̌ ǹdə́ ń wu gakó. Ń nə́ ń tó kâlsɛ́ wẽ́ ń pwà bala ǹdə́ kana byɛ̀bɛ́ bə̀ wɔ́ Kristə-lyì mú ń pɛ bə̀ ce byə̀nə́-jù wə̀.
ACT.8.4	Kristə-lyì bí byɛ̀bɛ́ bə̀ yʼà dùr bə làà dwã nɛ mɔ́ zɛ̃̀ bə̀ nʼê zhə̀l jààsɛ́ gakó w bə̀ bwə̀l yò-ècɔ̀nɔ̀ nyí rí. 
ACT.8.5	Shilipu myɛ̌ yà ń zhə̀l Samarɛ cə-fɔ̀lɔ̀ w wa, ń nə́ ń bwə̀l Kristə yò w ń byili cɔ w òmyɛ́ lyì bí ni. 
ACT.8.6	Lyì bí gə́ nyɛ̀ɛ̀ bə̀ nʼê zɔ̀m màmyaarhɛ́ tɛ̀bɛ́ ń nə́ ń wɛ̀rhɛ́ mɔ́ yò, bə̀ cìcì yírhə́ jʼà nʼê nɛ rɛ mɔ́ ce, bə̀ yʼà nʼê twí dwã yó nánzhəzhɔ̌, sə bə̀ yʼà nʼê cili ń zɔ̀mà nɛ́ náàcɛ̀nɛ́. 
ACT.8.7	Nə̀cílsi námməlwâlsɛ yʼà nʼê búbwéé nyí sə̀ mʼê dwi lyì nánzhəzhɔ̌ wẽ́. Gwànsɛ̀ ǹdə́ lyì byɛ̀bɛ́ bə̀ nʼê twi cə́ nánzhəzhɔ̌ yʼà nʼê wárhá. 
ACT.8.8	Sə wu-nyɔ̃̀ nánfɔ̀lɔ̀ yʼà ŋwɛ́nɛ́ cɔ w òmyɛ́ wẽ́ zhə̀n zhə̀nà.
ACT.8.9	Bal mə̀dù yà ń jɛ̀rɛ̀ ń ŋwɛ́nɛ́ cɔ w òmyɛ́ wẽ́ ń yíl Shəmɔ. Ń yà ń nə́ ń wɛ̀rhɛ́ jə̀-myaárhɛ rə̀ jàr Samarɛ lyì bí, sə ń yà ń zhe bə̀ ńmyɛ̌ zhe jàn. 
ACT.8.10	Lyì bí gakó, bə̀sɔ́ná ǹdə́ náncɛrh, yʼà nʼê cili ń zɔ̀mà nɛ́ náàcɛ̀nɛ́, sə bə̀ yʼà nʼê wə̀l bə̀ Yi jàn dɛ́ ŋwɛ́nɛ́ ǹdə́ mɔ, jàn dɛ́ tɛ̀bɛ́ bə̀ nʼê byẽ̀ bə̀ “Jàn nánfɔ̀lɔ̀ w” mɔ́.
ACT.8.11	Ń gə́ yà ń ŋwɛ́nɛ́ gàà ń nə́ ń jàr lyì bí ǹdə́ jə̀-myaárhɛ́ èta kɔn dɛnɛ mɔ́ ce, bə̀ yʼà nʼê cili ń zɔ̀mà nɛ́ náàcɛ̀nɛ́. 
ACT.8.12	Sə Shilipu gə́ tú n bwə̀l Yezu Kristə yil lé ǹdə́ Yi pyɛ̀lɛ̀ rɛ́ yò-ècɔ̀nɔ̀ nyí rí n byili mú, bala bɛ́ ǹdə́ kana bɛ́ ga zù Yezu Kristə, bə zɛ̃̀ bə zwẽ nɛ̃̌-shɔ. 
ACT.8.13	Shəmɔ myɛ cìcì mú zwẽ nyí n zwẽ nɛ̃̌-shɔ, n já n zɛ̃̀ ń ŋwɛ́nɛ́ ǹdə́ Shilipu twéé gakó, sə màmyaarhɛ́ ǹdə́ wò-jààrɛ́ tɛ̀bɛ́ ń yà ń nə́ ń nɛ Shilipu wɛ̀rhɛ́ mɔ́ yʼà nʼê jàr mɔ̀ dɛ̃´dɛ̃´.
ACT.8.14	Tùntúmə́ bé byɛ̀bɛ́ bə̀ yʼà ŋwɛ́nɛ́ Zhərəzalɛm nɛ́ mɔ́ gə́ nyɛ̀ɛ̀ bə̀ Samarɛ lyì bí zwẽ Yi zɔ̀mɛ̀ rɛ́, bə zɛ̃̀ bə twĩ̀ Pyɛɛrɛ ǹdə́ Zhã bə̀ sõ. 
ACT.8.15	Pyɛɛrɛ ǹdə́ Zhã gə́ yú Samarɛ, bə lwə̀l Yi byɛ̀bɛ́ bə̀ zù Kristə mó yilə, mùnì Eshirhə náàcɛ̀nɛ́ só bə̀ yó, 
ACT.8.16	bə̀ wɔ́ Cinu Yezu yil lé dúdú bə̀ yʼà mʼe zwẽ nɛ̃̌-shɔ, sə Eshirhə náàcɛ̀nɛ́ yʼà gwẽ̌ yə̀ bə̀myɛ́ mə̀dù ga yó swé yé. 
ACT.8.17	Pyɛɛrɛ ǹdə́ Zhã zɛ̃̀ bə cĩ́ jɛ̀rh bə̀ yó. Eshirhə náàcɛ̀nɛ́ zɛ̃̀ e só bə̀ yó.
ACT.8.18	Shəmɔ gə́ pwírí Eshirhə náàcɛ̀nɛ́ tó tùntúmə́ bé jɛ̀sɛ́ cṹ mú dɛnnɛ e só byɛ̀bɛ́ bə̀ zù Kristə mó yó, n vùr wársɛ ń nə́ ń pɛ bɛ, 
ACT.8.19	n wɔ̀: “Zwẽnə sʼá pə ŋwɔ̀nɔ́ w òmyɛ́ àmyɛ nɛ, mùnì ga lò mɔ̀bɔ́ àmyɛ gə cĩ́ jɛ̃̀ ń yó, se Eshirhə náàcɛ̀nɛ́ só ń yó.”
ACT.8.20	Pyɛɛrɛ zɛ̃̀ n wɔ̀ mɔ̀: “Yi bʼa cɔ̀ ǹmyɛ́ ǹdə́ ǹ wársɛ́ ga, ǹ gə́ nə́ ǹ bùl bə̀ Yi pansɛ́ wɔ̌ sə̀ yè mó yilə. 
ACT.8.21	Ǹ twə́r tɛ̀nɛ́ yò w kɔ̀bɔ́ wẽ́ yé; ǹ bə cəl zhe ò wẽ́ myɛ yé, bə̀ ǹ wu w də̀ cángá Yi yé né yé. 
ACT.8.22	Rə̀myɛ́ ce, pyìrhí ǹ wu, ń lwə̀l Cinu ni. Dɛ̀ga, ń mà n pɔ̃́ ǹ bùlə̀ námməlwâlsɛ́ sǔbri, 
ACT.8.23	bʼà pwírí lwɛlɛ rɛ́ wɔ̀rhɔ́ shil sú ǹ wu wə́, ń jǐrh rə̀ yóm.”
ACT.8.24	Shəmɔ zɛ̃̀ n wɔ̀ Pyɛɛrɛ ǹdə́ Zhã nɛ: “Ámyɛ̌ cìcì lwə̂lnə Yi à yilə, mùnì tɛ̀bɛ́ á nʼá byili èta mɔ́ rə̀dù ga bə̀kʼa zə nɛ yé.”
ACT.8.25	Sə Pyɛɛrɛ ǹdə́ Zhã bwə̀l Cinu zɔ̀mɛ̀ rɛ́ bə byili lyì bí ni. Rə̀myɛ́ kwã nɛ́, bə kʼa kwɛ̃̀ bə̀ la Zhərəzalɛm, sə bə̀ yʼà nʼê bwə̀l yò-ècɔ̀nɔ̀ nyí rí Samarɛ tənà y cɛmɛ nɛ́ wẽ́ bə̀ mʼê la.
ACT.8.26	Cinu màlɛ́ka wɔ̀ Shilipu ni: “Zɛ̃̀ ń kwè sɔ́má y kɛ̀bɛ́ è shí Zhərəzalɛm e tó gɔ-elũ w e lyɛ̃ è la Gaza mɔ́ ń vò lũ jə̀jĩ́ sõ.”
ACT.8.27	Shilipu já n yə́yɛ́lɛ́ n lyɛ̃. Ń gə́ yú sɔ́má yó, n nə Ecopyi tənà y lò mə̀dù, ń yà ń wɔ́ lyì-fɔ̀lɔ̀. Wɔ́ ńmyɛ̌ ń yà ń nə́ ń yìlì Ecopyi pyə̀-kɛ̃ mɔ́ bə̀ nʼê byẽ̀ bə̀ Kandaasɛ mɔ́ jɛ̃̀-kɔn dɛ́ nɛ. Ń yà ń zhə̀l Zhərəzalɛm n vò n cèrhé Yi, 
ACT.8.28	n zɛ̃̀ n ká n kwɛ̃̀ ń la jè. Ń yà ń jě ń shəshã zhírə́ wẽ́, ń nə́ ń kàrmə̀ Yi nyì-zwennə Ezəyi sɛ́bɛ́ rɛ́.
ACT.8.29	Eshirhə náàcɛ̀nɛ́ zɔ̀m ǹdə́ Shilipu e wɔ̀: “Dǔr ń yí zhírə́ y kɛ̀bɛ́ èta mɔ́ nyí ni.”
ACT.8.30	Shilipu dùr n yí zhírə́ y nyí ni, n nyɛ̀ɛ̀ bal mɔ́ gə́ nə́ ń kàrmə̀ Yi nyì-zwennə Ezəyi sɛ́bɛ́ rɛ́ nɛ́. N zɛ̃̀ n bwə̀rh mò: “Ǹ nyɛ̌ kɔn dɛ̀bɛ́ ǹ nə́ ǹ kàrmə̀ mɔ́ kùrə̀?”
ACT.8.31	Bal mɔ́ wɔ̀ mɔ̀: “Etər à bʼa tó né a nyɛ̀ɛ̀ rə̀ kùr ǹdə́ lò gə yə̀ nɛ byili?” N zɛ̃̀ n lwə̀l Shilipu bə̀ ń zwí zhírə́ y wẽ́ n jòm ń yala nɛ.
ACT.8.32	Bə̀ yʼà kɛ̃ sɛ́bɛ́ rɛ́ jàà y kɛ̀bɛ́ ń yà ń nə́ ń kàrmə̀ mɔ́ wẽ́ bə wɔ̀:
ACT.8.32	“Bə̀ zɔ mɔ ǹdə pyìrhə̀ kɛ̀bɛ́ bə̀ mʼê la gu jàà w ta.
ACT.8.32	N shĩ̌ ń nyí ǹdə pyì-bwɛ̀lɛ́ kɛ̀bɛ́ bə̀ nʼê gɔrh è kur e jʼà tʼâ kúrh ta.
ACT.8.33	Bə̀ yə̀ mɔ̀ nyǐ ǹdə lò ta yé;
ACT.8.33	bə̀ yə̀ mɔ̀ bwìrì pɛ yé.
ACT.8.33	Bə̀ vùr ń myə̂l cɛ yó.
ACT.8.33	Wɔ́ mɔ̌ lò ǹ wɔ̌ ǹ bʼâ zɔ̀m ń dwí rí yò?”
ACT.8.34	Bal mɔ́ zɛ̃̀ n bwə̀rh Shilipu n wɔ̀: “À nʼâ lwə̀l mó, wɔ́ mɔ̌ yò Yi nyì-zwennə mó nə́ ń zɔ̀mà? Wɔ́ ńmyɛ̌ cìcì yò ń nə́ ń zɔ̀m ráá wɔ́ lò dõ yò ń nə́ ń zɔ̀mà?”
ACT.8.35	Shilipu já n tó Yi zɔ̀mɛ̀ rɛ́ sɛ́bɛ́ rɛ́ jàà y èmyɛ́ dɛnnɛ n bwə̀l Yezu yò-ècɔ̀nɔ̀ nyí rí n byili mu. 
ACT.8.36	Bə vò vò bə yí jàà èdù wə̀, bə nə bwǐ èdù, nɛ̃̌ yʼà ŋwɛ́nɛ́ è wẽ́. Bal mɔ́ wɔ̀ Shilipu ni: “Nyǐ nɛ̃̌, à wàr à bʼa zwẽ nɛ̃̌-shɔ nà?”
ACT.8.37	[Shilipu wɔ̀ mɔ̀: “Ǹ gə zwẽ nyí ń zù Kristə ǹdə́ ǹ wu gakó, ǹ wɔ̌ ǹ bʼâ zwẽ nɛ̃̌-shɔ.” Bal mɔ́ wɔ̀ mɔ̀: “À zwẽ nyí bə̀ Yezu Kristə wɔ́ Yi Byǐ.”]
ACT.8.38	N zɛ̃̀ n ce bə zə zhírə́ y e zhì. Ńmyɛ̌ ǹdə́ Shilipu ga tó dwã bə só tɛ̃´ bə zù bwǐ y wə, Shilipu pɔ̃ nɛ̃̌-shɔ. 
ACT.8.39	Bə̀ gə́ kʼa shí bwǐ y wẽ́ bə du, Cinu Eshirhə y kwè Shilipu e mʼe jé. Bal mɔ́ kə́ ń yə̀ mɔ nɛ yé, sə ń lyɛ̃ n súlí ń sɔ́má y ǹdə́ wu-nyɔ̃̀ nánfɔ̀lɔ̀. 
ACT.8.40	È gə wɔ́ Shilipu yilə, bə̀ kʼa vò bə nə mɔ cɔ òdù bə̀ nʼê byẽ̀ bə̀ Azɔtɛ nɛ́, n lyɛ̃ ń nə́ ń tó cɛmɛ nɛ́ gakó wẽ́, ń nə́ ń bwə̀l yò-ècɔ̀nɔ̀ nyí rí ń mə́ ń la Səzarɛ.
ACT.9.1	Swəə yà ń wɔ́ Cinu kwã-lyì bí nɔ̀nɔ̀ ǹdə́ bə̀ gu bùlə̀ nə̀ yʼà ŋwɛ́nɛ́ ń wẽ́, n zɛ̃̀ n vò n nə Yi jì y vwĩ̀-zwə́lnə bé yé né cìnə́ bé gakó náncɛ yá, 
ACT.9.2	n lwə̀l mò sɛ́bɛ́ ń mə́ ń la Zhwifubá dwã-gùúlí jìsí sə̀ ŋwɛ́nɛ́ Damaasɛ nɛ́ mɔ́ wẽ́, ń gə yú ń nɔ lyì bə̀ nʼê tó Yezu Kristə sɔ́má yá, è gə wɔ́ bala, è gə wɔ́ kana myɛ, sə n zə bɛ n lyẽ n ká n mə n bə̀ Zhərəzalɛm.
ACT.9.3	Ń yà ń wɔ sɔ́má y yó ń la Damaasɛ. Ń gə́ tú n bwəlse, pwẽ̀ shí dɛ̃̌ rə yə̂r rə kə́kɛ́lɛ́ mɔ. 
ACT.9.4	N tu tɛ̃´, n zɛ̃̀ n nyɛ̀ɛ̀ cəl rə̀ nʼê wə̀l mò: “Swəə, Swəə, byè yil ǹ nə́ ǹ nwɛ̀nɛ̀ nɛ̀?”
ACT.9.5	Swəə bwə̀rh n wɔ̀: “Ǹmyɛ́ wɔ́ mɔ̌ lò yó-cə́bal?”
ACT.9.5	Cəl lé wɔ̀ mɔ̀: “Àmyɛ́ wɔ́ Yezu, mɔ̀bɔ́ ǹ nə́ ǹ nwɛ̀nɛ̀ mɔ́. 
ACT.9.6	Zɛ̃̀ ń zù cɔ w wẽ́. Ǹ gə yúwə́, bə̀ mʼa byili mú kɔn dɛ̀bɛ́ ǹ mə̂ sə́ wɛ̀rhɛ́.”
ACT.9.7	Byɛ̀bɛ́ bə̀ yʼà tó mo bə̀ la mɔ́ zhǐ bə̀ nyə́ né dɛ̃, bə̀ yə̀ kaka wə̀l yé. Bə̀ yʼà nyɛ̌ cəl lé, sə bə̀ yʼà bə lò lò nɛ yé. 
ACT.9.8	Swəə shí tɛ̃´ n zɛ̃̀, ń yírhə́ né yʼà shǐrh, nə jʼà bə nə́ nɛ yé. Bə zə ń jɛ̃̀ nɛ̀ bə mʼe vò Damaasɛ. 
ACT.9.9	N jòm gàà dwã nə̀tɔ̀ ǹdə́ ń yírhə́ né bə nə́ nɛ yé. Ń yà ń tá ń jí kùjú, ń tá ń nywɛ̀ nɛ̃̌ myɛ yé.
ACT.9.10	Kristə kwã-lò mə̀dù myɛ yà ń ŋwɛ́nɛ́ Damaasɛ nɛ́ ń yíl Ananyaasɛ. Cinu lyí mu, n wɔ̀ mɔ̀: “Ananyaasɛ!”
ACT.9.10	N wɔ̀: “Nyǐ ni Cinu.”
ACT.9.11	Cinu wɔ̀ mɔ̀: “Zɛ̃̀ ń kwè sɔ́má y kɛ̀bɛ́ bə̀ nʼê byẽ̀ bə̀ ‘Sɔ́má cángá’ mɔ́, n vò Zhidə sõ kɛ̀lɛ́ wa. Tarsɛ lyì bal mə̀dù ŋwɛ́nɛ́ gàà ń yíl Swəə, ń nə́ ń ce Yi. Ǹ gə yú sə́ bwə̀rh ń yò. 
ACT.9.12	À ce n nə bal mə̀dù ń Yi-co w wẽ́ ń yíl Ananyaasɛ ń nə́ ń zwì ń la jɛ̀rh ń yó cṹ, mùnì ga ń yírhə́ né púr.”
ACT.9.13	Ananyaasɛ wɔ̀: “Cinu, lyì nánzhəzhɔ̌ zɔ̀m bal mɔ́ ńmyɛ̌ mɔ́ yò ǹdə́ nɛ. Bə̀ byili ń gə́ nə́ ń nwɛ̀nɛ̀ ǹ kwã-lyì bí ní Zhərəzalɛm nɛ́. 
ACT.9.14	Wɔ́ Yi jì y vwĩ̀-zwə́lnə bé yé né cìnə́ bé bə̀ pɔ mɔ nyí bə̀ ń bə̀ nyɔ̀nɔ̀ n zə lyì bí byɛ̀bɛ́ gakó bə̀ nʼê cèrhé mó mó.”
ACT.9.15	Cinu zɛ̃̀ n wɔ̀ mɔ̀: “Zhəl, bə̀ wɔ́ àmyɛ́ cìcì à cír bal mɔ́ ńmyɛ̌ à la ce n bwə̀l à yil lé n byili lũ w tənèsé dwã bɛ́ lyì bí ǹdə́ bə̀ pyâ bɛ́, ǹdə́ Esərayɛl lyì bí ni. 
ACT.9.16	Àmyɛ́ cìcì mʼa byili mu ń gə́ mə̂ sə n nwɛ̀nɛ̀ à yil né.”
ACT.9.17	N zɛ̃̀ n vò, n yí n zù kɛ̀lɛ́ wa, n cĩ́ ń jɛ̀rh Swəə yó, n wɔ̀: “Da-byǐ Swəə, wɔ́ Cinu Yezu mú mɔ̀bɔ́ ń lyí mú sɔ́má y yó ǹdə́ ǹ bàn mɔ́ ń twĩ̀ nì ǹ sõ, mùnì ga ǹ yírhə́ né púr, sə́ sú ǹdə́ Eshirhə náàcɛ̀nɛ́.”
ACT.9.18	Rə̀myɛ́ yi ní cìcì, wẽ̀ shí Swəə yírhə́ né w ǹdə yə́-pùnə́ ta rə ló tɛ̃´. Ń yírhə́ né jʼa púr, n zɛ̃̀ n já n zwẽ nɛ̃̌-shɔ. 
ACT.9.19	Bə pɔ̃ kùjú n jí, ń yala nɛ́ kʼa bwèlé. N mɛ̃ Kristə kwã-lyì bí bə̀ ŋwɛ́nɛ́ Damaasɛ nɛ́ mɔ́ sõ n wɛ̀rhɛ́ dwã màngɛlɛ́.
ACT.9.20	Swəə já n zɛ̃̀ n ji kùr rə̀myɛ́ yi ní ń nə́ ń bwə̀l Zhwifubá dwã-gùúlí jìsí wẽ́, bə̀ Yezu wɔ́ Yi Byǐ, 
ACT.9.21	sə kɔn jàr lyì bí byɛ̀bɛ́ gakó bə̀ yʼà nʼê cili ń zɔ̀mà nɛ́ mɔ́ dɛ̃´dɛ̃´. Bə zɛ̃̀ bə̀ zhe: “È də̀ bal mɔ́ mɔ̀bɔ́ ń yà ń nə́ ń nwɛ̀nɛ̀ lyì bí byɛ̀bɛ́ bə̀ nʼê cèrhé Yezu Zhərəzalɛm nɛ́ mɔ́ nà? È gə è də̀ surhə ń wɛ̀rhɛ́ n bə̀ nyɔ̀nɔ̀ ń la bɛ zal n mə n vò n pə Yi jì y vwĩ̀-zwə́lnə bé yé né cìnə́ bé ne?”
ACT.9.22	Sə Swəə cə̀ə̀lè ń nə́ ń bwə̀l yò-ècɔ̀nɔ̀ nyí rí ǹdə́ wu-jɔ̀. Ń nə́ ń byili Zhwifubá byɛ̀bɛ́ bə̀ yʼà ŋwɛ́nɛ́ Damaasɛ nɛ́ mɔ́ nɛ bə̀ Yezu wɔ́ Kristə mó zhə̀nà, sə bə̀ yʼà kʼê yə̀l bə̀ gə́ mʼa lyár mɔ nɛ́ yé.
ACT.9.23	Dwã màngɛlɛ́ rə̀myɛ́ kwã nɛ́, Zhwifubá zɛ̃̀ bə̀ nʼê pyà Swəə gu, 
ACT.9.24	sə ń lwar. Bə zɛ̃̀ bə̀ nʼê yìlì cɔ w kɔ̀nɔ́ w nyí rí ni cəcɛ̃ ǹdə́ nə̀nyɔ́nɔ́ ga, mùnì ga bə ŋwɛ̀nɛ́ bə zə mɔ bə gu. 
ACT.9.25	Ń kwã-lyì bí zɛ̃̀ bə tó cəcɛ̃ nɛ bə kwè mò bə ce sə́yâ wa, bə tó byílí kwã nɛ́ bə cĩ́ pwẽ̀ nè.
ACT.9.26	Swəə lyɛ̃ n vò Zhərəzalɛm. Ń gə́ yú gàà, ń yà ń nə́ ń yâl n zù Kristə kwã-lyì bí wẽ́, sə bə̀ gakó yʼà nʼê dùr ywẽ. Bə̀ yʼà tʼâ zwẽ nyí bə̀ ń jǐrh Kristə kwã-lò zhə̀n ga yé, 
ACT.9.27	sə Barnabaasɛ zɛ̃̀ n zə mɔ n mə n vò Kristə tùntúmə́ bé sõ. N yí n byili bi Swəə gə́ nɔ Cinu sɔ́má y yó né, ǹdə́ Cinu gə́ zɔ̀m ǹdə́ mɔ nɛ́. N byili myɛ, bə̀ Swəə bwə̀l yò-ècɔ̀nɔ̀ nyí rí Damaasɛ nɛ́ ǹdə́ wu-jɔ̀ Yezu yil lé yilə.
ACT.9.28	Kɔn zhí rə̀myɛ́ yi ní, Swəə já n mɛ̃ tùntúmə́ bé sõ Zhərəzalɛm nɛ́. Ń yà ń nə́ ń tó ń zhə̀l ń bwə̀l yò-ècɔ̀nɔ̀ nyí rí ǹdə́ wu-jɔ̀, Cinu yil lé yilə. 
ACT.9.29	Ń yà ń nə́ ń zhə̀l Zhwifubá byɛ̀bɛ́ bə̀ yʼà nʼê zɔ̀m gə̀rɛ́kɛ mɔ́ sõ, ń nə́ ń zɔ̀m ǹdə́ bɛ, sə bə̀ yʼà nʼê pyà ń gu. 
ACT.9.30	Kristə-lyì bí gə́ lwar rə̀myɛ́, bə zə mɔ bə vò Səzarɛ, bə ce n lyɛ̃ n vò Tarsɛ.
ACT.9.31	Yə̀-zùlə́ yʼà zɛ̃̀ nə̀ zhe Kristə-lyì bí gùlú w Zhide púlə́púlə́ ǹdə́ Gəlile ǹdə́ Samarɛ tənèsé wẽ́ mó, sə ò lyì bí jàn yʼà nʼê súlí, bə̀ nʼê nyàm Cinu ǹdə́ bə̀ wun gakó, sə byɛ̀bɛ́ bə̀ zù Kristə mó yʼà nʼê pùl ǹdə́ Eshirhə náàcɛ̀nɛ́ jàn.
ACT.9.32	Pyɛɛrɛ yà ń nə́ ń byɛ́lɛ́ cɛmɛ nɛ́ gakó. N byɛ́lɛ́ byɛ́lɛ́ n bə̀ n yí cɔ w kɔ̀bɔ́ bə̀ nʼê byẽ̀ bə̀ Lyidə mó Kristə-lyì bí sõ. 
ACT.9.33	N nə bal mə̀dù ń yíl Ene, ń nèsé yʼà cùwə̀, n wɛ̀rhɛ́ byinə lyɛlɛ ǹdə́ wɔ́ tɛ̃´ ń pyě né.
ACT.9.34	Pyɛɛrɛ wɔ̀ mɔ̀: “Ene, Yezu Kristə wárh mɔ́. Zɛ̃̀ ń pyípyílí ǹ pyònò wə́.”
ACT.9.34	N já n shí tɛ̃´ n zɛ̃̀ rə̀myɛ́ yó cìcì. 
ACT.9.35	Lyidə lyì bí gakó ǹdə́ byɛ̀bɛ́ bə̀ ŋwɛ́nɛ́ Sarɔ̃ cɛmɛ nɛ́ púlə́púlə́ wẽ́ mó gə́ nɔ yò w òmyɛ́, bə pyìrhí bə̀ wun bə zù Cinu.
ACT.9.36	Kɛ̃ mə̀dù yà ń ŋwɛ́nɛ́ Zhope né ń wɔ́ Kristə kwã-lò ń yíl Tabyəta, rə̀ kùr ǹdə́ gə̀rɛ́kɛ wɔ́ “Dɔrkaasɛ”. (È gə wɔ́ lyèlé, wɔ́ “Eshə̀lə̀”.) Ń yà ń nə́ ń wɛ̀rhɛ́ cɛ̀nɛ̀ dɛ̃´dɛ̃´, ń nə́ ń sɛ̃ nə̀mwà nɛ̀. 
ACT.9.37	Sə ń tu címí dwã nɛ́ nə̀myɛ́ wẽ́ n cì. Bə̀ gə́ shɛ mɔ nɛ̃̌ bə zhɛ̀, bə kwè mò bə vò e cĩ́ dɛ̃̌-yó jì wə̀. 
ACT.9.38	Lyidə ǹdə́ Zhope bwə́l dwã nɛ. Rə̀myɛ́ ce, Kristə kwã-lyì bí bə̀ yʼà ŋwɛ́nɛ́ Zhope né mó lwar bə̀ Pyɛɛrɛ ŋwɛ́nɛ́ Lyidə né, bə zɛ̃̀ bə twĩ̀ lyì bə̀lyè ń sõ, bə wɔ̀ mɔ̀ bə̀ ń bə̀ làlà.
ACT.9.39	Pyɛɛrɛ já n zhǐr rə̀myɛ́ yi ní cìcì n tó be. Ń gə́ tú n yí, bə zə mɔ bə vò dɛ̃̌-yó jì y wə. Ejə̀nə̀ bé gakó jʼa twẽ̌ bə yí ń nyí ni ǹdə́ yə́-nàná, bə byili mu kàmə̀-zwǐsí shɛ̀bɛ́ dwí gakó Dɔrkaasɛ yà ń nyal ǹdə́ ń gwẽ̌ ŋwɛ́nɛ́ mɔ́. 
ACT.9.40	Pyɛɛrɛ ce lyì bí gakó du pwẽ̀ nè, n zɛ̃̀ n jòm ń nə̀dwə́nə́ yó n lwə̀l Yi. N zɛ̃̀ n pyìrhí ń yé n zâ kɛ̃ mɔ́ ń cù mú, n wɔ̀ mɔ̀: “Tabyəta, zɛ̃̀ dɛ̃̌.”
ACT.9.40	Kɛ̃ mɔ́ púr ń yírhə́ n nə Pyɛɛrɛ, n zɛ̃̀ n jòm ń kùr yó. 
ACT.9.41	Pyɛɛrɛ zə ń jɛ̃̀ nɛ̀, n zhẽ̌ mo dɛ̃̌. N zɛ̃̀ n byẽ̀ Kristə-lyì bí ǹdə́ ejə̀nə̀ bé n byili bi kɛ̃ mɔ́ ń bwìrhì mú.
ACT.9.42	Cɔ w lyì bí gakó nyɛ̀ɛ̀ yò w òmyɛ́, bə̀ nánzhəzhɔ̌ jʼa zwẽ nyí bə zù Cinu. 
ACT.9.43	Pyɛɛrɛ mɛ̃ Zhope né bal mə̀dù sõ kɔn dɛnɛ. Bal mɔ́ yà ń yíl Shəmɔ. Ń yà ń nə́ ń twĩ̀ tàndɛ̀ tum.
ACT.10.1	Bal mə̀dù yà ń ŋwɛ́nɛ́ Səzarɛ nɛ́ ń yíl Kɔrnɛɛ. Ń yà ń wɔ́ shə̀dɛ́ɛ́sɛ zɔ̌m yó-cə́bal, gùlú w kɔ̀bɔ́ bə̀ nʼê byẽ̀ bə̀ “Yitəlyi shə̀dɛ́ɛ́sɛ” mɔ́ wẽ́. 
ACT.10.2	Ńmyɛ̌ ǹdə́ ń kɛ̀lɛ́ y lyì bí gakó yʼà só Yi, bə̀ nʼê nyàm dɛ̀. Ń yà ń nə́ ń sɛ̃ Zhwifubá byɛ̀bɛ́ bə̀ yʼà wɔ́ nə̀mwà mɔ́ nɛ. Ń yà ń nə́ ń ce Yi twéé twéé.
ACT.10.3	Dɛ̃ rə̀dù, n nə Yi màlɛ́ka pamparɛ̃ɛ̃ è tú e lyí mu ń sõ kɛ̀lɛ́ w yi-kár bɔ̀l wà, e byẽ̀ mò e wɔ̀: “Kɔrnɛɛ.”
ACT.10.4	N kwẽ̌ n nyǐ màlɛ́ka yá, ń wu zɛ̃̀, n wɔ̀: “Yó-cə́bal, wɔ́ bə̀kɔ́n yò?”
ACT.10.4	Màlɛ́ka y wɔ̀ mɔ̀: “Yi zwẽ ǹ lwə̂l mó, sə ǹ sɛ̃ɛ̃´ y ǹ nə́ ǹ sɛ̃ nə̀mwà bɛ́ nɛ mɔ́ yú rə̀ bùlə̀, ce rə̀ tʼâ swě ǹ yò yé. 
ACT.10.5	Sə twĩ̌ lyì Zhope né èlâsɛ̃´, lò mə̀dù ŋwɛ́nɛ́ gàà ń yíl Shəmɔ Pyɛɛrɛ, bə wɔ̀ mɔ̀ bə̀ ń bà. 
ACT.10.6	Ń ŋwɛ́nɛ́ lò mə̀dù sõ, ńmyɛ yíl Shəmɔ, sə ńmyɛ̌ mɔ́ nə́ ń twĩ̀ tàndɛ̀ tum. Ń kɛ̀lɛ́ y ŋwɛ́nɛ́ mwə̃́ y nyí ni.”
ACT.10.7	Màlɛ́ka y è yʼà nʼê zɔ̀m ǹdə́ Kɔrnɛɛ mɔ́ gə́ zhǐr, n byẽ̀ ń tùntùnnə̀ bə̀lyè e súlí ń shə̀dáá èdù, è yʼà zhe yə̀wâl ǹdə́ ń tumə né, e jʼà yʼà só Yi, 
ACT.10.8	n byili bi kɔn dɛ̀bɛ́ gakó rə̀ wɛ̀rhɛ́ mɔ́, n zɛ̃̀ n ce bə zhǐr bə̀ la Zhope yə́.
ACT.10.9	Bə vò vò bə zɔ̃̀ sɔ́má yó, bə dùlí bə̀ la mʼe yí Zhope, ǹdə́ yi rí yú yə́-pɛ̀lɛ́ ecəl wə. Rə̀myɛ́ yi ní, ǹdə́ Pyɛɛrɛ myɛ zɛ̃̀ n jì lyarh w ń la Yi co. 
ACT.10.10	Nɔrh zɛ̃̀ mə̀ zhe mo, ń nə́ ń yâl kùjú n jí. Kɛ̀lɛ́ y lyì bí zɛ̃̀ bə̀ nʼê tɛnɛ kùjú bə̀ la mɔ pɔ. Rə̀myɛ́ yi ní, kɔn jʼa wɛ̀rhɛ́ mɔ. 
ACT.10.11	N nə dɛ̃̌ yi rí rə̀ pul, n pwírí ku òdù ò nyɛ̌ ǹdə kàmə̀-jɛ̃̀ nánfwɛ̀lɛ̀ ta, ò nyə́ né nə̀na y ga lyẽ dwã nɛ, ò shí dɛ̃̌ ò bàn tɛ̃´. 
ACT.10.12	Wẽ̀ dwí gakó yʼà ŋwɛ́nɛ́ ò wẽ́: vwàmá ǹdə́ dɔma ǹdə́ dɛ̃̌ kúmsi.
ACT.10.13	N nyɛ̀ɛ̀ cəl rə̀ wò mò: “Pyɛɛrɛ, zɛ̃̀ dɛ̃̌ ń gu wẽ̀ dé tɛ̀bɛ́ èta mɔ́ ń shɛ̃̀ ń dɔ̃̀.”
ACT.10.14	Pyɛɛrɛ wɔ̀: “Cinu, ɔ̃́ʼɔ̃, à gwẽ̌ yə̀ kùjú kɔ̀bɔ́ ò súl ǹdə́ jú, o jà ò nʼô pɛ jìmdì mú à nyú w ce gaga yé.”
ACT.10.15	Cəl lé kʼe wɔ̀ mɔ̀: “Kɔn dɛ̀bɛ́ Yi zə rə yə̀ kɔ̀-ècɛ̀nɛ́, sə ǹmyɛ́ bə̀ká wɔ̀ bə̀ rə̀ wɔ́ kɔn dɛ̀bɛ́ rə̀ nʼê pɛ jìmdì yé.”
ACT.10.16	Kɔn wɛ̀rhɛ́ èta twər rə̀tɔ̀, ku w jʼa kʼa vò dɛ̃̌.
ACT.10.17	Pyɛɛrɛ zɛ̃̀ ń nə́ ń tɛ́rɛ́ ń wẽ́, ń mə́ ń pyà kɔn dɛ́ dɛ̀bɛ́ ń nɔ èta mɔ́ kùrə̀. Rə̀myɛ́ yi ní, ǹdə́ lyì bí byɛ̀bɛ́ Kɔrnɛɛ twĩ̀ mú bwə̀rh bwə̀rh bə byili bi Shəmɔ kɛ̀lɛ́ y shò, bə bʼè zhǐ bwə̀rə̀ y wə. 
ACT.10.18	Bə ce, bə zɛ̃̀ bə bwə̀rh bə̀ wɔ́ nyɔ̀nɔ̀ Shəmɔ mɔ́ mɔ̀bɔ́ bə̀ nʼê byẽ̀ bə̀ Pyɛɛrɛ mɔ́ ŋwɛ́nɛ́?
ACT.10.19	Rə̀myɛ́ yi ní, ǹdə́ Pyɛɛrɛ yà ń gwẽ̌ nə́ ń tɛ́rɛ́ kɔn dɛ́ dɛ̀bɛ́ ń nɔ èta mɔ́ kùr ré, Eshirhə náàcɛ̀nɛ́ wɔ̀ mɔ̀: “Nyǐ lyì bə̀tɔ̀ tú bə̀ nʼê pyà mɔ́. 
ACT.10.20	Zɛ̃̀ ń só tɛ̃´ làlà ń tó be, ǹ bə̀ká ce tə́tɔ̀ná yé, bə̀ wɔ́ àmyɛ́ à twĩ̀ bì.”
ACT.10.21	Pyɛɛrɛ zɛ̃̀ n só tɛ̃´ n vò bə̀ sõ n wɔ̀ bɛ: “Wɔ́ àmyɛ́ á nʼá pyà nà? Nyǐnə ne. Náncɔ̀nɔ̀ á nʼá pyà nɛ̀?”
ACT.10.22	Bə zɛ̃̀ bə wɔ̀ mɔ̀: “Wɔ́ shə̀dɛ́ɛ́sɛ zɔ̌m yó-cə́bal mə̀dù ń yíl Kɔrnɛɛ ń twĩ̀ nə́ba. Ń wɔ́ wu-cángá cə́bal, ń nə́ ń nyàm Yi. Zhwifubá gakó nʼê zɔ̀m ń yil náàcɛ̀nɛ́. Yi màlɛ́ka tú e wɔ̀ mɔ̀ bə̀ ń byẽ̌ mó ń bə̀ ń sõ, sə n cili kɔn dɛ́ dɛ̀bɛ́ ǹ la mɔ byilu mú.”
ACT.10.23	Pyɛɛrɛ ce bə zù kɛ̀lɛ́ wa, n pə bɛ jàà bə zɔ̃̀.
ACT.10.23	È zɛ̃̀ nəkɔkɔ́lɛ́ y yùwə̀, n zɛ̃̀ n tó be. Sə Zhope Kristə-lyì jàlà myɛ yʼà tó. 
ACT.10.24	Bə vò vò bə zɔ̃̀ sɔ́má yó, bə dùlí bə yí Səzarɛ. Sə Kɔrnɛɛ yà ń byẽ̀ ń dwí lyì ǹdə́ ń dɔwabá byɛ̀bɛ́ ń só, bə bʼè jě tɛ̃´ bə̀ nʼê dɛ̃̀ bɛ̀. 
ACT.10.25	Bə̀ gə́ tú bə̀ nʼê yí bwə̀rə̀ y wə, Kɔrnɛɛ zɛ̃̀ n jəl Pyɛɛrɛ, n tu ń nə̀dwə́nə́ yó n wùlì ń yé né. 
ACT.10.26	Pyɛɛrɛ zhẽ̌ mo dɛ̃̌ n wɔ̀ mɔ̀: “Zɛ̃̀ dɛ̃̌, bə̀ àmyɛ wɔ́ numbyíní.”
ACT.10.27	Bə zə dwã bə̀ nʼê zwì kɛ̀lɛ́ w ǹdə́ ń gwẽ̌ nə́ ń zɔ̀m ǹdə́ Kɔrnɛɛ. Bə̀ gə́ zù bə zhɛ̀, n pwírí lyì nánzhəzhɔ̌ bə̀ jě dwã yó. 
ACT.10.28	N wɔ̀ bɛ: “Á yě bə̀ Zhwifubá nyə́ né wẽ́, Zhwifu bə sɔ́má zhe ń nə́ ń dɛ̃ lò mɔ̀bɔ́ ń də̀ Zhwifu ni, ráá n zù ń sõ kɛ̀lɛ́ w yé; sə Yi byili àmyɛ́ nɛ bʼà bə̀kʼa nyǐ lò mə̀dù ga, a wɔ̀ bə̀ ń zhe jìmdì, à bə mə̂ sʼa jí ǹdə́ mɔ yé. 
ACT.10.29	Wɔ́ rə̀myɛ́ è ce, á gə́ twĩ̀ bə byẽ̀ nè mó, à túwə́, à yə̀ tə́tɔ̀ná ce yé. A zɛ̃̀ à nʼâ yâl sʼá byili ni byə̀l lé kùrə̀.”
ACT.10.30	Kɔrnɛɛ wɔ̀ mɔ̀: “À yʼà ŋwɛ́nɛ́ à sõ jù w à nʼâ ce Yi, è zhe dwã nə̀tɔ̀ zà, e jʼà yʼà wɔ́ yi-kár nɛ ǹdə èlâsɛ̃´ ta. Bal mə̀dù já n bə̀ n zhì à yé né, ń gàndɛ́ yʼà nʼê jə́jɛ̀mɛ́, n wɔ̀: 
ACT.10.31	‘Kɔrnɛɛ, Yi zwẽ ǹ lwə̂l mó, sə rə̀ tʼâ swě ǹ sɛ̃ɛ̃´ y ǹ nə́ ǹ sɛ̃ nə̀mwà bɛ́ nɛ mɔ́ yò yé. 
ACT.10.32	Sə twĩ̌ lyì Zhope né, bə vò e byẽ̀ Shəmɔ mɔ́ mɔ̀bɔ́ bə̀ nʼê byẽ̀ bə̀ Pyɛɛrɛ mɔ́ n bà. Ń ŋwɛ́nɛ́ lò mə̀dù sõ, ńmyɛ yíl Shəmɔ, sə ńmyɛ̌ mɔ́ nə́ ń twĩ̀ tàndɛ̀ tum. Ń kɛ̀lɛ́ y ŋwɛ́nɛ́ mwə̃́ y nyí ni.’ 
ACT.10.33	A jʼa zhízhílí a twĩ̀ lyì bí rə̀myɛ́ yi ní cìcì bə̀ bə̀ zhəl bə byẽ̀ mó ń bà. Sə ǹ gə́ tú mú, ǹ wɛ̀rhɛ́ cɛ̀nɛ̀. Èlâsɛ̃´, nə́ gakó zhǐ Yi yé né nə́ la kɔn dɛ́ dɛ̀bɛ́ Cinu pɔ mɔ́ rə̀ nyí bə̀ ǹ byili nə́ba mó cilu.”
ACT.10.34	Pyɛɛrɛ zɛ̃̀ n wɔ̀: “Zhə̀n zhə̀nà, à lwar bə̀ lyì bí gakó wɔ́ rə̀dù Yi yírh wə. 
ACT.10.35	Lò mɔ̀bɔ́ gakó ǹ nə́ ǹ nyàm Yi, ǹ tumə né jʼà wɔ́ cángá, bá ǹ gə də̀ Zhwifu myɛ, wɔ́ ǹmyɛ́ ǹ sú Yi yírhə́. 
ACT.10.36	Yi zɔ̀m ǹdə́ Esərayɛl lyì bí. Rə̀ tó Yezu Kristə dɛnnɛ rə bwə̀l yə̀-zùlə́ yò-ècɔ̀nɔ̀ nyí rí. Wɔ́ Yezu mú ńmyɛ̌ ń wɔ́ lyì bí gakó Cinu mú. 
ACT.10.37	Á yě kɔn dɛ́ dɛ̀bɛ́ rə̀ wɛ̀rhɛ́ Zhide tənà y púlə́púlə́ w mó, sə kɔn dɛ́ rə̀myɛ́ mɔ́ wɔ́ Gəlile tənà y wẽ́ rə̀ ju kùr né, Zhã gə́ yà ń nə́ ń bwə̀l ń byili lyì bí ni bə̀ bə̀ zwẽ nɛ̃̌-shɔ mɔ́ kwã nɛ́. 
ACT.10.38	Á yě bə̀ Yi ce Eshirhə náàcɛ̀nɛ́ só Nazarɛtɛ lyì bal Yezu mú yó, e pɔ̃ jàn. Ń yà ń nə́ ń byɛ́lɛ́ cɛmɛ nɛ́ gakó, ń nə́ ń wɛ̀rhɛ́ cɛ̀nɛ̀, n jà ń nə́ ń wárh lyì bí byɛ̀bɛ́ gakó bə̀ yʼà ŋwɛ́nɛ́ Shətana jɔ̃̀ w mɔ́, bə̀ Yi yʼà ŋwɛ́nɛ́ ǹdə́ mɔ.
ACT.10.39	“Nə́myɛ̌ wɔ́ kɔn dɛ̀bɛ́ gakó ń wɛ̀rhɛ́ Zhərəzalɛm nɛ́ ǹdə́ Zhwifubá cɛmɛ nɛ́ dwã bɛ́ wẽ́ mó zhə̀n-cínnə. Bə̀ pəpa mɔ də̀-jɔrhɔ́ yó bə gu, 
ACT.10.40	sə Yi kʼa bwìrhì mù ń dwã nə̀tɔ̀ yùwə̀, rə ce n byili ń cìn lyì bí ni. 
ACT.10.41	Sə è də̀ lyì bí gakó ne ń byili ń cìn yé. Wɔ́ nə́myɛ̌ byɛ̀bɛ́ Yi jɛ̀rɛ̀ rə cír nə́ wɔ́ ń zhə̀n-cínnə mó ne ń byili ń cìnə̀. Nə́ tó mo nə́ jí, nə́ nyɔ̀, ń gə́ bwìrhì n zɛ̃̀ cùùrì wẽ́ mó kwã nɛ́. 
ACT.10.42	Sə ń pɔ nə́ba nyí bə̀ nə́ bwə̂l nə́ byili Zhwifubá ne, bə̀ wɔ́ ńmyɛ̌ Yi cír rə pɔ̃ ŋwɔ̀nɔ́ bə̀ ń kə́ lyì-nyìrh ǹdə́ cùùrì bùrsì. 
ACT.10.43	Wɔ́ ńmyɛ̌ yò Yi nyì-zwennə bé gakó zɔ̀m bə byili, bə̀ lò mɔ̀bɔ́ gakó ǹ zwẽ ń zɔ̀mɛ̀ rɛ́, ǹ bʼâ nə ǹ yə̀-bəlwàálɛ́ sǔbri ńmyɛ̌ yil lé yilə.”
ACT.10.44	Eshirhə náàcɛ̀nɛ́ só lyì bí byɛ̀bɛ́ gakó bə̀ yʼà nʼê cili Pyɛɛrɛ zɔ̀mà nɛ́ mɔ́ yó ǹdə́ ń gwẽ̌ nə́ ń zɔ̀mà. 
ACT.10.45	Kristə-lyì bí byɛ̀bɛ́ bə̀ wɔ́ Zhwifubá, bə̀ tó Pyɛɛrɛ nɛ bə bə̀ mɔ́ gə́ pwírí Eshirhə náàcɛ̀nɛ́ y è nʼê shí Yi sõ mó só byɛ̀bɛ́ bə də̀ Zhwifubá mó myɛ yó, kɔn jàr bɛ̀ dɛ̃´dɛ̃´, 
ACT.10.46	bə̀ bə̀ yʼà nyɛ̌ zɔ̀mà dwí dwã bə̀ nʼê zɔ̀mà, bə̀ mʼê cèrhé Yi.
ACT.10.47	Pyɛɛrɛ zɛ̃̀ n wɔ̀: “Byɛ̀bɛ́ èta Eshirhə náàcɛ̀nɛ́ só bə̀ yó ǹdə nə́ ta mɔ́, lò wɔ̌ ǹ bʼâ cə̀r bə̀ nɛ̃̌-shɔ zõ yé ne?” 
ACT.10.48	N zɛ̃̀ n pə nyí bə̀ bə̀ pə bɛ nɛ̃̌-shɔ Yezu Kristə yil lé yilə. Bə zɛ̃̀ bə lwə̀l mò bə̀ ń mɛ̃ bə̀ sõ dwã màngɛlɛ́.
ACT.11.1	Tùntúmə́ bé ǹdə́ Kristə-lyì bí dwã bɛ́ byɛ̀bɛ́ bə̀ yʼà ŋwɛ́nɛ́ Zhide né mó nyɛ̀ɛ̀ bə̀ lyì byɛ̀bɛ́ bə̀ də̀ Zhwifubá myɛ zwẽ Yi zɔ̀mɛ̀ rɛ́. 
ACT.11.2	Pyɛɛrɛ gə́ ká n bə̀ Zhərəzalɛm, Kristə-lyì bí byɛ̀bɛ́ bə̀ wɔ́ Zhwifubá mó zɛ̃̀ bə̀ nʼê bwí mu bə̀ zhe: 
ACT.11.3	“Byè yil ǹ shɛ̀nɛ́ ń vò ń zù lyì byɛ̀bɛ́ bə̀ də̀ Zhwifubá sõ kɛ̀lɛ́ w ń tó be ń jí kùjú?”
ACT.11.4	Pyɛɛrɛ zɛ̃̀ n byili bi kɔn gə́ tó né mó gakó, n wɔ̀: 
ACT.11.5	“À yʼà zhə̀l Zhope, sə dɛ̃ rə̀dù, à yʼà nʼâ wɛ̀rhɛ́ Yi-co. Kɔn jʼa wɛ̀rhɛ́ nɛ ǹdə dàrhà ta. A nə ku òdù ò nyɛ̌ ǹdə kàmə̀-jɛ̃̀ nánfwɛ̀lɛ̀ ta, ò shí dɛ̃̌ yi w ò bàn à səta. Ò nyə́ né nə̀na y ga lyẽ dwã nɛ. Ò gə́ tú o yí à nyí ni, 
ACT.11.6	a nyǐ ò wẽ́ shɛ́shɛ́, a pwírí wɔ́ vwàmá dwí gakó ǹdə́ dɔma ǹdə́ dɛ̃̌ kúmsi sə̀ ŋwɛ́nɛ́ ò wẽ́. 
ACT.11.7	A zɛ̃̀ a nyɛ̀ɛ̀ cəl rə̀ wò nè: ‘Pyɛɛrɛ, zɛ̃̀ dɛ̃̌ ń gu wẽ̀ dé tɛ̀bɛ́ èta mɔ́ ń shɛ̃̀ ń dɔ̃̀.’ 
ACT.11.8	A wɔ̀: ‘Cinu, ɔ̃́ʼɔ̃, à gwẽ̌ yə̀ kùjú kɔ̀bɔ́ ò súl ǹdə́ jú, o jà ò nʼô pɛ jìmdì mú à nyú w ce gaga yé.’ 
ACT.11.9	Cəl lé kʼe wɔ̀ nɛ̀: ‘Kɔn dɛ̀bɛ́ Yi zə rə yə̀ kɔ̀-ècɛ̀nɛ́, sə ǹmyɛ́ bə̀ká wɔ̀ bə̀ rə̀ wɔ́ kɔn dɛ̀bɛ́ rə̀ nʼê pɛ jìmdì yé.’ 
ACT.11.10	Kɔn wɛ̀rhɛ́ èta twər rə̀tɔ̀. Rə̀ gakó jʼa kʼa vò dɛ̃̌.
ACT.11.11	“Rə̀myɛ́ yi ní cìcì, ǹdə́ bə̀ twĩ̀ lyì bə̀tɔ̀ bə shí Səzarɛ bə bə̀ bə̀ zhǐ kɛ̀lɛ́ y à yʼà ŋwɛ́nɛ́ è wẽ́ mó bwə̀rə̀ y nyí ní. 
ACT.11.12	Eshirhə náàcɛ̀nɛ́ wɔ̀ nɛ̀: ‘Tó be ń vò, bə̀ká ce tə́tɔ̀ná yé.’ Nə́ da-byâ bɛ́ byɛ̀bɛ́ bwə̀ldù y à zə a bə̀ èta mɔ́ yʼà tó ne bə vò Səzarɛ, nə́ lyɛ̃ nə́ vò Kɔrnɛɛ sõ kɛ̀lɛ́ wa. 
ACT.11.13	Sə Kɔrnɛɛ byili nə́ba bə̀ màlɛ́ka tú e lyí mu ń sõ kɛ̀lɛ́ w e wɔ̀ mɔ̀ bə̀ ń twĩ̌ lyì Zhope né, bə̀ lò mə̀dù ŋwɛ́nɛ́ gàà ń yíl Shəmɔ Pyɛɛrɛ, bə wɔ̀ mɔ̀ bə̀ ń bà, 
ACT.11.14	bə̀ ńmyɛ̌ gə túwə́, ń mà n byili mu zɔ̀mà nyɛ̀bɛ́ nə̀ bʼa ce ńmyɛ̌ ǹdə́ ń kɛ̀lɛ́ y lyì bí gakó nə bə̀ cìn vwârh. 
ACT.11.15	Kɔrnɛɛ gə́ zɔ̀m n zhɛ̀, a zɛ̃̀ a ji kùr à nʼâ zɔ̀m ǹdə́ bɛ. Eshirhə náàcɛ̀nɛ́ jʼa só bə̀ yó ǹdə è gə́ ju kùr e só nə́myɛ yó né. 
ACT.11.16	A zɛ̃̀ a lyǐrh kɔn dɛ́ dɛ̀bɛ́ Cinu yà ń byili mú. Ń yà ń wòwə̀: ‘Zhã wɔ́ nɛ̃̌ ń yà ń mə́ ń pɛ nɛ̃̌-shɔ, sə ámyɛ̌ wɔ́ Eshirhə náàcɛ̀nɛ́ wẽ́ á bʼâ zwẽ nɛ̃̌-shɔ nɛ́.’ 
ACT.11.17	Yi pɔ bɛ pɛnɛ́ y kɛ̀bɛ́ rə̀ pɔ nə́myɛ nɛ nə́ gə́ zù Cinu Yezu Kristə yi ní mú. Àmyɛ́ nə wɔ̌ à bʼa cə̀r Yi tum dí?”
ACT.11.18	Pyɛɛrɛ gə́ wò èta, byɛ̀bɛ́ bə̀ yʼà nʼê cili ń zɔ̀mà nɛ́ mɔ́ kʼê yə̀ kaka wə̀l yé. Bə zɛ̃̀ bə cèrhé Yi bə wɔ̀: “Zhə̀nà, rə̀ pɔ sɔ́má byɛ̀bɛ́ bə̀ də̀ Zhwifubá mó myɛ nɛ, bə̀ wɔ̌ bə̀ pyìrhí bə̀ wun bə zù nyǔ nántwə̂ wẽ́.”
ACT.11.19	Ecẽẽ gu mú kwã nɛ́, bə̀ yʼà ji kùr bə̀ nʼê nwɛ̀nɛ̀ Kristə-lyì bí. Bə̀ làà dwã nɛ, jàlà vò Fenishi, jàlà vò Shipiri, jàlà vò Ancɔɔsɛ, Siri tənà y wa. Sə bə̀ yʼà nʼê bwə̀l Yi zɔ̀mɛ̀ rɛ́ bə̀ byili Zhwifubá dúdú ni. 
ACT.11.20	Kristə-lyì dwã yʼà ŋwɛ́nɛ́ bə̀ wẽ́, bə̀myɛ́ yʼà wɔ́ Shipiri ǹdə́ Shərɛnɛ lyì. Bə̀myɛ́ jàlà vò Ancɔɔsɛ, bə̀ nʼê bwə̀l Cinu Yezu yò-ècɔ̀nɔ̀ nyí rí bə̀ byili lyì byɛ̀bɛ́ bə̀ də̀ Zhwifubá ne myɛ. 
ACT.11.21	Cinu jàn dɛ́ yʼà ŋwɛ́nɛ́ ǹdə́ bɛ, sə lyì nánzhəzhɔ̌ zwẽ nyí bə pyìrhí bə̀ wun bə zù mù.
ACT.11.22	Zhərəzalɛm Kristə-lyì lyì bí gə́ nyɛ̀ɛ̀ rə̀myɛ́, bə zɛ̃̀ bə twĩ̀ Barnabaasɛ Ancɔɔsɛ nɛ́. 
ACT.11.23	Ń gə́ yú n pwírí Yi twĩ̀ rə̀ sónó tum dí ǹdə́ Ancɔɔsɛ Kristə-lyì bí èta, ń wu yə̀ nyɛ̀n. N cící bə̀ gakó bə̀ bə̀ jʼa zhì bə̀ nà y yó bə zhí Cinu ni kẽkẽ. 
ACT.11.24	Barnabaasɛ cìcì mú yà ń wɔ́ lyì-twə̂, ń sú ǹdə́ Eshirhə náàcɛ̀nɛ́, n jà n zhí Cinu ni ǹdə́ ń wu gakó. Sə lyì nánzhəzhɔ̌ zù Cinu.
ACT.11.25	Rə̀myɛ́ kwã nɛ́, Barnabaasɛ lyɛ̃ n vò Swəə kwã nɛ́ Tarsɛ nɛ́. 
ACT.11.26	Ń gə́ yú n nə mɔ, n ká n zə mɔ n bə̀ Ancɔɔsɛ. Bə wɛ̀rhɛ́ byin námpúm gàà, Kristə-lyì gùlú w wẽ́, sə bə̀ byili Yi zɔ̀mɛ̀ rɛ́ lyì nánzhəzhɔ̌ nɛ. Wɔ́ gàà bə̀ ju kùr bə byẽ̀ byɛ̀bɛ́ bə̀ yʼà zù Yezu Kristə mó bə̀ Kristə-lyì.
ACT.11.27	Dɛ̃ rə̀dù, Yi nyì-zwennə jàlà shí Zhərəzalɛm bə bə̀ Ancɔɔsɛ. 
ACT.11.28	Mə̀dù zɛ̃̀ n zhì dɛ̃̌, ń yíl Agəbuusi. Eshirhə náàcɛ̀nɛ́ ce n wɔ̀ bə̀ nɔrh bʼa yə̀ lũ w púlə́púlə́ wẽ́. Sə zhə̀n ga, nɔrh mɔ́ mə̀myɛ́ mɔ́ yàl nɛ́ Orɔm pyɔ̌ Kolote pyɛ̀lɛ̀ rɛ́ yi ní. 
ACT.11.29	Kristə kwã-lyì bí zɛ̃̀ bə wɔ̀ bə̀ lò gakó sə́ pə ǹ jɛ̃̀-kɔn ǹdə ǹ gə́ zhe né, mùnì ga bə pə rə vò bə̀ da-byâ bɛ́ bə̀ ŋwɛ́nɛ́ Zhide tənà y wẽ́ mó sõ bə mʼe sɛ̃ bɛ. 
ACT.11.30	Sə zhə̀n ga bə̀ pɔ bə̀ sɛ̃ɛ̃´ y Barnabaasɛ ǹdə́ Swəə ne bə vò bə pə Kristə-lyì gùúlí yé né cìnə́ bé ne.
ACT.12.1	Rə̀myɛ́ yi ní, pyɔ̌ Erɔɔdɛ zɛ̃̀ n ji kùr n ce bə̀ nʼê nwɛ̀nɛ̀ Kristə-lyì gùlú w lyì bí jàlà. 
ACT.12.2	N ce bə gu Zhã zhə̀m-bal Zhakɛ ǹdə́ shù. 
ACT.12.3	N pwírí rə̀myɛ́ yàl Zhwifubá wu-nyɔ̃̀, n ce bə zə Pyɛɛrɛ myɛ. È yʼà wɔ́ búrú w bə̀ yə̀ sã̀-nə̀byẽ̌ ò wẽ́ ce mó címsí yùwə̀. 
ACT.12.4	Bə̀ gə́ zɔ Pyɛɛrɛ bə zhɛ̀, n ce bə ce mo byə̀nə́-jù wə̀. N ce shə̀dɛ́ɛ́sɛ sə̀na sə̀na kùrə̀ nə̀na nʼê yìlì mù. Ń yà ń nə́ ń yâl sə Pakɛ y gə lyɛ̃, sə n bùr ń bùrsì lyì bí gakó yé né. 
ACT.12.5	Pyɛɛrɛ gə́ yà ń ŋwɛ́nɛ́ byə̀nə́-jù w yi ní, Kristə-lyì bí yʼà nʼê lwə̀l Yi ń yil twéé twéé ǹdə́ bə̀ wun gakó.
ACT.12.6	Dɛ̃ rɛ́ tɛ̀bɛ́ Erɔɔdɛ yà ń nə́ ń yâl n bùr Pyɛɛrɛ bùrsí mú gə́ tú e dâl nəkɔla, bə̀ yʼà zə nyáná nə̀lyè bə lyẽ Pyɛɛrɛ. Bə cĩ́ lyì byə̀nə́-jì y nyí ni bə̀ nʼê yìlì. Cɛ y gə́ tú e yìì, Pyɛɛrɛ zɛ̃̀ ń pyě tɛ̃´ shə̀dɛ́ɛ́sɛ sə̀lyè cəcəl w ń dɛ̌. 
ACT.12.7	Rə̀myɛ́ yó, Cinu màlɛ́ka jʼa du. Pwẽ̀ yə̂r rə sú jì y kɛ̀bɛ́ ń yà ń ŋwɛ́nɛ́ è wẽ́ mó. Màlɛ́ka y yí e dwə̀rh ń sə́pún ni, e zhàrh mɔ̀, e wɔ̀ mɔ̀: “Zɛ̃̀ tɛ̃´ làlà.”
ACT.12.7	Nyáná nɛ́ jʼa sá ń jɛ̀rh nɛ́ rə̀myɛ́ yi ní cìcì nə ló tɛ̃´. 
ACT.12.8	Màlɛ́ka y wɔ̀ mɔ̀: “Kwě ǹ cã̌-tɔ̀nɔ̀ w ń lyẽ ǹ cã̌ nɛ́, sə́ ce ǹ nə̀cìlə̀ né ǹ nə̀rh né.”
ACT.12.8	Pyɛɛrɛ zwẽ nyí. E kʼe wɔ̀ mɔ̀: “Kwě ǹ kàmə̀-zwǐ y ń zù, sə́ tó à kùrə̀.”
ACT.12.9	Pyɛɛrɛ zhǐr n tó màlɛ́ka y nɛ n du byə̀nə́-jì y wə, sə ń yà ń tá ń bùl bə̀ tɛ̀bɛ́ màlɛ́ka y nʼê wɛ̀rhɛ́ mɔ́ wɔ́ zhə̀n ga yé. Ń yà ń nə́ ń bùl bə̀ wɔ́ dàrhà. 
ACT.12.10	Bə yí bə tó byɛ̀bɛ́ bə̀ nʼê yìlì byə̀nə́-jì y mú kùr rə̀dù nyí ni bə lyɛ̃. Bə vò bə yí bə tó bə̀ dwã myɛ nyí ni bə lyɛ̃. Bə yí bwə̀rə̀ èdù è zâ cɔ w wa. Bə̀ co cɔ̀bɔ́ bòlò né, sə ò pul ò cìcì nì. Bə du, bə vò vò bə yí sɔ́má èdù yó, màlɛ́ka y jʼa jé Pyɛɛrɛ yé né.
ACT.12.11	Pyɛɛrɛ zɛ̃̀ n lwar kɔn dɛ́ dɛ̀bɛ́ rə̀ wɛ̀rhɛ́ èta mɔ́ kùrə̀. N wɔ̀: “Èlâsɛ̃´, à lwar bə̀ wɔ́ Cinu ń twĩ̀ màlɛ́ka e bʼe zwẽ ne Erɔɔdɛ jɔ̃̀ wà, ǹdə́ lwɛlɛ rɛ́ tɛ̀bɛ́ gakó Zhwifubá yʼà nʼê pyà bə̀ la nɛ wɔ̀rhɔ́ mɔ́ yẽ́.”
ACT.12.12	Ń gə́ lwar rə̀ kùrə̀, n zhǐr n vò n zù Zhã-Markɛ ná Marɛ sõ kɛ̀lɛ́ wa. Sə́ nyǐ lyì nánzhəzhɔ̌ jě dwã yó gàà bə̀ nʼê lwə̀l Yi. 
ACT.12.13	N yí n kɔ́kwá bòlò wə́. Kɛ̃-byǐ èdù è yʼà wɔ́ kɛ̀lɛ́ y tùntùnnə̀, è yíl Oroode, èmyɛ́ mɔ́ twẽ̌ e yí bòlò w nyí ni, e bwə̀rh bə̀ wɔ́ mɔ̌ ń nə́ ń kɔ́kwá bòlò wə́? 
ACT.12.14	È gə́ lwar bə̀ wɔ́ Pyɛɛrɛ, è wu yə̀ nyɛ̀n dɛ̃´dɛ̃´. E swě bòlò w pul mó yò, e kʼa kwɛ̃̀ e vò e byili lyì bí dwã bɛ́ kɛ̀lɛ́ w mɔ́ nɛ bə̀ wɔ́ Pyɛɛrɛ ń ŋwɛ́nɛ́ pwẽ̀ nè. 
ACT.12.15	Bə wɔ̀ yà: “Nyə̀nyààrɛ̀ zhe mó nà?”
ACT.12.15	E kwɛrhɛ e byili bi bə̀ nyǐ wɔ́ zhə̀n è nʼê zɔ̀mà. Bə zɛ̃̀ bə wɔ̀: “Rə̀myɛ́ sə́ nyǐ wɔ́ ń màlɛ́ka.” 
ACT.12.16	Sə rə̀myɛ́ yi ní, ǹdə́ Pyɛɛrɛ yà ń gwẽ̌ nə́ ń kɔ́kwá bòlò wə́. Bə zɛ̃̀ bə pul wə. Bə̀ gə́ nɔ mɔ, kɔn jàr bɛ̀ dɛ̃´dɛ̃´. 
ACT.12.17	N zə ń jɛ̃̀ n yíyí bi bə̀ bə̀ zhǐ shɛ́ɛ́, n ji kùr n byili bi Cinu gə́ tó né n vùr mò byə̀nə́-jì y wə. N zɛ̃̀ n pə bɛ nyí bə̀ bə̀ byili Zhakɛ ǹdə́ Kristə-lyì bí dwã bɛ́ nɛ. Rə̀myɛ́ kwã nɛ́, n ká n du n vò jàà dõ wə.
ACT.12.18	Cɛ y gə́ tú e lá, shə̀dɛ́ɛ́sɛ́ tà-kwã sə zɛ̃̀ sə̀ nʼê zhizhiri dɛ̃̌ byə̀nə́-jì y wə, sə̀ nʼê ce sɔ̀ sə̀ mʼê bwə̀rh Pyɛɛrɛ gə́ tó mə̀gã̌. 
ACT.12.19	Erɔɔdɛ ce bə pyà pyà mɔ̀ bə ga. N ce bə bwə̀rh shə̀dɛ́ɛ́sɛ́ shɛ̀bɛ́ sə̀ nʼê yìlì byə̀nə́-jì y ni mú kɔn gə́ tó né Pyɛɛrɛ mə n du mú. N zɛ̃̀ n pə nyí shə̀dɛ́ɛ́sɛ dwã nɛ bə̀ sə̀ gu byɛ̀bɛ́ bə̀ yʼà nʼê yìlì mù mú. Rə̀myɛ́ kwã nɛ́, Erɔɔdɛ zhǐr Zhide né n vò Səzarɛ, n mɛ̃ gàà.
ACT.12.20	Zùùrì yʼà ŋwɛ́nɛ́ Erɔɔdɛ ǹdə́ Tiiri ǹdə́ Shədɔ̃ lyì bí bwə̂l wə. E jʼà wɔ́ Erɔɔdɛ tənà y wẽ́ bə̀ nyí kùjú yʼà nʼê shí ní. Bə zɛ̃̀ bə wɛ̀rhɛ́ nyí rə̀dù bə̀ la vò bə nə Erɔɔdɛ mùnì ga bə ce dwã yó. Sə bə̀ gə́ yúwə́, bə̀ jɛ̀rɛ̀ bə zə dɔbrɛ ǹdə́ Erɔɔdɛ kɛ̀lɛ́ y yìlnə̀ mə̀dù ń yíl Bələsətuusi.
ACT.12.21	Bə zɛ̃̀ bə vùr dɛ̃. Sə dɛ̃ rɛ́ rə̀myɛ́ mɔ́ gə́ tú e yí, Erɔɔdɛ zù ń pyɛ̀lɛ̀ kàmə̀-zwǐ yə́, n jòm ń də̀gwã́ y yó, n zɔ̀m ǹdə́ bɛ lyì bí gakó yé né. 
ACT.12.22	Bə̀ gakó zɛ̃̀ bə bya bə wɔ̀: “Nyǐ wɔ́ Yi rə̀ nʼê zɔ̀m ǹdə́ nə́ba, sə è də̀ numbyíní yé.” 
ACT.12.23	Cinu màlɛ́ka jʼa mà mɔ̀ rə̀myɛ́ yi ní cìcì. Zə̀zɔ̀mɛ́ jʼa zù ń wẽ́, nə dɔ̃̀ mɔ̀ nə gu, ń gə́ ce bə cèrhé mo ǹdə Yi ta mɔ́ yilə.
ACT.12.24	Sə Yi zɔ̀mɛ̀ rɛ́ yʼà jʼâ nʼê yí jààsɛ́ gakó wə. 
ACT.12.25	Barnabaasɛ ǹdə́ Swəə gə́ twĩ̀ bə̀ tum dí tɛ̀bɛ́ bə̀ yʼà twĩ̀ bì rə̀ yil Zhərəzalɛm nɛ́ mɔ́ bə zhɛ̀, bə kʼa kwɛ̃̀. Bə zə Zhã mɔ́ mɔ̀bɔ́ bə̀ yʼà nʼê byẽ̀ bə̀ Markɛ mɔ́ myɛ n tó be.
ACT.13.1	Yi nyì-zwennə ǹdə́ Yi zɔ̀mɛ̀ rɛ́ byilnə yʼà ŋwɛ́nɛ́ Ancɔɔsɛ Kristə-lyì gùlú w wẽ́. È yʼà wɔ́ Barnabaasɛ ǹdə́ Shəmənyɔ̃ mɔ́ mɔ̀bɔ́ bə̀ yʼà nʼê byẽ̀ bə̀ “Bal námbyín” mú, ǹdə́ Shərɛnɛ lyì bal Lushuusi, ǹdə́ Manayɛ̃ mɔ́ mɔ̀bɔ́ bə̀ kɔ̀n Gəlile pyɔ̌ Erɔɔdɛ da sõ kɛ̀lɛ́ w mɔ́, ǹdə́ Swəə. 
ACT.13.2	Dɛ̃ rə̀dù, bə̀ yʼà lyẽ bə̀ nyí, bə gùlí dwã bə̀ nʼê cèrhé Cinu. Eshirhə náàcɛ̀nɛ́ zɛ̃̀ e wɔ̀ bɛ: “Vǔrnə Barnabaasɛ ǹdə́ Swəə á cĩ́ kwã nɛ́, bə twĩ̀ tum dí tɛ̀bɛ́ à byẽ̀ bè rə̀ yil mó.” 
ACT.13.3	Bə gwẽ̌ súlí bə̀ nyì-lyõṍ wə́, ǹdə́ bə̀ Yi-co wə́. Bə zɛ̃̀ bə cĩ́ bə̀ jɛ̀rh Barnabaasɛ ǹdə́ Swəə yó, bə yẽ̌ be bə vò.
ACT.13.4	Eshirhə náàcɛ̀nɛ́ gə́ twĩ̀ Barnabaasɛ ǹdə́ Swəə, bə zhǐr bə vò Səlwisi. Bə zhì gàà bə zù bǔ-bwəl bə lyɛ̃ bə̀ la cɔ òdù ò ŋwɛ́nɛ́ nə̀-fɔ̀lɔ̀ w cəcəl wə, ò yíl Shipiri. 
ACT.13.5	Bə zə zə bə yí Shipiri, bə só Shipiri cɔ òdù bə̀ nʼê byẽ̀ bə̀ Sələmyini wẽ́, bə zɛ̃̀ bə ji kùr bə̀ nʼê bwə̀l Yi zɔ̀mɛ̀ rɛ́ Zhwifubá dwã-gùúlí jìsí wə, sə Zhã-Markɛ yà ń ŋwɛ́nɛ́ ǹdə́ bɛ ń nə́ ń sɛ̃ bɛ.
ACT.13.6	Bə vò vò bə lyɛ̃ Shipiri nyí rí bə yí Pafɔɔsɛ. Bə nə Zhwifu mə̀dù ń yíl Baarɛ-Yezu. Ń nə́ ń wɛ̀rhɛ́ jə̀-myaárhɛ, ń yà ń ce bə̀ nʼê nyǐ mu ǹdə Yi nyì-zwennə ta. 
ACT.13.7	Ń yà ń wɔ́ tənà y èmyɛ́ yó-cə́bal mɔ́ kwã-lò. Yó-cə́bal mɔ́ yà ń yíl Sərzhuusi-Pwəə. Ń yà ń wɔ́ surhə cə́bal, e jà ń yà ń nə́ ń yâl Yi zɔ̀mɛ̀ rɛ́ n cili, n zɛ̃̀ n ce bə byẽ̀ Barnabaasɛ ǹdə́ Swəə bə bə̀ ń sõ. 
ACT.13.8	Jə̀-myaárhɛ cə́bal Eləmaasɛ yà ń tá ń yâl bə̀ cɔ w cə́bal mɔ́ zwẽ nyí n zù Kristə yé. Rə̀myɛ́ ce, ń yà ń bə shɛ̀ bə̀ Barnabaasɛ ǹdə́ Swəə zɔ̌m yé. Wɔ́ Baarɛ-Yezu mú Gərɛkɛbá yʼà nʼê byẽ̀ bə̀ Eləmaasɛ. 
ACT.13.9	Swəə yà ń zhe yil dõ bə̀ nʼê byẽ̀ bə̀ Pwəə. Eshirhə náàcɛ̀nɛ́ só ń yó wə, n zɛ̃̀ n nyǐ Eləmaasɛ shɛ́shɛ́, 
ACT.13.10	n wɔ̀ mɔ̀: “Ǹ wɔ́ Shətana kwã-lò. Ǹ tɛ̀nɛ́ zhə̀n sɔ́má yó yé, ǹ nə́ ǹ yǔr lyì bí. Ǹ wɔ́ cɛ̀nɛ̀ dwí gakó zù-bal. Cinu sɔ́má y wɔ́ cángá, sə ǹmyɛ́ nə́ ǹ jélé yə. Ǹ tá ǹ la rə̀myɛ́ mɔ́ nɛ yõ̌? 
ACT.13.11	Èlâsɛ̃´, lwar bə̀ Yi la mɔ́ còrhò-tum pɔ. Ǹ bʼâ jǐrh lyìlyǒ. Ǹ kə́ ǹ tá ǹ la nə̀nyɔ́nɔ́ nɔ ń nyǐ yé, sə rə̀myɛ́ bʼa yə̀ dwã màngɛlɛ́ wẽ́.”
ACT.13.11	Eləmaasɛ yírhə́ né jʼa lə́ rə̀myɛ́ yi ní cìcì. Cɛ y jǐrh námbyṹ, n zɛ̃̀ ń nə́ ń tə́tɛ̀lɛ́ ń mə́ ń pyà lò ń la mɔ vwãɔ̃. 
ACT.13.12	Cɔ w cə́bal mɔ́ gə́ nɔ kɔn dɛ́ dɛ̀bɛ́ rə̀ wɛ̀rhɛ́ èta mɔ́, n já n zwẽ nyí n zù Yezu Kristə. Sə Pwəə ǹdə́ Barnabaasɛ kàrmɔ́ bə̀ yʼà nʼê cèrhè Cinu shò-kwã nɛ́ mɔ́ myɛ jàr mɔ̀.
ACT.13.13	Pwəə ǹdə́ ń tó-dwã bɛ́ zhǐr Pafɔɔsɛ nɛ́ bə zù bǔ-bwəl bə byɛrhɛ bə vò Pə̃fyili tənà y cɔ òdù bə̀ nʼê byẽ̀ bə̀ Pɛrzhɛ. Sə Zhã-Markɛ zhǐr n yẽ̌ be gàà, n ká n vò Zhərəzalɛm. 
ACT.13.14	Pwəə ǹdə́ Barnabaasɛ jʼa lyɛ̃ bə vò Ancɔɔsɛ, Pyisidi tənà y wa. Shìrhə́ dɛ̃ rɛ́ gə́ yúwə́, bə zɛ̃̀ bə vò Zhwifubá dwã-gùlú jì y wẽ́, bə tó bə̀ jě tɛ̃´. 
ACT.13.15	Lò mə̀dù zɛ̃̀ n kàrmə̀ Muyiisi nyə́ né ǹdə́ Yi nyì-zwennə bé sábá nɛ́. Dwã-gùlú jì y yé né cə́bal mɔ́ ce lò zɛ̃̀ n yí Pwəə ǹdə́ Barnabaasɛ nyí ni, n wɔ̀ bɛ: “Da-byâ, á gə zhe cícú á la lyì bí ni pɔ, á wɔ̌ á byili èlâsɛ̃´.”
ACT.13.16	Pwəə zɛ̃̀ n zhì dɛ̃̌, n zhẽ̌ ń jɛ̃̀ n wɔ̀: “Esərayɛl lyì, ǹdʼámyɛ̌ byɛ̀bɛ́ gakó á nʼá nyàm Yi mú, cilinə. 
ACT.13.17	Nə́myɛ̌ Esərayɛl lyì Yi rí, wɔ́ rə̀myɛ́ rə̀ cír nə́ nàmbala bɛ́, rə ce bə vò bə jòm Ezhibti ní, bə yə̀ zhələ gàà, bə pù. Sə rə̀myɛ́ kwã nɛ́, rə̀ kʼa vùr bè ǹdə́ rə̀ jàn dɛ́, 
ACT.13.18	sə rə̀ nyǐ bə̀ yò gɔ-elũ èpòlò w wə, byinə shə́-èna wẽ́. 
ACT.13.19	Rə cɔ̀ dwə́ kùrə̀ nyàlpyɛ̀ Kanãã nɛ́, rə zwẽ nə̀ cɛmɛ nɛ́ rə pə nə́ nàmbala bɛ́ nɛ bə cìní. 
ACT.13.20	Sə rə̀myɛ́ gakó wɛ̀rhɛ́ kɔn mʼe yí byinə zwã̌-àna ǹdə́ shí-ènu.
ACT.13.20	“Rə̀myɛ́ kwã nɛ́, rə̀ pɔ bɛ bùr-kárna bə cìní bi, kɔn mʼe yí rə̀ nyì-zwennə Saməwəə. 
ACT.13.21	Nə́ nàmbala bɛ́ zɛ̃̀ bə lwə̀l Yi ni bə̀ rə̀ pə bɛ pyɔ̌, sə rə cír Cisi byǐ Səyuli Bɛ̃zhamɛ kwálá y wẽ́ rə pə bɛ. N cìní bi byinə shə́-èna wẽ́. 
ACT.13.22	Rə̀myɛ́ kwã nɛ́, rə yẽ̌ Səyuli ni, rə zɛ̃̀ rə cír Dəvyidi rə pə bɛ bə̀ ń yál bə̀ pyɔ̌. Rə zɔ̀m ń yò rə wɔ̀: ‘À pwírí Zhese byǐ Dəvyidi sú à yírh. Ń mà n wɛ̀rhɛ́ kɔn dɛ̀bɛ́ gakó à nʼâ yàlá.’
ACT.13.23	“Wɔ́ Dəvyidi dwí rí wẽ́ Yi cír Zwennə rə pə Esərayɛl lyì bí ni ǹdə rə̀ gə́ yʼà bwəl nyí ní. Sə Zwennə mó ńmyɛ̌ mɔ́ wɔ́ Yezu. 
ACT.13.24	Zhã-Bətiisi yà ń nə́ ń bwə̀l ń byili Esərayɛl lyì bí ni ǹdə́ Yezu gwẽ̌ yə̀ twí yé, bə̀ bə̀ pyìrhí bə̀ wun bə zwẽ nɛ̃̌-shɔ. 
ACT.13.25	Sə Zhã-Bətiisi tum dí gə́ tú è nʼê zhɛ̀ yi ní, ń wòwə̀: ‘Á nʼá bùl bə̀ àmyɛ́ wɔ́ mɔ̌ lò? Nyǐnə àmyɛ́ də̀ mɔ̀bɔ́ á nʼá dɛ̃̀ mɔ́ yé. Ńmyɛ̌ mɔ́ ŋwɛ́nɛ́ kwã nɛ́ ń bànà. Àmyɛ́ yə̀ yírh swí sʼa lwə̂r ń nà nə̀cìl myɛ cìcì yé.’
ACT.13.26	“Da-byâ, ámyɛ̌ Abəraham nɛ̀mɛ́ nɛ́ ǹdə́ byɛ̀bɛ́ bə̀ ŋwɛ́nɛ́ á wẽ́ bə̀ só Yi mú, wɔ́ nə́myɛ̌ gakó vwârh yil zɔ̀mɛ̀ rɛ́ tɛ̀bɛ́ shí Yi sõ rə bà. 
ACT.13.27	Sə Zhərəzalɛm lyì bí ǹdə́ bə̀ yé né cìnə́ bé yə̀ lwar Yezu gə́ wɔ́ lò ná-dwí yil yé. Bə̀ yʼà nʼê kàrmə̀ Yi nyì-zwennə bé sábá nɛ́ shìrhə́ dɛ̃ gakó, sə bə̀ yə̀ nə̀ kùrə̀ swí yé. Sə bə̀ gə́ kɔ́ Yezu bùrsí mú, bə̀ pyìrh kɔn dɛ́ dɛ̀bɛ́ gakó nə̀ nʼê byili mú. 
ACT.13.28	Ǹdə́ bə̀ yə̀ yò nɛ ń wɛ̀rhɛ́ ò mʼa ce bə gu mu ga, bə̀ lwə̀l Pyəlatɛ nɛ bə̀ ń ce bə gu mu. 
ACT.13.29	Bə̀ gə́ wɛ̀rhɛ́ kɔn dɛ̀bɛ́ rə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó gakó bə zhɛ̀, bə̀ só mo tɛ̃´ də̀-jɔrhɔ́ w yó bə ce lú-bɔ̀l wà. 
ACT.13.30	Sə Yi bwìrhì mù n zɛ̃̀ n du cùùrì wẽ́, 
ACT.13.31	n lyí byɛ̀bɛ́ bə̀ yʼà tó mo bə zhì Gəlile né bə vò Zhərəzalɛm mɔ́ dwã nánzhəzhɔ̌ wẽ́. Wɔ́ bə̀myɛ́ bə̀ jǐrh ń zhə̀n-cínnə bə̀ nʼê zɔ̀m ń yò ǹdə́ Esərayɛl lyì bí èlâsɛ̃´.
ACT.13.32+ACT.13.33	“Nə́ tú nə́ rʼé bwə̀l yò-ècɔ̀nɔ̀ nyí rí tɛ̀bɛ́ nə́ byili ába, bə̀ nyí rí tɛ̀bɛ́ Yi yʼà bwəl nə́ nàmbala bɛ́ nɛ mɔ́, rə̀ bwìrhì Yezu rə mʼe pyìrh nyí-bwəl lé rə̀myɛ́ mɔ́ nə́myɛ̌ byɛ̀bɛ́ nə́ wɔ́ bə̀ nɛ̀mɛ́ mɔ́ yilə. Bə̀ kɛ̃ Nwíísí sɛ́bɛ́ rɛ́ kə̀kàlsɛ̀ sə̀lyè nyâ y wẽ́ bə wɔ̀:
ACT.13.32+ACT.13.33	‘Ǹ wɔ́ à byǐ;
ACT.13.32+ACT.13.33	kɔn zhí zà, à jǐrh ǹ Da.’
ACT.13.34	Yi bwìrhì Yezu n zɛ̃̀ n du cùùrì wẽ́, mùnì ga ń bə̀ká n kə́ ń vò lú-bɔ̀l w n dɛ̀rhɛ̀ yé. Rə̀ yʼà wòwə̀:
ACT.13.34	‘À mʼa pə ába à cìcì wẽ̀ dé tɛ̀bɛ́ à yʼà bwəl rə̀ nyí Dəvyidi ni mú.
ACT.13.34	À nyí-bwəl lé tʼâ la kwârh yé.’
ACT.13.35	Wɔ́ rə̀myɛ́ è ce bə kɛ̃ Yi zɔ̀mɛ̀ rɛ́ sɛ́bɛ́ rɛ́ jàà dõ myɛ wẽ́ bə wɔ̀:
ACT.13.35	‘Ǹ tá ǹ la ǹ lyì-twə̂ y ne yõ̌ e dɛ̀rhɛ̀ lú-bɔ̀l w yé.’
ACT.13.36	“E jà Dəvyidi gə́ yà ń ŋwɛ́nɛ́ yi ní, ń yàl Yi tùntùnnə̀ n twĩ̀ ǹdə rə̀ gə́ nʼê yâl nɛ́. Ń gə́ tú n cì, bə̀ co mo ń nàmbala bɛ́ yala nɛ, sə ń mɛ̃ lú-bɔ̀l w n dɛ̀rhɛ̀. 
ACT.13.37	Sə è gə wɔ́ Yezu yilə, Yi bwìrhì mù. Ń yə̀ lú-bɔ̀l w mɛ̃ n dɛ̀rhɛ̀ yé.
ACT.13.38	“Da-byâ, kɔn rə̀dù ŋwɛ́nɛ́ á mə̂ sʼá lwar: Muyiisi nyə́ né yə̀ ŋwɛ̀nɛ́ nə ce á cẽ dwə́ə́re zal yé, sə nə́ rʼé bwə̀l nə́ byili ába zà bʼâ wɔ̌ á bʼâ nə á yə̀-bəlwàálɛ́ sǔbri Yezu jàn yilə, 
ACT.13.39	bə̀ lò mɔ̀bɔ́ gakó ń zù Yezu, ń kə́ ń bə dóó zhe yé. 
ACT.13.40	Sə dɛ̃̌na á cìnə̀, mùnì ga kɔn dɛ́ dɛ̀bɛ́ Yi nyì-zwennə bé byili mú bə̀kʼa zə ába yé. 
ACT.13.41	Bə̀ byili bə̀:
ACT.13.41	‘Ámyɛ̌ byɛ̀bɛ́ á nʼá fulsi á dwã bɛ́ mɔ́,
ACT.13.41	nyǐnə à la kɔn rə̀dù nánfɔ̀lɔ̀ wɔ̀rhɔ́.
ACT.13.41	Bá bə̀ gə byili ába rə̀ gə́ wɔ́ kɔn ná-dwí yil myɛ,
ACT.13.41	á tʼá la nyí zõ yé.
ACT.13.41	Rə̀ bʼa jàr ába, sə á bʼâ jé tɛ̃´.’ ”
ACT.13.42	Pwəə gə́ zɔ̀m èta n zhɛ̀, ńmyɛ̌ ǹdə́ Barnabaasɛ zɛ̃̀ bə̀ nʼê shə́r dwã-gùlú jì y wẽ́. Byɛ̀bɛ́ bə̀ yʼà ŋwɛ́nɛ́ gàà mɔ́ lwə̀l bè bə̀ shìrhə́ dɛ̃ rɛ́ dwã nyàlpyɛ̀ y zà mɔ́, sə bə kʼa zɔ̀m yò w òmyɛ́ cìcì kə́dò. 
ACT.13.43	Lyì bí gə́ tú bə̀ nʼê làà, Zhwifubá nánzhəzhɔ̌, ǹdə́ byɛ̀bɛ́ bə̀ yʼà zù bə̀ Yi-sɔ́má y bə̀ só Yi mú zhǐr bə tó Pwəə ǹdə́ Barnabaasɛ nɛ. Sə Pwəə ǹdə́ Barnabaasɛ yʼà nʼê cící bi bə̀ bə̀ jʼa cə̀ə̀lè bə zhí Yi sónó w ne kẽkẽ.
ACT.13.44	È dwã nyàlpyɛ̀ shìrhə́ dɛ̃ rɛ́ kə́dò, è yʼà nyɛ̌ ǹdə wɔ́ cɔ w lyì bí púlə́púlə́ bə̀ tú dwã yó ta, Cinu zɔ̀mɛ̀ rɛ́ cilu yilə. 
ACT.13.45	Zhwifubá gə́ nɔ lyì bí nánjə̀jóló w èta mɔ́, bə zɛ̃̀ bə̀ nʼê dùr bwɛ̃̌. Bə̀ nʼê tùrh Pwəə bə̀ mʼê fulsi ń zɔ̀mà nɛ́. 
ACT.13.46	Pwəə ǹdə́ Barnabaasɛ zə wu-jɔ̀ bə zɔ̀m ǹdə́ bɛ pamparɛ̃ɛ̃ bə wɔ̀: “Wɔ́ ámyɛ̌ Zhwifubá ne nə́ yʼâ mə̂ sə nə́ jɛ̀rɛ̀ nə́ bwə̀l Yi zɔ̀mɛ̀ rɛ́ nə́ byili, sə á bə shɛ̀ rə̀ cilu yé. Èta, á nʼá byili bʼâ bə mə̂ ǹdə́ nyǔ mə̀ tʼâ la zhɔ̌ mɔ́ yé. Rə̀myɛ́ ce, wɔ́ byɛ̀bɛ́ bə̀ də̀ Zhwifubá mó sõ nə́ la nɛ́ èlâsɛ̃´. 
ACT.13.47	Wɔ́ rə̀myɛ́ nyí Cinu pɔ nə́ba ń zɔ̀mɛ̀ rɛ́ sɛ́bɛ́ rɛ́ wẽ́. Ń wòwə̀:
ACT.13.47	‘À cír mó bə̀ ǹ yál pwẽ̀ lũ w lyì bí gakó yilə,
ACT.13.47	mùnì ga ń zə à vwârh mɔ́ ń yí lũ w cə-yala gakó.’ ”
ACT.13.48	Byɛ̀bɛ́ bə̀ də̀ Zhwifubá mó gə́ nyɛ̀ɛ̀ rə̀myɛ́, bə̀ wun yə̀ nyɛ̀n, bə zɛ̃̀ bə̀ nʼê cèrhé Cinu ń zɔ̀mɛ̀ rɛ́ yilə. Sə byɛ̀bɛ́ gakó Yi cír nyǔ mə̀ tʼâ la zhɔ̌ yil mó zwẽ nyí bə zù Yezu Kristə.
ACT.13.49	Cinu zɔ̀mɛ̀ rɛ́ jʼa yí tənà y èmyɛ́ púlə́púlə́ wə. 
ACT.13.50	Zhwifubá zɛ̃̀ bə cìrh kana byɛ̀bɛ́ bə̀ dwí rí wɔ́ lyì-fwààlɛ̀ dwí, bə jʼà só Yi mú, ǹdə́ cɔ w lyì-fwààlɛ́ bə ce né, bə̀ lyimə zɛ̃̀ ǹdə́ Pwəə ǹdə́ Barnabaasɛ, bə jì bi bə du bə̀ tənà y wa.
ACT.13.51	Pwəə ǹdə́ Barnabaasɛ pwà bə̀ nə̀rh Ancɔɔsɛ nɛ́ bə yẽ̌ Zhwifubá ne, bə lyɛ̃ bə vò Yəkɔnəyɔm. 
ACT.13.52	Sə è gə wɔ́ Ancɔɔsɛ Kristə kwã-lyì bí yilə, bə̀ yʼà sú ǹdə́ Eshirhə náàcɛ̀nɛ́, sə bə̀ wun yʼà nyɛ̀.
ACT.14.1	Pwəə ǹdə́ Barnabaasɛ gə́ tú bə yí Yəkɔnəyɔm, kɔn yàl ǹdə Ancɔɔsɛ nɛ́ ta: bə̀ lyɛ̃ bə vò Zhwifubá dwã-gùlú jì y wẽ́, bə bwə̀l Yi zɔ̀mɛ̀ rɛ́. Zhwifubá ǹdə́ byɛ̀bɛ́ bə̀ də̀ Zhwifubá mó nánzhəzhɔ̌ zwẽ nyí bə zù Kristə, 
ACT.14.2	sə Zhwifubá byɛ̀bɛ́ bə̀ yə̀ nyí zwẽ mó cìrh byɛ̀bɛ́ bə̀ də̀ Zhwifubá mó bə ce né, mùnì ga bə bù lwɛlɛ ǹdə́ Kristə-lyì bí.
ACT.14.3	Pwəə ǹdə́ Barnabaasɛ jòm Yəkɔnəyɔm nɛ́ kɔn dɛnɛ. Bə̀ yʼà zhí Cinu ni dɛ̃´dɛ̃´, bə̀ nʼê bwə̀l ń zɔ̀mɛ̀ rɛ́ ǹdə́ wu-jɔ̀. Ń yà ń nə́ ń pɛ bɛ ŋwɔ̀nɔ́ bə̀ mʼê wɛ̀rhɛ́ wò-jààrɛ̀ ǹdə́ màmyaarhɛ. N tó rə̀ dɛnnɛ ń mə́ ń byili bə̀ ń yò-ècɔ̀nɔ̀ w zɔ̀mɛ̀ rɛ́ bə̀ nʼê bwə̀l mó wɔ́ zhə̀nà. 
ACT.14.4	Cɔ w lyì bí pɔr dwã nɛ. Jàlà zù Zhwifubá, jàlà zù tùntúmə́ bé.
ACT.14.5	Zhwifubá ǹdə́ byɛ̀bɛ́ bə̀ də̀ Zhwifubá mó, è súlí bə̀ yé né cìnə́ bé zɛ̃̀ bə̀ nʼê pyà Pwəə ǹdə́ Barnabaasɛ nɔ̀nɔ̀ sə bə zə nə́kulə bə dul be bə gu. 
ACT.14.6	Pwəə ǹdə́ Barnabaasɛ gə́ tú bə lwar, bə dùr bə vò Lyisitiri ǹdə́ Dɛrbɛ, ǹdə́ jààsɛ́ shɛ̀bɛ́ sə̀ bwə́l gàà mɔ́ wa, Lyikəwoni tənà y wa, 
ACT.14.7	bə zɛ̃̀ bə̀ nʼê bwə̀l Yi zɔ̀mɛ̀ rɛ́ gàà myɛ.
ACT.14.8	Bal mə̀dù yà ń ŋwɛ́nɛ́ Lyisitiri ní, ń nèsé cù ń bə̀swɛ́nɛ́ yi ní ga, ń yà ń wàr ń nə́ ń zɛ̃̀ ń zhì dɛ̃̌ ń zhə̀l yé. 
ACT.14.9	Dɛ̃ rə̀dù, Pwəə yà ń nə́ ń zɔ̀mà, sə bal mɔ́ yà ń nə́ ń cili ń zɔ̀mà nɛ́. Pwəə nyǐ mu shɛ́shɛ́, n pwírí ń zhí Yi ni bə̀ rə̀ wɔ̌ rə̀ mʼa wárh mɔ. 
ACT.14.10	N zɛ̃̀ n bya n wɔ̀ mɔ̀: “Zɛ̃̀ ń zhì dɛ̃̌!” Bal mɔ́ já n shí tɛ̃´ n zɛ̃̀ pá ń zhǐ ń nèsé yó ń nə́ ń zhə̀lə̀.
ACT.14.11	Lyì-zhâ bɛ́ gə́ nɔ kɔn dɛ́ dɛ̀bɛ́ Pwəə wɛ̀rhɛ́ mɔ́, bə bya ǹdə́ Lyikəwoni lyì bí zɔ̀mà nɛ́ bə wɔ̀: “Nyǐ wɔ́ yə né nə̀ jǐrh numbyínsi nə só tɛ̃´ nə́ sõ.” 
ACT.14.12	Bə zɛ̃̀ bə ce Barnabaasɛ yil bə̀ Zeyuusi. È gə wɔ́ Pwəə ń yà ń nə́ ń zɔ̀m zɔ̀mà nɛ́ mɔ́ ce, bə̀ co ń yil bə̀ Erəmɛɛsɛ.
ACT.14.13	Zeyuusi jì y vwĩ̀-zwə́lnə mó vò n zə nə̀-byərh bə̀ co pùnə́ sə̀ ywẽ́ né ne, n mə n bə̀ cɔ w bwə̀rə̀ y nyí ni. Ńmyɛ̌ ǹdə́ lyì-zhâ bɛ́ la bʼe zwə́l vwĩ̀ bə pə Barnabaasɛ ǹdə́ Pwəə ne.
ACT.14.14	Tùntúmə́ bé gə́ lwar bə̀ wɔ́ bə̀myɛ́ nɛ bə̀ la vwĩ̀ rí zwə́l bə pa, bə kâr bə̀ gàndɛ́, bə dùr bə zù lyì-zhâ bɛ́ wẽ́, bə bya bə wɔ̀: 
ACT.14.15	“Nə́ lyì, wɔ́ byè yil á nʼá wɛ̀rhɛ́ èta mɔ́? Nə́myɛ wɔ́ numbyínsi ǹdə á ta. Wɔ́ yò-ècɔ̀nɔ̀ nyí rí nə́ tú nə́ rʼé bwə̀l nə́ byili ába. Yẽ̌nə yə né nyɛ̀bɛ́ nə̀ bə kùr zhe mó ne, sʼá pyìrhí á wun á zù Yi nã́nyì yə́, bə̀ wɔ́ rə̀myɛ́ rə̀ wɛ̀rhɛ́ dɛ̃̌ ǹdə́ cɛ y ǹdə́ nə̀-fɔ̀lɔ̀ wá, ǹdə́ kɔn dɛ̀bɛ́ gakó rə̀ ŋwɛ́nɛ́ rə̀ wẽ́. 
ACT.14.16	Shãã ga mɔ́ Yi yʼà yẽ̌ lyì bí gakó ne bə̀ nʼê tó bə̀ sə̀pwà sɔ́msɛ, 
ACT.14.17	e jà rə̀ zhì dɛ̃̌ rə ce dwà nʼê nywɛ̀ á yilə; fɔ̀ yi gə yúwə́, rə ce á jòró w yə̀ cɛ̀nɛ̀, rə pə ába á nyí kùjú; rə ce á wun zə nyɛ̀n dɛ̃´dɛ̃´. Rə̀ tó rə̀myɛ́ gakó dɛnnɛ rə byili ába rə̀ sónó wə́.”
ACT.14.18	Bə̀ gə́ zɔ̀m èta, bə̀ cə̀r lyì-zhâ bɛ́ yé ne, bə̀ yə̀ ŋwɛ̀nɛ́ bə zwə́l vwĩ̀ rí yé, sə kɔn yə̀ nàná yàl yé.
ACT.14.19	Rə̀myɛ́ yó, Zhwifubá shí Ancɔɔsɛ ǹdə́ Yəkɔnəyɔm, bə bʼe cìrh lyì-zhâ bɛ́ bə cẽ́, bə zə nə́kulə bə dul Pwəə bə ji tɛ̃´. Bə̀ yʼà bùl bə̀ ń cùwə̀, bə fwàl mɔ̀ bə mʼe du cɔ w wa, bə ji tɛ̃´, bə zhǐr bə yẽ̌ mo. 
ACT.14.20	Sə Kristə kwã-lyì bí tú bə kə́kɛ́lɛ́ mɔ. N shí tɛ̃´ n zɛ̃̀ n ká n zù cɔ w wa. È zɛ̃̀ nəkɔkɔ́lɛ́ yá, ńmyɛ̌ ǹdə́ Barnabaasɛ vò Dɛrbɛ.
ACT.14.21	Pwəə ǹdə́ Barnabaasɛ bwə̀l yò-ècɔ̀nɔ̀ nyí rí Dɛrbɛ nɛ́, sə lyì nánzhəzhɔ̌ jǐrh Kristə kwã-lyì. Rə̀myɛ́ kwã nɛ́, bə kʼa vò Lyisitiri, bə lyɛ̃ bə vò Yəkɔnəyɔm, bə zhì gàà bə lyɛ̃ bə vò Ancɔɔsɛ, Pyisidi tənà y wa. 
ACT.14.22	Bə̀ yʼà nʼê cící Kristə kwã-lyì bí bə̀ mʼê zal bə̀ wun ni, mùnì ga bə zhí Yi ni kẽkẽ. Bə̀ yʼà wə̀lə̀: “Kɔn wɔ́ nyɔ́ɔ́ bə̀ nə́ nwɛ̀nɛ̀ dɛ̃´dɛ̃´, mùnì ga nə́ zù Yi tənà y wa.” 
ACT.14.23	Bə zɛ̃̀ bə cír lyì bə cĩ́ Kristə-lyì gùlú òdù gakó yé né, bə zɛ̃̀ bə lyẽ bə̀ nyí, bə lwə̀l Cinu bə̀ ń yìlì bì, bə̀ gə́ zhí mu mú yilə.
ACT.14.24	Bə zɛ̃̀ bə tó Pyisidi, bə lyɛ̃ bə vò Pə̃fyili, 
ACT.14.25	bə bwə̀l Yi zɔ̀mɛ̀ rɛ́ Pɛrzhɛ nɛ́, bə zɛ̃̀ bə zhǐr bə vò Atəlyi. 
ACT.14.26	Bə zhì gàà bə zù bǔ-bwəl, bə vò Ancɔɔsɛ, Siri tənà y wa. Wɔ́ cɔ w òmyɛ́ wẽ́ Kristə-lyì gùlú w yé né cìnə́ bé yʼà lwə̀l Yi ní bə̀ rə̀ yìlì Pwəə ǹdə́ Barnabaasɛ nɛ bə mʼe twĩ̀ tum dí tɛ̀bɛ́ èta mɔ́.
ACT.14.27	Bə̀ gə́ yú Ancɔɔsɛ, bə̀ byẽ̀ Kristə-lyì bí gakó bə cĩ́ dwã yó. Bə byili bi kɔn dɛ̀bɛ́ gakó Yi tó bə̀ dɛnnɛ rə wɛ̀rhɛ́ mɔ́, bə súlí bə byili bi myɛ Yi gə́ tó né rə pul sɔ́má rə pə byɛ̀bɛ́ bə̀ də̀ Zhwifubá mó ne bə zù Kristə né. 
ACT.14.28	Sə bə̀ mɛ̃ Kristə kwã-lyì bí sõ gàà kɔn dɛnɛ.
ACT.15.1	Zhide lyì jàlà yʼà tú Ancɔɔsɛ, sə bə̀ yʼà zɛ̃̀ bə̀ nʼê cèrhè kàrmɔ̀ Kristə-lyì bí ni bə̀ zhe: “Lò mɔ̀bɔ́ ǹ yə̀ ce bə gõ mó ǹdə Muyiisi nyí rí gə́ nʼê byili ní, ǹ tá ǹ la ǹ cìn vwârh yé.”
ACT.15.2	Sə Pwəə ǹdə́ Barnabaasɛ cẽ, bə̀ yə̀ bə̀ nyə̀ná nɛ́ zwì yé. Bə zɛ̃̀ bə̀ nʼê mà dwã nyə̀-pâr dɛ̃´dɛ̃´ rə̀myɛ́ shò-kwã nɛ́. Bə̀ gakó zɛ̃̀ bə wɛ̀rhɛ́ nyí rə̀dù, bə wɔ̀ bə̀ Pwəə ǹdə́ Barnabaasɛ ǹdə́ Kristə-lyì jàlà bʼa vò Zhərəzalɛm bə byili yò w òmyɛ́ tùntúmə́ bé ǹdə́ Kristə-lyì gùlú w yé né cìnə́ bé ne.
ACT.15.3	Ancɔɔsɛ Kristə-lyì gùlú w pə bɛ kɔn dɛ̀bɛ́ bə̀ zhe rə̀ tum bə̀ sɔ́má y zhəl mó yilə. Bə zɛ̃̀ bə tó Fenishi, bə lyɛ̃ bə tó Samarɛ bə̀ mʼê la, ǹdə́ bə̀ nʼê byili Kristə-lyì bí ni bə̀ byɛ̀bɛ́ bə̀ də̀ Zhwifubá mó myɛ pyìrhí bə̀ wun bə zù Kristə. Kristə-lyì bí gakó wun yə̀ nyɛ̀n rə̀myɛ́ yilə. 
ACT.15.4	Bə̀ gə́ tú bə yí Zhərəzalɛm, Kristə-lyì bí ǹdə́ tùntúmə́ bé ǹdə́ yé né cìnə́ bé zwẽ bə̀ zhəəle. Pwəə ǹdə́ Barnabaasɛ byili kɔn dɛ̀bɛ́ gakó Yi tó bə̀ dɛnnɛ rə wɛ̀rhɛ́ mɔ́. 
ACT.15.5	Farɛzhɛ̃ɛ̃bá byɛ̀bɛ́ bə̀ zù Kristə mó jàlà zɛ̃̀ bə̀ zhe: “Kɔn wɔ́ nyɔ́ɔ́ bə̀ bə̀ góm Kristə-lyì bí byɛ̀bɛ́ bə̀ də̀ Zhwifubá mó, sə bə pə bɛ nyí bə̀ bə̀ zwẽ Muyiisi nyə́ né.”
ACT.15.6	Tùntúmə́ bé ǹdə́ yé né cìnə́ bé zɛ̃̀ bə jòm dwã yó mùnì ga bə nyǐ yò w òmyɛ́ mɔ́ yò. 
ACT.15.7	Bə zɔ̀m ǹdə́ dwã bə dɛnɛ. Pyɛɛrɛ zɛ̃̀ n zhì dɛ̃̌ n wɔ̀: “Da-byâ, á yě bə̀ Yi cír ne á wẽ́ kɔn dɛnɛ, bʼà bwə̂l yò-ècɔ̀nɔ̀ nyí rí a byili byɛ̀bɛ́ bə̀ də̀ Zhwifubá mó ne, mùnì ga bə nyɛ̀ɛ̀ rɛ̀, sə bə zwẽ nyí bə zù Yezu Kristə. 
ACT.15.8	Yi yě numbyíní gakó wu. Rə̀ pɔ bɛ Eshirhə náàcɛ̀nɛ́ ǹdə nə́myɛ ta, rə mʼe byili bə̀ rə̀ shɛ̀nɛ́ bə̀ yò. 
ACT.15.9	È gə wɔ́ rə̀ yilə, nə́myɛ̌ ǹdə́ bə̀myɛ́ ga wɔ́ kɔn rə̀dù. Rə̀ vùr bə̀ lwɛlɛ rɛ́ rə yẽ̌ be wárhgáá, bə̀ gə́ zù Kristə mó yilə. 
ACT.15.10	Zhĩĩ tɛ̀bɛ́ nə́ nàmbala bɛ́ yə̀ ŋwɛ̀nɛ́ bə zhĩ, sʼe bʼe zɔ̀m nə́myɛ̌ zɔ̀mà mɔ́, byè yil á nʼá yâl á cĩ́ di Kristə kwã-lyì bí yó wə, á mʼá nʼá zhẽ̀ Yi? 
ACT.15.11	Nə́ rʼé zwẽ nyí bə̀ wɔ́ Cinu Yezu yò-ècɔ̀nɔ̀ w dɛnnɛ nə́myɛ̌ ǹdə́ bə̀myɛ́ ga tó né nə́ nə vwârh.”
ACT.15.12	Lyì bí gakó yʼà jě shɛ́shɛ́ bə̀ nʼê cili Barnabaasɛ ǹdə́ Pwəə zɔ̀mà nɛ́, sə bə̀ byili màmyaarhɛ́ ǹdə́ wò-jààrɛ́ tɛ̀bɛ́ gakó Yi tó bə̀ dɛnnɛ rə wɛ̀rhɛ́ byɛ̀bɛ́ bə̀ də̀ Zhwifubá mó sõ mó.
ACT.15.13	Barnabaasɛ ǹdə́ Pwəə gə́ zɔ̀m bə zhɛ̀, Zhakɛ zɛ̃̀ n wɔ̀: “Da-byâ, cilinə kɔn dɛ̀bɛ́ à la ába byilu: 
ACT.15.14	Shəmɔ byili nə́ba Yi gə́ tó né ǹdə́ rə̀ cìcì pùbùlə̀, kùr-ju yi ní ga, rə mʼe cír lyì, byɛ̀bɛ́ bə̀ də̀ Zhwifubá mó wẽ́, bə̀ la yə̀ rə̀myɛ́ lyì. 
ACT.15.15	Sə rə̀myɛ́ yàl ǹdə Yi nyì-zwennə bé gə́ yʼà byili ní. Bə̀ kɛ̃ bə̀ Yi wòwə̀:
ACT.15.16	‘Rə̀myɛ́ kwã nɛ́, à mʼa kʼa bà,
ACT.15.16	sə à mʼa kʼa lù Dəvyidi kɛ̀lɛ́ y è ló tɛ̃´ mɔ́;
ACT.15.16	a kwɛrhɛ ń jə̀-bwə̀ə̀ré a cĩ́ dɛ̃̌,
ACT.15.17	sə lyì bí byɛ̀bɛ́ bə̀ dàl mɔ́ gakó
ACT.15.17	ǹdə́ tənèsé shɛ̀bɛ́ gakó à byẽ̀ sə̀ lyì bí bə jǐrh àmyɛ́ lyì mú bʼa pyà nɛ̀.
ACT.15.17	Wɔ́ Cinu ń zɔ̀m èta.
ACT.15.18	Wɔ́ ńmyɛ̌ ń byili ywẽ̀ né nə̀myɛ́ kùr-ju yi ní ga.’ ”
ACT.15.19	Zhakɛ súlí n wɔ̀: “Àmyɛ́ nʼâ bùl bə̀, è gə wɔ́ byɛ̀bɛ́ bə̀ də̀ Zhwifubá, bə̀ pyìrhí bə̀ wun bə zù Yi mú yilə, kɔn bə mə̂ sə bə ce be zwini wẽ́ yé. 
ACT.15.20	Sə ǹdə́ rə̀myɛ́ ga, bànà nə́ kɛ̃ sɛ́bɛ́ nə́ pə bɛ nə́ mʼé byili bi bə̀ bə̀ bə̀kʼa dɔ̃̀ vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá yé, bə̀ nàmá bɛ́ bə̀myɛ́ nʼê pɛ jìmdì; sə bə̀ bə̀kʼa fwə̂l yé, sə bə̀ bə̀kʼa dɔ̃̀ vwâm mɔ̀bɔ́ shǐ yə̀ mə̀ byã w ce yé, sə bə̀ bə̀kʼa jí jal yé. 
ACT.15.21	Kùr-ju yi ní ga, lyì ŋwɛ́nɛ́ bə̀ nʼê bwə̀l Muyiisi nyə́ né cɛmɛ nɛ́ gakó wẽ́, bə̀ nʼê kàrmə̀ nɛ̀ bə̀ dwã-gùúlí jìsí wẽ́ shìrhə́ dɛ̃ gakó, kɔn mʼe yí zà.”
ACT.15.22	Rə̀myɛ́ yó, tùntúmə́ bé ǹdə́ yé né cìnə́ bé ǹdə́ gùlú w lyì bí púlə́púlə́ wɔ̀ bə̀ bə̀ mʼa cír lyì bə̀myɛ́ cìcì wẽ́, bə tó Pwəə ǹdə́ Barnabaasɛ nɛ bə vò Ancɔɔsɛ. Bə zɛ̃̀ bə cír Zhidə mó mɔ̀bɔ́ bə̀ nʼê byẽ̀ bə̀ Barsabaasɛ mɔ́ ǹdə́ Shəlaasɛ, bə̀ bə̀myɛ́ bə̀lyè y yʼà zhe nyɔ̀mɔ̀ Kristə-lyì bí wẽ́. 
ACT.15.23	Bə kɛ̃ sɛ́bɛ́ bə pə bɛ bə̀ bə̀ zhəl bə pə Ancɔɔsɛ Kristə-lyì bí ni. Bə̀ kɛ̃ sɛ́bɛ́ rɛ́ wẽ́ bə wɔ̀:
ACT.15.23	“Nə́myɛ̌ Kristə tùntúmə́ bé ǹdə́ Kristə-lyì gùlú w yé né cìnə́ bé nə́ rʼé ce ámyɛ̌ byɛ̀bɛ́ á wɔ́ nə́ da-byâ á ŋwɛ́nɛ́ Ancɔɔsɛ nɛ́, ǹdə́ Siri ǹdə́ Shilishi tənèsé wẽ́, á də̀ Zhwifubá mó. 
ACT.15.24	Nə́ nyɛ̀ɛ̀ bə̀ lyì shí nə́ sõ ǹdə́ bə̀ sə̀pwà zɔ̀mà bə bʼè nʼê jə́jɛ̀rɛ́ ába bə̀ mʼê zhízhǐ á surhə né. Sə lwarna bʼè də̀ nə́myɛ̌ nə́ twĩ̀ bì yé. 
ACT.15.25	Wɔ́ rə̀myɛ́ è ce, nə́ gakó wɛ̀rhɛ́ nyí rə̀dù nə́ vùr lyì bə̀ bə̀ tó nə́ da-byâ nántwə̂rh Barnabaasɛ ǹdə́ Pwəə ne bə bə̀ á sõ. 
ACT.15.26	Nyǐnə Barnabaasɛ ǹdə́ Pwəə zhɔ̃̀ bə̀ myə̀lə́ né nə́ Cinu Yezu Kristə yilə. 
ACT.15.27	È gə wɔ́ Zhidə ǹdə́ Shəlaasɛ yilə, nə́ twĩ̀ bì mùnì ga bə byili ába kɔn dɛ̀bɛ́ nə́ kɛ̃ sɛ́bɛ́ rɛ́ wẽ́ mó ǹdə́ bə̀ nyí bə súlí.
ACT.15.28	“Nə́myɛ̌ ǹdə́ Eshirhə náàcɛ̀nɛ́ cìcì nʼê bùl bə̀ kɔn bə mə̂ bə̀ nə́ pə ába zhĩĩ dõ ǹdə́ è də̀ tɛ̀bɛ́ rə̀ wɔ́ nyɔ́ɔ́ mɔ́ yé: 
ACT.15.29	á bə̀kʼá dɔ̃̀ vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá yé; á bə̀kʼá jí jal yé; á bə̀kʼá dɔ̃̀ vwâm mɔ̀bɔ́ shǐ yə̀ mə̀ byã w ce yé; á bə̀kʼá fwə̂l yé. Á gə dɛ̃̀ á cìn ǹdə́ rə̀myɛ́ gakó, á wɛ̀rhɛ́ cɛ̀nɛ̀. Wɔ́ rə̀myɛ́ rə̀ wɔ́ nyɔ́ɔ́. Wɔ́ rə̀myɛ́ nə́ yʼâ nʼé yâl nə́ byili ába. Yi bʼa sɛ̃ ába.”
ACT.15.30	Byɛ̀bɛ́ tùntúmə́ bé twĩ̀ mú zhǐr bə vò Ancɔɔsɛ. Bə̀ gə́ yúwə́, bə ce bə byẽ̀ Kristə-lyì bí gakó dwã yó, bə kwè sɛ́bɛ́ rɛ́ bə pə bɛ. 
ACT.15.31	Bə zwẽ de bə kàrmɔ̀, sə bə̀ gakó wun yàl nyɛ̀n, bə̀ gə́ pɔ bɛ cícú èta mɔ́ yilə. 
ACT.15.32	Zhidə ǹdə́ Shəlaasɛ cìcì mú gə́ yʼà wɔ́ Yi nyì-zwennə mó ce, bə̀myɛ súlí bə cící bi, bə zə bə̀ wun ni ǹdə́ zɔ̀mà nánzhəzhɔ̌. 
ACT.15.33	Bə dɛnɛ gàà námpɔ́lɛ́ fòró bə nə sɔ́má bə kʼa kwɛ̃̀ ǹdə́ yə̀-zùlə́ bə vò byɛ̀bɛ́ bə̀ yʼà twĩ̀ bì mú sõ. 
ACT.15.34	[Sə Shəlaasɛ pwírí kɔn mə̂ bə̀ ń mɛ̃ gàà.]
ACT.15.35	Pwəə ǹdə́ Barnabaasɛ mɛ̃ Ancɔɔsɛ nɛ́. Bə̀myɛ́ ǹdə́ lyì dwã nánzhəzhɔ̌ yʼà nʼê bwə̀l Cinu zɔ̀mɛ̀ rɛ́, sə bə̀ yʼà nʼê cèrhè kàrmɔ̀ lyì bí ni.
ACT.15.36	Dwã màngɛlɛ́ rə̀myɛ́ kwã nɛ́, Pwəə wɔ̀ Barnabaasɛ nɛ: “Bə̀ nə́ kʼá tó cɛmɛ nɛ́ nyɛ̀bɛ́ gakó nə́ bwə̀l Cinu zɔ̀mɛ̀ rɛ́ nə̀ wẽ́ mó wə, nə́ byɛ́lɛ́ Kristə-lyì bí, nə́ nyǐ wɔ́ etər kɔn nyɛ̌ nɛ́ bə̀ yilə.”
ACT.15.37	Barnabaasɛ yà ń nə́ ń yâl n zə Zhã mɔ́ mɔ̀bɔ́ bə̀ nʼê byẽ̀ bə̀ Markɛ mɔ́ n tó be. 
ACT.15.38	Sə Zhã-Markɛ gə́ yà ń pɔr bə̀ kwã nɛ́ Pə̃fyili ní, ń yə̀ bə̀ tó n twĩ̀ bə̀ tumə né mó ce, Pwəə pwírí kɔn də̀ sɔ́má bə̀ ń tó be yé. 
ACT.15.39	Sə ńmyɛ̌ ǹdə́ Barnabaasɛ yə̀ dwã yó lwé yé, bə pɔr dwã nɛ. Barnabaasɛ zə Markɛ bə vò e zù bǔ-bwəl bə byɛrhɛ bə vò Shipiri. 
ACT.15.40	Pwəə zɛ̃̀ n zə Shəlaasɛ. Kristə-lyì bí lwə̀l Cinu bə̀ ń yìlì mù. 
ACT.15.41	N zhǐr n tó Siri ǹdə́ Shilishi tənèsé wə, n cící Kristə-lyì gùúlí, n pə bɛ wu-jɔ̀.
ACT.16.1	Rə̀myɛ́ kwã nɛ́, Pwəə zhə̀l Dɛrbɛ, n lyɛ̃ n vò Lyisitiri. Kristə kwã-lò mə̀dù yà ń ŋwɛ́nɛ́ gàà, ń yíl Timote. Ń da yà ń də̀ Zhwifu yé. Wɔ́ ń ná ń yà ń wɔ́ Zhwifu, sə ń yà ń zù Kristə. 
ACT.16.2	Kristə-lyì bí byɛ̀bɛ́ bə̀ yʼà ŋwɛ́nɛ́ Lyisitiri ǹdə́ Yəkɔnəyɔm nɛ́ mɔ́ yʼà nʼê zɔ̀m Timote yil náàcɛ̀nɛ́. 
ACT.16.3	Pwəə yà ń nə́ ń yâl bə̀ ń tó mo. Rə̀myɛ́ ce, ń zɔ mɔ n vò n gõ, Zhwifubá byɛ̀bɛ́ bə̀ yʼà ŋwɛ́nɛ́ gàà mɔ́ yilə, bə̀ bə̀ gakó yʼà yě bə̀ ń da də̀ Zhwifu yé.
ACT.16.4	Pwəə ǹdə́ ń tó-dwã bɛ́ yʼà nʼê tó cɛmɛ nɛ́ w bə̀ byili nyə́ né nyɛ̀bɛ́ tùntúmə́ bé ǹdə́ Zhərəzalɛm Kristə-lyì yé né cìnə́ bé vùr mó bə̀ da-byâ bɛ́ nɛ. Sə bə̀ yʼà nʼê lwə̀l bè bə̀ bə̀ zwẽ ne. 
ACT.16.5	Kristə-lyì gùúlí yʼà zhí Yi ni dɛ̃´dɛ̃´, sə lyì dwã yʼà nʼê twí bə̀ súlí bi twéé twéé.
ACT.16.6	Pwəə ǹdə́ ń tó-dwã bɛ́ yʼà la Azhi tənà y wẽ́ tó bə bwə̀l yò-ècɔ̀nɔ̀ nyí rí, sə Eshirhə náàcɛ̀nɛ́ cə̀r bè. Rə̀myɛ́ ce, bə̀ tó Fərizhi ǹdə́ Galəshi tənèsé wẽ́ bə lyɛ̃. 
ACT.16.7	Bə̀ gə́ tú bə bwəlse Myizhi tənà yá, bə̀ yʼà nʼê yâl bə vò Byitini tənà y wa, sə Yezu Eshirhə y yə̀ sɔ́má pɛ yé. 
ACT.16.8	Bə zɛ̃̀ bə tó Myizhi bə lyɛ̃ bə vò Tərəwaasɛ.
ACT.16.9	Cəcɛ̃ èdù Pwəə dàrh Masɛdwanɛ lyì bal mə̀dù ń tú n zhì ń yó w n lwə̀l mò ǹdə́ ń wu gakó bə̀ ń bə̀ Masɛdwanɛ n sɛ̃ bɛ.
ACT.16.10	Nə́ jʼá zɛ̃̀ nə́ rʼé pyà sə nə́ vò Masɛdwanɛ, bə̀ nə́ yʼâ yě pamparɛ̃ɛ̃ bə̀ wɔ́ Yi rə̀ nʼê byẽ̀ nə́ba bə̀ nə́ zhəl gàà mɔ́ nə́ bwə̀l yò-ècɔ̀nɔ̀ nyí rí.
ACT.16.11	Nə́ zɛ̃̀ nə́ zù bǔ-bwəl Tərəwaasɛ nɛ́, nə́ byɛrhɛ nə́ jʼá vò cɔ òdù ò ŋwɛ́nɛ́ nə̀-fɔ̀lɔ̀ w cəcəl w bə̀ nʼê byẽ̀ bə̀ Samɔtəraasɛ. Nə́ mɛ̃ gàà nə́ zɔ̃̀, nə́ dùlí nə́ vò Neyəpoli. 
ACT.16.12	Nə́ zhì gàà, nə́ lyɛ̃ nə́ vò cɔ Orɔm lyì bí yʼà já ò wẽ́, bə̀ nʼê byẽ̀ bə̀ Shilipu cɔ mɔ́ wa. Ò yʼà ŋwɛ́nɛ́ Masɛdwanɛ tənà y nyí rí nã́yéé ré wẽ́. Nə́ wɛ̀rhɛ́ dwã màngɛlɛ́ gàà.
ACT.16.13	Shìrhə́ y dɛ̃ rɛ́ gə́ yúwə́, nə́ du cɔ w wa, nə́ vò bwǐ èdù nà nɛ̀. Nə́ yʼâ nʼé bùl bə̀ dɛ̀ga Zhwifubá Yi-co jàà ŋwɛ́nɛ́ gàà. Nə́ yí nə́ pwírí kana jàlà yʼà jě dwã yó gàà, nə́ jòm tɛ̃´ nə́ zɔ̀m ǹdə́ bɛ. 
ACT.16.14	Kɛ̃ mə̀dù yà ń ŋwɛ́nɛ́ bə̀ wẽ́ ń yíl Lyidi. Ń shí cɔ òdù bə̀ nʼê byẽ̀ bə̀ Tiyətiiri. Kɛ̃ mɔ́ ńmyɛ̌ mɔ́ yà ń nə́ ń dɔ̌l kàmə̀-jɛ̃̀-shɛ̃̀rh, sə̀ yʼà càn dɛ̃´dɛ̃´. Ń yà ń só Yi. Ń yà ń nə́ ń cili nə́ zɔ̀mà nɛ́, sə Cinu pul ń surhə n zwẽ kɔn dɛ̀bɛ́ Pwəə yà ń nə́ ń byili mú. 
ACT.16.15	Ńmyɛ̌ ǹdə́ ń kɛ̀lɛ́ y lyì bí ga zwẽ nɛ̃̌-shɔ. N zɛ̃̀ n wɔ̀ nə́ba: “Á gə nʼá bùl bʼà zù Cinu zhə̀nà, sʼá bə̀ á zul à sõ.” N zɔ̀m zɔ̀m èta, n ŋwɛ̀nɛ́ n ce nə́ vò ń sõ kɛ̀lɛ́ wa.
ACT.16.16	Dɛ̃ rə̀dù, nə́ yʼâ zɛ̃̀ nə́ la Yi-co jàà y wa. Kɛ̃-byǐ èdù è yʼà wɔ́ kɛ̀lɛ́ tùntùnnə̀ zɛ̃̀ e bə̀ e jəl nə́ba. Nə̀cílí námməlwɛ̀lɛ́ yʼà zhe yə, e ce è wɔ̌ è nʼê byili ywẽ̀ nyɛ̀bɛ́ nə̀ bànà. È yʼà nʼê tó ywẽ̀ né nə̀myɛ́ mɔ́ byilu dɛnnɛ è nɛ wársɛ nánzhəzhɔ̌ è pɛ è yó-cìnə́ ne. 
ACT.16.17	E zɛ̃̀ e jʼa tó nə́myɛ̌ ǹdə́ Pwəə kùrə̀, è mʼê bya è zhe: “Lyì bí byɛ̀bɛ́ wɔ́ Dɛ̃̌ cə́bal mɔ́ tùntùnnə̀. Bə̀ tú bə̀ nʼê byili ába sɔ́má kɛ̀bɛ́ á bʼâ tó á vwârh á cìn mú.”
ACT.16.18	Kɛ̃-byǐ y wɛ̀rhɛ́ èta dwã nánzhəzhɔ̌, sə Pwəə lyim zɛ̃̀, n pyìrhí n zɔ̀m ǹdə́ nə̀cílí y è zhe kɛ̃-byǐ y mú n wɔ̀: “À nʼâ pɛ mɔ́ nyí Yezu Kristə yil lé yilə: yẽ̌ kɛ̃-byǐ y ni.” E jʼa yẽ̌ kɛ̃-byǐ y ni rə̀myɛ́ yi ní cìcì.
ACT.16.19	Kɛ̃-byǐ y yó-cìnə́ bé gə́ pwírí è kʼê tʼâ la wársɛ nɔ e pə bɛ, bə zɛ̃̀ bə zə Pwəə ǹdə́ Shəlaasɛ bə mʼe vò cɔ w yé né cìnə́ bé sõ, cɔ w lyì bí dwã-joló jàà y wa, 
ACT.16.20	bə zə bɛ bə lyɛ̃ bə vò Orɔm bùr-kárna bɛ́ yé né, bə wɔ̀: “Lyì bí byɛ̀bɛ́ èta mɔ́ wɔ́ Zhwifubá. Bə̀ nʼê gù cɔ w lyì bí dwã nɛ. 
ACT.16.21	Bə̀ nʼê byili lùl-e-pwírí dõ, e jà nə́myɛ̌ Orɔm lyì bí lùl-e-pwírí y bə shɛ̀ rə̀myɛ́ yò yé.”
ACT.16.22	Lyì-zhâ bɛ́ lyim zɛ̃̀ rə̀ nʼê yì Pwəə ǹdə́ Shəlaasɛ. Bùr-kárna bɛ́ ce bə lwə̂r bə̀ kàmə̀-zwǐsí bə mà bɛ̀ ǹdə́ dànə̀shàárɛ. 
ACT.16.23	Bə mà bɛ̀ twər nánzhəzhɔ̌, bə ce be byə̀nə́-jù wə̀, bə pə nyí byə̀nə́-jì y yìlnə̀ mó ne bə̀ ń yìlì bì cɛ̀nɛ̀. 
ACT.16.24	Ń gə́ nɔ nyí rí rə̀myɛ́, n zɛ̃̀ n zə bɛ n vò n cĩ́ byə̀nə́-jì y tətwã y kùr wə̀, n zə bə̀ nèsé n mə n lyẽ dâr nɛ.
ACT.16.25	Cɛ y gə́ tú e swəl yi ní, Pwəə ǹdə́ Shəlaasɛ zɛ̃̀ bə̀ nʼê ce Yi, bə̀ nʼê nún bə̀ mʼê cèrhé re. Bə̀ dwã byə̀nə́-jì lyì bí yʼà nʼê cili bə̀ gə́ nʼê nún bə̀ mʼê cèrhé Yi ní. 
ACT.16.26	Rə̀myɛ́ yó, cɛ y jʼa zhìzhì e zhízhǐ dɛ̃´dɛ̃´ ǹdə́ byə̀nə́-jì y ga. Bwə̀ə̀lé gakó pul, nyáná nɛ́ bə̀ yʼà mʼe lyẽ byə̀nə́-jì y lyì bí mú sá nə yẽ̌ be. 
ACT.16.27	Byə̀nə́-jì y yìlnə̀ mó shí jɛ̃ w n zɛ̃̀, n pwírí bwə̀ə̀lé gakó pul, n zɛ̃̀ ń nə́ ń bùl bə̀ byə̀nə́-jì y lyì bí gə è shə́r bə dùr. N zɛ̃̀ n kwè ń búlə́ shù ń mə́ ń la ń cìn gu.
ACT.16.28	Pwəə zɛ̃̀ n zhì jì y wẽ́ n bya dɛ̃̌ dɛ̃̌ n wɔ̀: “Nə́ gakó ŋwɛ́nɛ́. Lò lò yə̀ dùr yé. Bə̀ká gu ǹ cìn yé.”
ACT.16.29	Byə̀nə́-jì y yìlnə̀ mó zɛ̃̀ n lwə̀l myǐn, n mə n dùr n zù jì y wẽ́ ǹdə́ ń gakó nə́ ń pə́pâ. N jòm ń nə̀dwə́nə́ yó Pwəə ǹdə́ Shəlaasɛ yé né, 
ACT.16.30	n ce bə du pwẽ̀ nè, n zɛ̃̀ ń nə́ ń lwə̀l bè ń zhe: “À lyì, wɔ́ etər à mʼa tó né a nə vwârh?”
ACT.16.31	Bə wɔ̀ mɔ̀: “Zwẽ nyí ń zù Cinu Yezu. Èta, ǹmyɛ́ ǹdə́ ǹ kɛ̀lɛ́ y lyì bí ga bʼâ nə vwârh.”
ACT.16.32	Bə jʼa tó rə̀myɛ́ dɛnnɛ bə bwə̀l yò-ècɔ̀nɔ̀ nyí rí bə byili ńmyɛ̌ ǹdə́ lyì bí byɛ̀bɛ́ gakó bə̀ yʼà ŋwɛ́nɛ́ ń sõ kɛ̀lɛ́ w mɔ́ nɛ. 
ACT.16.33	Byə̀nə́-jì y yìlnə̀ mó já n zə bɛ rə̀myɛ́ yó cìcì, n shàrh bə̀ yala nɛ́ gə́ yʼà mɔ̌r mɔ̌r mə̀gã̌ mɔ́ gakó cəcɛ̃ y wẽ́. Bə jʼa yə́yɛ́lɛ́ bə pə nɛ̃̌-shɔ ńmyɛ̌ ǹdə́ ń kɛ̀lɛ́ lyì bí gakó ne. 
ACT.16.34	Rə̀myɛ́ kwã nɛ́, n ce Pwəə ǹdə́ Shəlaasɛ zù ń sõ jù wə̀, bə pə bɛ kùjú bə jí. Sə wu-nyɔ̃̀ nánfɔ̀lɔ̀ zɔ ńmyɛ̌ ǹdə́ ń kɛ̀lɛ́ lyì bí gakó, bə̀ gə́ zwẽ nyí bə zhí Yi ni èta mɔ́ yilə.
ACT.16.35	Cɛ y gə́ tú e lá, bùr-kárna bɛ́ zɛ̃̀ bə twĩ̀ lyì byə̀nə́-jì y yìlnə̀ mó sõ bə̀ ń vǔr Pwəə ǹdə́ Shəlaasɛ. 
ACT.16.36	Byə̀nə́-jì y yìlnə̀ mó myɛ zɛ̃̀ n byili Pwəə ne n wɔ̀: “Bùr-kárna bɛ́ pɔ nyí bə̀ bə̀ vǔr ába. Rə̀myɛ́ ce, á nɔ sɔ́má. Dunə á vò.”
ACT.16.37	Pwəə zɛ̃̀ n wɔ̀ lyì bí bùr-kárna bɛ́ twĩ̀ mú ni: “Nə́myɛ̌ wɔ́ Orɔm lyì, bə zɛ̃̀ bə zə nə́ba. Bə̀ yə̀ jɛ̀rɛ̀ bə bùr nə́ bùrsí ǹdə kɔn gə́ nʼê tó né yé, sə bə̀ ce bə mà nə́ba lyì bí gakó yírh wə, bə yə́yɛ́lɛ́ bə ce nə́ba byə̀nə́-jù wə̀. Èlâsɛ̃´ bə zɛ̃̀ bə shèè bə̀ la nə́ba vǔr ǹdə́ lò lò yə̀l yé. È gə wɔ́ èta, kɔn wàr yé. Rə̀myɛ́ yilə, sə bə̀ cìcì bə̀ bə vùr nə́ba.”
ACT.16.38	Lyì bí kʼa vò bə cĩ́ kɔn dɛ́ dɛ̀bɛ́ Pwəə zɔ̀m mɔ́ bùr-kárna bɛ́ nɛ. Bùr-kárna bɛ́ gə́ lwar bə̀ Pwəə ǹdə́ Shəlaasɛ wɔ́ Orɔm lyì, bə̀ wun zɛ̃̀, 
ACT.16.39	bə zɛ̃̀ bə bə̀ Pwəə ǹdə́ Shəlaasɛ sõ, bə lwə̀l bè sǔbri, bə ce bə du byə̀nə́-jì y wə, bə lwə̀l bè bə̀ bə̀ du cɔ w wa.
ACT.16.40	Bə̀ gə́ du byə̀nə́-jì y wẽ́ bə zhɛ̀, bə jʼa lyɛ̃ bə vò Lyidi sono, bə yí gàà be nə bə̀ da-byâ bɛ́, bə cící bi bə zə bə̀ wun ni. Rə̀myɛ́ kwã nɛ́, bə̀ kʼe lyɛ̃ bə zhílí bə̀ sɔ́má y bə̀ la.
ACT.17.1	Pwəə ǹdə́ Shəlaasɛ tó Anfyipoli ǹdə́ Apoloni bə lyɛ̃ bə vò Tesəloniki. Zhwifubá dwã-gùlú jì èdù yʼà ŋwɛ́nɛ́ gàà. 
ACT.17.2	Shìrhə́ y dɛ̃ rɛ́ gə́ tú e yí, Pwəə zɛ̃̀ n vò dwã-gùlú jì y wə, ǹdə ń gə́ ya n wɛ̀rhɛ́ nɛ́, sə ń zhə̀l gàà twər rə̀tɔ̀ n zhərh ǹdə́ lyì bí byɛ̀bɛ́ bə̀ ŋwɛ́nɛ́ gàà mɔ́ Yi zɔ̀mɛ̀ rɛ́ shò-kwã nɛ́. E jʼà wɔ́ shìrhə́ dɛ̃ dɛ̃ ń yà ń nə́ ń zhə̀lə̀. 
ACT.17.3	Ń yà ń nə́ ń byili bi bə̀ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Kristə mó mà n nwɛ̀nɛ̀ n cì, sə ń mà n ká n bwìrhì. N zɛ̃̀ n súlí n wɔ̀ bə̀ wɔ́ Yezu mú mɔ̀bɔ́ ń nə́ ń bwə̀l ń yò w èta mɔ́ ń wɔ́ Kristə mó.
ACT.17.4	Zhwifubá jàlà shɛ̀nɛ́ bə zwẽ Pwəə ǹdə́ Shəlaasɛ zɔ̀mà nɛ́. Gərɛkɛbá byɛ̀bɛ́ bə̀ yʼà só Yi mú myɛ nánzhəzhɔ̌ zwẽ nyí, e súlí kana nánzhəzhɔ̌ bə̀ yʼà wɔ́ lyì-fwààlɛ̀.
ACT.17.5	Zhwifubá dwã bɛ́ zɛ̃̀ bə̀ nʼê dùr bwɛ̃̌. Bə byẽ̀ cɔ w lyì-bəywààlɛ̀ jàlà ǹdə́ lyì dwã nánzhəzhɔ̌ bə cĩ́ dwã yó. Lyì bí bə̀myɛ́ mɔ́ ǹdə́ Zhwifubá ga ce dweme cɔ w wa, bə vò Zhasɔ̃ sõ kɛ̀lɛ́ wa, bə̀ nʼê pyà Pwəə ǹdə́ Shəlaasɛ, bə̀ la mʼe vò cɔ w lyì bí yé né, 
ACT.17.6	sə bə̀ pyà pyà bɛ̀ bə ga. Bə zɛ̃̀ bə zə Zhasɔ̃ ǹdə́ Kristə-lyì dwã bə mʼe vò cɔ w bùr-kárna bɛ́ yé né. Bə̀ gə́ zə bɛ bə yí bə zhɛ̀, bə zɛ̃̀ bə̀ nʼê bya bə̀ zhe: “Lyì bí byɛ̀bɛ́ èta mɔ́ wɔ́ cə-lwəə́re jààsɛ́ gakó wə, sə bə̀ zə bə̀ cə-lwəə́ré bə yí nyɔ̀nɔ̀. 
ACT.17.7	Bə̀ gakó nʼê cẽ Orɔm pyɔ̌ mɔ́ nyə́ né; bə̀ nʼê byili bə̀ pyɔ̌ dõ ŋwɛ́nɛ́ ń yíl Yezu, sə Zhasɔ̃ zwẽ be ń sõ kɛ̀lɛ́ wa.”
ACT.17.8	Zɔ̀mà nɛ́ nə̀myɛ́ mɔ́ zɛ̃̀ lyì-zhâ bɛ́ ǹdə́ cɔ w bùr-kárna bɛ́ lyimə ne, 
ACT.17.9	sə bùr-kárna bɛ́ ce Zhasɔ̃ ǹdə́ Kristə-lyì bí dwã bɛ́ kwɛ̃̌, fòró bə dwĩ̀ bì.
ACT.17.10	Cɛ y gə́ yìì, Kristə-lyì bí jʼa ce Pwəə ǹdə́ Shəlaasɛ lyɛ̃ bə vò Bere. Bə̀ gə́ yú gàà, bə lyɛ̃ bə vò Zhwifubá dwã-gùlú jì y wẽ́. 
ACT.17.11	Sə Zhwifubá byɛ̀bɛ́ bə̀ ŋwɛ́nɛ́ gàà mɔ́ pwèlè bə̀ wun du byɛ̀bɛ́ bə̀ ŋwɛ́nɛ́ Tesəloniki ní mú, bə zwẽ Yi zɔ̀mɛ̀ rɛ́ náàcɛ̀nɛ́, bə zɛ̃̀ bə̀ nʼê tɛ́rɛ́ rɛ, bə̀ la nyǐ rə̀myɛ́ ǹdə́ tɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ wɔ́ rə̀dù, mùnì ga bə lwar ǹdə́ kɔn dɛ́ dɛ̀bɛ́ Pwəə nə́ ń byili mú gə wɔ́ zhə̀nà, 
ACT.17.12	sə bə̀ nánzhəzhɔ̌ zù Kristə. Gərɛkɛbá kana byɛ̀bɛ́ bə̀ wɔ́ lyì-fwààlɛ̀ ǹdə́ bə̀ bala nánzhəzhɔ̌ myɛ shɛ̀nɛ́ bə zù Kristə.
ACT.17.13	Tesəloniki Zhwifubá gə́ nyɛ̀ɛ̀ bə̀ Pwəə nə́ ń bwə̀l Yi zɔ̀mɛ̀ rɛ́ Bere né myɛ, bə twèlé bə vò gàà, bə ce lyì bí zɛ̃̀ bə ce dweme. 
ACT.17.14	Kristə-lyì bí jʼa zhì dɛ̃̌ bə ce bə zhìì Pwəə bə cĩ́ mwə̃́ y sɔ́má y yó. Sə Shəlaasɛ ǹdə́ Timote mɛ̃ Bere né. 
ACT.17.15	Byɛ̀bɛ́ bə̀ yʼà nʼê zhìì Pwəə mó jʼa zə mɔ bə yí Atɛnnɛ. N zɛ̃̀ n lwə̀l bè, bə̀ bə̀ gə kʼâ yúwə́, sə bə wɔ̀ Shəlaasɛ ǹdə́ Timote ne, bə̀ bə̀ ce jàn nɛ́ bə bə̀ ń sõ làlà.
ACT.17.16	Pwəə gə́ yà ń ŋwɛ́nɛ́ Atɛnnɛ nɛ́ ń nə́ ń dɛ̃̀ Shəlaasɛ ǹdə́ Timote yi ní, n pwírí cɔ w òmyɛ́ lyì bí wɔ́ wẽ̀ tɛ̀bɛ́ rə̀ də̀ Yi dúdú bə̀ nʼê zwə́lə́. Rə̀myɛ́ ce ń wu zhìlì dɛ̃´dɛ̃´. 
ACT.17.17	N zù Zhwifubá dwã-gùlú jì y wẽ́ ń nə́ ń zhərh ǹdə́ bɛ, ǹdə́ lyì bí byɛ̀bɛ́ bə̀ də̀ Zhwifubá bə jʼà só Yi mú, sə ń yà ń nə́ ń zhərh ǹdə́ lyì bí byɛ̀bɛ́ gakó ń yà ń nə́ ń nɛ cɔ w lyì bí dwã-joló jààsɛ́ wẽ́ mó twéé twéé.
ACT.17.18	Surhə cìnə́ kùrə̀ nə̀lyè myɛ yʼà ŋwɛ́nɛ́, bə̀ nʼê byẽ̀ bə̀ Epyiciriyẽbá ǹdə́ Esətoyishẽbá. Bə̀myɛ́ mɔ́ jàlà zɛ̃̀ bə̀ nʼê zɔ̀m ǹdə́ mɔ. Bə̀ jàlà yʼà zhe: “Wɔ́ bə̀kɔ́n sɔ̀ mɔ̀bɔ́ nə́ ń ce myɛ̌?” Bə̀ dwã myɛ yʼà zhe: “È nyɛ̌ ǹdə wɔ́ yə dwã yò ń nə́ ń zɔ̀m ta.” E jʼà wɔ́ Yezu ǹdə́ cùùrì bùrhù yò Pwəə yà ń nə́ ń bwə̀lə̀. Wɔ́ rə̀myɛ́ è ce bə zɛ̃̀ bə̀ nʼê zɔ̀m èta.
ACT.17.19	Bə zə mɔ bə vò cɔ w cìnə́ bé gùlú w yé né. Bə bwə̀rh mò bə wɔ̀: “Ǹ wɔ̌ ǹ bʼâ byili nə́ba kàrmɔ́ nándùl mó ǹ tú ǹ nə́ ǹ cèrhè mó kùrə̀? 
ACT.17.20	Kɔn dɛ́ dɛ̀bɛ́ ǹ nə́ ǹ byili nə́ba mó wɔ́ kɔn nándùl, e zɛ̃̀ nə́ só sə nə́ lwar rə̀ kùrə̀.”
ACT.17.21	Atɛnnɛ lyì bí ǹdə́ zhələ bé byɛ̀bɛ́ bə̀ yʼà tó be bə̀ ŋwɛ́nɛ́ gàà mɔ́ gakó yʼà jʼâ wɔ́ kɔn dɛ́ rə̀myɛ́ nándùl lé dúdú bə̀ nʼê cili, bə jʼà nʼê byili ri dwã nɛ myɛ.
ACT.17.22	Pwəə zɛ̃̀ n zhì cɔ w cìnə́ bé gùlú w yé né n wɔ̀: “Atɛnnɛ lyì, à pwírí á wɔ́ lyì byɛ̀bɛ́ á nʼá pyà Yi kɔn gakó wẽ́. 
ACT.17.23	À yʼà tó á cɔ w wa à nʼâ byɛ́lɛ́ wa, à nʼâ nyǐ vwĩ̀-jùúlí tɛ̀bɛ́ á nʼá zwə́l á vwə̃̀ né rə̀ yó á mʼá cèrhé á yə né mó. À nɔ vwĩ̀-jìlú òdù bə̀ kɛ̃ ò yó bə wɔ̀: ‘Nə́ yə̀l Yi rí tɛ̀bɛ́ pár yé.’ Lwarna bə̀ Yi rí tɛ̀bɛ́ á yə̀l rə̀ párá, á jʼâ nʼá zwə́l vwə̃̀ á mʼá cèrhé re mó, wɔ́ rə̀myɛ́ yò à tú à nʼâ bwə̀l à byili ába. 
ACT.17.24	Wɔ́ Yi rí tɛ̀bɛ́ rə̀ wɛ̀rhɛ́ lũ w ǹdə́ kɔn dɛ̀bɛ́ gakó rə̀ ŋwɛ́nɛ́ ò wẽ́ mó, rə̀ cǐ dɛ̃̌ ǹdə́ cɛ yá. Rə̀ tʼâ jòm jì kɛ̀bɛ́ numbyínə́ lù wẽ́ yé. 
ACT.17.25	Rə̀ bə numbyíní sɛ̃ɛ̃´ tum zhe yé, bə̀ kaka yə̀ rə̀ mwìrì yé. Wɔ́ rə̀myɛ́ gaga mɔ́ rə̀ ce numbyíní ŋwɛ́nɛ́; rə̀myɛ́ rə̀ nʼê pɛ y myə̂l ǹdə́ kɔn gakó. 
ACT.17.26	Rə̀ tó lò mə̀dù sásá dɛnnɛ rə wɛ̀rhɛ́ numbyínə́ bé dwə́ né gakó, mùnì ga bə jòm lũ w cə-yala nɛ́ gakó wə. Rə pə dwí gakó jàà; rə ce shí ǹdə́ fɔ̀ ǹdə́ nəpwã̀ ŋwɛ́nɛ́.
ACT.17.27	“Rə̀ wɛ̀rhɛ́ èta, mùnì ga numbyínə́ bé pyà rɛ̀, sə dɛ̀ga ǹdə́ bə̀ gə tú bə̀ la rɛ pyâ, sə bə tə́tɛ̀lɛ́ rɛ bə na. Sə è gə wɔ́ zhə̀n yilə, Yi bə nyɛ ǹdə́ nə́myɛ̌ mə̀dù ga yé, 
ACT.17.28	bə̀ wɔ́ rə̀myɛ́ rə̀ nʼê pɛ nə́ba myə̂l; rə̀myɛ́ rə̀ ce nə́ ŋwɛ́nɛ́; rə̀myɛ́ rə̀ ce nə́ wɔ̌ nə́ zhẽ̌ nə́ nà nə́ ji. Á surhə cìnə́ jàlà myɛ kɛ̃ bə wɔ̀: ‘Zhə̀nà, nə́ wɔ́ rə̀ byâ.’
ACT.17.29	“Sə nə́ gə wɔ́ Yi byâ, nə́ bə mə̂ sə nə́ bù bə̀ kɔn dɛ̀bɛ́ numbyíní nʼê tɛ́rɛ́ e zɛ̃̀ e zə sánə́má, ráá kã̀mɔ, ráá nə́kulu e wɛ̀rhɛ́ mɔ́ nyɛrhɛ dwã ǹdə́ Yi yé. 
ACT.17.30	Lyì bí yʼà nʼê wɛ̀rhɛ́ wẽ̀ dé rə̀myɛ́ mɔ́ shãã ga, bə̀ gə́ yʼà yə̀l Yi gə́ wɔ́ kɔn ná-dwí yil né mó yilə, sə rə̀ kʼê tʼâ nyǐ shãã ga nyə̀ná nɛ́ nə̀ lyɛ̃ mɔ́ ǹdə yò ta yé. Rə̀ nʼê byẽ̀ lyì bí gakó jààsɛ́ gakó wẽ́ èlâsɛ̃´, bə̀ bə̀ pyìrhí bə̀ wun, 
ACT.17.31	bə̀ rə̀ vùr dɛ̃ rə̀ la mʼe tó mɔ̀bɔ́ rə̀ cír mó dɛnnɛ rə bùr lyì bí gakó bùrsì ǹdə́ cángá. Rə̀ bwìrhì mu, rə mʼe byili lyì bí gakó ne bə̀ wɔ́ ńmyɛ̌ ń la bùrsí kɔ́.”
ACT.17.32	Bə̀ gə́ nyɛ̀ɛ̀ Pwəə nə́ ń zɔ̀m cùùrì bùrhù yò, bə̀ jàlà zɛ̃̀ bə̀ nʼê fulsi mu; jàlà zɛ̃̀ bə̀ zhe: “Ǹ zɔ̀mà nɛ́ nə̀myɛ́ wɔ́ dɛ̃ dõ nə́ bʼâ cili ni.”
ACT.17.33	Sə Pwəə zhǐr n yẽ̌ be. 
ACT.17.34	Ǹdə́ rə̀myɛ́ ga, bə̀ màngɛlɛ́ zwẽ nyí, bə zhǐr bə tó ń kùrə̀, bə zù Kristə. Bal mə̀dù yà ń ŋwɛ́nɛ́ bə̀ wẽ́, ń yíl Dəni, ń yà ń wɔ́ Atɛnnɛ yé né cìnə́ bé gùlú w lò, ǹdə́ kɛ̃ mə̀dù ń yà ń yíl Damarɛ, e súlí lyì dwã.
ACT.18.1	Rə̀myɛ́ kwã nɛ́, Pwəə zhǐr Atɛnnɛ nɛ́ n vò Kɔrɛ̃tɛ. 
ACT.18.2	Ń gə́ yú gàà, n nə Zhwifu mə̀dù ń yíl Akəlaasɛ, ń wɔ́ Pɔ̃ tənà y lò, ńmyɛ̌ ǹdə́ ń kɛ̃ Pərishii yʼà shí Yitəlyi bə bə̀ dùlìdùlì, bə̀ Orɔm pyɔ̌ Kolote yà ń pɔ nyí bə̀ Zhwifubá gakó du Orɔm nɛ́. Pwəə lyɛ̃ n vò bə̀ sõ. 
ACT.18.3	Ńmyɛ̌ ǹdə́ bə̀myɛ́ ga tum dí yʼà wɔ́ rə̀dù: bə̀ yʼà nʼê swɛ̃̀ wẽ̀ dé tɛ̀bɛ́ bə̀ nʼê pwí kwə̀ə́rhe mó. Ń yà ń nə́ ń zwɛ̃̀ bə̀ sõ, bə̀ mʼê tó dwã bə̀ twĩ̀. 
ACT.18.4	Shìrhə́ dɛ̃ gakó, Pwəə yà ń nə́ ń zhə̀l Zhwifubá dwã-gùlú jì y wə, ń nə́ ń zhərh ǹdə́ Zhwifubá ǹdə́ Gərɛkɛbá, mùnì ga n pul bə̀ surhə.
ACT.18.5	Shəlaasɛ ǹdə́ Timote shí Masɛdwanɛ bə lyɛ̃ bə bà. Pwəə já n yẽ̌ tumə né dwã bɛ́ gakó ne, ń nə́ ń bwə̀l Yi zɔ̀mɛ̀ rɛ́. Ń yà ń nə́ ń byili Zhwifubá ne pamparɛ̃ɛ̃ bə̀ wɔ́ Yezu ń wɔ́ Kristə mó. 
ACT.18.6	Sə Zhwifubá yʼà tʼâ cili kɔn dɛ̀bɛ́ Pwəə yà ń nə́ ń byili mú yé. Bə̀ yʼà nʼê tùrh mò. N zɛ̃̀ n sə̃̀ ń jɛ̀rh n yẽ̌ be, n wɔ̀: “Á gə dwĩ̀ á cìnə̀, wɔ́ ámyɛ̌ cìcì yò. Rə̀myɛ́ kʼê də̀ àmyɛ́ yò yé. Sə kɔn zhí èlâsɛ̃´, wɔ́ byɛ̀bɛ́ bə̀ də̀ Zhwifubá mó sõ à la nɛ́.”
ACT.18.7	N zhǐr gàà n vò bal mə̀dù sõ. Bal mɔ́ yíl Ticuusi Zhusətuusi. Ń yà ń só Yi. Ń kɛ̀lɛ́ y yʼà ŋwɛ́nɛ́ dwã-gùlú jì y nyí ni. 
ACT.18.8	Dwã-gùlú jì y yó-cə́bal Krisipuusi ǹdə́ ń kɛ̀lɛ́ y lyì bí gakó jʼa zù Cinu. Kɔrɛ̃tɛ lyì nánzhəzhɔ̌ gə́ cili Pwəə zɔ̀mà nɛ́, bə̀myɛ jʼa zù Kristə, sə bə̀ pɔ bɛ nɛ̃̌-shɔ.
ACT.18.9	Cəcɛ̃ èdù, Cinu lyí mu, n wɔ̀ mɔ̀: “Bə̀ká shĩ̌ ǹ nyí yé. Zɔ̌m, sə ǹ bə̀ká dùr ywẽ yé, 
ACT.18.10	bə̀ àmyɛ́ cìcì ŋwɛ́nɛ́ ǹdə́ mɔ́. Lò lò wàr ń la mɔ́ zal n wɛ̀rhɛ́ lwɛlɛ yé, bə̀ byɛ̀bɛ́ bə̀ wɔ́ àmyɛ́ lyì mú já cɔ w kɔ̀bɔ́ wa.”
ACT.18.11	Pwəə mɛ̃ Kɔrɛ̃tɛ nɛ́ n wɛ̀rhɛ́ byin ǹdə́ fwã́, ń mə́ ń byili Yi zɔ̀mɛ̀ rɛ́ lyì bí ni.
ACT.18.12	Rə̀myɛ́ kwã nɛ́, bal mə̀dù ń yíl Galyɔ̃ jǐrh Akəyi tənà y yó-cə́bal. Zhwifubá zɛ̃̀ bə̀ nʼê jí zùùrì ǹdə́ Pwəə. Bə wɛ̀rhɛ́ nyí rə̀dù bə zə mɔ bə mʼe vò bùrsí gùlú w yé né, 
ACT.18.13	bə wɔ̀: “Bal mɔ́ mɔ̀bɔ́ nə́ ń cìrh lyì bí ń ce né, mùnì ga bə̀ bə̀kʼa kʼe cèrhé Yi ǹdə nə́ nyə́ né gə́ nʼê byili ní yé.”
ACT.18.14	Pwəə zɛ̃̀ ń la lyár. Galyɔ̃ já n wɔ̀ bɛ: “Ámyɛ̌ Zhwifubá, cilinə. È gə yʼà wɔ́ èmà-byǔr tumə ń twĩ̀, ráá yò kɔ̀bɔ́ ò jɛ̀ ń wɛ̀rhɛ́, à yʼà bʼa cili á zɔ̀mà nɛ́ ǹdə kɔn gə́ mə̂ nɛ́. 
ACT.18.15	Sə è gə́ wɔ́ ámyɛ zɔ̀mà ǹdʼá yilə, ǹdʼá nyə́ né shò-kwã nɛ́ á nʼá mà nyə̀-pâr nɛ́ mɔ́, rə̀myɛ́ ŋwɛ́nɛ́ ámyɛ̌ jɔ̃̀ wà. Àmyɛ́ wàr gàà à la nɛ́ zú yé.”
ACT.18.16	N jì bì bùrsí jì y wẽ́ n ce pwẽ̀ nè. 
ACT.18.17	Bə yə́yɛ́lɛ́ bə zə dwã-gùlú jì y yó-cə́bal Sɔsətɛnnɛ bùrsí jì y nyí ni cìcì bə mà. Sə Galyɔ̃ yə̀ rə̀ gá yé.
ACT.18.18	Rə̀myɛ́ kwã nɛ́, Pwəə mɛ̃ Kɔrɛ̃tɛ nɛ́ gwẽ̌ n dɛnɛ, fòró n zɛ̃̀ n zhǐr n yẽ̌ Kɔrɛ̃tɛ Kristə-lyì bí ni, ńmyɛ̌ ǹdə́ Pərishii ǹdə́ Akəlaasɛ, bə vò Səncere. Ń yà ń bwəl kɔn nyí Yi ni. Rə̀myɛ́ ce, bə̀ gə́ yú gàà, n fɔ̃̀ ń yó wə́. Bə zɛ̃̀ bə zù bǔ-bwəl bə̀ la mwə̃́ y byɔrhɔ bə lyɛ̃ bə vò Siri.
ACT.18.19	Bə̀ gə́ byɛrhɛ mwə̃́ y bə zhɛ̀, bə só Efɛɛzɛ nɛ́. N wɔ̀ Pərishii ǹdə́ Akəlaasɛ nɛ bə̀ bə̀ mɛ̃ gàà. N zɛ̃̀ n lyɛ̃ n vò Zhwifubá dwã-gùlú jì y wẽ́ n zhərh ǹdə́ bɛ. 
ACT.18.20	Sə bə̀ yʼà nʼê lwə̀l mò bə̀ ń mɛ̃ bə̀ sõ dwã màngɛlɛ́. 
ACT.18.21	N cẽ, n wɔ̀ bɛ: “Kɔn gə wɔ́ Yi pùbùlə̀, à mʼa kʼa bà.”
ACT.18.21	Pwəə zɛ̃̀ n zhǐr Efɛɛzɛ nɛ́ n kə́ n zù bǔ-bwəl 
ACT.18.22	n byɛrhɛ n vò Səzarɛ. N zhì gàà n vò Zhərəzalɛm, n ce Kristə-lyì bí, n zɛ̃̀ n ká n vò Ancɔɔsɛ, 
ACT.18.23	n dɛnɛ námpɔ́lɛ́. N kə́ n zhǐr n tó Galəshi ǹdə́ Fərizhi tənèsé wə, mùnì ga n cící Kristə kwã-lyì bí gàà mɔ́ gakó, n súlí bə̀ wu-jɔ̀.
ACT.18.24	Zhwifu mə̀dù yà ń tú Efɛɛzɛ ń yíl Apɔlɔɔsɛ. Ń yà ń wɔ́ Alɛsãdəri lyì byǐ. Ń yà ń zhe surhə; ń yě Yi zɔ̀mɛ̀ rɛ́ sɛ́bɛ́ rɛ́ zɔ̀mà nɛ́ náàcɛ̀nɛ́.
ACT.18.25	Bə̀ yʼà byili mu Cinu sɔ́má yá. Sə è gə wɔ́ nɛ̃̌-shɔ mɔ́ shò-kwã nɛ́, wɔ́ Zhã nɛ̃̌-shɔ mɔ́ dúdú yò ń yà ń yě. Ǹdə́ rə̀myɛ́ ga, ń yà ń nə́ ń bwə̀l Yezu yò-ècɔ̀nɔ̀ nyí rí ǹdə́ ń wu gakó, ń nə́ ń byili rə̀ kùr ré náàcɛ̀nɛ́. 
ACT.18.26	N vò Zhwifubá dwã-gùlú jì y wẽ́, n ji kùr ń nə́ ń zɔ̀m ǹdə́ wu-jɔ̀. Sə Pərishii ǹdə́ Akəlaasɛ gə́ nyɛ̀ɛ̀ ń zɔ̀mà nɛ́, bə zə mɔ bə vò bə̀ sõ, bə kwɛrhɛ bə byili mu Yi sɔ́má y yé-shò pamparɛ̃ɛ̃.
ACT.18.27	Rə̀myɛ́ kwã nɛ́, n zɛ̃̀ ń nə́ ń yâl n vò Akəyi tənà y wa. Efɛɛzɛ Kristə-lyì bí wɔ̀ bə̀ kɔn càn. Bə zɛ̃̀ bə kɛ̃ sɛ́bɛ́ bə pɔ̃, bə̀ ń gə yú sə n pə tənà y èmyɛ́ Kristə kwã-lyì bí ni, mùnì ga bə zwẽ ń zhəəle cɛ̀nɛ̀. Ń gə́ yú gàà, Yi sɛ̃ mɔ n ŋwɛ̀nɛ́ n sɛ̃ Kristə-lyì bí byɛ̀bɛ́ bə̀ ŋwɛ́nɛ́ gàà mɔ́ nɛ dɛ̃´dɛ̃´. 
ACT.18.28	Ńmyɛ̌ ǹdə́ Zhwifubá gə la zɔ̌m gakó, ń ya n zɔ̀m n ji bi tɛ̃´ lyì bí gakó yírh wə. Sə ń yà ń nə́ ń tó Yi zɔ̀mɛ̀ rɛ́ sɛ́bɛ́ rɛ́ zɔ̀mà nɛ́ dɛnnɛ ń byili bi bə̀ wɔ́ Yezu ń wɔ́ Kristə mó.
ACT.19.1	Pwəə zhǐr ǹdə́ Apɔlɔɔsɛ ŋwɛ́nɛ́ Kɔrɛ̃tɛ nɛ́, n tó cɛmɛ nɛ́ nyɛ̀bɛ́ nə̀ ŋwɛ́nɛ́ pyààrɛ́ w mɔ́ wa, n lyɛ̃ n vò Efɛɛzɛ. N yí n nə Kristə kwã-lyì jàlà gàà. 
ACT.19.2	N bwə̀rh bè n wɔ̀: “Á gə́ zù Kristə mó, Eshirhə náàcɛ̀nɛ́ só á yó?”
ACT.19.2	Bə wɔ̀ mɔ̀: “Nə́ gwẽ̌ yə̀l bə̀ Yi twĩ̀ Eshirhə náàcɛ̀nɛ́ e bə̀ yé.”
ACT.19.3	N zɛ̃̀ n bwə̀rh bè n wɔ̀: “Nɛ̃̌-shɔ mɔ̌ á nə zwẽ?”
ACT.19.3	Bə̀ wɔ̀ mɔ̀: “Wɔ́ Zhã nɛ̃̌-shɔ mɔ́ nə́ zwẽ.”
ACT.19.4	Pwəə wɔ̀ bɛ: “Zhã yà ń nə́ ń pɛ nɛ̃̌-shɔ byɛ̀bɛ́ bə̀ pyìrhí bə̀ wun mú ni, sə ń yà ń nə́ ń wə̀l Esərayɛl lyì bí ni bə̀ bə̀ zú mɔ̀bɔ́ ń la tà-kwã n bə̀ mɔ́. Wɔ́ Yezu yò Zhã yà ń nə́ ń zɔ̀mà.”
ACT.19.5	Bə̀ gə́ nyɛ̀ɛ̀ rə̀myɛ́, bə jʼa ce bə pə bɛ nɛ̃̌-shɔ Cinu Yezu yil lé yilə. 
ACT.19.6	Pwəə zɛ̃̀ n cĩ́ ń jɛ̀rh bə̀ yó, Eshirhə náàcɛ̀nɛ́ jʼa só bə̀ yó. Bə zɛ̃̀ bə̀ nʼê zɔ̀m zɔ̀mà dwí dwã, ǹdə́ zɔ̀mà nyɛ̀bɛ́ Yi byili bi mú myɛ. 
ACT.19.7	Bə̀ gakó yʼà yú nunə shí ǹdə́ bə̀lyè.
ACT.19.8	Pwəə wɛ̀rhɛ́ cànsɛ̀ sə̀tɔ̀ ǹdə́ ń nə́ ń zhə̀l Zhwifubá dwã-gùlú jì y wẽ́, ń nə́ ń zɔ̀m ǹdə́ wu-jɔ̀ ń mə́ ń bwə̀l Yi pyɛ̀lɛ̀ rɛ́ yò, sə ń yà ń nə́ ń ce jàn nɛ́ mùnì ga byɛ̀bɛ́ bə̀ nʼê cili ń zɔ̀mà nɛ́ mɔ́ zwẽ nyí bə zù Kristə. 
ACT.19.9	Sə ǹdə́ rə̀myɛ́ ga, jàlà yʼà wɔ́ yó-kùùlì cìnə́. Bə cẽ, bə̀ yə̀ nyí zwẽ yé. Bə̀ yʼà nʼê zɔ̀m bə̀ mʼê fulsi Cinu sɔ́má y lyì bí gakó yé né, sə Pwəə zə Kristə kwã-lyì bí n zhǐr n vò ń nə́ ń cèrhè bè kàrmɔ̀ jì èdù wẽ́, è cə́bal mɔ́ yà ń yíl Tirənuusi. 
ACT.19.10	Ń cèrhè kàrmɔ́ byinə nə̀lyè. Èta, Zhwifubá ǹdə́ byɛ̀bɛ́ bə̀ də̀ Zhwifubá bə̀ ŋwɛ́nɛ́ Azhi tənà y wẽ́ mó gakó nyɛ̀ɛ̀ Cinu zɔ̀mɛ̀ rɛ́.
ACT.19.11	Yi yʼà nʼê tó Pwəə dɛnnɛ rə̀ wɛ̀rhɛ́ màmyaarhɛ. 
ACT.19.12	Bá bə̀ gə zə ń yala gàndɛ̀, ráá kàmə̀-jɛ̀rh shɛ̀bɛ́ ń dwə̀rh ǹdə́ ń jɛ̃̀ myɛ cìcì bə̀ dwə̀rh nə̀bwànà bɛ́, bə yʼa wárh. Nə̀cílsi námməlwâlsɛ myɛ yẽ̌ lyì byɛ̀bɛ́ sə̀ yʼà zhe mó ne.
ACT.19.13	Zhwifubá jàlà yʼà ŋwɛ́nɛ́ bə̀ wɔ́ cə́mə́ cìnə́. Bə̀ yʼà nʼê tó dɛ̃̌ bə̀ zhə̀lə̀. Sə bə̀myɛ́ mɔ́ yʼà nʼê yâl bə zə Cinu Yezu yil lé bə jì nə̀cílsi námməlwâlsɛ. Bə̀ yʼà nʼê wə̀l nə̀cílsí ni: “À nʼâ wə̀l mó Yezu mú mɔ̀bɔ́ Pwəə nə́ ń bwə̀l ń yò w mó yil lé yilə: du!”
ACT.19.14	È yʼà wɔ́ Zhwifubá vwĩ̀-zwə́lnə bé yé né cə́bal mə̀dù ń yíl Sɛva. Wɔ́ ńmyɛ̌ byâ bwàlpyɛ̀ bə̀ yʼà nʼê wɛ̀rhɛ́ èta mɔ́. 
ACT.19.15	Sə nə̀cílí námməlwɛ̀lɛ́ yʼà zhe bal mə̀dù. È zɛ̃̀ e wɔ̀ bɛ: “À yě Yezu párá. À yě Pwəə gə́ wɔ́ lò ná-dwí yilə. Sə ámyɛ̌, yẽ̀ lyì ǹdʼába?” 
ACT.19.16	Bal mɔ́ mɔ̀bɔ́ nə̀cílí y yʼà zhe mó já n zɛ̃̀ bə̀ yó wə, n ŋwɛ̀nɛ́ bə̀ gakó, n nwɛ̀nɛ̀ bɛ̀, n cɛ̀mɛ̀ bɛ̀. Bə dùr bə du pwẽ̀ nè nánlwə̀rh.
ACT.19.17	Efɛɛzɛ Zhwifubá ǹdə́ byɛ̀bɛ́ bə̀ də̀ Zhwifubá mó gə́ nyɛ̀ɛ̀ rə̀myɛ́, bə̀ gakó wun zɛ̃̀. Sə kɔn zhí dɛ̃ rɛ́ rə̀myɛ́, Cinu Yezu yil lé nɔ còrhó. 
ACT.19.18	Byɛ̀bɛ́ bə̀ zù Kristə mó nánzhəzhɔ̌ yʼà nʼê twí bə̀ byili bə̀ tumə né pamparɛ̃ɛ̃. 
ACT.19.19	Jə̀-myaárhɛ cìnə́ nánzhəzhɔ̌ pwà bə̀ jə̀-myaárhɛ́ sábá nɛ́ bə bʼe ji myǐn lyì bí gakó yírh wə. Sə bə̀ jə̀ə̀lè sábá nɛ́ nə̀myɛ́ gakó ye yə́, bə pwírí nə̀ wársɛ́ gakó yʼà yú byinə zɔ̌m ǹdə́ shí-ènu tum wársɛ. 
ACT.19.20	Èta, Yi zɔ̀mɛ̀ rɛ́ yʼà nʼê yí jààsɛ́ gakó wẽ́ ǹdə́ Cinu jàn.
ACT.19.21	Rə̀myɛ́ kwã nɛ́, Pwəə tɛ́rɛ́ ń wẽ́ bə̀ ń mà n zhǐr n tó Masɛdwanɛ, n lyɛ̃ n tó Akəyi n vò Zhərəzalɛm, bə̀ sə ń gə yú gàà, kɔn mə̂ bə̀ ń lyɛ̃ n vò Orɔm. 
ACT.19.22	Ń gə́ tɛ́rɛ́ èta n zhɛ̀, n zɛ̃̀ n twĩ̀ ń sanna bə̀lyè bə tó yé bə vò Masɛdwanɛ, è yʼà wɔ́ Timote ǹdə́ Eraasɛ. Sə ń cìcì mú mɛ̃ Azhi tənà y wẽ́ gwẽ̌ n wɛ̀rhɛ́ dwã màngɛlɛ́.
ACT.19.23	Rə̀myɛ́ yi ní, lyì bí zɛ̃̀ bə̀ nʼê ce sɔ̀ dɛ̃´dɛ̃´ Cinu sɔ́má y shò-kwã nɛ́. 
ACT.19.24	Cìbyì-zùrhnə̀ mə̀dù yà ń ŋwɛ́nɛ́ ń yíl Dəmətərəyuusi. Ń yà ń nə́ ń zə sə̀byì-kùlì ń wɛ̀rhɛ́ yi rí tɛ̀bɛ́ bə̀ yʼà nʼê byẽ̀ bə̀ Arətəmyiisi mú jì y nyaarhɛ námpɔ́lsɛ. Sə yi rí rə̀myɛ́ mɔ́ yʼà wɔ́ kɛ̃. Dəmətərəyuusi ǹdə́ ń tó-dwã bɛ́ yʼà nʼê nɛ wársɛ dɛ̃´dɛ̃´ tum dí rə̀myɛ́ wẽ́.
ACT.19.25	Dɛ̃ rə̀dù, Dəmətərəyuusi zɛ̃̀ n byẽ̀ ń tó-dwã bɛ́ ǹdə́ byɛ̀bɛ́ gakó bə̀myɛ yʼà nʼê twĩ̀ tum dí rə̀myɛ́ mɔ́ dwã yó, n wɔ̀ bɛ: “Á yě bə̀ wɔ́ nə́ tum dí èta mɔ́ wẽ́ nə́ rʼé nɛ nyɔ̀ɔ̀rhɛ́ nɛ́. 
ACT.19.26	Sə á yírhə́ na, á zhã̌ myɛ jʼà nyɛ̌ bə̀ Pwəə mó zhe bə̀ yə né nyɛ̀bɛ́ numbyínsi nʼê wɛ̀rhɛ́ mɔ́ bə kùr zhe yé, sə Efɛɛzɛ lyì nánzhəzhɔ̌ zwẽ ń zɔ̀mà nɛ́ nə̀myɛ́ mɔ́. Sə è də̀ Efɛɛzɛ lyì bí dúdú yé. Kɔn nyɛ̌ ǹdə wɔ́ Azhi tənà y púlə́púlə́ ta. 
ACT.19.27	Sə rə̀myɛ́ bʼa ce nə́ tum dí kʼê tʼâ la kùr zal yé. Rə̀ bʼa ce Arətəmyiisi còrhó w jì y myɛ kʼê tʼâ la kùr zal yé. E jà Azhi tənà y lyì bí ǹdə́ lũ w púlə́púlə́ nʼê cèrhé Arətəmyiisi.”
ACT.19.28	Bə̀ gə́ nyɛ̀ɛ̀ rə̀myɛ́, bə̀ lyimə zɛ̃̀, bə zɛ̃̀ bə̀ nʼê bya bə̀ zhe: “Efɛɛzɛ lyì yi Arətəmyiisi jàn bə swɛ̃´ zhe yé!”
ACT.19.29	Cɔ w púlə́púlə́ jʼa dom. Bə zə Gəyuusi ǹdə́ Arəsətarkɛ bə mʼe vò cɔ w lyì bí dwã-joló jàà y wa. Bə̀myɛ́ bə̀lyè y yʼà wɔ́ Masɛdwanɛ lyì bə̀ tó Pwəə ne. 
ACT.19.30	Pwəə yà ń nə́ ń yâl n vò n zɔ̀m ǹdə́ lyì bí, sə Kristə kwã-lyì bí dwã bɛ́ yə̀ shɛ̀nɛ́ yé. 
ACT.19.31	Azhi tənà y lyì-fwààlɛ̀ jàlà yʼà wɔ́ Pwəə dɔwabá, bə̀myɛ twĩ̀ bə̀ bə̀ wál mɔ bə̀ ń bə̀ká n vò dwã-joló jàà y wẽ́ yé. 
ACT.19.32	Lyì bí gakó yʼà nʼê bya, lò gakó ǹdə́ ń nyə̀ná. E jǐrh sɔ̀ dúdú, sə bə̀ nánzhəzhɔ̌ yʼà yə̀l bə̀ dwã yó twírí y kùr yé. 
ACT.19.33	Zhwifubá vùr lò mə̀dù lyì-zhâ bɛ́ wẽ́ ń yíl Alɛsãdərɛ, bə cìrh mò bə ce yé né. Bə̀ jàlà zɛ̃̀ bə byili mu kɔn gə́ tó né. N zɛ̃̀ n zhẽ̌ ń jɛ̃̀ ń nə́ ń yâl n zɔ̀m ǹdə́ lyì bí n mə n zwẽ Zhwifubá nyí ni. 
ACT.19.34	Lyì-zhâ bɛ́ gə́ tú bə lwar bə̀ ń wɔ́ Zhwifu, bə zɛ̃̀ bə tó dwã bə̀ nʼê bya bə̀ zhe: “Efɛɛzɛ lyì yi Arətəmyiisi jàn bə swɛ̃´ zhe yé!” Sə bə̀ wɛ̀rhɛ́ èta, kɔn bwəlse lùr rə̀lyè.
ACT.19.35	Sə lò mó mɔ̀bɔ́ ń nə́ ń nyǐ cɔ w sábá nɛ́ yò mó ŋwɛ̀nɛ́ n ce lyì bí yẽ̌ bə̀ sɔ̀ w nɛ. N zɛ̃̀ n wɔ̀ bɛ: “Efɛɛzɛ lyì, lyì bí gakó yě bə̀ wɔ́ nə́myɛ̌ Efɛɛzɛ lyì bí nə́ rʼé yìlì yi rí nánfɔ̀lɔ̀ w bə̀ nʼê byẽ̀ bə̀ Arətəmyiisi mú ǹdə́ rə̀ nyɔrhɔ w ò shí dɛ̃̌ yi w o swə́rh tɛ̃´ mɔ́ jì y ni. 
ACT.19.36	Lò lò wàr rə̀myɛ́ nyə̀-pɔ̌ ń la mâ yé. Rə̀myɛ́ ce, yẽ̌nə á sɔ̀ w nɛ, á zhì shɛ́ɛ́ á tɛ́rɛ́ á wẽ́. 
ACT.19.37	Á zə lyì bí byɛ̀bɛ́ á bə̀ nyɔ̀nɔ̀, bə jʼà yə̀ lwɛlɛ nə́ yi rí jì y ni wɛ̀rhɛ́ yé, bə̀ yə̀ nə́ yi rí myɛ tùrh yé. 
ACT.19.38	Dəmətərəyuusi ǹdə́ ń kwã-lyì bí gə nʼê yâl bə ce cà lò nyí ni, bùr-kárna bɛ́ ŋwɛ́nɛ́, bùrsí myɛ zhe dɛ̃, sə bə zə mɔ bə vò gàà. 
ACT.19.39	È gə kʼê wɔ́ kɔn dõ rə̀ ŋwɛ́nɛ́ á la byilu, dwã-gùlú w nánfɔ̀lɔ̀ w lyì bí mʼa nyǐ rə̀ yò. 
ACT.19.40	È gə də̀ rə̀myɛ́, bə̀ mʼa cĩ́ kɔn dɛ́ dɛ̀bɛ́ rə̀ wɛ̀rhɛ́ zà èta mɔ́ yò nə́ yó wə, bə wɔ̀ bə̀ nə́ tʼá nyàm cɔ w yó-cìnə́ bé yé. E jà kɔn tɛ̀nɛ́ nə́ mʼâ byili bə̀ wɔ́ rə̀myɛ́ rə̀ ce nə́ bə̀ dwã yó yé.”
ACT.19.41	Ń gə́ zɔ̀m èta n zhɛ̀, n já n ce lyì bí làà dwã nɛ.
ACT.20.1	Lyì-zhâ bɛ́ gə́gã̌ mɔ́ gə́ zhɛ̀ kwã nɛ́, Pwəə zɛ̃̀ n byẽ̀ Kristə kwã-lyì bí n cĩ́ dwã yó n pə bɛ cícú, n ce bə̀ nə̀báná, n zɛ̃̀ n zhǐr ń la Masɛdwanɛ tənà y wa. 
ACT.20.2	Ń gə́ yú gàà mɔ́, ń tó cɛmɛ nɛ́ wa, n zhə̀rh ǹdə́ Kristə-lyì bí n dɛnɛ, n mə n pə bɛ cícú, n zɛ̃̀ n lyɛ̃ n vò Gərɛsɛ tənà y wa. 
ACT.20.3	N mɛ̃ gàà cànsɛ̀ sə̀tɔ̀, sə rə̀myɛ́ kwã nɛ́, ń yà ń nə́ ń yâl n byɛrhɛ ǹdə́ bǔ-bwəl n vò Siri. Sə n pwírí Zhwifubá sə̀ ǹdə́ dwã bə̀ nʼê yâl bə zə mɔ, n jà n gu ń wẽ́ bə̀ ń mà n ká n kwɛ̃̀ n tó Masɛdwanɛ. 
ACT.20.4	Ń tó-dwã bɛ́ yʼà wɔ́: Bere lyì bal Pyiruusi byǐ Sɔpatɛɛrɛ, ǹdə́ Tesəloniki lyì byâ Arəsətarkɛ ǹdə́ Səkunduusi, ǹdə́ Dɛrbɛ lyì bal Gəyuusi, ǹdə́ Timote, e súlí Azhi lyì byâ Tishiki ǹdə́ Tərofyimi. 
ACT.20.5	Bə̀myɛ́ tó yé bə vò bə dɛ̃̀ nə́ba Tərəwaasɛ nɛ́. 
ACT.20.6	È gə wɔ́ nə́myɛ̌ yilə, búrú w ò yə̀ sã̀-nə̀byẽ̌ ò wẽ́ ce mó címsí gə́ tú e lyɛ̃, nə́ zù bwəl Shilipu cɔ w wa, nə́ wɛ̀rhɛ́ dwã nə̀nu nə́ byɛrhɛ nə́ vò bə̀ sõ Tərəwaasɛ nɛ́, nə́ wɛ̀rhɛ́ dwã nyàlpyɛ̀ gàà.
ACT.20.7	Shìrhə́ y dɛ̃ rɛ́ də̀dɛ̀nɛ́ y nə́ gùlí dwã mùnì ga nə́ kə́ búrú w nə́ tə̀ ǹdə́ dwã. Pwəə yà ń mə̂ sə n zhǐr gàà è zɛ̃̀ nəkɔkɔ́lɛ́ yá. Rə̀myɛ́ ce, ń zhərh ǹdə́ Kristə-lyì bí kɔn bʼe yí ecə̃-swélé. 
ACT.20.8+ACT.20.9	Nə́ yʼâ ŋwɛ́nɛ́ dɛ̃̌-yó jì èdù wẽ́. È jìsí yʼà wɔ́ sə̀tɔ̀ sə zhílí dwã yó, sə wɔ́ sə̀tɔ̀ nyâ y wẽ́ nə́ yʼâ ŋwɛ́nɛ́. Bə̀ yʼà ju pàntámsɛ nánzhəzhɔ̌ bə cĩ́ ní. Ébɔ́-dâl mə̀dù yà ń jě tə́kwə́rə́ y yó, ń yíl Etiki. Jan yʼà zù mù dɛ̃´dɛ̃´, sə Pwəə zɔ̀mà nɛ́ gə́ dɛnɛ dɛ̃´dɛ̃´ mɔ́ ce, n dɛ̀ɛ̀ dɛ̀ɛ̀ n shí gàà n tu tɛ̃´. Bə̀ gə́ tú bə̀ la mɔ kǒ, bə pwírí ń cùwə̀. 
ACT.20.10	Pwəə jʼá só tɛ̃´, n lwəl n kwè mò, n wɔ̀: “Á wun bə̀kʼa zɛ̃̀ yé. Ń yə̀ cì yé.”
ACT.20.11	Pwəə gə́ ká n jì dɛ̃̌-yó jì y wə, n kwè búrú w n kə́ dwã w nə́ tə̀ ǹdə́ dwã, n zɛ̃̀ n jí kùjú, n kə́ n ji zɔ̀mà nɛ́ kùr n zɔ̀m zɔ̀m kɔn bʼe yí cə-lár, n zɛ̃̀ n zhǐr. 
ACT.20.12	È gə wɔ́ ébɔ́-dâl mɔ́ yilə, bə̀ zə mɔ bə kwɛ̃̀ ǹdə́ ń yírhə́. Sə rə̀myɛ́ zɔ lyì bí gakó wun ni.
ACT.20.13	Rə̀myɛ́ yó, Pwəə yà ń byili bə̀ ń mà n kwè sɔ́má y ǹdə́ ń nə̀rh, nə́myɛ̌ zɛ̃̀ nə́ zù bǔ-bwəl nə́ tó yé nə́ la Asɔɔsɛ; nə́ gə yú gàà, sə nə́ kwè mò. 
ACT.20.14	Nə́ gə́ yúwə́, Pwəə bə̀ n nə nə́ba gàà, nə́ kwè mò ǹdə́ bǔ-bwəl lé nə́ mʼé vò Myətəlɛ̃ɛ̃. 
ACT.20.15	Nə́ zhì gàà nə́ kʼé kwè bǔ-bwəl. È zɛ̃̀ nəkɔkɔ́lɛ́ yùwə̀, nə́ bwəlse Cɔɔsɛ. È lyẽ̌ yù w nə́ yí Samɔɔsɛ; è dwã nə̀tɔ̀ yù w nə́ yí Myəlɛ. 
ACT.20.16	Pwəə yà ń tá ń yâl n jíjírhí Azhi tənà y wẽ́ yé. Ń yírh yʼà lum, bə̀ ń yà ń nə́ ń yâl ǹdə́ Yi gə sɛ̃ sə n yí Zhərəzalɛm Pantəkɔtɛ címsí yilə. Rə̀myɛ́ ce, ń yə̀ Efɛɛzɛ tó yé.
ACT.20.17	Pwəə zɛ̃̀ n zhì Myəlɛ nɛ́ n twĩ̀ bə byẽ̀ Efɛɛzɛ Kristə-lyì gùlú w yé né cìnə́ bé. 
ACT.20.18	Bə̀ gə́ túwə́, n wɔ̀ bɛ: “À gə́ tú Azhi tənà y wẽ́ mó, á yě à tùntwə̃̀ə̃̀ né gə́ yàl nɛ́ ǹdʼába. 
ACT.20.19	À twĩ̀ Cinu tum dí ǹdə́ cìn-lwəl ǹdə́ yə́-nàná, ǹdə́ nɔ̀nɔ̀, bə̀ Zhwifubá yʼà nʼê pyà lwɛlɛ ǹdə́ nɛ. 
ACT.20.20	À byili ába kɔn dɛ̀bɛ́ gakó rə̀ wɔ̌ rə̀ bʼa sɛ̃ ába. A bwə̀l Yi zɔ̀mɛ̀ rɛ́ a byili ába á sõ kâlsɛ́ wẽ́, ǹdə́ lyì bí gakó yé né, a byili ába rə̀ kùrə̀. 
ACT.20.21	A ce Zhwifubá ǹdə́ byɛ̀bɛ́ bə̀ də̀ Zhwifubá mó lwar bə̀ bə̀ mə̂ sə bə pyìrhí bə̀ wun bə zâ Yi, sə bə zù nə́ Cinu Yezu.
ACT.20.22	“Èlâsɛ̃´, à la Zhərəzalɛm, sə wɔ́ Eshirhə náàcɛ̀nɛ́ è nʼê nyɛ́ɛ́ nɛ bʼà zhəl. À yə̀l kɔn dɛ̀bɛ́ rə̀ la nɛ wɔ̀rhɔ́ gàà yé. 
ACT.20.23	Sə cɛmɛ nɛ́ nyɛ̀bɛ́ gakó à tó nə̀ wẽ́ mó, Eshirhə náàcɛ̀nɛ́ nʼê byili ni bə̀ bə̀ mʼa nwɛ̀nɛ̀ nɛ̀, bə ce ne byə̀nə́-jù wə̀. Wɔ́ rə̀myɛ́ dúdú à yě. 
ACT.20.24	È gə wɔ́ àmyɛ́ yilə, à gə cù ráá à gə ŋwɛ́nɛ́ myɛ, rə̀myɛ́ də̀ kaka à yil yé, àmyɛ́ wírí a bwə̀l Yi sónó w yò-ècɔ̀nɔ̀ nyí rí a báásɛ; bə̀ wɔ́ rə̀myɛ́ Cinu Yezu pɔ nɛ bʼà twĩ̌.
ACT.20.25	“À jòm á sõ a bwə̀l Yi pyɛ̀lɛ̀ rɛ́ yò wə́. Sə èlâsɛ̃´, à yě bʼâmyɛ̌ mə̀dù ga kə́ ń tá ń la nɛ nɔ yé. 
ACT.20.26	Rə̀myɛ́ ce, à nʼâ wə̀l ába zà: á gə zɛ̃̀ á tú á yẽ̌ kɔn dɛ̀bɛ́ à bwə̀l a byili ába mó ne, rə̀myɛ́ kʼê də̀ àmyɛ́ yò yé, 
ACT.20.27	bʼà byili ába kɔn dɛ̀bɛ́ gakó Yi nʼê yàlá. À yə̀ ába kaka shèè yé. 
ACT.20.28	Ámyɛ̌ cìcì mú dɛ̃̌na á cìnə̀. Yìlìnə̀ lyì bí Eshirhə náàcɛ̀nɛ́ pɔ ába bə̀ yìlìnə̀ mó, ǹdə vwã̌-ènɔ̀n gə́ nə́ ń yìlì ń vwàmá ta, sʼá nyǐ Yi gùlú w lyì bí yò. Yi tó rə̀ cìcì Byǐ mú jal mɔ́ mə̀ ló tɛ̃´ mɔ́ dɛnnɛ rə̀ cǐ bi.
ACT.20.29	“À yě bə̀ àmyɛ́ gə tú à kʼâ tɛ̀nɛ́, lyì bʼa fwĩ́ tɛ̃´ ǹdə gɔ-kùl-bəlwâlsɛ ta, sə bə̀ tʼâ la vwàmá nɛ́ nɛ yõ̌ yé. 
ACT.20.30	Èta myɛ, lyì bʼa zɛ̃̀ ámyɛ̌ cìcì wẽ́ ǹdə́ kɔma, bə bʼe vwɛ̃ Kristə kwã-lyì nánzhəzhɔ̌ bə tó bə̀ kùrə̀. 
ACT.20.31	Rə̀myɛ́ ce, dɛ̃̌na á cìnə̀, sʼá lyǐrh bʼà yàl nɛ́ ǹdʼába byinə nə̀tɔ̀, sə à yʼà nʼâ cící ába twéé twéé ǹdə́ yə́-nàná.
ACT.20.32	“Èlâsɛ̃´, à nʼâ yẽ̌ ába à ce Yi jɔ̃̀ wà, sə rə̀ sónó zɔ̀mɛ̀ rɛ́ yìlì ába, bə̀ zɔ̀mɛ̀ rɛ́ rə̀myɛ́ wɔ̌ rə̀ bʼa súlí á jàn, rə ce á nə cəl nə̀cɛ̀ndɛ́ tɛ̀bɛ́ Yi cĩ́ rə̀ lyì bí ni mú wẽ́. 
ACT.20.33	À yə̀ lò wɛ́rɛ́ ǹdə́ lò sánə́má ǹdə́ lò gɔ̀nɔ̀ yâl yé. 
ACT.20.34	Á cìcì yě bə̀ wɔ́ à jɛ̀sɛ́ shɛ̀bɛ́ èta mɔ́ à bʼa twĩ̀ a nə àmyɛ́ ǹdə́ à tó-dwã bɛ́ ga nyí kùjú. 
ACT.20.35	À byili ába twéé gakó bə̀ twĩ̌nə èta, mùnì á ŋwɛ̀nɛ́ á sɛ̃ nə̀mwà nɛ̀, sʼá lyǐrh Cinu Yezu cìcì zɔ̀mɛ̀ rɛ́. Ń wòwə̀: ‘Lò mɔ̀bɔ́ ǹ nə́ ǹ pɛ, ǹ wɔ́ wu-nyɔ̃̀ cí du lò mɔ̀bɔ́ bə̀ nʼê pɛ mɔ.’ ”
ACT.20.36	Pwəə gə́ wò èta, n jòm ń nə̀dwə́nə́ yó, ńmyɛ̌ ǹdə́ bə̀myɛ́ ga tó dwã bə̀ nʼê ce Yi. 
ACT.20.37	Bə̀ gakó jʼa zɛ̃̀ bə̀ nʼê kúrhə́, bə̀ mʼê kwə̀ə̀lè mò. 
ACT.20.38	Wɔ́ Pwəə gə́ yà ń wò bə̀ bə̀ kʼê tʼâ la mɔ nɔ mɔ́ è ce bə̀ wun zhìlì dɛ̃´dɛ̃´. Bə zɛ̃̀ bə zhìì mù bə vò e ce bǔ-bwəl lé wə.
ACT.21.1	Rə̀myɛ́ kwã nɛ́, nə́ zhǐr nə́ yẽ̌ Efɛɛzɛ Kristə-lyì gùlú w yé né cìnə́ bé ne, nə́ zù bǔ-bwəl nə́ byɛrhɛ nə́ vò Kɔɔsɛ. È zɛ̃̀ nəkɔkɔ́lɛ́ y nə́ vò Oroode, nə́ zhì gàà nə́ lyɛ̃ nə́ vò Patara. 
ACT.21.2	Nə́ gə́ yú gàà, nə́ nə bǔ-bwəl rə̀ la Fenishi, nə́ jʼá zù rə̀myɛ́, nə́ lyɛ̃ nə́ la. 
ACT.21.3	Nə́ gə́ tú nə́ yí nə̀-fɔ̀lɔ̀ w cəcəl wə, nə́ cə̀r Shipiri nə́ ce nə́ jə̀gwã̀ nɛ̀, nə́ lyɛ̃ nə́ la Siri. Nə́ yí nə́ só Tiiri ní, bə̀ wɔ́ gàà bə̀ yʼà mə̂ sə bə só bǔ-bwəl lé wẽ̀ dé né. 
ACT.21.4	Nə́ nə gàà Kristə kwã-lyì bí, sə nə́ mɛ̃ bə̀ sõ nə́ wɛ̀rhɛ́ dwã nyàlpyɛ̀. Eshirhə náàcɛ̀nɛ́ ce bə wɔ̀ Pwəə ne bə̀ ń bə̀ká n vò Zhərəzalɛm yé. 
ACT.21.5	Dwã nɛ́ nyàlpyɛ̀ y yùwə̀, nə́ zhǐr gàà, sə bə̀myɛ́ ǹdə́ bə̀ kana ǹdə́ bə̀ bə̀sɔ́ná gakó zɛ̃̀ bə̀ nʼê zhìì nə́ba. Nə́ gə́ tú nə́ rʼé dwi cɔ w wa, nə́ jòm nə́ nə̀dwə́nə́ yó bù-cǔ w yó nə́ lwə̀l Yi, 
ACT.21.6	nə́ zɛ̃̀ nə́ ce dwã nə̀báná, bə kʼâ la jè, nə́myɛ jʼá zù bǔ-bwəl lé.
ACT.21.7	Nə́ zhǐr Tiiri ní ǹdə́ bǔ-bwəl lé nə́ vò Toleməyiisi, nə́ jʼá du nɛ̃̌ mɔ́ wẽ́ gàà, nə́ vò é ce Kristə-lyì bí. Nə́ mɛ̃ bə̀ sõ nə́ zɔ̃̀. 
ACT.21.8	Cɛ y gə́ lɔ́wá, nə́ lyɛ̃ ǹdə́ nə́ nə̀rh nə́ vò Səzarɛ, yò-ècɔ̀nɔ̀ nyí rí bwə̀lnə̀ Shilipu sõ kɛ̀lɛ́ wa, nə́ mɛ̃ ń sõ. Ń yà ń wɔ́ lyì bí bwàlpyɛ̀ y bə̀ yʼà cír Zhərəzalɛm nɛ́ mɔ́ mə̀dù. 
ACT.21.9	Ń yà ń zhe bə̀kwá bə̀na, bə̀ yə̀ byə́nə́ jí yé. Bə̀ yʼà wɔ́ lyì byɛ̀bɛ́ bə̀ nʼê zɔ̀m zɔ̀mà nyɛ̀bɛ́ Yi byili bi mú. 
ACT.21.10	Nə́ wɛ̀rhɛ́ dwã nánzhəzhɔ̌ gàà, sə dɛ̃ rə̀dù Yi nyì-zwennə mə̀dù shí Zhide n bə̀ cɔ w wa, ń yíl Agəbuusi. 
ACT.21.11	N lyɛ̃ n bə̀ nə́ sõ, n kwè Pwəə cã̌-tɔ̀nɔ̀ w n lyẽ ń cìcì nèsé ǹdə́ ń jɛ̀sɛ́ n wɔ̀: “Eshirhə náàcɛ̀nɛ́ wòwə̀: ‘Zhwifubá byɛ̀bɛ́ bə̀ ŋwɛ́nɛ́ Zhərəzalɛm nɛ mɔ́ bʼa zə cã̌-tɔ̀nɔ̀ w kɔ̀bɔ́ cə́bal mɔ́ bə lyẽ èta, bə pə lyì byɛ̀bɛ́ bə̀ də̀ Zhwifubá ne.’ ”
ACT.21.12	Nə́ gə́ nyɛ̀ɛ̀ rə̀myɛ́, nə́myɛ̌ ǹdə́ Səzarɛ cɔ w Kristə-lyì bí zɛ̃̀ nə́ rʼé lwə̀l Pwəə ne sə n yẽ̌, n bə̀ká n vò Zhərəzalɛm yé. 
ACT.21.13	Pwəə zɛ̃̀ n wɔ̀: “Wɔ́ bə̀kɔ́n yil á nʼá kúrhə́, á la á mʼá zhìlì à wu ni? Bə̀ gə la nɛ zal bə lyẽ, bə̀ la nɛ zal bə gu Zhərəzalɛm nɛ́ myɛ Cinu Yezu yil lé yilə, à mʼa shɛ̀nɛ́.”
ACT.21.14	Nə́ gə́ pwírí nə́ cə̀r cə̀r mò nə́ ga, ń yə̀ shɛ̀nɛ́ mɔ́ ce nə́ jʼá yẽ̌ mo, nə́ zɛ̃̀ nə́ wɔ̀ bə̀ kɔn yál Cinu pùbùlə̀.
ACT.21.15	Nə́ wɛ̀rhɛ́ dwã màngɛlɛ́ Səzarɛ nɛ́, sə dwã nɛ́ nə̀myɛ́ kwã nɛ́, nə́ zɛ̃̀ nə́ tɛnɛ nə́ zhǐr nə́ la Zhərəzalɛm. 
ACT.21.16	Səzarɛ cɔ w Kristə kwã-lyì jàlà zɛ̃̀ bə zhìì nə́ba bə mʼe vò bal mə̀dù sõ, ń shí Shipiri, ń yíl Mənasɔ̃. Wɔ́ ńmyɛ̌ sõ nə́ yʼâ mə̂ sə nə́ zul né. Ń yà ń wɔ́ Kristə kwã-lò. Sə ń gə́ jǐrh Kristə kwã-lò mó dɛnɛ.
ACT.21.17	Nə́ gə́ tú nə́ yí Zhərəzalɛm yi ní, Kristə-lyì bí zwẽ nə́ zhəəlé ǹdə́ wu-nyɔ̃̀. 
ACT.21.18	È zɛ̃̀ nəkɔkɔ́lɛ́ y yùwə̀, Pwəə zə nə́ba n mə n vò Zhakɛ sõ. Wɔ́ gàà Kristə-lyì gùlú w yé né cìnə́ bé gakó yʼà gùlí dwã nɛ́. 
ACT.21.19	Pwəə ce be, n zɛ̃̀ n byili bi kɔn dɛ̀bɛ́ Yi tó ń tum dí dɛnnɛ rə wɛ̀rhɛ́ lyì bí byɛ̀bɛ́ bə̀ də̀ Zhwifubá ne mó gakó yilə.
ACT.21.20	Bə̀ gə́ nyɛ̀ɛ̀ kɔn dɛ̀bɛ́ Pwəə byili bi mú bə zhɛ̀, bə zɛ̃̀ bə cèrhé Yi, bə wɔ̀ Pwəə ne: “Da-byǐ, lwar bə̀ Zhwifubá mɔ̀ɔ̀rhɛ̀ nánzhəzhɔ̌ zù Yezu Kristə. Bə̀ zhe yə̀wâl, bə̀ gakó jʼà nʼê zwẽ Muyiisi nyə́ né cɛ̀nɛ̀. 
ACT.21.21	Sə bə̀ nyɛ̀ɛ̀ bə̀ ǹ nə́ ǹ byili Zhwifubá byɛ̀bɛ́ bə̀ ŋwɛ́nɛ́ cɛmɛ nɛ́ dwã bɛ́ wẽ́ mó ne, bə̀ bə̀ yẽ̌ Muyiisi nyə́ né ne; ǹ nə́ ǹ byili bə̀ bə̀ bə̀kʼa gõ bə̀ bə̀sɔ́ná bɛ́ yé; sə bə̀ bə̀kʼa zwẽ Zhwifubá lùl-e-pwírí y nyə́ né yé.
ACT.21.22	“Wɔ́ etər nə́ bʼâ wɛ̀rhɛ́ nɛ́? Bə̀ mʼa lwar pamparɛ̃ɛ̃ bə̀ ǹ ŋwɛ́nɛ́ nyɔ̀nɔ̀, 
ACT.21.23	sə nə́ la mɔ́ kɔn rə̀dù byilu ń wɛ̀rhɛ́. Nə́ zhe lyì bə̀na nyɔ̀nɔ̀ bə̀ yʼà bwəl kɔn nyí Yi ni. 
ACT.21.24	Zə bɛ ń mə́ vò, sə́ tó be á vò bə̀ gə́ la bə̀ yò w kɔrhɔ ǹdə́ Yi mə̀gã̌. Kɔn dɛ̀bɛ́ bə̀ zhe rə̀ tum yò w kɔrhɔ yilə, sə́ kwɛ̃̌ dɛ ń pə bɛ, mùnì bə ŋwɛ̀nɛ́ bə pâr bə̀ ywẽ́ né. Ǹ gə wɛ̀rhɛ́ èta, lyì bí gakó bʼa lwar bə̀ ǹmyɛ́ cìcì nə́ ǹ zwẽ Muyiisi nyə́ né, sə bə̀ mʼa pwírí kɔn dɛ̀bɛ́ bə̀ nʼê zɔ̀m ǹ yil mó də̀ zhə̀n yé.
ACT.21.25	“Sə è gə wɔ́ byɛ̀bɛ́ bə̀ də̀ Zhwifubá bə̀ jǐrh Kristə-lyì mú yilə, nə́ kɛ̃ sɛ́bɛ́ nə́ pə bɛ nə́ byili kɔn dɛ̀bɛ́ bə̀ bə mə̂ sə bə wɛ̀rhɛ́. Nyǐ kɔn dɛ̀bɛ́ nə́ byili bi mú: ‘Á bə̀kʼá dɔ̃̀ vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá yé; á bə̀kʼá jí jal yé; á bə̀kʼá dɔ̃̀ vwâm mɔ̀bɔ́ shǐ yə̀ mə̀ byã w ce yé; á bə̀kʼá fwə̂l yé.’ ”
ACT.21.26	Rə̀myɛ́ yó, Pwəə zɛ̃̀ n zə lyì bí bə̀myɛ́ bə̀na yá. È zɛ̃̀ nəkɔkɔ́lɛ́ y yùwə̀, ńmyɛ̌ ǹdə́ bə̀myɛ́ ga kwɛrhɛ bə̀ yò ǹdə́ Yi, n zɛ̃̀ n vò Yi jì y kɔ̀nɔ́ w wa, n byili dɛ̃ rɛ́ tɛ̀bɛ́ bə̀ yò w kɔrhɔ ǹdə́ Yi mú tumə né la zhɔ̌ mɔ́. Wɔ́ dɛ̃ rɛ́ rə̀myɛ́ yù w bə̀ la bə̀myɛ́ mə̀dù mə̀dù gakó vwĩ̀ rí zwə́l.
ACT.21.27	Dwã nɛ́ nyàlpyɛ̀ y bə̀ kwɛrhɛ bə̀ yò ǹdə́ Yi nə̀ wẽ́ mó gə́ tú nə bwəlse zhɔ̌, Zhwifubá byɛ̀bɛ́ bə̀ shí Azhi tənà y wẽ́ mó jàlà nə Pwəə Yi jì y kɔ̀nɔ́ w wa. Bə zɛ̃̀ bə cìrh lyì-zhâ bɛ́ bə ce né, bə zɛ̃̀ sɔ̀ nɛ Pwəə yó wə, bə jʼa tó rə̀myɛ́ dɛnnɛ bə zə mɔ. 
ACT.21.28	Sə bə̀ yʼà nʼê búbwéé bə̀ zhe: “Esərayɛl lyì, bànà á sɛ̃ nə́ba. Nyǐ wɔ́ bal mɔ́ mɔ̀bɔ́ ń nə́ ń tó jààsɛ́ gakó wə, ǹdə́ lyì bí gakó sõ, ń nə́ ń cèrhè lyì bí ni bə̀ nə́ dwí rí ǹdə́ nə́ nyə́ né ǹdə́ Yi jì y bə kùr zhe mó. Sə èlâsɛ̃´, ń gaga mɔ́ kwɛrhɛ cɛ n zə lyì byɛ̀bɛ́ bə̀ də̀ Zhwifubá n zù Yi jì y kɔ̀nɔ́ w jàà y kɛ̀bɛ́ Zhwifubá dúdú zhe sɔ́má bə zwì ní mú n cɔ̀ yà.”
ACT.21.29	Bə̀ yʼà nɔ Efɛɛzɛ lyì bal Terofyimi Pwəə kwã nɛ́ cɔ w wa, bə zɛ̃̀ bə̀ yʼà nʼê bùl bə̀ ń gə ń zə mɔ n zù jàà y èmyɛ́ wa. Wɔ́ rə̀myɛ́ è ce bə zɔ̀m èta.
ACT.21.30	Cɔ w gakó jʼa dom. Lyì dùr bə shí jààsɛ́ gakó w bə bà, bə zə Pwəə Yi jì y kɔ̀nɔ́ w wẽ́ bə mʼe du pwẽ̀ nè. Bə jʼa yə́yɛ́lɛ́ bə pyi bwə̀ə̀lé. 
ACT.21.31	Bə̀ yʼà nʼê yâl bə gu mu, sə shə̀dɛ́ɛ́sɛ́ yó-cə́bal mɔ́ gə́ nyɛ̀ɛ̀ bə̀ dweme nʼê dom Zhərəzalɛm púlə́púlə́ wə, 
ACT.21.32	n já n zɛ̃̀ n zə shə̀dɛ́ɛ́sɛ ǹdə́ sə̀ yé né cìnə́ jàlà n dùr n vò dweme ré gə́ nʼê dom mə̀gã̌ mɔ́.
ACT.21.32	Lyì-zhâ bɛ́ gə́ nɔ shə̀dɛ́ɛ́sɛ́ ǹdə́ sə̀ yó-cə́bal mɔ́, bə̀ kʼê yə̀ Pwəə mà yé. 
ACT.21.33	Shə̀dɛ́ɛ́sɛ́ yó-cə́bal mɔ́ yí Pwəə nyí ni, n ce bə zə mɔ bə lyẽ ǹdə́ nyáná nə̀lyè. N zɛ̃̀ n bwə̀rh bə̀ wɔ́ yẽ̀ lò ǹdə́ mɔ, bə̀ sə wɔ́ bə̀kɔ́n ń wɛ̀rhɛ́?
ACT.21.34	Lyì-zhâ bɛ́ gakó zɛ̃̀ bə̀ nʼê bya, lò gakó ǹdə́ ń nyə̀ná. Bə̀ sɔ̀ɔ̀rɛ́ ce shə̀dɛ́ɛ́sɛ́ yó-cə́bal mɔ́ yà ń kə́ ń bə bə̀ zɔ̀mà nɛ́ kùrə̀ nyɛ̌ yé. N ce bə zə Pwəə bə vò shə̀dɛ́ɛ́sɛ́ jàà y wa. 
ACT.21.35	Pwəə gə́ yú shə̀dɛ́ɛ́sɛ́ jàà y nyí ni, sə̀ gə́ nʼê tó mə̀gã̌ sə̀ jìl mó, sə kwè mò sə bʼe jì, lyì-zhâ bɛ́ gə́ yʼà nʼê wɛ̀rhɛ́ jàn mɔ́ yilə. 
ACT.21.36	Lyì bí gakó yʼà pú ń kùr bə̀ nʼê bya bə̀ zhe: “Gunə mo! Gunə mo!”
ACT.21.37	Bə̀ gə́ tú bə̀ nʼê yâl bə zə Pwəə bə zù shə̀dɛ́ɛ́sɛ́ jàà y wa, n zɛ̃̀ n wɔ̀ shə̀dɛ́ɛ́sɛ́ yó-cə́bal mɔ́ nɛ: “À nʼâ lwə̀l mó sə́ yẽ̌ a byili mú zɔ̀mɛ̀.”
ACT.21.37	Shə̀dɛ́ɛ́sɛ́ yó-cə́bal mɔ́ bwə̀rh mò n wɔ̀: “Ǹ nyɛ̌ gə̀rɛ́kɛ? 
ACT.21.38	È də̀ ǹmyɛ́ ǹ wɔ́ Ezhibti lyì bal mɔ́ ǹ ce zɔ̀mà nɛ́ jòm cɔ w wa, ń zə lyì-gurnə mɔ̀ɔ̀rhɛ̀ rə̀na ń vò gɔ-elũ èpòlò w w kɔn gwẽ̌ yə̀ dɛnɛ mɔ́ nà?”
ACT.21.39	Pwəə wɔ̀: “Àmyɛ́ wɔ́ Zhwifu. Bə̀ lùl ne Tarsɛ nɛ́, Shilishi tənà y wa. À da-dǒ w wɔ́ cə-fɔ̀lɔ̀. À nʼâ lwə̀l mó sə́ yẽ̌ a zɔ̀m ǹdə́ lyì bí.”
ACT.21.40	Shə̀dɛ́ɛ́sɛ́ yó-cə́bal mɔ́ zɛ̃̀ n pɔ̃ sɔ́má bə̀ ń zɔ̌m. Pwəə já n zhì dɛ̃̌ gàà n zhẽ̌ ń jɛ̃̀ n ce lyì bí ni. Bə yẽ̌ bə̀ sɔ̀ w nɛ, n zɛ̃̀ n zɔ̀m ǹdə́ bɛ ǹdə́ Zhwifubá zɔ̀mà nɛ́ n wɔ̀:
ACT.22.1	“À dabá, à zhə̀m-má ǹdə́ à nyáná, cilinə kɔn dɛ́ dɛ̀bɛ́ à la ába byilu mú à cìn-vwârh yilə...”
ACT.22.2	Bə̀ gə́ pwírí Pwəə wɔ́ bə̀ dwí rí zɔ̀mà nɛ́ ń nə́ ń zɔ̀mà, bə jʼa kwɛrhɛ bə̀ zhǐ shɛ́shɛ́. Pwəə súlí n wɔ̀: 
ACT.22.3	“À wɔ́ Zhwifu. Bə̀ lùl nè Tarsɛ nɛ́, Shilishi tənà y wa, sə wɔ́ Zhərəzalɛm nɛ́ nyɔ̀nɔ̀ bə̀ kɔ̀n nɛ̀ nɛ́. Wɔ́ Gamaləyəə ń byili ni nə́ dabá lùl-e-pwírí y nyə́ né pamparɛ̃ɛ̃. À yʼà nʼâ ce yə̀wâl nɛ́ dɛ̃´dɛ̃´ ǹdə́ Yi tum dí ǹdə ámyɛ gakó gə́ nʼá wɛ̀rhɛ́ nɛ́ zà mɔ́. 
ACT.22.4	À yʼà nʼâ nwɛ̀nɛ̀ lyì bí byɛ̀bɛ́ bə̀ nʼê tó Yezu Kristə sɔ́má y mɔ́. À yʼà nʼâ ce bə̀ zal bə̀ bala ǹdə́ bə̀ kana ga bə lyẽ bə ce byə̀nə́-jù wə. À yʼà nʼâ ce bə̀ gwi jàlà myɛ. 
ACT.22.5	Yi jì y vwĩ̀-zwə́lnə bé yé né cìnə́ bé gakó náncɛ y ǹdə́ Zhwifubá náncɛsɛ́ gakó yě bə̀ wɔ́ zhə̀n à nʼâ zɔ̀mà. Bə̀ yʼà pɔ nɛ sábá à mʼâ la vò a pə nə́ da-byâ Zhwifubá byɛ̀bɛ́ bə̀ ŋwɛ́nɛ́ Damaasɛ nɛ́ mɔ́ nɛ, mùnì ga a ŋwɛ̀nɛ́ a zə lyì bí byɛ̀bɛ́ bə̀ zù Yezu mú a kʼa mʼa bə̀ Zhərəzalɛm bə pə bɛ còrhò-tum.
ACT.22.6	“À gə́ kwè sɔ́má y a bʼà nʼâ bwəlse, twər rə̀dù sá, nə̀nyɔ́nɔ́ cəcəl wə, pwẽ̀ nánfɔ̀lɔ̀ rə̀ nʼê jə́jɛ̀mɛ́ shí dɛ̃̌ rə yə̂r rə kə́kɛ́lɛ́ nɛ. 
ACT.22.7	A tu tɛ̃´ a jʼa nyɛ̀ɛ̀ cəl rə̀ nʼê wə̀l nè: ‘Swəə, Swəə, byè yil ǹ nə́ ǹ nwɛ̀nɛ̀ nɛ̀?’ 
ACT.22.8	A zɛ̃̀ a bwə̀rh a wɔ̀: ‘Ǹmyɛ́ wɔ́ mɔ̌ lò yó-cə́bal?’ Cəl lé wɔ̀: ‘Àmyɛ́ wɔ́ Nazarɛtɛ lyì bal Yezu, mɔ̀bɔ́ ǹ nə́ ǹ nwɛ̀nɛ̀ mɔ́.’ 
ACT.22.9	Byɛ̀bɛ́ bə̀ yʼà tó ne mó nə pwẽ̀ dé, sə bə̀ yə̀ mɔ̀bɔ́ ń yà ń nə́ ń zɔ̀m ǹdə́ nɛ mɔ́ cəl lé nyɛ̀ɛ̀ yé. 
ACT.22.10	A zɛ̃̀ a wɔ̀: ‘Cinu, wɔ́ bə̀kɔ́n à mə̂ sʼa wɛ̀rhɛ́?’ N wɔ̀ nɛ̀: ‘Zɛ̃̀ ń vò Damaasɛ. Ǹ gə yú gàà, bə̀ mʼa byili mú kɔn dɛ̀bɛ́ Yi nʼê yâl bə̀ ǹ wɛ̀rhɛ́.’ 
ACT.22.11	Pwẽ̀ dé gə́ yʼà nʼê jə́jɛ̀mɛ́ dɛ̃´dɛ̃´ mɔ́ ce, rə lyə̂r à yírhə́ né, nə̀ yʼà kʼê bɛ̃´ nɛ yé, sə à tó-dwã bɛ́ zɔ à jɛ̃̀ nɛ̀ bə mʼe vò Damaasɛ.
ACT.22.12	“Bal mə̀dù yà ń ŋwɛ́nɛ́ gàà ń yíl Ananyaasɛ. Ń yà ń nə́ tó Yi ni ǹdə́ ń wu gakó, ń nə́ ń zwẽ rə̀ nyə́ né náàcɛ̀nɛ́, sə Zhwifubá byɛ̀bɛ́ bə̀ yʼà ŋwɛ́nɛ́ gàà mɔ́ gakó yʼà nʼê zɔ̀m ń yil náàcɛ̀nɛ́. 
ACT.22.13	N zɛ̃̀ n bə̀ à sõ n wɔ̀: ‘Da-byǐ Swəə, ǹ yírhə́ né mʼa kʼa púr!’ À yírhə́ né jʼa púr rə̀myɛ́ yi ní cìcì, a nə mɔ pamparɛ̃ɛ̃. 
ACT.22.14	N zɛ̃̀ n wɔ̀ nɛ̀: ‘Nə́ nàmbala bɛ́ Yi rí cír mó shãã ga, mùnì ga ń lwar rə̀ pùbùlə̀ né, sə́ nə wu-cángá cə́bal Yezu ǹdə́ ǹ yírhə́, sə́ nyɛ̀ɛ̀ ń cìcì nyì-zɔ̀mɛ̀, 
ACT.22.15	bə̀ ǹ bʼâ yə̀ ń zhə̀n-cínnə lyì bí gakó yé né, sə ǹ bʼâ bwə̀l kɔn dɛ̀bɛ́ ǹ yírhə́ nɔwa, ǹ zhã̌ jʼa nyɛ̀ɛ̀ mɔ́ ń byili. 
ACT.22.16	Èlâsɛ̃´, bə̀kɔ́n ǹ kə́ ǹ jě ǹ nə́ ǹ dɛ̃̀? Zɛ̃̀ dɛ̃̌ ń zù Cinu, ń zwẽ nɛ̃̌-shɔ, mùnì ga ń nə ǹ yə̀-bəlwàálɛ́ sǔbri.’
ACT.22.17	“Rə̀myɛ́ kwã nɛ́, a kʼa kwɛ̃̀ a vò Zhərəzalɛm. Dɛ̃ rə̀dù, à yʼà ŋwɛ́nɛ́ Yi jì y kɔ̀nɔ́ w wa, à nʼâ ce Yi. Kɔn jʼa wɛ̀rhɛ́ nɛ ǹdə dàrhà ta. 
ACT.22.18	A nə Cinu, n wɔ̀ nɛ̀: ‘Zɛ̃̀ ń du Zhərəzalɛm làlà, bə̀ ò lyì bí tʼâ la shɔ̀nɔ́ bə zwẽ kɔn dɛ́ dɛ̀bɛ́ ǹ la byilu à shò-kwã nɛ́ mɔ́ yé.’ 
ACT.22.19	A zɛ̃̀ a wɔ̀: ‘Cinu, bə̀ cìcì mú yě bʼà yʼà nʼâ zhə̀l bə̀ dwã-gùúlí jìsí wẽ́, a ce bə zə lyì bí byɛ̀bɛ́ gakó bə̀ zù ǹmyɛ́ mɔ́, bə ce bé byə̀nə́-jù w bə mà. 
ACT.22.20	Bə̀ gə́ gu ǹ zhə̀n-cínnə Ecẽẽ yi ní, àmyɛ́ cìcì yʼà ŋwɛ́nɛ́ gàà, sə à nyí yʼà ŋwɛ́nɛ́ byɛ̀bɛ́ bə̀ gu mu mú kwã. Wɔ́ àmyɛ́ à yʼà nʼâ yìlì bə̀ kàmə̀-zwǐsí ni.’ 
ACT.22.21	Cinu zɛ̃̀ n wɔ̀ nɛ̀: ‘Zhəl! À nʼâ twĩ̀ mú yé né yé né, byɛ̀bɛ́ bə̀ də̀ Zhwifubá mó sono.’ ”
ACT.22.22	Lyì-zhâ bɛ́ cili cili Pwəə zɔ̀mà nɛ́ kɔn mʼe yí ń gə́ wò bə̀ Cinu twĩ̀ mù byɛ̀bɛ́ bə̀ də̀ Zhwifubá sõ mó, bə zɛ̃̀ bə̀ nʼê bya bə̀ zhe: “Ce bə gu bal mɔ́ mɔ̀bɔ́ n jé lũ w kɔ̀bɔ́ wẽ́! Ń bə mə̂ sə n yə̀ nɛ́ kə́dò yé.”
ACT.22.23	Bə zɛ̃̀ bə̀ nʼê búbwéé, bə̀ nʼê vùr bə̀ kàmə̀-zǔrh bə̀ dul dɛ̃̌, bə̀ nʼê tɛ̃´ shó bə̀ lɛ dɛ̃̌. 
ACT.22.24	Shə̀dɛ́ɛ́sɛ́ yó-cə́bal mɔ́ zɛ̃̀ n pə nyí bə̀ bə̀ zə Pwəə bə zù shə̀dɛ́ɛ́sɛ́ jàà y wa, sə bə̀ mà mɔ̀ ǹdə́ dànə̀shàárɛ, mùnì ga n byili kɔn dɛ́ dɛ̀bɛ́ rə̀ ce lyì-zhâ bɛ́ nʼê búbwéé bə̀ mʼê pyà ń lwɛlɛ èta mɔ́.
ACT.22.25	Bə̀ gə́ lyẽ mo ǹdə́ nyínsí bə̀ la mâ, n wɔ̀ shə̀dɛ́ɛ́sɛ zɔ̌m yó-cə́bal mɔ́ ń yà ń zhǐ gàà mɔ́ nɛ: “Á wɔ̌ á mà Orɔm lò ǹdʼá yə̀ ń bùrsì bùr?”
ACT.22.26	Shə̀dɛ́ɛ́sɛ zɔ̌m yó-cə́bal mɔ́ gə́ nyɛ̀ɛ̀ rə̀myɛ́, n zhǐr n vò n wɔ̀ sə̀ gakó yó-cə́bal mɔ́ nɛ: “Nyǐ ǹ yà ǹ la yò pyâ. Bal mɔ́ wɔ́ Orɔm lò.”
ACT.22.27	Sə̀ yó-cə́bal mɔ́ zɛ̃̀ n yí n wɔ̀ Pwəə ne: “Ǹ gə wɔ́ Orɔm lò zhə̀n ga, sə́ wɔ̀ nɛ̀.”
ACT.22.27	Pwəə wɔ̀ mɔ̀: “À wɔ́ Orɔm lò.”
ACT.22.28	Yó-cə́bal mɔ́ zɛ̃̀ n wɔ̀ mɔ̀: “Àmyɛ́ yil wɔ́ wársɛ nánzhəzhɔ̌ à kwɛ̃̌ a bʼa jǐrh Orɔm lò.”
ACT.22.28	Pwəə wɔ̀ mɔ̀: “Àmyɛ́ da wɔ́ Orɔm lò.”
ACT.22.29	Rə̀myɛ́ yó, byɛ̀bɛ́ bə̀ yʼà la mɔ mâ mɔ́ jʼa làà dwã nɛ bə yẽ̌ mo. Yó-cə́bal mɔ́ gə́ tú n lwar bə̀ Pwəə wɔ́ Orɔm lò, ń wu zɛ̃̀, ń gə́ ce bə zə mɔ bə lyẽ ǹdə́ nyáná mɔ́ yilə.
ACT.22.30	Shə̀dɛ́ɛ́sɛ́ gakó yó-cə́bal mɔ́ yà ń nə́ ń yâl n lwar kɔn dɛ́ dɛ̀bɛ́ è ce Zhwifubá nʼê ce cà Pwəə nyí ni mú kùr pamparɛ̃ɛ̃. Rə̀myɛ́ ce, è zɛ̃̀ nəkɔkɔ́lɛ́ yá, n ce bə byẽ̀ Yi jì y vwĩ̀-zwə́lnə bé yé né cìnə́ bé ǹdə́ Zhwifubá bùrsí gùlú w lyì bí bə bə̀ dwã yó. N zɛ̃̀ n ce bə lwə̂r nyáná nɛ́ nyɛ̀bɛ́ bə̀ yʼà mʼe lyẽ Pwəə mó, n ce bə zə mɔ bə bə̀ bùrsí gùlú w lyì bí yé né.
ACT.23.1	Pwəə nyǐ bùrsí gùlú w lyì bí shɛ́shɛ́ n wɔ̀: “Da-byâ, à tó Yi ni ǹdə́ wu òdù kɔn mʼe yí zà.”
ACT.23.2	Sə Yi jì y vwĩ̀-zwə́lnə bé yé né cìnə́ bé gakó náncɛ Ananyaasɛ pə nyí byɛ̀bɛ́ bə̀ yʼà zhǐ Pwəə yala nɛ mɔ́ nɛ bə̀ bə̀ mâ ń nyí rí ni. 
ACT.23.3	Pwəə zɛ̃̀ n wɔ̀ mɔ̀: “Myìnù cə́bal, ǹ nyɛ̌ ǹdə wɔ́ byílí kɛ̀bɛ́ bə̀ pwèlè ta. Ǹ jě gàà ǹ la àmyɛ́ bùrsí bǔr ǹdə nyí rí gə́ nʼê byili ní, ń zɛ̃̀ ń wɔ̀ bə̀ bə̀ mâ nɛ. Nyí rí jʼà tʼâ byili èta yé. Ǹmyɛ́ wɔ́ Yi rə̀ la mɔ́ mâ.”
ACT.23.4	Byɛ̀bɛ́ bə̀ yʼà zhǐ Pwəə nyí ni mú wɔ̀ mɔ̀: “Yi jì y vwĩ̀-zwə́lnə bé yé né cìnə́ bé gakó náncɛ y ǹ nə́ ǹ tùrhə̀?”
ACT.23.5	Pwəə zɛ̃̀ n wɔ̀: “Da-byâ, à yə̀ lwar bə̀ wɔ́ vwĩ̀-zwə́lnə bé yé né cìnə́ bé gakó náncɛ y yé. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: ‘Ǹ bə mə̂ sə́ tùrh ǹ dwí rí yó-cə́bal yé.’ ”
ACT.23.6	Pwəə gə́ yà ń yě bə̀ bùrsí gùlú w lyì bí wɔ́ Sadəsənyɛbá ǹdə́ Farɛzhɛ̃ɛ̃bá, n bya n wɔ̀: “Da-byâ, àmyɛ́ wɔ́ Farɛzhɛ̃ɛ̃, à dabá myɛ wɔ́ Farɛzhɛ̃ɛ̃bá. À nʼâ zwẽ nyí ǹdə Farɛzhɛ̃ɛ̃bá ta, bə̀ cùùrì bʼa bwìrhì. Wɔ́ rə̀myɛ́ yil bə̀ zə nɛ bə̀ nʼê bùrə̀.”
ACT.23.7	Ń gə́ wò èta, Farɛzhɛ̃ɛ̃bá ǹdə́ Sadəsənyɛbá jʼa zɛ̃̀ nyə̀-pâr nɛ ǹdə́ dwã, bə pɔr dwã nɛ. 
ACT.23.8	(Sadəsənyɛbá yʼà nʼê wə̀l bə̀ cùùrì tʼâ la bùrhù yé. Bə̀ tʼâ zwẽ nyí bə̀ màlɛ́ka ǹdə́ wẽ̀ tɛ̀bɛ́ numbyíní yírhə́ wàr nə nɛ ŋwɛ́nɛ́ yé. E jà Farɛzhɛ̃ɛ̃bá yʼà nʼê zwẽ nyí bə̀ rə̀myɛ́ gakó ŋwɛ́nɛ́.) 
ACT.23.9	Bə jʼa zɛ̃̀ bə̀ nʼê ce sɔ̀ dɛ̃´dɛ̃´. Muyiisi nyə́ né byilnə bé byɛ̀bɛ́ bə̀ yʼà wɔ́ Farɛzhɛ̃ɛ̃bá mɔ́ jàlà zɛ̃̀ bə cẽ yò w kɔ̀bɔ́ bə̀ nʼê cĩ́ Pwəə yó w mó, bə wɔ̀: “Nə́myɛ̌ bə bal mɔ́ mɔ̀bɔ́ dóó nɛ yé, sə è nə gə wɔ́ màlɛ́ka ráá kɔn dõ rə̀ zɔ̀m ǹdə́ mɔ?”
ACT.23.10	Sɔ̀ɔ̀rɛ́ jʼa kwɛrhɛ rə nyáásɛ. Ywẽ zə shə̀dɛ́ɛ́sɛ́ gakó yó-cə́bal mɔ́, bə̀ dɛ̀ga bə̀ bʼa mà Pwəə bə zhəzhɛrɛ dwã jɛ̀rh wà. Rə̀myɛ́ ce, n pə shə̀dɛ́ɛ́sɛ́ nyí bə̀ sə̀ só tɛ̃´ sə zə mɔ sə mʼe du lyì bí wẽ́ sə kʼa mʼe vò sə̀ jàà y wa.
ACT.23.11	Cəcɛ̃ y èmyɛ́ yù w cìcì, Cinu bə̀ n lyí Pwəə n wɔ̀ mɔ̀: “Kám ǹ wu. Ǹ yàl à zhə̀n-cínnə Zhərəzalɛm nɛ́; ǹ gwẽ̌ bʼâ yə̀ à zhə̀n-cínnə Orɔm nɛ́ myɛ.”
ACT.23.12	Cɛ y gə́ tú e lá, Zhwifubá jàlà zɔ̀m nyí rə̀dù bə bwəl nyí Yi yé né bə wɔ̀: “Nə́ gə yə̀ Pwəə gwi, kùjú ǹdə́ nɛ̃̌ tʼâ la nə́ nyí ni dwə̂rh yé.” 
ACT.23.13	Sə byɛ̀bɛ́ bə̀ wɛ̀rhɛ́ nyì-bwelé y èmyɛ́ mɔ́ yʼà du nunə shə́-èna. 
ACT.23.14	Bə zɛ̃̀ bə vò e nə vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ bə wɔ̀ bɛ: “Nə́ bwəl nyí Yi yé né bə̀, nə́ gə yə̀ Pwəə gwi, kùjú ǹdə́ nɛ̃̌ tʼâ la nə́ nyí ni dwə̂rh yé. 
ACT.23.15	Èlâsɛ̃´, è dâl ámyɛ̌. Zhəlnə á nə bùr-kárna bɛ́ dwã bɛ́ á wɛ̀rhɛ́ nyí rə̀dù á vò á lwə̀l shə̀dɛ́ɛ́sɛ́ gakó yó-cə́bal mɔ́ nɛ bə̀ ń ce bə kʼa zə Pwəə bə bà, ǹdə wɔ́ ń yò w á nʼá yâl á kwɛrhɛ á nyǐ náàcɛ̀nɛ́ ta, sʼá yẽ̌ bə̀ nə́myɛ̌ yě nə́ gə́ mʼâ wɛ̀rhɛ́ nɛ́ nə́ gu mu ǹdə́ ń gwẽ̌ yə̀ bùrsí jàà y w yí yé.”
ACT.23.16	Sə Pwəə nəkɔ́-byǐ mə̀dù lwar bə̀ bə̀ wɛ̀rhɛ́ surhə bə̀ nʼê yâl bə gu mu. N zɛ̃̀ n vò shə̀dɛ́ɛ́sɛ́ jàà y wa, n kù mù jə̀fɔ́. 
ACT.23.17	Pwəə já n byẽ̀ shə̀dɛ́ɛ́sɛ zɔ̌m yó-cìnə́ bé mə̀dù n wɔ̀ mɔ̀: “Zə bə̀sɔ́bwɛ̀lɛ́ y kɛ̀bɛ́ ń mə́ vò á yó-cə́bal mɔ́ sõ. È zhe zɔ̀mɛ̀ è la mɔ byilu.”
ACT.23.18	Shə̀dɛ́ɛ́sɛ́ zɔ̌m yó-cə́bal mɔ́ zə y n vò bə̀ gakó yó-cə́bal mɔ́ sõ n wɔ̀: “Pwəə mó ń ŋwɛ́nɛ́ byə̀nə́-jù w mú ń byẽ̀ nè n wɔ̀ bʼà zə bə̀sɔ́bwɛ̀lɛ́ y kɛ̀bɛ́ a bə̀ ǹ sõ, è la mɔ́ zɔ̀mɛ̀ byilu.”
ACT.23.19	Shə̀dɛ́ɛ́sɛ́ gakó yó-cə́bal mɔ́ zɛ̃̀ n zə bə̀sɔ́bwɛ̀lɛ́ y jɛ̃̀ nɛ̀ n mə n vò kwã nɛ́ bə̀ dúdú, n bwə̀rh yə̀: “Wɔ́ bə̀kɔ́n zɔ̀mɛ̀ ǹ zhe ǹ la nɛ byilu?”
ACT.23.20	Bə̀sɔ́bwɛ̀lɛ́ y wɔ̀: “Zhwifubá wɛ̀rhɛ́ nyí rə̀dù bə̀ bàn mɔ́ lwə̂l bə̀ ǹ ce bə zə Pwəə bə bə̀ bùrsí gùlú w lyì bí yé né nəkɔla, bə kwɛrhɛ bə nyǐ ń yò w ma náàcɛ̀nɛ́. 
ACT.23.21	Bə̀ gə túwə́, sə ǹ bə̀ká cili bə̀ zɔ̀mà nɛ́ yé. Lyì ŋwɛ́nɛ́ bə̀ du shə́-èna bə̀ nʼê dɛ̃̀ Pwəə bə̀ la gu. Bə̀myɛ́ mɔ́ bwəl nyí Yi yé né bə̀, bə̀ gə yə̀ Pwəə gwi, kùjú ǹdə́ nɛ̃̌ tʼâ la bə̀ nyí ni dwə̂rh yé. Bə̀ tɛnɛ bə zhɛ̀. Èlâsɛ̃´ wɔ́ ǹmyɛ́ nyí bə̀ nʼê dɛ̃̀.”
ACT.23.22	Shə̀dɛ́ɛ́sɛ́ gakó yó-cə́bal mɔ́ zɛ̃̀ n wɔ̀ bə̀sɔ́bwɛ̀lɛ́ y nɛ, bə̀ è kʼa vò jè, sə è bə̀kʼa byili lò dõ ne yé.
ACT.23.23	Rə̀myɛ́ kwã nɛ́, shə̀dɛ́ɛ́sɛ́ gakó yó-cə́bal mɔ́ zɛ̃̀ n byẽ̀ shə̀dɛ́ɛ́sɛ zɔ̌m yó-cìnə́ bə̀lyè n wɔ̀ bɛ̀: “Zhəlnə á zə shə̀dɛ́ɛ́sɛ zwã̌-àlyè, ǹdə́ shɛ̀bɛ́ sə̀ nʼê pàr eshesé mó shə́-shàlpyɛ̀, ǹdə́ shɛ̀bɛ́ sə̀ zhe swə́ né mó zwã̌-àlyè á tɛnɛ sɛ. Də̀dɛ̀nɛ́ lùr nə̀bɔ́ gə yúwə́, sʼá zhìì shəshesé cìnə́ bé á cĩ́ Səzarɛ sɔ́má y yó. 
ACT.23.24	Pyâna shəshərh á mʼá kwè Pwəə, mùnì á zə mɔ á yí cɔ w cə́bal Fyilisi sõ ǹdə́ yə̀-zùlə́.”
ACT.23.25	Shə̀dɛ́ɛ́sɛ́ yó-cə́bal mɔ́ zɛ̃̀ n kɛ̃ sɛ́bɛ́ n pə bɛ, bə̀ gə yúwə́, sə bə pə cɔ w cə́bal mɔ́ nɛ. Ń kɛ̃ rə̀ wẽ́ n wɔ̀:
ACT.23.26	“Àmyɛ́ Kolote Ləzhaasɛ à nʼâ ce ǹmyɛ́ cɔ cə́bal Fyilisi. 
ACT.23.27	Bal mɔ́ mɔ̀bɔ́ à ce bə zə bə bə̀ ǹ sõ èta mɔ́, wɔ́ Zhwifubá bə̀ yʼà zɔ mɔ bə̀ la gu. Sə à gə́ lwar bə̀ wɔ́ Orɔm lò ǹdə́ mɔ, a zɛ̃̀ a zə shə̀dɛ́ɛ́sɛ nánzhəzhɔ̌ a vò a zwẽ mo. 
ACT.23.28	À yʼà nʼâ yâl a lwar ń yò w kùrə̀. À ce bə zə mɔ bə vò bə̀ bùrsí gùlú w lyì bí yé né. 
ACT.23.29	Sə à pwírí yò w kɔ̀bɔ́ bə̀ nʼê cĩ́ ń yó w mó wɔ́ bə̀myɛ́ sə̀pwà Yi-sɔ́má nyə́, sə è də̀ yò kɔ̀bɔ́ ò bʼa ce bə gu mu, ráá bə ce mo byə̀nə́-jù w yé. 
ACT.23.30	À nyɛ̀ɛ̀ bə̀ Zhwifubá zɔ̀m nyí rə̀dù bə̀ nʼê yâl bə gu mu. Wɔ́ rə̀myɛ́ è ce, à ce bə zə mɔ bə bə̀ ǹ sõ làlà, sə à pɔ nyí byɛ̀bɛ́ bə̀ nʼê cĩ́ yò w ń yó w mó ne, bə̀ bə̀ zhəl ǹ sõ. Yi bʼa sɛ̃ mɔ́.”
ACT.23.31	Shə̀dɛ́ɛ́sɛ́ zə Pwəə sə mʼe kwè sɔ́má y cəcɛ̃ y èmyɛ́ cìcì, sə mʼe yí Antipətiri ǹdə sə̀ yó-cə́bal mɔ́ gə́ byili ní. 
ACT.23.32	È zɛ̃̀ nəkɔkɔ́lɛ́ yá, bə ce shəshesé cìnə́ bé zə Pwəə bə mʼe lyɛ̃. Byɛ̀bɛ́ bə̀ dàl mɔ́ gakó kʼa kwɛ̃̀ bə bə̀ shə̀dɛ́ɛ́sɛ́ jàà y wa. 
ACT.23.33	Shəshesé cìnə́ bé gə́ yú Səzarɛ, bə pə sɛ́bɛ́ rɛ́ cɔ w cə́bal Fyilisi ni, bə pɔ̃ Pwəə myɛ. 
ACT.23.34	Ń gə́ kàrmə̀ sɛ́bɛ́ rɛ́ n zhɛ̀, n zɛ̃̀ n bwə̀rh Pwəə: “Tənà kɛ̌ lò ǹdə́ mɔ́?”
ACT.23.34	Pwəə wɔ̀: “À wɔ́ Shilishi lò.”
ACT.23.35	Fyilisi gə́ lwar, n wɔ̀ mɔ: “Byɛ̀bɛ́ bə̀ nʼê cĩ́ yò w ǹ yó w mó gə túwə́, à bʼa zɛ̃̀ a bwə̀rh mó ǹ yò kùrə̀.” N zɛ̃̀ n pə nyí bə̀ bə̀ ce Pwəə Erɔɔdɛ pyɛ̀lɛ̀ rɛ́ jì y wə, sə bə yìlì mù.
ACT.24.1	Shə̀dɛ́ɛ́sɛ́ gə́ zə Pwəə sə vò sə pə cɔ w cə́bal Fyilisi ni, è dwã nə̀nu yùwə̀, Yi jì y vwĩ̀-zwə́lnə bé yé né cìnə́ bé gakó náncɛ y Ananyaasɛ ǹdə́ Zhwifubá náncɛsɛ́ jàlà zɛ̃̀ bə vò bə nə cɔ w cə́bal mɔ́, bə̀myɛ́ ǹdə́ lò mə̀dù ń nyí yě zɔ̀mà bùrsì jàà wà, ń yíl Tərtuluusi, mùnì ga bə cĩ́ yò Pwəə yó w cɔ w cə́bal mɔ́ yé né.
ACT.24.2	Bə ce bə byẽ̀ Pwəə n bà. Tərtuluusi zɛ̃̀ n ji kùr ń nə́ ń cĩ́ yò Pwəə yó w ń zhe: “Cɔ cə́bal, nə́ zhe yə̀-zùlə́ nántwə̂ nə́ cɔ w wẽ́, sə wɔ́ ǹmyɛ́ jàn yilə. Ǹ tumə né ce nə́ cɔ w kwɛrhɛ dɛ̃´dɛ̃´. 
ACT.24.3	Nə́ nə cɛ̀nɛ̀ rɛ́ rə̀myɛ́ mɔ́ twéé twéé, jààsɛ́ gakó, nə́ zɛ̃̀ nə́ rʼé ce ǹ nə̀bán dɛ̃´dɛ̃´ rə̀myɛ́ gakó yilə. 
ACT.24.4	À tʼâ yâl a lyɛ̀ɛ̀ mɔ́ dɛ̃´dɛ̃´ yé, sə à nʼâ lwə̀l mó ǹ wu-bɔ̀nɔ̀ w yilə, sə́ cili kɔn dɛ̀bɛ́ nə́ la byilu mú námpɔ́lɛ́.
ACT.24.5	“Nə́ pwírí bal mɔ́ mɔ̀bɔ́ wɔ́ lyì-bəlwɛ̀lɛ́. Ń nə́ ń lwe Zhwifubá dwã nɛ lũ w púlə́púlə́ wẽ́. E jà ń wɔ́ Nazarɛtɛ lyì bí gùlú w yé né cə́bal. 
ACT.24.6	Ń gaga mɔ́ yà ń nə́ ń yâl n wɛ̀rhɛ́ ywẽ̀ jàlà rə̀ nʼê byili bə̀ ń tá ń nyàm Yi jì y yé. Nə́ zɛ̃̀ nə́ zə mɔ. [Nə́ yʼâ nʼé yâl nə́ bùr ń bùrsí sə tó ǹdə nə́ nyí rí gə́ nʼê byili ní, 
ACT.24.7	sə shə̀dɛ́ɛ́sɛ́ yó-cə́bal Ləzhaasɛ zwẽ mo nə́ jɔ̃̀ w ǹdə́ jàn. 
ACT.24.8	N zɛ̃̀ n pə nə́ba nyí bə̀ nə́ zə mɔ nə́ bʼě byili yò w ǹmyɛ́ nɛ.] Bwə̂rh mo ǹ cìcì ni. Ǹ bʼâ lwar bə̀ tɛ̀bɛ́ gakó nə́ rʼé byili bə̀ ń wɛ̀rhɛ́ mɔ́ wɔ́ zhə̀nà.”
ACT.24.9	Sə Zhwifubá swéné tɛ̀bɛ́ Tərtuluusi byili mú. Bə wɔ̀ bə̀ wɔ́ èta cìcì.
ACT.24.10	Cɔ w cə́bal mɔ́ zɛ̃̀ n zhẽ̌ ń jɛ̃̀ dɛ̃̌ n wɔ̀ Pwəə ne bə̀ ń zɔ̌m. Pwəə zɛ̃̀ n wɔ̀ mɔ̀: “À yě bə̀ ǹ gə́ wɔ́ dwí rí tɛ̀bɛ́ bùr-kárna mɔ́ byinə né já. Wɔ́ rə̀myɛ́ è ce à zhǐ ǹ yé né à nʼâ byili mú à yò w kùr ǹdə́ wu-jɔ̀, bʼà yě bə̀ ǹ bʼâ nyɛ̀ɛ̀ ò kùrə̀. 
ACT.24.11	Ǹ cìcì mú wɔ̌ ǹ lwar rɛ: à gə́ tú Zhərəzalɛm Yi còrhó yil mó bə dwã shí ǹdə́ nə̀lyè du yé. 
ACT.24.12	Bə̀ yə̀ nɛ nɛ à zhǐ Yi jì y kɔ̀nɔ́ w ráá Zhwifubá dwã-gùúlí jìsí wə, ráá cɔ w wa, àmyɛ́ ǹdə́ lò nʼé mà dwã nyə̀-pâr, ráá à ce lyì-zhâ nʼê bwí dwã yé. 
ACT.24.13	Ywẽ̀ né nyɛ̀bɛ́ gakó bə̀ nʼê cĩ́ à yó w mó, kaka tɛ̀nɛ́ rə̀ nʼê byili bə̀ nə̀ wɔ́ zhə̀n yé.
ACT.24.14	“Cili kɔn dɛ̀bɛ́ à la mɔ́ byilu mú: àmyɛ́ nʼâ tó Yezu Kristə sɔ́má y à bʼâ cèrhé nə́ nàmbala bɛ́ Yi rí. À jʼà nʼâ zwẽ kɔn dɛ̀bɛ́ gakó rə̀ kɛ̃ Muyiisi nyə́ né sɛ́bɛ́ rɛ́, ǹdə́ Yi nyì-zwennə bé sábá nɛ́ wẽ́ mó nyí. Bə̀myɛ́ zɛ̃̀ bə̀ nʼê wə̀l bə̀ sɔ́má y èmyɛ́ də̀ zhə̀n yé. 
ACT.24.15	Kɔn rə̀dù à nʼâ dɛ̃̀ Yi sõ: byɛ̀bɛ́ bə̀ nʼê cĩ́ ywẽ̀ né à yó w mó myɛ nʼê dɛ̃̀ kɔn dɛ́ rə̀myɛ́ mɔ́. Nə́myɛ̌ ga yě bə̀ Yi bʼa bwìrhì wu-cángá cìnə́, ǹdə́ byɛ̀bɛ́ bə̀ də̀ wu-cángá cìnə́ ga. 
ACT.24.16	Wɔ́ rə̀myɛ́ è ce àmyɛ nʼâ ce jàn nɛ́ twéé gakó mùnì ga à bə̀kʼa gwar Yi ráá lò yé.
ACT.24.17	“À zhǐr Zhərəzalɛm nɛ́, a wɛ̀rhɛ́ byinə nánzhəzhɔ̌ ǹdə́ à kʼâ yə̀ gàà zhə̀l yé. Rə̀myɛ́ kwã nɛ́, a zɛ̃̀ a zə sə̀byǐ a bə̀ à la mʼa sɛ̃ à dwí rí ni, sʼa pə à jɛ̃̀-kɔn Yi ni. 
ACT.24.18	À gə́ tó a wɛ̀rhɛ́ jìmdì vǔr tum dí a zhɛ̀, wɔ́ Yi jì y kɔ̀nɔ́ w wẽ́ bə̀ nɔ nɛ nɛ́. Lyì-zhâ yʼà tɛ̀nɛ́ gàà, búlə́ myɛ yʼà tɛ̀nɛ́ gàà yé.
ACT.24.19	“Azhi tənà y Zhwifubá jàlà yʼà ŋwɛ́nɛ́ gàà. Kɔn gə yʼà ŋwɛ́nɛ́, wɔ́ bə̀myɛ́ bə̀ yʼà mə̂ sə bə zhì ǹ yé né èlâsɛ̃´ bə byili ri. 
ACT.24.20	Ráá bə̀ gə́ zə nɛ bə vò Zhwifubá bùrsí gùlú w nánfɔ̀lɔ̀ w lyì bí yé né mó yi ní, lyì bí byɛ̀bɛ́ bə̀ ŋwɛ́nɛ́ nyɔ̀nɔ̀ mɔ́ gə pwírí à wɛ̀rhɛ́ kɔn dɛ̀bɛ́ rə̀ bə càn, sə bə byili wɛ̀. 
ACT.24.21	À zhì bùrsí cìnə́ yé né a bya a wɔ̀: ‘E zɛ̃̀ wɔ́ à gə́ wò bə̀ nyǐ à nʼâ zwẽ nyí bə̀ Yi bʼa bwìrhì cùùrì mú yil bə̀ zə nɛ bə bʼâ yé né?’ Wɔ́ rə̀myɛ́ dúdú à zɔ̀m.”
ACT.24.22	Bə̀ yʼà zɔ̀m Yezu Kristə sɔ́má y zɔ̀mà Fyilisi sõ ń yě è yò zhə̀nà. Sə ń yə̀ bùrsí kɛ́ rə̀myɛ́ yó yé. N zɛ̃̀ n wɔ̀ Zhwifubá ne: “Shə̀dɛ́ɛ́sɛ́ gakó yó-cə́bal Ləzhaasɛ gə túwə́, à bʼa nyǐ á yò w ma.”
ACT.24.23	N zɛ̃̀ n pə nyí shə̀dɛ́ɛ́sɛ zɔ̌m yó-cə́bal mɔ́ nɛ bə̀ ń yìlì Pwəə ne, sə ń bə̀ká n lyẽ mo yé, bə̀ ń dɔwabá gə tú bə̀ nʼê yâl bə sɛ̃ mɔ, sə ń bə̀ká n cə̀r be yé.
ACT.24.24	Dwã màngɛlɛ́ rə̀myɛ́ kwã nɛ́, cɔ cə́bal Fyilisi ǹdə́ ń kɛ̃ Dərəshii bà. Ń kɛ̃ mɔ́ ńmyɛ̌ mɔ́ yà ń wɔ́ Zhwifubá bə̀kɔ́. N zɛ̃̀ n ce bə byẽ̀ Pwəə n bə̀ ń nə́ ń zɔ̀m Yezu Kristə ne zhú mú yò, n zɛ̃̀ ń nə́ ń cili. 
ACT.24.25	Sə Pwəə yà ń nə́ ń byili lò gə́ mə̂ sə́ zə ǹ cìn ní, ǹdə́ ǹ gə́ mə̂ sə́ wɛ̀rhɛ́ nɛ́, mùnì ga ǹ tùntwə̃̀ə̃̀ né sú Yi yírhə́. Sə ń byili n súlí bə̀ nyǐ Yi bʼa kə́ lyì bí gakó bùrsì. Rə̀myɛ́ ce ywẽ zə Fyilisi, n zɛ̃̀ n wɔ̀ Pwəə ne: “Yẽ̌ èta sə́ vò. À gə tú à zhe ǹ tum dɛ̃, à mʼa byẽ̀ mó.”
ACT.24.26	Ń yà ń nə́ ń bùl bə̀ Pwəə gə ń mà n pɔ̃ wársɛ. Rə̀myɛ́ ce, ń yà ń nə́ ń byẽ̀ mò ń twí ń sõ bə̀ zhərhə.
ACT.24.27	Kɔn wɛ̀rhɛ́ byinə nə̀lyè, rə̀myɛ́ kwã nɛ́, Porəshuusi Fesətuusi bə̀ n zwẽ Fyilisi jàà yá. Sə Fyilisi gə́ yà ń nə́ ń yâl n wɛ̀rhɛ́ Zhwifubá pùbùlə̀ mó ce, ń já n yẽ̌ Pwəə ne byə̀nə́-jì y wə.
ACT.25.1	Fesətuusi gə́ tú tənà y èmyɛ́ wa, ń dwã nə̀tɔ̀ yùwə̀, n zɛ̃̀ n zhì Səzarɛ n vò Zhərəzalɛm. 
ACT.25.2	Ń gə́ yú gàà, Yi jì y vwĩ̀-zwə́lnə bé yé né cìnə́ bé, ǹdə́ Zhwifubá lyì-fwààlɛ́ bə̀ ń sõ, bə̀ nʼê cĩ́ yò Pwəə yó wə. 
ACT.25.3	Bə cə̀ə̀lè bə̀ nʼê lwə̀l Fesətuusi ni bə̀ ń ce bə kʼa zə Pwəə bə mʼe vò Zhərəzalɛm. Bə̀ yʼà wɛ̀rhɛ́ nyí rə̀dù bə̀ nʼê yâl bə shèè bə gu Pwəə sɔ́má yó. 
ACT.25.4	Fesətuusi wɔ̀ bɛ: “Pwəə ŋwɛ́nɛ́ byə̀nə́-jù w Səzarɛ nɛ́, sə àmyɛ́ cìcì kʼâ nʼâ yâl a vò dwã nɛ́ nyɛ̀bɛ́ nɛ. 
ACT.25.5	Ǹdʼá jàlà gə wɔ̌, sə bə bə̀ bə tó ne bə vò. Bə̀ gə yúwə́, kɔn dɛ̀bɛ́ ń wɛ̀rhɛ́ rə̀ wɔ́ lwɛlɛ, bə̀ mʼa byili.”
ACT.25.6	Sə Fesətuusi yə̀ dwã lyɛlɛ ráá shí lyɛ̃ Zhərəzalɛm nɛ́ yé, n ká n kwɛ̃̀ n vò Səzarɛ. Ń gə́ yú gàà, è zɛ̃̀ nəkɔkɔ́lɛ́ y yùwə̀, n vò n jòm bùrsí jàà y wa. N ce bə zə Pwəə bə bà. 
ACT.25.7	Pwəə gə́ tú n yí, Zhwifubá byɛ̀bɛ́ bə̀ tó bə shí Zhərəzalɛm mɔ́ zɛ̃̀ bə kə́kɛ́lɛ́ mɔ, bə̀ nʼê cĩ́ ywẽ̀ nánzhəzhɔ̌ nyɛ̀bɛ́ nə̀ jɛ̀ ń yó wə. Bə jʼà wàr kaka bə̀ nʼê byili bə̀ ywẽ̀ né nə̀myɛ́ mɔ́ wɔ́ zhə̀n yé. 
ACT.25.8	Pwəə zɛ̃̀ n wɔ̀: “À yə̀ Zhwifubá nyə́ né lyɛ̃ yé. À yə̀ Yi jì y cɔ̀ yé. À yə̀ Orɔm pyɔ̌ mɔ́ myɛ dwé yé.”
ACT.25.9	Sə Fesətuusi yà ń nə́ ń yâl n wɛ̀rhɛ́ Zhwifubá pùbùlə̀. N zɛ̃̀ n bwə̀rh Pwəə n wɔ̀: “Ǹ bʼâ vò Zhərəzalɛm bə vò e bùr ǹ bùrsí à yírh w gàà?”
ACT.25.10	Pwəə wɔ̀: “Wɔ́ Orɔm pyɔ̌ mɔ́ bùrsí jì y wẽ́ bə̀ zə nɛ bə zù ní. Wɔ́ gàà à bùrsí mə̂ sə sə bùr né. Ǹmyɛ́ cìcì mú yě náàcɛ̀nɛ́ bʼà yə̀ Zhwifubá ne dwé yé. 
ACT.25.11	À gə yʼà dó dóó kɔ̀bɔ́ ò bʼa ce bə gu ni, à yʼà tʼâ la à gu mú yò cõ yé. Sə ywẽ̀ né nyɛ̀bɛ́ bə̀ nʼê cĩ́ à yó w mó òdù ga gə də̀ zhə̀nà, lò bə sɔ́má zhe ń mà n zə nɛ n pə Zhwifubá ne yé. À nʼâ yâl bə̀ Orɔm pyɔ̌ mɔ́ bǔr à bùrsí.”
ACT.25.12	Fesətuusi zɛ̃̀ n zɔ̀m ǹdə́ ń sanna bɛ́, n zɛ̃̀ n wɔ̀ Pwəə ne: “Ǹ gə́ wò bə̀ ǹ nə́ ǹ yâl bə̀ Orɔm pyɔ̌ mɔ́ bǔr ǹ bùrsí mú ce, wɔ́ ńmyɛ̌ sõ ǹ bʼâ vò né.”
ACT.25.13	Dwã màngɛlɛ́ rə̀myɛ́ kwã nɛ́, pyɔ̌ Agərəpa ǹdə́ ń nəkɔ́ Bereniisi bə̀ Səzarɛ bə̀ la Fesətuusi co, 
ACT.25.14	sə bə̀ dɛnɛ gàà. Fesətuusi já n byili Pwəə yò w pyɔ̌ mɔ́ nɛ n wɔ̀: “Fyilisi yẽ̌ lò mə̀dù nì byə̀nə́-jù w nyɔ̀nɔ̀. 
ACT.25.15	À gə́ zhə̀l Zhərəzalɛm yó, Yi jì y vwĩ̀-zwə́lnə bé yé né cìnə́ bé ǹdə́ Zhwifubá náncɛsɛ́ zɔ̀m ń yò ǹdə́ nɛ. Bə̀ nʼê yâl bʼà kə́ ń bùrsì a pɔ̃ dóó, 
ACT.25.16	sə à wò bè bə̀ nyǐ Orɔm lyì bí tʼâ pɛ sɔ́má bə̀ kɛ́ lò bùrsì èta yé. Ńmyɛ̌ ǹdə́ byɛ̀bɛ́ bə̀ nʼê cĩ́ yò w ń yó w mó ga mə̂ sə bə jòm tɛ̃´, ńmyɛ cĩ́ ń nyí yò.
ACT.25.17	“Bə jʼa zɛ̃̀ bə tó ne bə bà. È zɛ̃̀ nəkɔkɔ́lɛ́ yá, a vò a jòm bùrsí jàà y wa, a ce bə zə bal mɔ́ bə bà. 
ACT.25.18	Byɛ̀bɛ́ bə̀ nʼê cĩ́ yò w ń yó w mó myɛ bà. Àmyɛ́ yʼà nʼâ bùl bə̀ wɔ́ yò kɔ̀bɔ́ ò jɛ̀ ń wɛ̀rhɛ́, sə à pwírí è də̀ èta yé. 
ACT.25.19	Wɔ́ bə̀myɛ Yi-sɔ́má nyə̀ná nyə̀-pâr bə̀ yʼà nʼê mà, e súlí lò mə̀dù ń yíl Yezu, sə lò mó ńmyɛ̌ mɔ́ cùwə̀. Pwəə zɛ̃̀ ń zhe bə̀ ń ŋwɛ́nɛ́. 
ACT.25.20	Àmyɛ́ yə̀l à gə́ bʼa bùr bùrsí sə̀myɛ́ dwí rí ní yé. Rə̀myɛ́ ce, a bwə̀rh mò a nyǐ ǹdə́ ń gə nə́ ń yâl n vò Zhərəzalɛm bə bùr ń bùrsí gàà. 
ACT.25.21	Sə ń wò bə̀ ń nə́ ń yâl bə̀ Orɔm pyɔ̌ mɔ́ bǔr si. Wɔ́ rə̀myɛ́ è ce, a ce bə yẽ̌ mo byə̀nə́-jù w gwẽ̌, sə à bʼa wɛ̀rhɛ́ a ce bə zə mɔ bə vò Orɔm pyɔ̌ mɔ́ sõ.”
ACT.25.22	Agərəpa zɛ̃̀ n wɔ̀ Fesətuusi ni: “Àmyɛ nʼâ yâl a cili ń zɔ̀mà nɛ́.”
ACT.25.22	Fesətuusi wɔ̀ mɔ̀: “Nəkɔl à bʼa ce n bə̀ n zɔ̀m ń cili.”
ACT.25.23	È zɛ̃̀ nəkɔkɔ́lɛ́ y yùwə̀, Agərəpa ǹdə́ Bereniisi ǹdə́ bə̀ kwã-lyì bí bʼe zù bùrsí jì y wə, bə jòm tɛ̃´, bə̀myɛ́ ǹdə́ shə̀dɛ́ɛ́sɛ́ yó-cìnə́ bé, ǹdə́ cɔ w lyì-fwààlɛ́. Fesətuusi zɛ̃̀ n pə nyí bə zə Pwəə bə bà. 
ACT.25.24	N zɛ̃̀ n wɔ̀: “Pyɔ̌ Agərəpa, ǹdʼámyɛ̌ byɛ̀bɛ́ gakó á tó nə́ba á jě nyɔ̀nɔ̀ mɔ́, nyǐnə wɔ́ bal mɔ́ mɔ̀bɔ́ yil Zhwifubá nánzhəzhɔ̌ tú à sõ Zhərəzalɛm nɛ́ ǹdə́ nyɔ̀nɔ̀ ga, bə̀ nʼê búbwéé bə̀ ń mə̂ ǹdə́ gu mú. 
ACT.25.25	Sə àmyɛ́ pwírí kaka tɛ̀nɛ́ rə̀ nʼê byili bə̀ ń mə̂ ǹdə́ gu yé. Sə ń cìcì byili bə̀ ń nə́ ń yâl bə̀ Orɔm pyɔ̌ mɔ́ bǔr ń bùrsí. Rə̀myɛ́ ce, à bʼa ce n vò gàà. 
ACT.25.26	Kɔn jʼà tɛ̀nɛ́ à nə pamparɛ̃ɛ̃ à bʼa kɛ̃ a byili pyɔ̌ mɔ́ nɛ ń yil yé. Wɔ́ rə̀myɛ́ yil à ce bə zə mɔ bə bə̀ á yé né. Kɔn du, ń zhǐ ǹ yé né pyɔ̌ Agərəpa. Bwə̂rh mo. Ń gə byili kɔn gə́ wɔ́ nɛ́, à mʼa zɛ̃̀ a ŋwɛ̀nɛ́ a nə kɔn a kɛ̃. 
ACT.25.27	È gə wɔ́ àmyɛ́ yilə, ǹ gə ce byə̀nə́-jì lò zhə̀l pyɔ̌ yé né ǹdə́ ǹ yə̀ ń yò kùr nɛ ń byili, rə̀ bə kùr zhe yé.”
ACT.26.1	Agərəpa wɔ̀ Pwəə ne: “Ǹ wɔ̌ ǹ zɔ̀m èlâsɛ̃´.”
ACT.26.1	Pwəə zɛ̃̀ n zhẽ̌ ń jɛ̃̀ dɛ̃̌ n wɔ̀: 
ACT.26.2	“Pyɔ̌ Agərəpa, à gə́ zhǐ ǹ yé né zà à la byili ywẽ̀ né nyɛ̀bɛ́ gakó Zhwifubá nʼê cĩ́ à yó w mó ce à wu nyɛ̀, 
ACT.26.3	bə̀ ǹ yě bə̀ lùl-e-pwírí y ǹdə́ bə̀ nyə̀-pàárɛ́ gə́ wɔ́ nɛ́ náàcɛ̀nɛ́. Rə̀myɛ́ ce, à nʼâ lwə̀l mɔ́, sə́ zhìlì ǹ yala nɛ ń cili kɔn dɛ̀bɛ́ à la zɔ̌m.
ACT.26.4	“Zhwifubá gakó yě à gə́ yàl nɛ́ à bə̀swɛ́nɛ́ yi ní ga à dwí rí wẽ́ ǹdə́ Zhərəzalɛm nɛ́. 
ACT.26.5	Bə̀ yě à pár kɔn dɛnɛ. Bə̀ yě bʼà wɔ́ Farɛzhɛ̃ɛ̃, e jʼà wɔ́ Farɛzhɛ̃ɛ̃bá bə̀ zum dɛ̃´dɛ̃´ Muyiisi nyə́ né zõ mó yil du bə̀ dwã bɛ́. Zhwifubá gə nʼê yàlá, bə̀ wɔ̌ bə̀ byili bə̀ nyǐ rə̀myɛ́ wɔ́ zhə̀nà. 
ACT.26.6	À nʼâ dɛ̃̀ kɔn dɛ́ dɛ̀bɛ́ Yi bwəl rə̀ nyí nə́ nàmbala bɛ́ nɛ mɔ́. Wɔ́ rə̀myɛ́ yil bə̀ zɔ nɛ èlâsɛ̃´ bə̀ mʼê bùrə̀. 
ACT.26.7	Nə́ dwí rí kwálsɛ́ shí ǹdə́ sə̀lyè y lyì bí nʼê dɛ̃̀ kɔn dɛ́ dɛ̀bɛ́ Yi bwəl rə̀ nyí mú, bə̀ mʼê cèrhé Yi cəcɛ̃ ǹdə́ nə̀nyɔ́nɔ́. Pyɔ̌ Agərəpa, àmyɛ nʼâ dɛ̃̀ kɔn dɛ́ rə̀myɛ́ mɔ́. Wɔ́ rə̀myɛ́ yil Zhwifubá nʼê cĩ́ ywẽ̀ à yó wə. 
ACT.26.8	Wɔ́ byè yil ámyɛ̌ Zhwifubá nə tʼá yâl á zwẽ nyí bə̀ nyǐ Yi mʼa bwìrhì cùùrì?
ACT.26.9	“Àmyɛ́ cìcì mú yʼà nʼâ bùl bʼà mə̂ sʼa wɛ̀rhɛ́ à gə́ wɔ̌ nɛ́ gakó a cɔ̀ Nazarɛtɛ lyì bal Yezu yil lé. 
ACT.26.10	Wɔ́ èta à yʼà nʼâ wɛ̀rhɛ́ nɛ́ Zhərəzalɛm nɛ́. Yi jì y vwĩ̀-zwə́lnə bé yé né cìnə́ bé yʼà pɔ nɛ sɔ́má à nʼâ zal Yi lyì nánzhəzhɔ̌ à ce byə̀nə́-jù wə̀. Sə bə̀ gə pɔ nyí bə̀ bə̀ mə̂ ǹdə́ gu, à wu yʼa zə nyɛ̀n rə̀ yilə. 
ACT.26.11	À yʼà nʼâ tó Zhwifubá dwã-gùúlí jìsí wẽ́ à nwɛ̀nɛ̀ Kristə-lyì bí, à nʼâ yâl a nyɛ́ɛ́ bɛ bə yẽ̌ Yezu ni zhú mú ni. À lyim yʼà zɛ̃̀ dɛ̃´dɛ̃´ ǹdə́ bɛ. A twèlé a vò a nwɛ̀nɛ̀ bɛ̀ cɛmɛ dwã w myɛ.
ACT.26.12	“Dɛ̃ rə̀dù, vwĩ̀-zwə́lnə bé yé né cìnə́ bé yʼà twĩ̀ nì à la Damaasɛ a vò a zə Kristə-lyì bí. 
ACT.26.13	Pyɔ̌ Agərəpa, à tú a yí sɔ́má yó, ǹdə́ yi rí yú yə́-pɛ̀lɛ́ ecəl wə, a jʼa nə pwẽ̀ nánfɔ̀lɔ̀ rə̀ shí dɛ̃̌, rə yə̂r rə kə́kɛ́lɛ́ àmyɛ́ ǹdə́ byɛ̀bɛ́ bə̀ yʼà tó ne mó ga. Rə̀ yʼà du nə̀nyɔ́nɔ́ pwẽ̀. 
ACT.26.14	Nə́ gakó jʼa ló tɛ̃´. A nyɛ̀ɛ̀ cəl rə̀ byẽ̀ nè ǹdə́ nə́ dwí rí zɔ̀mà rə wɔ̀: ‘Swəə, Swəə, byè yil ǹ nə́ ǹ nwɛ̀nɛ̀ nɛ̀? Byè yil ǹ nə́ ǹ jíjǐ ǹdə vwâm mɔ̀bɔ́ mə̀ cə́bal nə́ ń mà ǹdə́ də̀-dɔ̀lɔ̀ ta?’
ACT.26.15	“A zɛ̃̀ a bwə̀rh a wɔ̀: ‘Yó-cə́bal, ǹmyɛ́ wɔ́ mɔ̌ lò?’ N wɔ̀ nɛ̀: ‘Àmyɛ́ wɔ́ Yezu. Wɔ́ àmyɛ́ ǹ nə́ ǹ nwɛ̀nɛ̀ mɔ́. 
ACT.26.16	Zɛ̃̀ ń zhì dɛ̃̌, bʼà cír mó ǹ la yə̀ à tùntùnnə̀. Wɔ́ rə̀myɛ́ yil à byili mú à cìnə̀. Ǹ bʼâ yə̀ à zhə̀n-cínnə, mùnì ga ń byili lyì bí dwã bɛ́ nɛ kɔn gə́ tó né ń bə́ nə nɛ zà, sə́ byili bi kɔn dɛ̀bɛ́ à gwẽ̌ la ce ǹ yírhə́ nə mɔ́ myɛ. 
ACT.26.17	À bʼa yìlì mú Zhwifubá ǹdə́ byɛ̀bɛ́ bə̀ də̀ Zhwifubá mó wẽ́. Wɔ́ bə̀myɛ́ sõ à la mɔ́ nɛ́ tũ̌, 
ACT.26.18	mùnì ń púr bə̀ yírhə́, bə du cə-byín wẽ́ bə bə̀ pwẽ̀ wə̀; bə du Shətana jɔ̃̀ w bə zù Yi, mùnì bə nə bə̀ yə̀-bəlwàálɛ sǔbri, sə bə nə cəl jàà y kɛ̀bɛ́ Yi cĩ́ rə̀ lyì bí ni mú wẽ́.’
ACT.26.19	“Pyɔ̌ Agərəpa, kɔn zhí rə̀myɛ́ yi ní ga, à yə̀ kɔn dɛ́ dɛ̀bɛ́ Yi zhì dɛ̃̌ rə byili ni èta mɔ́ cẽ yé. 
ACT.26.20	À jɛ̀rɛ̀ a bwə̀l Yi zɔ̀mɛ̀ rɛ́ a byili Damaasɛ lyì bí ni; a zɛ̃̀ a bwə̀l lè a byili Zhərəzalɛm lyì bí ni; rə̀myɛ́ kwã nɛ́, a bwə̀l lè a byili Zhide tənà y lyì bí gakó ne; a zɛ̃̀ a bwə̀l lè a byili cɛmɛ nɛ́ dwã bɛ́ lyì bí ni, bə̀ bə̀ pyìrhí bə̀ wun bə zù Yi, sə bə twĩ̀ tùntwə̃̀ə̃̀ nyɛ̀bɛ́ nə̀ bʼa byili bə̀ bə̀ pyìrhí bə̀ wun zhə̀nà.
ACT.26.21	“Wɔ́ rə̀myɛ́ è ce Zhwifubá zə nɛ ǹdə́ à ŋwɛ́nɛ́ Yi jì y kɔ̀nɔ́ w wa, bə̀ yʼà nʼê yâl bə gu ni. 
ACT.26.22	Sə Yi sɛ̃ nɛ kɔn mʼe yí zà, à gwẽ̌ zhǐ à wɔ́ rə̀ zhə̀n-cínnə lyì-fwààlɛ̀ ǹdə́ byɛ̀bɛ́ bə̀ də̀ lyì-fwààlɛ̀ ga yé né. Wɔ́ kɔn dɛ́ dɛ̀bɛ́ Yi nyì-zwennə bé ǹdə́ Muyiisi byili bə̀ rə̀ mə̂ sə rə wɛ̀rhɛ́ mɔ́ yò à nʼâ zɔ̀mà, sə è də̀ kɔn dõ yé. 
ACT.26.23	Bə̀ wò bə̀ bə̀ mʼa nwɛ̀nɛ̀ Kristə mó, sə wɔ́ ńmyɛ̌ ń mà n yə̀ nã́yə́ə́ mó n bwìrhì n zɛ̃̀ n du cùùrì wẽ́, n bwə̀l pwẽ̀ dé yò n byili Zhwifubá ǹdə́ byɛ̀bɛ́ bə̀ də̀ Zhwifubá mó ne.”
ACT.26.24	Pwəə gwẽ̌ nə́ ń byili kɔn gə́ tó né mó, sə Fesətuusi bya n wɔ̀ mɔ̀: “Ǹ cèrhè dɛ̃´dɛ̃´; rə̀myɛ́ ce ǹ wu w jé ń jǐrh nyə̀nyà.”
ACT.26.25	Pwəə wɔ̀ mɔ̀: “À yó-cə́bal mɔ́ sõ, à yə̀ nyə̀nyà jǐrh yé. Zɔ̀mà nɛ́ nyɛ̀bɛ́ à nʼâ byili mú wɔ́ zhə̀nà. Nə̀ də̀ zɔ̀mà nyɛ̀bɛ́ nə̀ bə kùr zhe yé. 
ACT.26.26	Pyɔ̌ Agərəpa də̀ zhə-bal ywẽ̀ né nyɛ̀bɛ́ wẽ́ yé. Ń yě nə̀ yé-shò. Nə̀ yə̀ shèè gɔ́gwã́ w nə mʼe wɛ̀rhɛ́ yé. Wɔ́ rə̀myɛ́ è ce à mʼa zɔ̀m kɔn gakó ń yé né ǹdə́ à wu gakó. 
ACT.26.27	Pyɔ̌ Agərəpa, ǹ nə́ ǹ zwẽ kɔn dɛ̀bɛ́ Yi nyì-zwennə bé byili mú nyí? À nʼâ bùl bə̀ nyǐ ǹ nə́ ǹ zwẽ rə̀ nyí.”
ACT.26.28	Agərəpa wɔ̀: “Ǹ nə́ ǹ yâl ń ce a jǐrh Kristə-lò ǹ kùr yó èlâsɛ̃´?”
ACT.26.29	Pwəə wɔ̀ mɔ̀: “È gə wɔ́ èlâsɛ̃´, ráá kɔn mʼa dɛnɛ ń mə́ jǐrh Kristə-lò myɛ, àmyɛ́ nʼâ lwə̀l Yi ni sʼe bə̀kʼa yə̀ ǹ dúdú yé, sʼe yə̀ ámyɛ̌ byɛ̀bɛ́ gakó á zhǐ zà á nʼá cili à zɔ̀mà nɛ́ mɔ́, mùnì ga ámyɛ jǐrh ǹdə àmyɛ ta. Sə à tʼâ yâl bə̀ bə̀ zə ámyɛ bə lyẽ ǹdə àmyɛ́ ta yé.”
ACT.26.30	Rə̀myɛ́ yó, pyɔ̌ mɔ́ ǹdə́ cɔ w cə́bal mɔ́ ǹdə́ Bereniisi, e súlí lyì bí byɛ̀bɛ́ bə̀ yʼà tó bə̀ ŋwɛ́nɛ́ gàà mɔ́ gakó shí tɛ̃´ bə zɛ̃̀, 
ACT.26.31	bə zə dwã bə vò kwã nɛ́, bə̀ nʼê zɔ̀m ǹdə́ dwã bə̀ zhe: “Bal mɔ́ mɔ̀bɔ́ yə̀ kaka wɛ̀rhɛ́ rə̀ nʼê byili bə̀ ń mə̂ ǹdə́ gu, ráá byə̀nə́-jù w co yé.”
ACT.26.32	Agərəpa zɛ̃̀ n wɔ̀ Fesətuusi ni: “Ń gə yà ń yə̀ wə̀l bə̀ wɔ́ Orɔm pyɔ̌ mɔ́ ń mà n bùr ń bùrsí, nə́ yʼâ bʼâ dwĩ̀ mù.”
ACT.27.1	Rə̀myɛ́ kwã nɛ́, bə zɛ̃̀ bə pə nə́ba sɔ́má bə̀ nə́ zhəl nə́ zù bǔ-bwəl nə́ byɛrhɛ nə́ vò Yitəlyi. Bə ce Pwəə ǹdə́ byə̀nə́-jì lyì dwã màngɛlɛ́ tó shə̀dɛ́ɛ́sɛ zɔ̌m yó-cə́bal mə̀dù ń yíl Zhilyuusi ni. Ńmyɛ̌ ǹdə́ ń shə̀dɛ́ɛ́sɛ́ ŋwɛ́nɛ́ gùlú w kɔ̀bɔ́ bə̀ yʼà nʼê byẽ̀ bə̀ “Orɔm pyɔ̌ shə̀dɛ́ɛ́sɛ” mɔ́ wẽ́. 
ACT.27.2	Nə́ yí nə́ nə bǔ-bwəl rə̀dù rə̀ yʼà shí cɔ w kɔ̀bɔ́ bə̀ nʼê byẽ̀ bə̀ Adərəmyiiti mú, rə̀ nʼê zhǐr rə̀ la Azhi tənà y cɛmɛ nɛ́ nyɛ̀bɛ́ nə̀ bwə́l nə̀-fɔ̀lɔ̀ w nɛ mɔ́ wa. Masɛdwanɛ tənà y cɔ w bə̀ nʼê byẽ̀ bə̀ Tesəloniki mú lyì bal mə̀dù yà ń tó nə́ba. Ń yíl Arəsətarkɛ.
ACT.27.3	È zɛ̃̀ nəkɔkɔ́lɛ́ yá, nə́ yí Shədɔ̃. Zhilyuusi yà ń zhe Pwəə náàcɛ̀nɛ́. N pɔ̃ sɔ́má n vò n nə ń dɔwabá, bə sɛ̃ mɔ ǹdə́ kɔn dɛ̀bɛ́ ń zhe rə̀ tum. 
ACT.27.4	Rə̀myɛ́ kwã nɛ́, nə́ zhǐr gàà nə́ la, sə nə́ pwírí zho w zâ né yé. Rə̀myɛ́ ce, nə́ kʼá byə́byɛ́lɛ́ nə́ tó cɔ w ò ŋwɛ́nɛ́ nɛ̃̌ mɔ́ cəcəl w ò yíl Shipiri mú kwã nɛ́. 
ACT.27.5	Nə́ lyɛ̃ nə́ tó nɛ̃̌ mɔ́ w kɔn zâ Shilishi tənà y ǹdə́ Pə̃fyili tənà y səta nə́ mʼé yí Myəra, Lyisi tənà y wa. 
ACT.27.6	Shə̀dɛ́ɛ́sɛ yó-cə́bal mɔ́ nə bǔ-bwəl rə̀dù gàà rə̀ yʼà shí cɔ w bə̀ nʼê byẽ̀ bə̀ Alɛsãdəri mú, rə̀ nʼê zhǐr rə̀ la Yitəlyi, n já n ce nə́ zù rə̀myɛ́.
ACT.27.7	Nə́ wɛ̀rhɛ́ dwã nánzhəzhɔ̌ ǹdə́ bǔ-bwəl lé nʼê zhə̀l námpɔ́lɛ́ námpɔ́lɛ́. Nə́ nwɛ̀nɛ̀ nwɛ̀nɛ̀ nə́ bʼě bwəlse cɔ w kɔ̀bɔ́ bə̀ nʼê byẽ̀ bə̀ Ciniidi mú. Zho w gə́ yʼà zâ nə́ yé mó ce, nə́ kʼá tó jàà èdù səta è yíl Saləmɔnnɛ. Nə́ lyɛ̃ nə́ byə́byɛ́lɛ́ nə́ tó cɔ w ò ŋwɛ́nɛ́ nɛ̃̌ mɔ́ cəcəl w bə̀ nʼê byẽ̀ bə̀ Kərɛtɛ mɔ́ kwã nɛ́. 
ACT.27.8	Nə́ kwè Kərɛtɛ bù-cǔ w dwɛ̀lɛ̀, nə́ nwɛ̀nɛ̀ nwɛ̀nɛ̀ ǹdə́ bǔ-bwəl lé nə́ vò nə́ yí jàà èdù bə̀ nʼê byẽ̀ bə̀ “Bǔ-bwələ zhǔ jàà kɛ̀bɛ́ è càn”. Jàà y èmyɛ́ ǹdə́ cɔ w kɔ̀bɔ́ bə̀ nʼê byẽ̀ bə̀ Lazɛ mɔ́ bwə́l dwã nɛ.
ACT.27.9	Nə́ gə́ dɛnɛ mɔ́ ce, yi-byíní cànà y nyì-lyõṍ w yʼà lyɛ̃. Kɔn zɛ̃̀ e jǐrh zwini ǹdə́ bǔ-bwəl mʼe vò jàà wà. 
ACT.27.10	Pwəə zɛ̃̀ n wɔ̀: “À lyì, à yě bə̀ zwini la nɛ́ yál dɛ̃´dɛ̃´ sɔ́má y yó. Bǔ-bwəl lé ǹdə́ wẽ̀ dé tɛ̀bɛ́ rə̀ ŋwɛ́nɛ́ rə̀ wẽ́ mó la zhìlù. Sə nə́myɛ̌ cìcì mú gə yə̀ dɛ̃̀, nə́ tʼá la lú yé.”
ACT.27.11	Shə̀dɛ́ɛ́sɛ yó-cə́bal mɔ́ yà ń zhe lò mó mɔ̀bɔ́ ń nə́ ń dùr bǔ-bwəl lé mó ǹdə́ bǔ-bwəl lé cə́bal mɔ́ zhə̀n du Pwəə zɔ̀mà nɛ́. 
ACT.27.12	Kɔn súlí myɛ, è gə́ yʼà wɔ́ wàr yi mú ce, bə̀ yʼà wàr bə̀ bʼa mɛ̃ jàà y èmyɛ́ wẽ́ yé. Wɔ́ rə̀myɛ́ è ce, lyì bí byɛ̀bɛ́ bə̀ yʼà ŋwɛ́nɛ́ bǔ-bwəl lé wẽ́ mó nánzhəzhɔ̌ yʼà nʼê yâl sə bə zhǐr gàà ǹdə́ kɔn gə wɔ̌, sə bə lyɛ̃ bə yí bǔ-bwələ jàà dõ wə. Bə̀ nʼê byẽ̀ jàà y èmyɛ́ bə̀ Fənishi. Èmyɛ ŋwɛ́nɛ́ Kərɛtɛ nɛ́. È zâ yi-zùr səta. Wɔ́ gàà bə̀ yʼà nʼê yâl bə mɛ̃ nɛ́ bə dɛ̃̀ wàr yi rí gə tú è lyɛ̃.
ACT.27.13	Rə̀myɛ́ yi ní, zho zɛ̃̀ o shí nə́ jə̀gwã̀ nɛ̀ ò nʼô ce námpɔ́lɛ́ námpɔ́lɛ́. Lyì bí byɛ̀bɛ́ bə̀ ŋwɛ́nɛ́ bǔ-bwəl lé w mó pwírí kɔn bʼa yə̀ ǹdə bə̀ gə́ nʼê yâl nɛ́. Bə jʼa zhǐr ǹdə́ bǔ-bwəl lé bə kwè Kərɛtɛ bù-cǔ w dwɛ̀lɛ̀ bə̀ mʼê la. 
ACT.27.14	Nə́ gə́ zhǐr námpɔ́lɛ́, zho nánfɔ̀lɔ̀ kʼa shí nə́ jə̀jĩ́ ni, Kərɛtɛ pyààrɛ́ səta, o zɛ̃̀ ò nʼô ce. 
ACT.27.15	Zho w jʼa zə bǔ-bwəl lé ò la. O ce rə̀ kʼê wàr sə rə zâ nə́ gə́ yʼâ nʼé yâl má yé. O jʼa zə nə́ba ò mʼô la.
ACT.27.16	Cə-bwɛ̀lɛ́ èdù ŋwɛ́nɛ́ nɛ̃̌ mɔ́ cəcəl wə, è yíl Kɔda. Nə́ vò nə́ tó è səta nə́ rʼé lyɛ̃. Bǔ-bwəl námpɔ́lɛ́ yʼà lyẽ nánfɔ̀lɔ̀ w kwã ǹdə́ nyínsi lyì bí zõ yilə. Sə nə́ gə́ yú cə-bwɛ̀lɛ́ y èmyɛ́ səta, e cə̀r zho w yé ne, ce nə́ ŋwɛ̀nɛ́ nə́ nwɛ̀nɛ̀ nwɛ̀nɛ̀ nə́ vwɛ̃ vwɛ̃ bǔ-bwəl lé námpɔ́lɛ́ yá, 
ACT.27.17	nə́ kwè y nə́ cĩ́ nánfɔ̀lɔ̀ w wa. Lyì bí byɛ̀bɛ́ bə̀ nʼê dùr rè mó zɛ̃̀ bə zə nyínsi bə lyẽ nánfɔ̀lɔ̀ wá, bə zɛ̃̀ bə̀ nʼê bùl bə̀ bǔ-bwəl lé gə è bwəlse nyɔ̀rhɔ́ w ò ŋwɛ́nɛ́ Lyibyi bù-cǔ w səta mɔ́ nɛ. Ywẽ zɛ̃̀ rə̀ zhe be bə̀, dɛ̀ga rə̀ bʼa yí nyɔ̀rhɔ́ w nɛ rə tu. Dɔ̌ nánfɔ̀lɔ̀ òdù yʼà ŋwɛ́nɛ́ rə̀ wẽ́. Ywẽ dé ce bə lyẽ w bǔ-bwəl lé ne, bə ji nɛ̃̌ mɔ́ wa, o zə rɛ o zâ zho w gə́ la mə̀gã̌ mɔ́.
ACT.27.18	Zho w jʼa gwẽ̌ cə̀ə̀lè ò nʼô nwɛ̀nɛ̀ nə́ba dɛ̃´dɛ̃´, rə̀myɛ́ zɛ̃̀ nəkɔkɔ́lɛ́ yá, lyì bí zɛ̃̀ bə̀ nʼê vùr wẽ̀ dé tɛ̀bɛ́ rə̀ ŋwɛ́nɛ́ bǔ-bwəl lé wẽ́ mó bə̀ lwé nɛ̃̌ mɔ́ wa. 
ACT.27.19	È lyẽ̌ yùwə̀, bə pwà bǔ-bwəl lé cìcì wu w wẽ̀ dé bə dwĩ̀ nɛ̃̌ mɔ́ wa.
ACT.27.20	Nə́ wɛ̀rhɛ́ dwã nánzhəzhɔ̌ ǹdə́ yi rí yə̀ dwi lò nə rɛ ǹdə́ ń yírh yé; cã̀mə́sɔ̀wá myɛ yə̀ dwi cəcɛ̃ nɛ lò nə y ǹdə́ ń yírh yé. Zho w yʼà gwẽ̌ nʼô ce dɛ̃´dɛ̃´. Rə̀myɛ́ ce, nə́ yʼâ kʼé tʼá bùl bə̀ nə́ bʼâ lú gaga yé.
ACT.27.21	Lyì bí byɛ̀bɛ́ bə̀ yʼà ŋwɛ́nɛ́ bǔ-bwəl lé wẽ́ mó jʼa dɛnɛ ǹdə́ kùjú jú. Rə̀myɛ́ yó, Pwəə zɛ̃̀ n zhì lyì bí gakó yé né n wɔ̀ bɛ: “À lyì, á gə yʼâ cili à zɔ̀mà nɛ́, nə́ mɛ̃ Kərɛtɛ nɛ́, nə́ yʼâ tʼá la zwini rí tɛ̀bɛ́ nɔ yé, wẽ̀ dé tɛ̀bɛ́ rə̀ jé mó myɛ yʼà tʼâ la jó yé. 
ACT.27.22	Sə èlâsɛ̃´, à nʼâ lwə̀l ába sʼá zə á wun, bə̀ lò mə̀dù ga tá ń la cú á wẽ́ yé. Bǔ-bwəl lé dúdú rə̀ mʼa jé. 
ACT.27.23	Yi rí tɛ̀bɛ́ à nʼâ cèrhé, rə̀ cǐ ni mú twĩ̀ rə̀ màlɛ́ka cəcɔ̃ wa, 
ACT.27.24	e wɔ̀ nɛ̀: ‘Pwəə, bə̀ká dùr ywẽ yé. Bə̀ mʼa zə mɔ́ bə vò bə mʼe bùr Orɔm pyɔ̌ mɔ́ yé né. Yi mʼa tə̀ ǹmyɛ́ yil rə ce lyì bí byɛ̀bɛ́ bə̀ tó mó bə̀ ŋwɛ́nɛ́ bǔ-bwəl lé wẽ́ mó gakó lú.’ ”
ACT.27.25	N súlí n wɔ̀ bɛ: “Rə̀myɛ́ ce, à lyì, zəna á wun, bʼà yě pamparɛ̃ɛ̃ bə̀ dɛ̀bɛ́ Yi byili ni mú bʼa yə̀ zhə̀nà. 
ACT.27.26	Sə cɔ òdù ŋwɛ́nɛ́ nɛ̃̌ mɔ́ cəcəl wə. Nɛ̃̌ mɔ́ bʼa dul bǔ-bwəl lé ò bù-cǔ w yó, ǹdə́ nə́ ga.”
ACT.27.27	Dwã shí ǹdə́ nə̀na ǹdə́ nə́ ŋwɛ́nɛ́ Mədətərənɛ nə̀-fɔ̀lɔ̀ w wẽ́, zho w yʼà nʼô lyɛ̀ɛ̀ nə́ba. Èmyɛ́ cəcɛ̃ y yùwə̀, cɛ y gə́ tú e swəl, lyì bí byɛ̀bɛ́ bə̀ nʼê dùr bǔ-bwəl lé mó yʼà nʼê bùl bə̀ rə̀ bwəlse cɛ y nɛ. 
ACT.27.28	Bə zɛ̃̀ bə kwè nyíní y è yʼà ŋwɛ́nɛ́ bǔ-bwəl lé wẽ́, bə̀ lyẽ cɔ̀bɔ́ nɛ mɔ́, bə ji nɛ̃̌ mɔ́ w bə mʼe myɛrhɛ mə̀ lyìmì rí. Bə pwírí mə̀ lyìmì rí yú mɛ́tərɛ shə́-ètɔ̀ ǹdə́ bwàlpyɛ̀. Bə̀ gə́ twẽ̌ bə yí yé né námpɔ́lɛ́, bə kʼe myɛrhɛ nɛ̃̌ mɔ́ lyìmì rí, bə pwírí rə̀ bɔ̀, rə jǐrh mɛ́tərɛ shí-èlyè ǹdə́ lyɛlɛ. 
ACT.27.29	Ywẽ yʼà zhe be, bə̀ dɛ̀ga bǔ-bwəl lé bʼa zhə̀r nə̀myìn-pyàr nɛ̀. Bə zɛ̃̀ bə kwè nyínsi sə̀na sə̀ yʼà ŋwɛ́nɛ́ bǔ-bwəl lé wẽ́, bə̀ lyẽ cə̂brɛ nánfwààlɛ̀ nɛ́, bə zə rɛ bə lyẽ bǔ-bwəl lé kwã nɛ́ bə ló nɛ̃̌ mɔ́ wa, mùnì ga bǔ-bwəl lé ŋwɛ̀nɛ́ rə zhì, bə̀ mʼê dɛ̃̀ cə-lár ǹdə́ cə̀cɔ̀rɔ́.
ACT.27.30	Lyì bí byɛ̀bɛ́ bə̀ nʼê dùr bǔ-bwəl lé mó yʼà nʼê yâl bə shə́r bə dùr mùnì ga bə lú. Bə zɛ̃̀ bə shèè bə vùr bǔ-bwəl lé námpɔ́lɛ́ y bə ji nɛ̃̌ mɔ́ wa, bə zɛ̃̀ bə̀ nʼê wɛ̀rhɛ́ ǹdə wɔ́ cə̂brɛ dwã bə̀ la bǔ-bwəl lé yé né lyõ bə ló nɛ̃̌ mɔ́ wẽ́ ta. 
ACT.27.31	Pwəə wɔ̀ shə̀dɛ́ɛ́sɛ́ ǹdə́ sə̀ yó-cə́bal mɔ́ nɛ: “Á gə yẽ̌ lyì bí byɛ̀bɛ́ èta mɔ́ shə́r bǔ-bwəl lé wə, á tʼá la lú yé.” 
ACT.27.32	Shə̀dɛ́ɛ́sɛ́ zɛ̃̀ sə gõ nyínsí shɛ̀bɛ́ sə̀ lyẽ bǔ-bwəl lé námpɔ́lɛ́ y nɛ mɔ́, nɛ̃̌ mɔ́ zə rɛ mə lyɛ̃.
ACT.27.33	Pwəə zɛ̃̀ n wɔ̀ lyì bí gakó ne ǹdə́ cɛ y gwẽ̌ yə̀ lɛ́, bə̀ bə̀ jí kùjú. Ń wòwə̀: “Á gə́ nʼá dɛ̃̀ bə̀ zho w kwi mú, zà wɔ́ dwã shí ǹdə́ nə̀na, ǹdʼá gwẽ̌ yə̀ kùjú á nyú w ce yé. 
ACT.27.34	A zɛ̃̀ à nʼâ lwə̀l ába sʼá jí kùjú á bʼá zwẽ á myə̂l lé, bʼâ mə̀dù ga ywə́ èdù myɛ cìcì tʼâ la tɛ̃´ tu yé.”
ACT.27.35	Ń gə́ wò èta, n zɛ̃̀ n kwè búrú, n ce Yi nə̀bán lyì bí gakó yé né, n zɛ̃̀ n kə́ w dwã w ń nə́ ń dɔ̀mà. 
ACT.27.36	Bə̀ gakó wun za, bə̀myɛ zɛ̃̀ bə jí kùjú. 
ACT.27.37	Sə nə́myɛ̌ byɛ̀bɛ́ nə́ yʼâ ŋwɛ́nɛ́ bǔ-bwəl lé wẽ́ mó gakó yʼâ wɔ́ nunə zwã̌-àlyè ǹdə́ shə́-shàlpyɛ̀ ǹdə́ bwə̀ldù. 
ACT.27.38	Bə̀ gə́ jú bə sú, bə pwà jíjí-ywə́ə́lé bə ló nɛ̃̌ mɔ́ wa, mùnì ga bǔ-bwəl lé jǐrh fúlə́ə́.
ACT.27.39	Cɛ y gə́ lɔ́wá, byɛ̀bɛ́ bə̀ nʼê dùr bǔ-bwəl lé mó nə bù-cǔ wə́, sə bə̀ yʼà yə̀l bù-cǔ w òmyɛ́ mɔ́ pár yé. Bə zɛ̃̀ bə nə nə̀-fɔ̀lɔ̀ w gɔ́gwã́ èdù ǹdə́ nyɔ̀rhɔ́ ò pyě də̀dóló nɛ̃̌ mɔ́ wa, sə bə̀ yʼà nʼê yâl ǹdə́ bə̀ gə wɔ̌ sə bə zə bǔ-bwəl lé bə yí gàà, sə bə ce rə zhì. 
ACT.27.40	Bə zɛ̃̀ bə lwə̂r cə̂brɛ́ bə ló mwə̃́ y wə, bə jʼa zhízhílí bə bwèlé bǔ-bwəl lé nə̀núsí nyínsí, bə zɛ̃̀ bə twẽ̌ bǔ-bwəl lé kàmə̀-jɛ̃̀ y nánfwɛ̀lɛ̀ y e bə̀ dɛ̃̌, zho w zɛ̃̀ ò nʼô cìrh rè rə zâ nyɔ̀rhɔ́ w səta. 
ACT.27.41	Nɛ̃̌ mɔ́ yʼà nʼê dùr mə̀ jəl dwã jàà èdù wẽ́, sə mə̀ yʼà pwà nyɔ̀rhɔ́ mə cĩ́ dwã yó gàà. Bǔ-bwəl lé gə́ yú gàà, rə̀ yé y mɔ́rh. Rə̀ kʼê wàr sə rə twẽ̌ yé, sə nə̀-zha y yʼà nʼê wǔr rə̀ kwã yá.
ACT.27.42	Shə̀dɛ́ɛ́sɛ́ zɛ̃̀ sə̀ nʼê yâl sə gu byə̀nə́-jì lyì bí, mùnì mə̀dù ga bə̀ká n tu nɛ̃̌ mɔ́ wẽ́ n ŋwɛ̀nɛ́ n yɛ n jé yé. 
ACT.27.43	Sə shə̀dɛ́ɛ́sɛ́ yó-cə́bal mɔ́ gə́ yà ń nə́ ń yâl n zwẽ Pwəə mó ce, ń yə̀ shɛ̀nɛ́ sə gu bi yé. N pə nyí shə̀dɛ́ɛ́sɛ́ ǹdə́ byə̀nə́-jì lyì bí ga nɛ, bə̀ byɛ̀bɛ́ bə̀ gə yě nɛ̃̌ yɔ, sə bə zɛ̃̀ bə fwɛ̃´ nɛ̃̌ mɔ́ wa, bə vò bù-cǔ w ni, 
ACT.27.44	sə byɛ̀bɛ́ bə̀ dàl mɔ́ zə táàbàr, ráá bǔ-bwəl lé yəywaalɛ́ rə̀ dàl mɔ́ bə mʼe vò. Wɔ́ èta nə́ wɛ̀rhɛ́ nɛ́ nə́ bʼé ŋwɛ̀nɛ́ nə́ yí bù-cǔ w ni sə nə́ gakó lú.
ACT.28.1	Nə́ gə́ lú nə́ zhɛ̀, nə́ zɛ̃̀ nə́ lwar bə̀ cɔ w ò ŋwɛ́nɛ́ nə̀-fɔ̀lɔ̀ w cəcəl w mó yíl Maltɛ. 
ACT.28.2	Sə ò lyì bí zɔ nə́ba náàcɛ̀nɛ́. Dwà yʼà nʼê nywɛ̀. Rə̀myɛ́ ce wàr rɛ́ yʼà ŋwɛ́nɛ́. Bə zɛ̃̀ bə jéé myǐn tɛ̃´, bə byẽ̀ nə́ba, nə́myɛ̌ ǹdə́ bə̀myɛ́ ga kə́kɛ́lɛ́ mɔ nə́ rʼé ywə̀lə̀.
ACT.28.3	Pwəə zɛ̃̀ n pwà də̀-bwàálɛ ń la myǐn mú w co, sə́ nyǐ kùwə̀ yʼà ŋwɛ́nɛ́ də̀-bwàálɛ́ wa. Myǐn mú lumi rí gə́ kwə̀l yə̀, e jʼa shə́r e byə́byɛ́lɛ́ ń jɛ̃̀ nɛ̀. 
ACT.28.4	Cɔ w lyì bí gə́ nɔ kùwə̀ y è byə́byɛ́lɛ́ ń jɛ̃̀ y nɛ, bə zɛ̃̀ bə̀ nʼê zɔ̀m ǹdə́ dwã bə̀ zhe: “Dǒ dǒ myɛ bal mɔ́ mɔ̀bɔ́ mà n yə̀ lyì-gurnə. Ń lú nə̀-fɔ̀lɔ̀ w wa, sə ǹdə́ rə̀myɛ́ ga, Yi gə́ wɔ́ cángá mɔ́ ce, rə̀ tʼâ yâl bə̀ ń yál nɛ́ yé.”
ACT.28.5	Pwəə zhɛ́rhɛ́ kùwə̀ y n ji myǐn mú wə, sə è yə̀ mɔ kaka wɛ̀rhɛ́ yé. 
ACT.28.6	Bə̀ gakó yʼà nʼê bùl bə̀ ń mà n nyə̀lɛ̀, ráá ń mà n tu tɛ̃´ n já n cì. Sə bə̀ dɛ̃̀ dɛ̃̀ rə̀myɛ́ bə ga, kɔn dɛnɛ, bə pwírí kaka yə̀ mɔ̀ wɛ̀rhɛ́ yé. Bə̀ bùlə̀ né kʼa zhízhílí, bə zɛ̃̀ bə wɔ̀ bə̀ ń wɔ́ yi.
ACT.28.7	Cɔ w lò mó mɔ̀bɔ́ ń yà ń wɔ́ lyì-fɔ̀lɔ̀ du lyì bí gakó mó yà ń zhe jàà bwə́lbwə́l gàà. Lò mó ńmyɛ̌ mɔ́ yà ń yíl Pubyiliyuusi. Ńmyɛ̌ mɔ́ ce nə́ bə̀ ń sõ kɛ̀lɛ́ wa, nə́ wɛ̀rhɛ́ dwã nə̀tɔ̀, sə ń zɔ nə́ba cɛ̀nɛ̀ ǹdə ń dɔwabá ta. 
ACT.28.8	Ń da jà ń yà ń bə jàn zhe yé. Pɔ̃̀ɔ̃́ ǹdə́ sábá yʼà zhe mo ń pyě tɛ̃´. Pwəə vò n nə mɔ, n cĩ́ jɛ̀rh ń yó, n lwə̀l Yi ń yilə, n wárh.
ACT.28.9	Rə̀myɛ́ yó, cɔ w nə̀bwànà dwã nánzhəzhɔ̌ yʼà nʼê twí Pwəə sõ, ń wárh bɛ. 
ACT.28.10	Sə rə̀myɛ́ ce lyì bí yʼà nʼê nyàm nə́ba. Nə́ gə́ tú nə́ rʼé zhìrə́, bə pə nə́ba kɔn dɛ̀bɛ́ gakó nə́ zhe rə̀ tum sɔ́má y kǒ yilə.
ACT.28.11	Nə́ wɛ̀rhɛ́ cànsɛ̀ sə̀tɔ̀ Maltɛ nɛ́, nə́ zɛ̃̀ nə́ zhǐr. Bǔ-bwəl rə̀dù yʼà shí Alɛsãdəri, sə è gə́ yʼà wɔ́ wàr yi mú ce rə̀ yʼà mɛ̃ Maltɛ nɛ́. Wɔ́ rə̀myɛ́ nə́ jʼá zù. Bə̀ yʼà nʼê byẽ̀ dè bə̀ “Kasətɔɔrɛ”, bə jʼà nʼê byẽ̀ dè bə̀ “Poluusi” myɛ.
ACT.28.12	Nə́ gə́ yú Sərəcuusi, nə́ mɛ̃ gàà nə́ wɛ̀rhɛ́ dwã nə̀tɔ̀. 
ACT.28.13	Nə́ zhì gàà nə́ kʼé zù bǔ-bwəl lé nə́ tó bù-cǔ w vɔ̃̀ nɛ̀, nə́ lyɛ̃ nə́ vò Erəjo. È zɛ̃̀ nəkɔkɔ́lɛ́ y yùwə̀, zho w jʼa shí nə́ kwã ò nʼô cìrh nə́ba, nə́ jʼá yí Puzoole nə́ dwã nə̀lyè yùwə̀. 
ACT.28.14	Sə nə́ nɔ Kristə-lyì cɔ w òmyɛ́ wẽ́. Bə lwə̀l nə́ba bə̀ nə́ mɛ̃ bə̀ sõ nə́ wɛ̀rhɛ́ dwã nyàlpyɛ̀. Wɔ́ èta nə́ Orɔm y zhəl mó tó né.
ACT.28.15	Cɛmɛ nə̀lyè yʼà ŋwɛ́nɛ́ sɔ́má y yó; òdù w zhe ya, bə̀ nʼê byẽ̀ bə̀ Apyuusi-ya; ò dõ mó yíl Zulə́-jààsɛ̀-sə̀tɔ̀. Sə Orɔm Kristə-lyì bí gə́ nyɛ̀ɛ̀ bə̀ nə́ bànà, bə bʼe jəl nə́ba jààsɛ́ sə̀myɛ́ wẽ́. Pwəə gə́ nɔ bɛ, n ce Yi nə̀báná, sə ń wu kʼa za. 
ACT.28.16	Nə́ gə́ yú Orɔm, bə pə jàà Pwəə ne ń dúdú, ǹdə́ shə̀dáá èdù è la mɔ yìlù.
ACT.28.17	Pwəə gə́ yú Orɔm n zhɛ̀, ń dwã nə̀tɔ̀ yù w n zɛ̃̀ n byẽ̀ Zhwifubá byɛ̀bɛ́ bə̀ ŋwɛ́nɛ́ Orɔm nɛ́ mɔ́ yé né cìnə́ bé bə bə̀ ń sõ. Bə̀ gə́ tú bə nə dwã ń sõ bə zhɛ̀, n zɛ̃̀ n wɔ̀ bɛ: “À yə̀ nə́ dwí rí gwar, a jʼà yə̀ nə́ nàmbala bɛ́ lùl-e-pwírí y myɛ nə dwé yé. E jà ǹdə́ rə̀myɛ́ ga, bə̀ zɔ nɛ Zhərəzalɛm nɛ́ bə pə Orɔm lyì bí ni. 
ACT.28.18	Orɔm lyì bí zɛ̃̀ bə bwə̀rh nè kɔn gə́ tó né, bə pwírí à yə̀ kaka wɛ̀rhɛ́ rə̀ nʼê byili bʼà mə̂ ǹdə́ gu yé. Bə zɛ̃̀ bə̀ kʼâ nʼê yâl bə dwĩ̀ nì. 
ACT.28.19	Zhwifubá zɛ̃̀ bə̀ tʼâ yâl bə̀ bə̀ dwĩ̀ nì yé. Wɔ́ rə̀myɛ́ è ce a zɛ̃̀ a byili bə̀ wɔ́ Orɔm pyɔ̌ mɔ́ à nʼâ yâl bə̀ ń bǔr à bùrsí, sə à yə̀ shɛ̀nɛ́ a tə̀ rə̀myɛ́ yil a cĩ́ yò à dwí rí yó w yé. 
ACT.28.20	Wɔ́ rə̀myɛ́ yil à nʼâ yâl sə nə́ nə dwã, a byili ába bə̀ wɔ́ à gə́ zhí mɔ̀bɔ́ Esərayɛl lyì bí nʼê dɛ̃̀ mɔ́ ni mú è ce bə zə nɛ bə lyẽ ǹdə́ nyáná nɛ́.”
ACT.28.21	Bə zɛ̃̀ bə wɔ̀ mɔ̀: “Bə̀ yə̀ sɛ́bɛ́ rə̀dù ga kɛ̃ rə shí Zhide rə bə̀ nə́ sõ nyɔ̀nɔ̀ rə zɔ̀m ǹ yò yé. Nə́ dwí rí lò mə̀dù ga myɛ kə́ ń yə̀ twí n wɔ̀ nə́ba kaka, ráá n zɔ̀m ǹ yil námməlwɛ̀lɛ́ yé. 
ACT.28.22	Nə́ yě bə̀ jààsɛ́ gakó lyì bí bə sɔ́má y kɛ̀bɛ́ ǹ zù mú só yé. Rə̀myɛ́ ce, nə́ rʼé yâl sə ǹmyɛ́ cìcì mú byili nə́ba kɔn dɛ̀bɛ́ ǹ nə́ ǹ bùlə̀.”
ACT.28.23	Bə̀myɛ́ ǹdə́ Pwəə ga zɛ̃̀ bə pə dɛ̃ bə̀ la kʼe mʼe nə dwã. Dɛ̃ rɛ́ rə̀myɛ́ yù w Zhwifubá bə̀ Pwəə sõ nánzhəzhɔ̌ dwini shãã ga mɔ́. Pwəə byili zɔ̀mà nánzhəzhɔ̌; ń yà ń nə́ ń zɔ̀m Yezu yò ń byili bi, sə ń yà ń nə́ ń wɛ̀rhɛ́ ń gə́ wɔ̌ nɛ́, ń tó Muyiisi nyə́ né ǹdə́ Yi nyì-zwennə bé sábá nɛ́ dɛnnɛ ń byili bi, mùnì ga bə zwẽ nyí bə zù Yezu Kristə. Sə bə̀ jòm bə cili zɔ̀mà nɛ́ nə̀myɛ́ nəkɔkɔ́lɛ́ kɔn mʼe yí də̀dɛ̀nɛ́. 
ACT.28.24	Lyì jàlà shɛ̀nɛ́ bə zwẽ kɔn dɛ̀bɛ́ Pwəə byili mú nyí, sə jàlà yə̀ nyí zwẽ yé. 
ACT.28.25	Bə zɛ̃̀ bə kʼâ la jè ǹdə́ bə̀ bə dwã zɔ̀mà kùr nyɛ̌ yé.
ACT.28.25	Pwəə zɛ̃̀ n wɔ̀ bɛ: “Eshirhə náàcɛ̀nɛ́ gə́ tó Yi nyì-zwennə Ezəyi dɛnnɛ e zɔ̀m ǹdə́ nə́ nàmbala bɛ́ mɔ́, è yʼa zhe bwìrì. 
ACT.28.26	È tó ń dɛnnɛ e wɔ̀:
ACT.28.26	‘Zhəl ń wɔ̀ dwí rí tɛ̀bɛ́ èta mɔ́ nɛ:
ACT.28.26	Á mʼâ cili náàcɛ̀nɛ́, sə á tʼá la nə̀ kùrə̀ nyɔ̀ɔ̀ yé.
ACT.28.26	Á mʼâ nyǐ náàcɛ̀nɛ́, sə á yírhə́ tʼâ la kaka nɔ yé.
ACT.28.27	Bə̀ dwí rí tɛ̀bɛ́ lyì bí jǐrh yó-kùùlì cìnə́.
ACT.28.27	Bə̀ shĩ bə̀ zhã̌ nɛ́,
ACT.28.27	bə pyi bə̀ yírhə́ né,
ACT.28.27	mùnì ga bə̀ yírhə́ bə̀kʼa na,
ACT.28.27	sə bə̀ zhã̌ bə̀kʼa nyɛ̀ɛ̀,
ACT.28.27	sə bə̀ surhə né myɛ bə̀kʼa pul,
ACT.28.27	bə pyìrhí bə̀ wun bə kʼa bʼà sõ yé.
ACT.28.27	Wɔ́ rə̀myɛ́ è ce à yə̀ ŋwɛ̀nɛ́ a wárh bɛ yé.’ ”
ACT.28.28	Pwəə súlí n wɔ̀: “Lwarna bə̀ Yi ce bə̀ nʼê byili rə̀ vwârh mɔ́ yò w lyì bí byɛ̀bɛ́ bə̀ də̀ Zhwifubá mó ne, sə lyì bí bə̀myɛ́ mʼa cili.”
ACT.28.29	[Pwəə gə́ zɔ̀m n zhɛ̀, Zhwifubá zɛ̃̀ bə̀ nʼê ce sɔ̀ dɛ̃´dɛ̃´ ǹdə́ dwã bə̀ mʼê la jè.]
ACT.28.30	Pwəə wɛ̀rhɛ́ byinə nə̀lyè púlə́púlə́ ń jàà y kɛ̀bɛ́ ń yà ń zwẽ ń ŋwɛ́nɛ́ è wẽ́ mó wə. Sə ń yà ń nə́ ń zwẽ lyì bí byɛ̀bɛ́ gakó bə̀ yʼà nʼê twí ń sõ mó. 
ACT.28.31	Ń yà ń nə́ ń bwə̀l Yi pyɛ̀lɛ̀ rɛ́ yò ń byili, sə ń yà ń nə́ ń byili kɔn dɛ̀bɛ́ rə̀ ŋwɛ́nɛ́ Cinu Yezu Kristə shò-kwã nɛ mɔ́ ǹdə́ wu-jɔ̀, sə lò lò yə̀ mɔ̀ cə̀r yé.
ROM.1.1	Wɔ́ àmyɛ́ Pwəə à nʼâ kɛ̃ sɛ́bɛ́ rɛ́ tɛ̀bɛ́ à la ába pɔ. À wɔ́ Yezu Kristə tùntùnnə̀. Yi byẽ̀ nè bʼà yál ń tùntúm, rə̀ cír ne rə̀ yò-ècɔ̀nɔ̀ nyí rí bwə̂l yilə.
ROM.1.2	Rə̀ tó rə̀ nyì-zwennə bé dɛnnɛ rə bwəl yò-ècɔ̀nɔ̀ nyí rí rə̀myɛ́ mɔ́ nyí shãã shãã ga rə̀ zɔ̀mɛ̀ rɛ́ sɛ́bɛ́ rɛ́ wẽ́. 
ROM.1.3	Yi zɔ̀mɛ̀ rɛ́ nʼê zɔ̀m Yi Byǐ nə́ Cinu Yezu Kristə yò. Ń kwè numbyíní yala, bə lù mù Dəvyidi dwí rí wẽ́. 
ROM.1.4	Sə ń gə́ bwìrhì Eshirhə náàcɛ̀nɛ́ jàn yil mó nʼê byili bə̀ ń wɔ́ Yi Byǐ ń zhe jàn nánfɔ̀lɔ̀. 
ROM.1.5	Yi sɛ̃ nɛ, rə ce a jǐrh rə̀ tùntúm, Yezu Kristə jàn yilə, mùnì ga tənə̀rh dwí gakó lyì ŋwɛ̀nɛ́ bə zwẽ nyí bə zù mù, sə bə wɛ̀rhɛ́ ń pùbùlə̀, ń yil lé còrhó yilə. 
ROM.1.6	Yi gə́ byẽ̀ ámyɛ á jǐrh Yezu Kristə lyì mú ce, á ŋwɛ́nɛ́ lyì bí bə̀myɛ́ wẽ́.
ROM.1.7	Ámyɛ̌ byɛ̀bɛ́ gakó á ŋwɛ́nɛ́ Orɔm nɛ́ mɔ́, Yi só ába, rə byẽ̀ ába á jǐrh rə̀ lyì. Nə́ Da Yi ǹdə́ Cinu Yezu Kristə bʼa cĩ́ bwəl á yó, sə bə pə ába yə̀-zùlə́!
ROM.1.8	À bʼa jɛ̀rɛ̀ a tó Yezu Kristə dɛnnɛ a ce à Yi rí nə̀bán á gakó yilə, bə̀ lyì bí nʼê zɔ̀m á Yi-ni-zhú mú yò lũ w púlə́púlə́ wẽ́. 
ROM.1.9	À nʼâ bwə̀l yò-ècɔ̀nɔ̀ nyí rí à mʼâ twĩ̀ Yi tum dí ǹdə́ à wu gakó. À gə nʼâ lwə̀l lè gakó, à tʼâ swě á yò yé, sə Yi cìcì yě bə̀ wɔ́ zhə̀n à nʼâ zɔ̀mà. 
ROM.1.10	À nʼâ lwə̀l lè twéé twéé, ǹdə́ kɔn gə wɔ́ rə̀myɛ́ pùbùlə̀, sʼa ŋwɛ̀nɛ́ a bə̀ á sono. 
ROM.1.11	À nʼâ yâl ǹdə́ à wu gakó a bà, mùnì ga Eshirhə náàcɛ̀nɛ́ tó à dɛnnɛ e pə ába è pansɛ́, mùnì á ŋwɛ̀nɛ́ á zhí Yi ni kẽkẽ. 
ROM.1.12	Kɔn du, à yě bə̀ à gə tú á sono, á Yi-ni-zhú mú bʼa pɛ̃ wu-jɔ̀, sə àmyɛ nyân mɔ́ bʼa pə wu-jɔ̀ ámyɛ nɛ.
ROM.1.13	Da-byâ, à nʼâ yâl bʼâ lwar bə̀ twər nánzhəzhɔ̌ à yʼà nʼâ yâl a bə̀ á sõ, sə wɔ́ kɔn rə̀ cə̀r nè; wɔ́ rə̀myɛ́ è ce à gwẽ̌ yə̀ ŋwɛ̀nɛ́ a bə̀ yé. À yʼà nʼâ yâl bʼà tum dí zə kùr á sõ ǹdə cɛmɛ nɛ́ dwã bɛ́ wẽ́ mó ta. 
ROM.1.14	Kɔn wɔ́ nyɔ́ɔ́ ǹdə́ nɛ bʼà twĩ̌ byɛ̀bɛ́ bə̀ yírhə́ púr bə̀ yě sɛ́bɛ́ mɔ́, ǹdə́ byɛ̀bɛ́ bə̀ yírhə́ yə̀ púr bə̀ yə̀l sɛ́bɛ́ mɔ́ ga yilə. 
ROM.1.15	Wɔ́ rə̀myɛ́ è ce, à nʼâ yâl a bə̀ a bwə̀l yò-ècɔ̀nɔ̀ nyí rí a byili ámyɛ̌ byɛ̀bɛ́ á ŋwɛ́nɛ́ Orɔm nɛ́ mɔ́ myɛ nɛ.
ROM.1.16	À tʼâ dùr cìzhìl ǹdə́ yò-ècɔ̀nɔ̀ nyí rí bwə̂l yé, bə̀ rə̀ wɔ́ Yi jàn rə̀ mʼê vwârh lò mɔ̀bɔ́ gakó ǹ zhí Yi ni, e ji kùr ǹdə́ Zhwifubá e mʼe yí byɛ̀bɛ́ bə̀ də̀ Zhwifubá mó. 
ROM.1.17	Yò-ècɔ̀nɔ̀ nyí rí nʼê byili bə̀ lò gə zhí Yi ni, rə̀ nʼê vùr ǹ dwə́ə́ré, bə̀ kɔn gakó wɔ́ ǹdə́ Yi-ni-zhú mú jàn. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Lò mɔ̀bɔ́ ǹ zhí Yi ni, ǹ kə́ ǹ bə dóó zhe yé. Ǹ bʼâ zə nyǔ.”
ROM.1.18	Yi zhǐ Arəzana w rə̀ lyim nʼê yì lyì bí yə̀-bəlwàálɛ́ ǹdə́ lwɛlɛ tɛ̀bɛ́ gakó bə̀ nʼê wɛ̀rhɛ́ mɔ́, ǹdə́ bə̀ tùntùm-bəywààlɛ́ rə̀ nʼê cə̀r zhə̀n dɛ́ yé ne mó yilə. 
ROM.1.19	Lò gə́ wɔ̌ ń mà n tó né n lwar Yi gə́ wɔ́ nɛ́ mɔ́ wɔ́ pamparɛ̃ɛ̃ ǹdə́ bɛ, bə̀ rə̀ cìcì mú byili ri bi. 
ROM.1.20	Rə̀ jàn dɛ́ rə̀ bə swɛ̃´ zhe mó ǹdə́ rə̀ gə́ wɔ́ nɛ́ mɔ́ yʼà shèè, sə lũ w kùr-ju yi ní ga, lyì bí wɔ̌ bə tó wẽ̀ dé tɛ̀bɛ́ rə̀ wɛ̀rhɛ́ mɔ́ dɛnnɛ bə nə tɛ̀bɛ́ rə̀ yʼà shèè mó ǹdə́ bə̀ surhə. Rə̀myɛ́ ce, lò ǹ gə zɛ̃̀ ǹ wò bə̀ ǹ bə rə̀myɛ́ nɛ, wɔ́ ǹmyɛ́ yò. 
ROM.1.21	Lyì bí yě Yi párá, sə ǹdə́ rə̀myɛ́ ga, bə̀ tʼâ cèrhé re, bə̀ jʼà tʼâ ce rə̀ nə̀bán ǹdə bə̀ gə́ yʼà mə̂ sə bə wɛ̀rhɛ́ nɛ́ yé. Bə̀ surhə né gə́ yə̀ pul, kɔn dɛ́ dɛ̀bɛ́ bə̀ nʼê bùl bə̀ wẽ́ mó myɛ jʼà bə kùr zhe mó ce, bə̀ ŋwɛ́nɛ́ cə-byṹ wẽ́. 
ROM.1.22	Bə̀ zhe bə̀ bə̀myɛ́ lɔ́wá, bə jʼà yə̀ lɛ́ yé. 
ROM.1.23	Bə̀ tʼâ cèrhé Yi rí tɛ̀bɛ́ rə̀ də̀ cu kɔn gaga mɔ́ ǹdə bə̀ gə́ yʼà mə̂ sə bə cèrhé re né yé. Bə̀ kʼâ nʼê wɛ̀rhɛ́ wẽ̀ rə̀ nyɛrhɛ numbyíní y è tʼâ mɛ̃ nɛ́ mɔ́, bə̀ wɛ̀rhɛ́ wẽ̀ rə̀ nyɛrhɛ kúmsi myɛ, rə̀ tɛ̀ nyɛrhɛ nə̀rh sə̀na wẽ̀, rə̀ tɛ̀ nyɛrhɛ dɔma, bə̀ nʼê cèrhé.
ROM.1.24	Wɔ́ rə̀myɛ́ è ce, Yi yẽ̌ be bə jʼâ nʼê twĩ̀ tùntùm-bəywààlɛ́ ǹdə bə̀ gə́ nʼê yâl nɛ́, bə̀ mʼê cɔ̀ bə̀ yala nɛ́ bə̀ cìcì nì ǹdə́ bə̀ cìzhìl tumə né. 
ROM.1.25	Bə̀ kwè zhə̀n dɛ́ bə mʼe lyə́r kɔma, bə̀ kʼâ nʼê wùlì tɛ̃´ bə̀ cèrhé wẽ̀ tɛ̀bɛ́ Yi wɛ̀rhɛ́ mɔ́, bə yẽ̌ rə̀ Wârhna mɔ́ cìcì mú ni. E jà wɔ́ ńmyɛ̌ ń mə̂ dwã ǹdə́ còrhó byinə nə̀ bə zhɔ̌ zhe yilə! Amɛ̀n!
ROM.1.26	Wɔ́ rə̀myɛ́ è ce, Yi yẽ̌ be bə̀ cìzhìl tùntwə̃̀ə̃̀ né shilə né wẽ́. Bə̀ kana bɛ́ yẽ̌ bə̀ gə́ yʼà mə̂ sə bə pyẽ̀ né ǹdə́ bə̀ byə́nə́ bé mó ne, bə̀ kʼâ nʼê zə dwã bə̀ pyẽ̀. Numbyíní jʼà bə mə̂ sʼe wɛ̀rhɛ́ èta yé. 
ROM.1.27	Bə̀ bala bɛ́ myɛ yẽ̌ kana bɛ́ nɛ, kʼâ wɔ́ bə̀ dwã bala bɛ́ shil rə̀ zù bì, bə̀ nʼê zə dwã bə̀ pyẽ̀. Bə̀ nʼê twĩ̀ tùm-bəywààlɛ̀ ǹdə́ dwã, e jà numbyíní bə mə̂ sʼe wɛ̀rhɛ́ èta yé. Sə bə̀ cìcì tùm-bəywààlɛ́ ce bə̀ nʼê nɛ còrhò-tum.
ROM.1.28	Bə̀ gə́ yə̀ shɛ̀nɛ́ bə tó Yi ni mú ce, Yi yẽ̌ be bə tó bə̀ surhə né námbəjə́ə́lé kùrə̀, bə̀ nʼê wɛ̀rhɛ́ kɔn dɛ̀bɛ́ bə̀ bə mə̂ sə bə wɛ̀rhɛ́. 
ROM.1.29	Bə̀ wun ní sú ǹdə́ tùntùm-bəjə́ə́le dwí gakó. Bə̀ nʼê twĩ̀ lwɛlɛ; bə̀ wɔ́ sə̀cír-nyəla; bə̀ nʼê dùr bə̀ dwã bɛ́ bwɛ̃̌. Bə̀ wun nyɛ̌ bárhɛ́; bə̀ wɔ́ lyì-gurnə; bə̀ wɔ́ búlə́ cìnə́; bə̀ nʼê myìnì bə̀ dwã bɛ́; bə̀ nʼê wɛ̀rhɛ́ yààyàà. 
ROM.1.30	Bə̀ nʼê shèè bə̀ dwã bɛ́, bə̀ mʼê zɔ̀m bə̀ sõ. Bə̀ wɔ́ Yi zwə̀. Bə̀ nʼê fulsi bə̀ dwã bɛ́; bə̀ zhe cìn-còrhó; bə̀ nʼê zhẽ̌ bə̀ cìn dɛ̃̌. Bə̀ wɔ́ surhə námməlwâlsɛ cìnə́; bə̀ tʼâ zwẽ bə̀ dabá ǹdə́ bə̀ nábá nyí ni yé. 
ROM.1.31	Bə̀ wɔ́ bə-surhə-zhe cìnə́; bə̀ tʼâ pyìrh bə̀ nyì-bwelé yé. Bə̀ wɔ́ bə-wun-zhe cìnə́; bə̀ wɔ́ wu-kùùlì cìnə́. 
ROM.1.32	Ǹdə́ bə̀ yě bə̀ nyǐ Yi bʼa kə́ lyì bí byɛ̀bɛ́ bə̀ nʼê wɛ̀rhɛ́ èta mɔ́ bùrsì ǹdə́ cu ga, bə̀myɛ́ cìcì mú nʼê wɛ̀rhɛ́ èta, bə jʼà só lyì bí dwã bɛ́ byɛ̀bɛ́ bə̀myɛ nʼê wɛ̀rhɛ́ èta mɔ́.
ROM.2.1	Ǹmyɛ́ mɔ̀bɔ́ ǹ nə́ ǹ kɛ́ ǹ dwã bɛ́ bùrsì bə̀ bə̀ dó mó, wɔ́ ǹ cìcì nyɛ̌sɛ́ ǹ nə́ ǹ kɛ́. Bá ǹ gə wɔ́ nɛ́ yil myɛ, ǹ gə nə́ ǹ kɛ́ ǹ dwã bɛ́ bùrsì, ǹmyɛ́ ǹdə́ bə̀myɛ́ ga tùntwə̃̀ə̃̀ né jʼà wɔ́ rə̀dù mú ce, ǹ tá ǹ la bwìrì nɔ yé. 
ROM.2.2	Nə́ yě bə̀ Yi nʼê bùr lyì bí byɛ̀bɛ́ bə̀ nʼê wɛ̀rhɛ́ èta mɔ́ bùrsí ǹdə́ zhə̀nà. 
ROM.2.3	Ǹ nə́ ǹ bùl bə̀ ǹ gə nə́ ǹ kɛ́ ǹ dwã bɛ́ byɛ̀bɛ́ bə̀ nʼê wɛ̀rhɛ́ èta mɔ́ bùrsì, ǹmyɛ́ ǹdə́ bə̀myɛ́ ga tùntwə̃̀ə̃̀ né jʼà wɔ́ rə̀dù, ǹ bʼâ lú Yi bùrsí yé né? 
ROM.2.4	Yi wɔ́ wu-bɔ̀nɔ̀ cí, rə̀ tʼâ pɔpwɛrɛ ǹdə́ yò yé. Sə ǹ nə bə̀ká tə̀ rə̀myɛ́ yil ń fulsi ri yé. Lwar bə̀ rə̀ gə́ nʼê wɛ̀rhɛ́ wu-bɔ̀nɔ̀ èta mɔ́, wɔ́ yál rə̀ nʼê yâl bə̀ ǹ pyìrhí ǹ wu.
ROM.2.5	Sə ǹ nə́ ǹ wɛ̀rhɛ́ yó-kùlù, ǹ bə shɛ̀ ǹ wu pyìrhú yé. Wɔ́ rə̀myɛ́ è ce, Yi lyim bʼa zɛ̃̀ ǹdə́ mɔ́ dɛ̃ rɛ́ tɛ̀bɛ́ rə̀ la bùrsí kɔ́ ǹdə́ zhə̀n mɔ́ yùwə̀. 
ROM.2.6	Rə̀ bʼa kwɛ̃̌ lò gakó kɔn mɛrhɛ ǹdə́ ǹ tùntwə̃̀ə̃̀ né. 
ROM.2.7	Rə̀ bʼa pə nyǔ mə̀ tʼâ la zhɔ̌ byɛ̀bɛ́ bə̀ nʼê ce jàn nɛ́ ǹdə́ cɛ̀nɛ̀ wɔ̀rhɔ́, bə̀ mʼê pyà zùwə́ ǹdə́ còrhó ǹdə́ nyǔ mə̀ tʼâ la zhɔ̌. 
ROM.2.8	Sə rə̀ lyim bʼa cààsɛ̀ ǹdə́ byɛ̀bɛ́ bə̀ tʼâ shɛ̀nɛ́ rə̀ nyí ni, bə jʼà bə shɛ̀ zhə̀n dɛ́ yò mó, bə̀ gə́ nʼê yẽ̌ bə̀ cìn nì bə̀ pɛ lwɛlɛ rɛ́ nɛ mɔ́ yilə. 
ROM.2.9	Lò mɔ̀bɔ́ gakó ǹ nə́ ǹ twĩ̀ lwɛlɛ, zwini ǹdə́ wu-zhìlù bʼa zə mɔ́, sə wɔ́ Zhwifubá bə̀ mʼa yə̀ nã́yə́ə́ bé, lyì bí dwã bɛ́ zɛ̃̀ bə pú. 
ROM.2.10	Sə Yi bʼa pə zùwə́ ǹdə́ còrhó ǹdə́ yə̀-zùlə́ byɛ̀bɛ́ bə̀ nʼê wɛ̀rhɛ́ cɛ̀nɛ̀ mɔ́ mə̀dù mə̀dù gakó ne, sə wɔ́ Zhwifubá bə̀ mʼa kʼe yə̀ nã́yə́ə́ bé, lyì bí dwã bɛ́ zɛ̃̀ bə pú. 
ROM.2.11	Zhə̀nà, bə̀myɛ́ ga wɔ́ kɔn rə̀dù Yi yé né.
ROM.2.12	Byɛ̀bɛ́ gakó bə̀ nʼê wɛ̀rhɛ́ yə̀-bəlwàálɛ ǹdə́ bə̀ yə̀l Muyiisi nyə́ né ga mɔ́ myɛ bʼa cì, ǹdə́ nyə́ né yə̀ bə̀ bùrsì kɛ́ yé. Sə byɛ̀bɛ́ bə̀ yě ne, bə jʼà nʼê wɛ̀rhɛ́ yə̀-bəlwàálɛ mɔ́, Yi bʼa kə́ bə̀ bùrsì ǹdə nyə́ né gə́ nʼê byili ní. 
ROM.2.13	È də̀ byɛ̀bɛ́ bə̀ só Muyiisi nyə́ né cilu mú bə̀ kʼê bə dóó zhe yé. Wɔ́ byɛ̀bɛ́ bə̀ nʼê cili ni, bə zɛ̃̀ bə̀ nʼê wɛ̀rhɛ́ ǹdə nə̀ gə́ nʼê byili ní mú bə̀ bə dóó zhe yé.
ROM.2.14	Byɛ̀bɛ́ bə̀ də̀ Zhwifubá, bə̀ yə̀l Muyiisi nyə́ né, bə̀ jʼà nʼê wɛ̀rhɛ́ ǹdə nə̀ gə́ nʼê byili ní mú, ǹdə́ bə̀ yə̀l nè ga, wɔ́ bə̀ cìcì mú bə̀ jʼâ wɔ́ nɛ. 
ROM.2.15	Sə bə̀ nʼê tó bə̀ tùntwə̃̀ə̃̀ né nə̀myɛ́ dɛnnɛ bə̀ byili bə̀ Yi nyə́ né kɛ̃ bə̀ wun ní wẽ́. Bə̀ yě rə̀myɛ́ bə̀ wẽ́ pamparɛ̃ɛ̃. Bə̀ zhe surhə né nyɛ̀bɛ́ nə̀ ce, bə̀ gə dó myɛ, bə̀ yě, bə̀ gə yə̀ dwé myɛ, bə̀ yě. Rə̀myɛ́ cìcì nʼê byili bə̀ nyə́ né kɛ̃ bə̀ wẽ́. 
ROM.2.16	Rə̀myɛ́ gakó bʼa yə̀ pamparɛ̃ɛ̃ dɛ̃ rɛ́ tɛ̀bɛ́ Yi la tó Yezu Kristə dɛnnɛ rə kə́ kɔn dɛ̀bɛ́ rə̀ shèè numbyíní wu w wẽ́ mó bùrsí mú, ǹdə yò-ècɔ̀nɔ̀ nyí rí à nʼâ bwə̀l mó gə́ nʼê byili ní.
ROM.2.17	Ǹmyɛ́ mɔ̀bɔ́ ǹ nə́ ǹ wə̀l bə̀ ǹ wɔ́ Zhwifu, ǹ zhí Muyiisi nyə́ né ne, ǹ nə́ ǹ zhẽ̌ ǹ cìn dɛ̃̌ bə̀ ǹ wɔ́ Yi lò, 
ROM.2.18	ǹ yě rə̀ pùbùlə̀ né, ǹ nə́ ǹ tó kɔn dɛ̀bɛ́ nyə́ né nʼê byili mú dɛnnɛ ǹ cír tɛ̀bɛ́ rə̀ mâ. 
ROM.2.19	Ǹ nə́ ǹ bùl bə̀ ǹ wɔ́ lyìlyə̂r vwanna, bə̀ ǹ wɔ́ pwẽ̀ lyì bí byɛ̀bɛ́ bə̀ ŋwɛ́nɛ́ cə-byín wẽ́ mó yilə, 
ROM.2.20	bə̀ ǹ nə́ ǹ pul yə̀l-nə̀-kùrə̀ cìnə́ surhə, bə̀ ǹ wɔ́ byɛ̀bɛ́ bə̀ wɔ́ ǹdə bə̀sɔ́ná ta mɔ́ cə̀rhnə̀. Ǹ nə́ ǹ bùl ǹdə́ ǹ wu gakó bə̀ nyə́ né pul zhə̀n ǹdə́ kɔn gakó lwar sɔ́má nə pɔ̃́. 
ROM.2.21	Ǹmyɛ́ yě ǹ dwã bɛ́ còrhò, byè yil ǹ nə zɛ̃̀ ǹ wàr ǹ cìn ǹ nə́ ǹ cèrhè? Ǹ zhe bə̀ lò bə̀ká n ŋwɔ̀ yé, ǹmyɛ́ cìcì mú jà ǹ nə́ ǹ ŋwɔ̀là. 
ROM.2.22	Ǹ nə́ ǹ byili bə̀ lò bə̀ká n fwə̂l yé, ǹmyɛ́ cìcì mú jà ǹ nə́ ǹ fwə̀lə́. Wẽ̀ tɛ̀bɛ́ rə̀ də̀ Yi mú zwə́l wɔ́ súsúlú ǹ sõ, ń jà ǹ nə́ ǹ ŋwɔ̀l wẽ̀ tɛ̀bɛ́ rə̀ ŋwɛ́nɛ́ wẽ̀ dé rə̀myɛ́ mɔ́ jìsí wẽ́ mó ǹ yè. 
ROM.2.23	Ǹ nə́ ǹ zhẽ̌ ǹ cìn dɛ̃̌ bə̀ ǹ yě nyə́ né, ń jà ǹ tá ǹ wɛ̀rhɛ́ ǹdə nə̀ gə́ nʼê byili ní yé. Lwar bə̀ èta mɔ́ wɔ́ Yi ǹ nə́ ǹ fulsi. 
ROM.2.24	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Wɔ́ ámyɛ̌ Zhwifubá á ce byɛ̀bɛ́ bə̀ də̀ Zhwifubá mó nʼê tùrh Yi.”
ROM.2.25	Ǹ gə nə́ ǹ wɛ̀rhɛ́ ǹdə nyə́ né gə́ nʼê byili ní, ǹ góm mó zhe kùrə̀, sə ǹ gə tá ǹ wɛ̀rhɛ́ ǹdə nə̀ gə́ nʼê byili ní, ǹmyɛ́ ǹdə́ lò mɔ̀bɔ́ ń yə̀ gòm ga wɔ́ kɔn rə̀dù.
ROM.2.26	Lò mɔ̀bɔ́ ń yə̀ gòm, n jà ń nə́ ń wɛ̀rhɛ́ ǹdə nyə́ né gə́ nʼê byili ní, Yi tʼâ la mɔ nyǔ ǹdə lò mɔ̀bɔ́ ń gòm ta? 
ROM.2.27	Mɔ̀bɔ́ ń yə̀ gòm, n jà ń nə́ ń wɛ̀rhɛ́ ǹdə nyə́ né gə́ nʼê byili ní mú, ń mà n byili ǹmyɛ́ mɔ̀bɔ́ ǹ tá ǹ wɛ̀rhɛ́ ǹdə nyə́ né gə́ nʼê byili ní mú ni bə̀ ǹ dówə́, ń jʼâ gõ, ǹ zhe nyə́ né sɛ́bɛ́ rɛ́.
ROM.2.28	È də̀ lò mɔ̀bɔ́ ń tùntwə̃̀ə̃̀ né wɔ́ ǹdə Zhwifu ta lyì bí yírhə́ w mó ń wɔ́ Zhwifu páá yé. È də̀ góm mó mɔ̀bɔ́ lyì bí yírhə́ nə mɔ́ mə̀ wɔ́ góm mó páá mɔ́ yé. 
ROM.2.29	Zhwifu páá mɔ́, wɔ́ mɔ̀bɔ́ ń wɔ́ Zhwifu ń wu w wẽ́ mó. Góm mó páá mɔ́ myɛ wɔ́ mɔ̀bɔ́ mə̀ ŋwɛ́nɛ́ ǹ wu w wẽ́, mə̀ nʼê shí Eshirhə náàcɛ̀nɛ́ sõ mó, sə è də̀ mɔ̀bɔ́ bə̀ wɛ̀rhɛ́ ǹdə bə̀ gə́ kɛ̃ nyə́ né sɛ́bɛ́ rɛ́ wẽ́ mó ta mɔ́ yé. Zhwifu páá tá ń pyà còrhó numbyínsí sõ yé. Wɔ́ Yi sõ ń nə́ ń nɛ còrhó né.
ROM.3.1	È gə wɔ́ èta, wɔ́ bə̀kɔ́n ǹdə́ rə̀ dõ Zhwifubá myɛ̌ mʼê du lyì bí dwã bɛ́? Nà góm mó myɛ̌ zhe kùrə̀? 
ROM.3.2	Zhə̀nà, rə̀ zhe kùr wẽ̀ nánzhəzhɔ̌ wẽ́. Nã́yéé ré, wɔ́ Zhwifubá ne Yi jɛ̀rɛ̀ rə pə rə̀ nyə́ né, mùnì ga nə yə̀ bə̀ sõ. 
ROM.3.3	Sə bə̀ jàlà gə zɛ̃̀ bə̀ yə̀ nyí zwẽ, rə̀myɛ́ nə wɔ̌ rə̀ bʼa ce Yi zhɛ́rhɛ́ rə̀ nyì-bwelé yə́? 
ROM.3.4	Kɔn wàr yé. Lwarna bə̀ numbyínsí gə nʼê gòm kɔma myɛ, Yi tʼâ gòm kɔma gaga yé. Bə̀ kɛ̃ rə̀ zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
ROM.3.4	“Bə̀ nʼê tó ǹ zɔ̀mà nɛ́ dɛnnɛ bə lwar bə̀ ǹ bə dóó zhe yé.
ROM.3.4	Ǹ gə yú bùrsì jàà wà, ǹ nə́ ǹ jí bwìrì.”
ROM.3.5	Nə́myɛ̌ lwɛlɛ rɛ́ gə nʼê ce bə̀ lwar bə̀ Yi wɔ́ cángá cí, wɔ́ bə̀kɔ́n nə́ bʼâ wɔ̀? Nə́ wɔ̌ nə́ bʼâ wɔ̀ bə̀ rə̀ tumə né də̀ cángá, rə̀ lyim gə́ nʼê zɛ̃̀ nə́ yó w mó yilə? À zɔ̀mà nɛ́ nyɔ̀nɔ̀ mɔ́ wɔ́ numbyíní zɔ̀mà. 
ROM.3.6	Zhə̀nà, Yi wɔ́ cángá cí. È gə yʼà də̀ rə̀myɛ́, etər rə̀ yʼà bʼa tó né rə bùr lũ w bùrsì?
ROM.3.7	Àmyɛ́ kɔma bɛ́ gə ce lyì bí lwar pamparɛ̃ɛ̃ bə̀ Yi wɔ́ zhə̀n cí, rə̀ còrhó yilə, bə̀kɔ́n yil à bùrsì nə bʼa kʼe kə́ ǹdə yə̀-bəlwàálɛ cí ta? 
ROM.3.8	Lyì jàlà nʼê gòm kɔma bə̀ ce nə́ nyí ni bə̀ nə́ rʼé wə̀lə̀: “Wɛ̀rhɛ́na nə́ wɛ̀rhɛ́ lwɛlɛ, mùnì ga cɛ̀nɛ̀ tó rə̀ dɛnnɛ rə yə̀ nɛ́.” È nə gə yʼà wɔ́ zhə̀nà, bə̀kɔ́n yil nə́myɛ̌ cìcì mú nə tʼá wɛ̀rhɛ́ lwɛlɛ? Lyì bí byɛ̀bɛ́ bə̀ nʼê zɔ̀m èta mɔ́ mə̂ dwã ǹdə́ còrhò-tum.
ROM.3.9	À nə mʼa wɔ̀ bə̀ byè? Nə́myɛ̌ Zhwifubá nə du lyì bí dwã bɛ́? Gaga! À jɛ̀rɛ̀ a byili bə̀ nyǐ Zhwifubá ǹdə́ lyì bí dwã bɛ́ gakó wɔ́ lwɛlɛ yómə́. 
ROM.3.10	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
ROM.3.10	“Lò mə̀dù ga tɛ̀nɛ́ ń wɔ́ cángá yé.
ROM.3.11	Lò mə̀dù ga myɛ tɛ̀nɛ́ ń zhe surhə yé.
ROM.3.11	Lò tɛ̀nɛ́ ń nə́ ń pyà Yi ǹdə́ ń wu gakó yé.
ROM.3.12	Bə̀ gakó mù dwã nɛ bə ywə̀r bə yẽ̌ sɔ́má y kɛ̀bɛ́ è càn mɔ́ nɛ bə jé bə tu pɔ̀rɔ́ wa.
ROM.3.12	Mə̀dù ga tá ń wɛ̀rhɛ́ cɛ̀nɛ̀ yé.
ROM.3.13	Bə̀ byã-mə́gɔ̀ɔ́lɛ́ nyɛ̌ ǹdə lú-bɔ̀là byɛ̀bɛ́ bə̀ nyə́ yə̀ pyi ta.
ROM.3.13	Bə̀ nʼê zə bə̀ mə̀jə̀ə̀lé bə̀ yǔr lyì bí.
ROM.3.13	Bə̀ nyì-zɔ̀mà nɛ́ nə̀ nʼê dwi bə̀ nyǔ w mú, wɔ́ ǹdə kùwə̀ swã̀ ta.
ROM.3.14	Bə̀ nyə́ né sú ǹdə́ zɔ̀m-yàr ǹdə́ bwəlse dúdú.
ROM.3.15	Bə̀ nə̀rh lum ǹdə́ e vò e ló jal tɛ̃´.
ROM.3.16	Bə̀ gə tó mə̀gã̌ gakó, wɔ́ cɛ cɔ̌ ǹdə́ zúzúnú dúdú.
ROM.3.17	Bə̀ yə̀l yə̀-zùlə́ sɔ́má y shò yé.
ROM.3.18	Bə̀ tʼâ dùr Yi yé.”
ROM.3.19	E jà nə́myɛ̌ yě bə̀ kɔn dɛ̀bɛ́ gakó nyə́ né nʼê byili mú, wɔ́ byɛ̀bɛ́ nə̀ cǐ mú yilə. Èta, numbyíní èdù ga wàr e bʼa púr è nyí e jí bwìrì yé, bə̀ è gə wɔ́ Yi yilə, lyì bí gakó zhe dwə́ə́re. 
ROM.3.20	Lò tɛ̀nɛ́ ń wɔ̌ ń mà n zhì Yi yé né n jí bwìrì ń gə́ nə́ ń zwẽ rə̀ nyə́ né yil yé, bə̀ nyə́ né tum dí wɔ́ nə ce numbyíní lwar bə̀ è wɔ́ yə̀-bəlɔ̀lɔ́ cí.
ROM.3.21	Èlâsɛ̃´, Yi byili rə̀ gə́ nʼê tó né rə ce nə́ kʼé bə dwə́ə́re zhe mó, sə rə̀myɛ́ də̀ nyə́ né jàn yil yé. Nyə́ né cìcì mú ǹdə́ Yi nyì-zwennə bé ga jɛ̀rɛ̀ bə ji rə̀ yə̀-bya. 
ROM.3.22	Lyì bí byɛ̀bɛ́ gakó bə̀ zhí Yezu Kristə ne mó, Yi ce bə̀ kʼê bə dwə́ə́re zhe yé. Wɔ́ èta rə̀ nʼê wɛ̀rhɛ́ nɛ́ ǹdə́ lyì bí byɛ̀bɛ́ gakó bə̀ zhí mu mú, bə̀ lyì bí gakó wɔ́ kɔn rə̀dù: 
ROM.3.23	lyì bí gakó wɛ̀rhɛ́ yə̀-bəlwàálɛ, ce bə̀ twə́r kʼê tɛ̀nɛ́ Yi zùwə́ y wẽ́ yé. 
ROM.3.24	Sə Yi pɔ bɛ rə̀ pɛnɛ́ y nánfò. Rə̀ ce bə̀ kʼê bə dwə́ə́re zhe rə̀ wu-bɔ̀nɔ̀ w jàn yilə, bə̀ wɔ́ Yezu Kristə ń vùr bè lwɛlɛ rɛ́ wẽ́. 
ROM.3.25+ROM.3.26	Wɔ́ Yezu Kristə Yi cír n yə̀ vwĩ̀-kɔna, ń jal mɔ́ ló tɛ̃´ byɛ̀bɛ́ bə̀ zù mù mú yə̀-bəlwàálɛ sǔbri nɔ yilə. Yi tó vwĩ̀ rí rə̀myɛ́ mɔ́ dɛnnɛ rə byili bə̀ rə̀ wɔ́ cángá cí. Shãã ga, rə̀ zhìlì rə̀ yala nɛ, rə̀ yə̀ lyì bí còrhò-tum pɛ bə̀ dwə́ə́ré yil yé. Sə rə̀ gwẽ̌ nʼê yâl rə byili èlâsɛ̃´ bə̀ rə̀ wɔ́ cángá cí, rə̀ ce lò mɔ̀bɔ́ ǹ zù Yezu kə́ ǹ bə dóó zhe yé.
ROM.3.27	È nə gə wɔ́ èta, lò kə́ ń wɔ̌ ń mà n zhẽ̌ ń cìn dɛ̃̌? Ɔ̃́ʼɔ̃, kɔn wàr yé. Sə wɔ́ byè yilə? È də̀ nyə́ né zõ mó è nʼê jí yé. Wɔ́ Kristə ne zhú mú. 
ROM.3.28	Nə́ yě bə̀ lò gə zhí Kristə ne, Yi nʼê ce rə̀-ná-cí kə́ ń bə dóó zhe yé, sə è də̀ nyə́ né zõ yil yé. 
ROM.3.29	Yi rí wɔ́ Zhwifubá dúdú yil rə̀ ŋwɛ́nɛ́ nà? Rə̀ tɛ̀nɛ́ lyì bí dwã bɛ́ myɛ yil nà? Lwarna zhə̀n zhə̀nà, bə̀ rə̀ ŋwɛ́nɛ́ lyì bí dwã bɛ́ myɛ yilə, 
ROM.3.30	bə̀ Yi rí wɔ́ rə̀dù sá. Wɔ́ rə̀myɛ́ rə̀ nʼê ce Zhwifubá kʼê bə dwə́ə́re zhe, bə̀ gə́ zhí Kristə ne mó yilə, e jʼà wɔ́ rə̀myɛ́ rə̀ nʼê ce lyì bí dwã bɛ́ myɛ kʼê bə dwə́ə́re zhe, bə̀ gə́ zhí mu mú yilə. 
ROM.3.31	Nə́myɛ̌ gə́ zhí Kristə ne mó, wɔ́ rə̀myɛ́ rə̀ nə bʼa zɛ̃̀ rə ce nə́ wɔ̀ bə̀ nyə́ né kʼê bə kùr zhe? È də̀ èta yé. Nə́myɛ̌ gaga mɔ́ nʼé byili pamparɛ̃ɛ̃ bə̀ nə̀ wɔ́ zhə̀nà.
ROM.4.1	Abəraham wɔ́ nə́myɛ̌ Zhwifubá nàmbal. Bə̀kɔ́n nə́ bʼâ zɔ̀m ń shò-kwã nɛ́? Wɔ́ bə̀kɔ́n ń nɔwa? 
ROM.4.2	È gə yʼà wɔ́ ń tùm-ècɛ̀nà nɛ́ yil Yi nyǐ mu ǹdə ń bə dóó zhe ta, ń yà ń wɔ̌ ń mà n zhẽ̌ ń cìn dɛ̃̌. Sə è də̀ Yi yé né ń mà n zhẽ̌ ń cìn ní yé. 
ROM.4.3	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Abəraham zɔ Yi zhə̀nà. Rə zɛ̃̀ rə nyǐ mu ǹdə ń bə dóó zhe ta, ń gə́ zhí ri mú yilə.” 
ROM.4.4	Lò gə twĩ̀ tum, bə zɛ̃̀ bə kwɛ̃̌ mɔ, è də̀ kɔn bə̀ pɔ mɔ nánfò yé. Wɔ́ ń tum dí kwândɛ. 
ROM.4.5	E jà lò mɔ̀bɔ́ ń yə̀ tùm-ècɛ̀nà wɛ̀rhɛ́, n zɛ̃̀ n zhí Yi rí tɛ̀bɛ́ rə̀ nʼê ce yə̀-bəlwàálɛ cìnə́ kʼê bə dwə́ə́re zhe mó ne, rə̀ bʼa nyǐ rə̀-ná-cí ǹdə ń bə dóó zhe ta.
ROM.4.6	Dəvyidi myɛ byili bə̀ lò mɔ̀bɔ́ Yi nyǐ mu ǹdə ń bə dóó zhe ta, rə̀-ná-cí wɔ́ wu-nyɔ̃̀ cí, sə è də̀ ń tùm-ècɛ̀nà yil yé. 
ROM.4.7	Dəvyidi wòwə̀:
ROM.4.7	“Wu-nyɔ̃̀ cìnə́ wɔ́ lyì byɛ̀bɛ́ Yi pɔ bɛ bə̀ dwə́ə́ré sǔbri,
ROM.4.7	rə vùr bə̀ yə̀-bəlwàálɛ́.
ROM.4.8	Wu-nyɔ̃̀ cí wɔ́ lò mɔ̀bɔ́ Cinu yə̀ ń dwə́ə́ré yó bwə̀rh.”
ROM.4.9	Wɔ́ byɛ̀bɛ́ bə̀ gòm mó dúdú yil wu-nyɔ̃̀ w òmyɛ́ ŋwɛ́nɛ́, ráá wɔ́ ǹdə́ byɛ̀bɛ́ bə̀ yə̀ gòm mó ga yilə? Nə́ jɛ̀rɛ̀ nə́ byili bə̀ Abəraham yà ń zhí Yi ni. Wɔ́ rə̀myɛ́ yil Yi nyǐ mu ǹdə ń bə dóó zhe ta. 
ROM.4.10	Sə wɔ́ dǒ yi ní Yi nyǐ mu ǹdə ń bə dóó zhe ta? Wɔ́ ń gə́ gòm mó kwã nɛ́, ráá ǹdə́ ń gwẽ̌ yə̀ gòm? Wɔ́ ǹdə́ ń gwẽ̌ yə̀ gòm yé. 
ROM.4.11	Abəraham yà ń zhí Yi ni. Rə̀myɛ́ yil Yi nyǐ mu ǹdə ń bə dóó zhe ta. Wɔ́ rə̀myɛ́ kwã nɛ́, ń zɛ̃̀ n gõ né. Sə góm mó mə̀myɛ́ wɔ́ myɔrhɔ ò nʼô byili bə̀ Yi jɛ̀rɛ̀ rə nyǐ mu ǹdə ń bə dóó zhe ta, ń gə́ zhí ri mú yilə. Rə̀myɛ́ zɛ̃̀ rə ce n jǐrh byɛ̀bɛ́ bə̀ yə̀ gòm bə jʼà zhí Yi ni mú gakó da, bə̀ wɔ́ rə̀myɛ́ yil Yi nyǐ bi ǹdə bə̀ bə dwə́ə́re zhe ta. 
ROM.4.12	Abəraham jǐrh byɛ̀bɛ́ bə̀ gòm mó myɛ da, sə è də̀ bə̀ góm mó yil yé. Wɔ́ bə̀ gə́ zhí Yi ni ǹdə ń ta mɔ́ yilə, bə̀ ńmyɛ̌ cìcì mú ju kùr n zhí Yi ni fòró n zɛ̃̀ n gõ.
ROM.4.13	È də̀ Abəraham gə́ wɛ̀rhɛ́ ǹdə nyə́ né gə́ nʼê byili ní mú è ce Yi bwəl nyí bə̀ ńmyɛ̌ ǹdə́ ń nɛ̀mɛ́ nɛ́ bʼa cìní lũ w yé. Wɔ́ ń gə́ zhí Yi ni rə zɛ̃̀ rə nyǐ mu ǹdə ń bə dóó zhe ta mɔ́ yilə. 
ROM.4.14	È gə yʼà wɔ́ byɛ̀bɛ́ Yi pɔ bɛ rə̀ nyə́ né mó bə̀ mʼa cìní kɔn dɛ́ dɛ̀bɛ́ Yi bwəl rə̀ nyí mú, sə́ nyǐ Yi-ni-zhú mú yʼà wɔ́ nánfò, rə̀ nyì-bwelé y myɛ yʼà bə kùr zhe yé, 
ROM.4.15	bə̀ wɔ́ nyə́ né nə̀ nʼê ce Yi lyim zɛ̃̀. Sə nyə́ gə́ tɛ̀nɛ́ mə̀gã̌, lò myɛ tá ń la nɛ cõ yé.
ROM.4.16	Wɔ́ rə̀myɛ́ è ce, Yi bwəl rə̀ nyí rí byɛ̀bɛ́ bə̀ zhí ri mú ni. Sə rə̀myɛ́ wɔ́ pɛnɛ́ Yi pɔ bɛ, mùnì rə̀ nyì-bwelé y zə kùr Abəraham nɛ̀mɛ́ nɛ́ gakó yilə. È də̀ byɛ̀bɛ́ Yi pɔ bɛ rə̀ nyə́ né mó dúdú yil yé. Wɔ́ ǹdə́ byɛ̀bɛ́ bə̀ zhí ri ǹdə Abəraham ta mɔ́ ga yilə. Abəraham wɔ́ nə́ gakó da. 
ROM.4.17	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: “À ce ń jǐrh dwə́ nánzhəzhɔ̌ da.” Wɔ́ Abəraham gə́ zhí Yi ni mú è ce n jǐrh nə́ da. Wɔ́ Yi rə̀ nʼê pɛ nyǔ cùùrì nì, rə ce kɔn dɛ̀bɛ́ rə̀ yʼà tɛ̀nɛ́ yə̀ nɛ́.
ROM.4.18	Abəraham zhí Yi ni, n shɛ̀nɛ́ n dɛ̃̀ kɔn dɛ̀bɛ́ ń yà ń kə́ ń yə̀l rə̀ nyí ni mú. Rə̀myɛ́ ce, ń jǐrh dwə́ nánzhəzhɔ̌ da. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Ǹ bʼâ lù byâ nánzhəzhɔ̌.” 
ROM.4.19	Abəraham yà ń yú byinə zɔ̌m. Ń yà ń yě bə̀ nyǐ ń cɛ n bwəlse cu, Sara myɛ yà ń kə́ ń wàr ń la lúl yé. Sə ǹdə́ rə̀myɛ́ ga, ń yà ń zhí Yi ni kẽkẽ. 
ROM.4.20	Ń yə̀ Yi nyì-bwelé y tə́tɔ̀ná ce rə̀myɛ́ gakó wẽ́ yé. Ń Yi-ni-zhú mú gaga kwɛrhɛ e súlí ń jàn n cèrhé re. 
ROM.4.21	Ń yà ń yě náàcɛ̀nɛ́ bə̀ Yi wɔ́ jàn cə́bal, rə̀ wɔ̌ rə̀ bʼa pyìrh rə̀ nyì-bwelé yə́. 
ROM.4.22	Wɔ́ rə̀myɛ́ yil Yi nyǐ mu ǹdə ń bə dóó zhe ta.
ROM.4.23	Bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀ bə̀ “Yi nyǐ mu ǹdə ń bə dóó zhe ta” mɔ́, rə̀myɛ́ də̀ Abəraham dúdú yò bə̀ zɔ̀m yé. 
ROM.4.24	Wɔ́ ǹdə́ nə́myɛ̌ ga yò bə̀ zɔ̀m. Wɔ́ nə́ Yi-ni-zhú mú Yi nʼê nyǐ, bə̀ nə́ zhí rə̀myɛ́ tɛ̀bɛ́ rə̀ bwìrhì nə́ Cinu Yezu mú ni. 
ROM.4.25	Wɔ́ nə́myɛ̌ dwə́ə́ré yil bə̀ zɔ Yezu bə pə bə gu, sə Yi bwìrhì mù rə bʼe ce nə́ kʼé bə dwə́ə́re zhe yé.
ROM.5.1	Nə́ gə́ zhí Yi ni mú ce nə́ kʼé bə dwə́ə́re zhe yé. Èlâsɛ̃´, yə̀-zùlə́ ŋwɛ́nɛ́ nə́myɛ̌ ǹdə́ rə̀myɛ́ bwə̂l wə, nə́ Cinu Yezu Kristə jàn yilə. 
ROM.5.2	Ń ce nə́ tó nə́ Yi-ni-zhú mú dɛnnɛ nə́ ŋwɛ̀nɛ́ nə́ lwar rə̀ sónó w gə́ nyɛ̌ nɛ́. Èta, nə́ zhǐ ò wẽ́ kẽkẽ. Nə́ wun jʼà nyɛ̀, bə̀ nə́ yě bə̀ nə́ bʼâ nə cəl rə̀ zùwə́ y wẽ́. 
ROM.5.3	Sə kɔn du, nə́ wun gə́ nyɛ̀ mɔ́, wɔ́ nə́ gə́ yě bə̀ nə́ gə nʼé nwɛ̀nɛ̀ myɛ, nɔ̀nɔ̀ w òmyɛ́ bʼa ce nə́ pyɛ́nɛ́ nə́ zhì kẽkẽ. 
ROM.5.4	Sə cìn-pyɔ́nɔ́ mɔ́ mə̀myɛ́ bʼa ce, nə́ zhì nə́ nà yó yò-còlò yi ní. Èta, nə́ gə pyɛ́nɛ́ nə́ zhì nə́ nà y yó, nə́ bʼâ ŋwɛ̀nɛ́ nə́ dɛ̃̀ Yi nyì-bwelé y pyǐrh mó. 
ROM.5.5	E jà rə̀ nyì-bwelé y nə́ rʼé dɛ̃̀ è pyǐrh mó də̀ jə́jɔ̀rɔ́ kɔn yé, bə̀ Yi ce rə̀ sónó w sú nə́ wun ní, rə̀ Eshirhə y rə̀ pɔ nə́ba mɔ́ jàn yilə.
ROM.5.6	Zhə̀nà, yi rí tɛ̀bɛ́ Yi yʼà cír mó gə́ tú e yí, ǹdə́ nə́ yʼâ gwẽ̌ wɔ́ bə-jàn-zhəəre cìnə́, Kristə cù lyì-bəlwâlsɛ yilə. 
ROM.5.7	Kɔn zum ǹdə́ lò la shɛ̀nɛ́ n cì wu-cángá cí yilə, sə dɛ̀ga, lò wɔ̌ ń mà n shɛ̀nɛ́ n cì lyì-twə̂ yilə. 
ROM.5.8	Sə ǹdə́ nə́ gə́ yʼâ gwẽ̌ wɔ́ yə̀-bəlwàálɛ cìnə́ yi ní, Kristə cù nə́ yilə. Wɔ́ èta Yi tó né rə byili nə́ba rə̀ sónó wə́. 
ROM.5.9	Ń jal mɔ́ mə̀ ló tɛ̃´ mɔ́ ce nə́ kʼé bə dwə́ə́re zhe yé; sə kɔn du, nə́ yě pamparɛ̃ɛ̃ bə̀ ń bà n zwẽ nə́ba nə́ lú Yi lyim dí yé né. 
ROM.5.10	Nə́ yʼâ wɔ́ Yi zwə̀, sə rə̀ tó rə̀ Byǐ mú cu mú dɛnnɛ rə kwɛrhɛ nə́ yò ǹdə́ rə̀ cìcì. Sə kɔn du èlâsɛ̃´, nə́ yò gə́ kwɛrhɛ ǹdə́ rɛ mɔ́ ce, rə̀ bʼa tó rə̀ Byǐ mú bùrhù mú dɛnnɛ rə vwârh nə́ba. 
ROM.5.11	Sə è də̀ rə̀myɛ́ dúdú yé. Nə́ wun nyɛ̀ ǹdə́ Yi, nə́ Cinu Yezu Kristə jàn yilə, bə̀ wɔ́ ńmyɛ̌ jàn yil nə́ yò kwɛrhɛ ǹdə́ Yi.
ROM.5.12	Wɔ́ lò mə̀dù sásá dɛnnɛ yə̀-bəlɔ̀lɔ́ tó né o zù lũ w wẽ́. Lò mó ńmyɛ̌ mɔ́ wɔ́ Adəma. Sə wɔ́ yə̀-bəlɔ̀lɔ́ ò zə cu o bà. Wɔ́ rə̀myɛ́ è ce lyì bí gakó nʼê cì, bə̀ bə̀ gakó wɛ̀rhɛ́ yə̀-bəlwàálɛ. 
ROM.5.13	Yi gə́ pɔ rə̀ nyə́ né Muyiisi ni mú, ǹdə́ yə̀-bəlɔ̀lɔ́ yʼà jɛ̀rɛ̀ ò ŋwɛ́nɛ́ lũ w wə. Sə nyə́ gə́ yʼà tɛ̀nɛ́ mɔ́ ce, Yi yʼà tʼâ nyǐ rə̀myɛ́ ǹdə yò ta yé. 
ROM.5.14	E jà kɔn zhí Adəma e bʼe yí Muyiisi yi ní, cu mú zɔ jàn. Adəma cẽ Yi nyí ni. Bá lyì byɛ̀bɛ́ bə̀ yʼà yə̀ yə̀-bəlɔ̀lɔ́ wɛ̀rhɛ́ ǹdə ń ta mɔ́ myɛ cìcì yʼà nʼê cì.
ROM.5.14	Adəma yà ń wɔ́ mɔ̀bɔ́ ń yà ń mə̂ sə n bə̀ mɔ́ nyɔrhɔ. 
ROM.5.15	Sə Yi pɛnɛ́ y ǹdə́ Adəma yə̀-bəlɔ̀lɔ́ w bə dwã mə̂ yé. Zhə̀nà, lò mə̀dù sásá dóó ce lyì nánzhəzhɔ̌ nʼê cì, sə Yi pɛnɛ́ y zhe kùr dɛ̃´dɛ̃´ du. Wɔ́ Yezu Kristə jàn yil Yi wɛ̀rhɛ́ cɛ̀nɛ̀ dɛ̃´dɛ̃´ ǹdə́ lyì nánzhəzhɔ̌. 
ROM.5.16	Kɔn dɛ́ dɛ̀bɛ́ Yi nʼê pɛ mɔ́ ǹdə́ yə̀-bəlɔ̀lɔ́ w lò mə̀dù mə n bə̀ mɔ́ nyân dɛ́ də̀ rə̀dù yé. Yə̀-bəlɔ̀lɔ́ w lò mə̀dù mə n bə̀ mɔ́ ce Yi kə́ lyì bí bùrsì, rə pə bɛ còrhò-tum. Zhə̀nà, lyì bí wɛ̀rhɛ́ yə̀-bəlwàálɛ nánzhəzhɔ̌, sə Yi ce bə̀ kʼê bə dwə́ə́re zhe, rə̀ gə́ pɔ bɛ rə̀ pɛnɛ́ y mɔ́ yilə. 
ROM.5.17	Lò mə̀dù sásá dóó yilə, cu mú zɔ jàn, sə Yi tó Yezu Kristə dúdú sá dɛnnɛ rə̀ nʼê pɛ pansɛ nánzhəzhɔ̌ numbyínə́ bé ne. Yi nʼê wɛ̀rhɛ́ bɛ cɛ̀nɛ̀, rə ce bə̀ kʼê bə dwə́ə́re zhe yé, sə bə̀ mʼa nə nyǔ bə tó bə jí pyɛ̀lɛ̀ Kristə jàn yilə.
ROM.5.18	Lò mə̀dù sásá dóó ce lyì bí gakó nə còrhò-tum. Èta myɛ, lò mə̀dù sásá cángá tumə ce bə̀ kʼê bə dwə́ə́re zhe yé, sə bə̀ zhe nyǔ myɛ ń jàn yilə. 
ROM.5.19	Shãã ga, wɔ́ lò mə̀dù sásá ń yà ń cẽ Yi nyí ni, lyì nánzhəzhɔ̌ zɛ̃̀ bə jǐrh yə̀-bəlwàálɛ cìnə́. Èta myɛ, wɔ́ lò mə̀dù sásá ń shɛ̀nɛ́ Yi nyí ni, lyì nánzhəzhɔ̌ zɛ̃̀ bə jǐrh lyì byɛ̀bɛ́ bə̀ bə dwə́ə́re zhe.
ROM.5.20	Yi nyə́ né túwə́, dwə́ə́ré jʼa zɛ̃̀ rə̀ nʼê súlí, rə jǐrh nánzhəzhɔ̌. Sə yə̀-bəlwàálɛ́ gə́ súlí dɛ̃´dɛ̃´ mə̀gã̌, Yi yò-ècɛ̀nà nɛ́ súlí dɛ̃´dɛ̃´ du. 
ROM.5.21	Yə̀-bəlɔ̀lɔ́ w yʼà zhe ŋwɔ̀nɔ́ ò nʼô gwi lyì bí. Èta myɛ, Yi yò-ècɔ̀nɔ̀ w zhe ŋwɔ̀nɔ́ ò nʼô ce nə́ kʼé bə dwə́ə́re zhe, nə́ zɛ̃̀ nə́ zhe nyǔ mə̀ tʼâ la zhɔ̌ nə́ Cinu Yezu Kristə jàn yilə.
ROM.6.1	Sə wɔ́ bə̀kɔ́n nə́ bʼâ wɔ̀? Nə́ bʼâ tə̀ rə̀myɛ́ yil nə́ jʼá nʼé wɛ̀rhɛ́ yə̀-bəlwàálɛ, sə Yi yò-ècɛ̀nà nɛ́ mʼe súlí dɛ̃´dɛ̃´? 
ROM.6.2	Ɔ̃́ʼɔ̃, nə́ wàr nə́ bʼâ wɛ̀rhɛ́ èta yé. Nə́myɛ̌ nyɛ̌ ǹdə nə́ cù nə́ kʼá shə́r yə̀-bəlɔ̀lɔ́ w wẽ́ ta. Bə̀kɔ́n yil nə́ gwẽ̌ bʼâ cə̀ə̀lè nə́ nʼé wɛ̀rhɛ́ wa? 
ROM.6.3	Á yě bə̀ nə́myɛ̌ byɛ̀bɛ́ gakó nə́ zwẽ nɛ̃̌-shɔ Yezu Kristə wẽ́ mó, nə́ mù dwã nɛ ǹdə́ mɔ ń cu mú wẽ́. 
ROM.6.4	Bə̀ tó nɛ̃̌-shɔ mɔ́ dɛnnɛ bə mù nə́ba dwã nɛ ǹdə́ Kristə, ń cu mú wẽ́, bə ce nə́ba ń lú-bɔ̀l mɔ́ wa. Sə Kristə bwìrhì ǹdə́ ń Da zùwə́ y nánfɔ̀lɔ̀ w jàn dɛ́, mùnì ga nə́myɛ bwìrhì, nə́ tùntwĩ̀ĩ̀ rí jǐrh nándùl.
ROM.6.5	Zhə̀nà, nə́ gə́ mù dwã nɛ ǹdə́ mɔ nə́ cì ń cu mú dwí rí mú ce, nə́myɛ mʼâ bwìrhì ǹdə ń ta. 
ROM.6.6	Nə́ mə̂ sə nə́ lwar kɔn rə̀dù: bə̀ mù nə́ shãã ga tùntwĩ̀ĩ̀ rí Kristə ne, bə súlí bə pəpa də̀-jɔrhɔ́ yó, mùnì yə̀-bəlɔ̀lɔ́ w swã̀ y cì, sə nə́ bə̀kʼá kʼé yə̀ ò yómə́ yé. 
ROM.6.7	Nə́ yě bə̀ lò mɔ̀bɔ́ ǹ cùwə̀, ǹ kə́ ǹ də̀ yə̀-bəlɔ̀lɔ́ w yóm yé.
ROM.6.8	Nə́ gə́ tó Kristə ne nə́ cì mú ce, nə́ zwẽ nyí bə̀ nə́ bʼâ tó mo nə́ nə nyǔ myɛ. 
ROM.6.9	Nə́ jʼâ yě bə̀ Kristə gə́ bwìrhì mú, ń kə́ ń tá ń la cú yé, cu kʼê bə ń yàlà zhe yé. 
ROM.6.10	Wɔ́ yə̀-bəlwàálɛ́ vǔr yil ń cù twər rə̀dù sá. Sə èlâsɛ̃´, ń bwìrhì ń ŋwɛ́nɛ́ Yi yil námpúm. 
ROM.6.11	Ámyɛ wɔ́ èta. Lwarna bʼâ nyɛ̌ ǹdə á cù á shə́r yə̀-bəlɔ̀lɔ́ w wẽ́ ta, á zɛ̃̀ á tó Yezu Kristə dɛnnɛ á bwìrhì á jǐrh Yi lyì.
ROM.6.12	Rə̀myɛ́ ce, á bə̀kʼá kʼá yẽ̌ yə̀-bəlɔ̀lɔ́ cìní á yala nɛ́ yé, bʼâ la cú; sʼá bə̀kʼá shɛ̀nɛ́ á shilə námməlwâlsɛ́ yò yé. 
ROM.6.13	Á bə̀kʼá shɛ̀nɛ́ á zə á yala nɛ́ kə̀kàlsɛ́ á mʼá wɛ̀rhɛ́ lwɛlɛ yé. Á gaga mɔ́ mə̂ sʼá ce á cìn Yi jɔ̃̀ w ǹdə lyì byɛ̀bɛ́ bə̀ cu bə kʼa bwìrhì ta. Èlâsɛ̃´, zəna á yala nɛ́ á twĩ̀ cángá tumə. 
ROM.6.14	È kʼê də̀ nyə́ né nə̀ cǐ ába yé. Wɔ́ Yi sónó ò cǐ ába. Rə̀myɛ́ ce, yə̀-bəlɔ̀lɔ́ kʼô bə á yàlà zhe yé.
ROM.6.15	È kʼê də̀ nyə́ né nə̀ cǐ nə́ba yé. Wɔ́ Yi sónó w ò cǐ nə́ba. Nə́ nə bʼâ tə̀ rə̀myɛ́ yil nə́ zɛ̃̀ nə́ nʼé wɛ̀rhɛ́ lwɛlɛ? Ɔ̃́ʼɔ̃, nə́ wàr nə́ bʼâ wɛ̀rhɛ́ èta yé. 
ROM.6.16	Lwarna bə̀ lò gə zwẽ nyí ń ce ǹ cìn lò jɔ̃̀ w ǹ nə́ ǹ twĩ̀ ǹ pɛ mɔ, ǹ jǐrh rə̀-ná-cí yóm. Èta myɛ, á gə zwẽ nyí á tó yə̀-bəlɔ̀lɔ́ nɛ, wɔ́ cu jàà w ò zə ába ò la nɛ́; sə á gə nʼá tó Yi ni, á kʼá tʼá la dwə́ə́re zal yé. 
ROM.6.17	Cenə nə́ ce Yi nə̀báná! Á yʼâ wɔ́ yə̀-bəlɔ̀lɔ́ yómə́ shãã ga, sə èlâsɛ̃´, á shɛ̀nɛ́ á zwẽ kɔn dɛ́ dɛ̀bɛ́ bə̀ cèrhè ába mó ǹdʼá wun gakó. 
ROM.6.18	Yi zwẽ ába yə̀-bəlɔ̀lɔ́ yómdé wẽ́, á zɛ̃̀ á nʼá twĩ̀ cángá tumə. 
ROM.6.19	Á gə́ wàr á nʼá nyɛ̀ɛ̀ zɔ̀mà kùr nàná mɔ́ ce, à nʼâ zɔ̀m ǹdʼába ǹdə́ zɔ̀mà nyɛ̀bɛ́ numbyíní wɔ̌ è bʼa nyɛ̀ɛ̀ nə̀ kùrə̀. Shãã ga, á yʼâ shɛ̀nɛ́ á jǐrh yə̀-bəlɔ̀lɔ́ yómə́ námpúm á mʼá twĩ̀ pwarha tumə, á tùntwə̃̀ə̃̀ né gakó jǐrh yààyàà. Sə èlâsɛ̃´, zəna á cìn námpúm á yə̀ Yi yómə́ á twĩ̀ cángá tumə. Èta, á mʼâ yə̀ lyì byɛ̀bɛ́ bə̀ sú Yi yírhə́.
ROM.6.20	Á gə́ yʼâ wɔ́ yə̀-bəlɔ̀lɔ́ yómə́ yi ní, cángá tùntwə̃̀ə̃̀ né yʼà də̀ á yé yé, 
ROM.6.21	sə wɔ́ bə̀kɔ́n tùntwə̃̀ə̃̀ né nə̀myɛ́ mɔ́ pɔ ába? Zà mɔ́, nə̀ cìzhìl zhe ába, bə̀ nə̀ yó-gurə́ y wɔ́ cu. 
ROM.6.22	Sə èlâsɛ̃´, Yi zwẽ ába yə̀-bəlɔ̀lɔ́ yómdé wẽ́, á zɛ̃̀ á nʼá twĩ̀ tùntwə̃̀ə̃̀ nyɛ̀bɛ́ nə̀ sú Yi yírhə́, sə nə̀ yó-gurə́ y wɔ́ nyǔ mə̀ tʼâ la zhɔ̌. 
ROM.6.23	Zhə̀nà, yə̀-bəlɔ̀lɔ́ kwândɛ́ wɔ́ cu, sə pɛnɛ́ y Yi nʼê pɛ nánfò mó, wɔ́ nyǔ mə̀ tʼâ la zhɔ̌, nə́ Cinu Yezu Kristə jàn yilə.
ROM.7.1	Da-byâ, á yě nyə́ né. Rə̀myɛ́ ce, à nʼâ bùl bʼâ yě kɔn dɛ́ dɛ̀bɛ́ à nʼâ yâl a byili ába mó: lò gə gwẽ̌ yə̀ cì, nyə́ né cǐ mu. 
ROM.7.2	À mʼa byili ába myɔrhɔ òdù: kɛ̃ gə jú byal, byal mɔ́ gə gwẽ̌ yə̀ cì, nyə́ né ce ń bə mə̂ sə n kə́ n jí byal dõ yé. Sə byal mɔ́ gə tú ń cùwə̀, kɛ̃ mɔ́ zɛ̃̀ ń cǐ ń cìnə̀. Nyə́ né kʼê tʼâ cə̀r ń yé ne yé. 
ROM.7.3	Ń gə jú byal dõ, ǹdə́ ń byal mɔ́ cìcì mú gwẽ̌ ŋwɛ́nɛ́, bə̀ yʼa byẽ̀ kɛ̃ mɔ́ ńmyɛ̌ mɔ́ bə̀ kə-nə̀fòló. Sə byal mɔ́ gə cùwə̀, nyə́ né kʼê tʼâ cə̀r rə̀myɛ́ yé. N zɛ̃̀ ń cǐ ń cìnə̀. Ń wɔ̌ n jí byal dõ, bə̀ rə̀myɛ́ də̀ fwə̂l yé.
ROM.7.4	Da-byâ, kɔn wɔ́ èta ǹdʼámyɛ. Á mù dwã nɛ Kristə yala nɛ́ wẽ́, e jǐrh ǹdə wɔ́ cú á cù ta, á du nyə́ né wẽ́, á jǐrh ń lyì, ńmyɛ̌ mɔ̀bɔ́ ń cù n ká n bwìrhì mú, mùnì ga nə́ ŋwɛ̀nɛ́ nə́ twĩ̀ tumə nyɛ̀bɛ́ nə̀ sú Yi yírhə́. 
ROM.7.5	Zhə̀nà, shãã ga, nə́ gə́ yʼâ gwẽ̌ nʼê twĩ̀ nə́ yala nɛ́ pùbùlə̀ yi ní, nyə́ né yʼà ce shilə námməlwâlsɛ ŋwɛ́nɛ́ nə́ wẽ́. Sə rə̀myɛ́ yó-gurə́ y yʼà wɔ́ cu. 
ROM.7.6	Sə èlâsɛ̃´, nə́ cǐ nə́ cìnə̀, nyə́ né kʼê bə nə́ba cǐ yé, bə̀ è nyɛ̌ ǹdə wɔ́ cú nə́ cù ta, nə́ du kɔn dɛ́ dɛ̀bɛ́ rə̀ yʼà ce nə́ wɔ́ ǹdə yómə́ ta mɔ́ wẽ́. Èlâsɛ̃´, nə́ yẽ̌ kɔn dɛ́ dɛ̀bɛ́ rə̀ yʼà kɛ̃ nyə́ né sɛ́bɛ́ rɛ́ wẽ́ shãã ga mɔ́ nɛ, nə́ zɛ̃̀ nə́ ji kùr nə́ rʼé twĩ̀ Yi pùbùlə̀ ǹdə́ Eshirhə náàcɛ̀nɛ́ jàn.
ROM.7.7	Sə rə̀myɛ́ nə nʼê yâl e wɔ̀ bə̀ byè? Nyə́ né wɔ́ kɔ̀-bəlwɛ̀lɛ́? Gaga! Wɔ́ nyə́ né nə̀ ce a lwar yə̀-bəlɔ̀lɔ́ yò. Nyə́ né gə yʼà yə̀ bwɛ̃̌-dǔr mó yò zɔ̀m, à yʼà tʼâ la lwar bə̀ mə̀ ŋwɛ́nɛ́ yé. Nyə́ né wòwə̀: “Bə̀ká yâl ǹ dõ kɔn ǹdə́ bwɛ̃̌-dǔr yé.” 
ROM.7.8	Yə̀-bəlɔ̀lɔ́ jʼa tó rə̀myɛ́ dɛnnɛ o ce bwɛ̃̌-dǔr dwí gakó à wẽ́. Nyə́ né gə yʼà tɛ̀nɛ́, yə̀-bəlɔ̀lɔ́ yʼà nyɛ̌ ǹdə kɔn dɛ̀bɛ́ rə̀ cù ta. 
ROM.7.9	Shãã ga, nyə́ né gə́ yʼà tɛ̀nɛ́ mɔ́, à yʼà ŋwɛ́nɛ́. À wu tʼâ zɛ̃̀ yé. Sə nyə́ né gə́ tú kwã nɛ́, yə̀-bəlɔ̀lɔ́ zɛ̃̀ ò ŋwɛ́nɛ́ à wẽ́. 
ROM.7.10	A zɛ̃̀ a jǐrh ǹdə cùù ta. Nyə́ né nyɛ̀bɛ́ nə̀ yʼà tú ni nyǔ pɔ mɔ́, kʼâ wɔ́ cu nə̀ pɔ nɛ. 
ROM.7.11	Yə̀-bəlɔ̀lɔ́ tó kɔn dɛ́ dɛ̀bɛ́ nyə́ né nʼê byili bə̀ rə̀ súl mó dɛnnɛ o swèlè nè o ce a jǐrh ǹdə cùù ta.
ROM.7.12	È jà nyə́ né cìcì mú wɔ́ kɔn dɛ̀bɛ́ rə̀ càn; kɔn dɛ̀bɛ́ gakó nə̀ nʼê byili mú càn, rə̀ wɔ́ cángá, rə̀ mâ. 
ROM.7.13	Sə kɔn dɛ̀bɛ́ rə̀ càn wɔ̌ rə̀ bʼa ce àmyɛ́ jǐrh ǹdə wɔ́ cú à cù ta? Gaga! Wɔ́ yə̀-bəlɔ̀lɔ́ ò tó kɔn dɛ̀bɛ́ rə̀ càn dɛnnɛ o ce a jǐrh ǹdə wɔ́ cú à cù ta. Ò tó nyə́ né dɛnnɛ o byili ni ò lwɛlɛ rɛ́ jàn dɛ́ gə́ wɔ́ nɛ́.
ROM.7.14	Zhə̀nà, nə́ yě bə̀ nyə́ né wɔ́ Yi sõ nə̀ shí ní. Sə àmyɛ́ wɔ́ numbyíní, à jàn yə̀ yí yé, à wɔ́ yə̀-bəlɔ̀lɔ́ yóm. 
ROM.7.15	À yə̀l kɔn dɛ́ dɛ̀bɛ́ à nʼâ wɛ̀rhɛ́ mɔ́ kùr yé. À tʼâ wɛ̀rhɛ́ kɔn dɛ́ dɛ̀bɛ́ à nʼâ yâl mɔ́ yé. Wɔ́ tɛ̀bɛ́ à tʼâ yâl mɔ́ à nʼâ wɛ̀rhɛ́. 
ROM.7.16	Sə è gə wɔ́ tɛ̀bɛ́ à tʼâ yâl mɔ́ à nʼâ wɛ̀rhɛ́, sə́ nyǐ à nʼâ tó rə̀myɛ́ dɛnnɛ à byili bə̀ nyə́ né càn. 
ROM.7.17	Sə è gə wɔ́ zhə̀n yilə, rə̀myɛ́ də̀ àmyɛ́ ǹdə́ à sə̀pwà à nʼâ twĩ̀ rə̀myɛ́ yé. Wɔ́ yə̀-bəlɔ̀lɔ́ w ò ŋwɛ́nɛ́ à wẽ́ mó ò nʼô twĩ̀. 
ROM.7.18	À yě bʼà jàn dɛ́ gə́ yə̀ yí mú ce, kɔ̀-ècɛ̀nɛ́ də́-byǐ tɛ̀nɛ́ à wẽ́ yé. À nʼâ yâl cɛ̀nɛ̀ rɛ́ a twĩ̀, sə à wàr yé, 
ROM.7.19	bʼà tʼâ wɛ̀rhɛ́ cɛ̀nɛ̀ rɛ́ à nʼâ yâl mɔ́ yé. Wɔ́ lwɛlɛ rɛ́ à tʼâ yâl mɔ́ à nʼâ wɛ̀rhɛ́. 
ROM.7.20	Sə è gə wɔ́ tɛ̀bɛ́ à tʼâ yâl mɔ́ à nʼâ wɛ̀rhɛ́, rə̀myɛ́ də̀ àmyɛ́ ǹdə́ à sə̀pwà à nʼâ twĩ̀ yé. Wɔ́ yə̀-bəlɔ̀lɔ́ w ò ŋwɛ́nɛ́ à wẽ́ mó ò nʼô twĩ̀ ǹdə́ nɛ.
ROM.7.21	Èta, à pwírí kɔn rə̀dù ŋwɛ́nɛ́ ǹdə́ nɛ: rə̀myɛ́ ce, à gə nʼâ yâl cɛ̀nɛ̀ a twĩ̀ gakó, kʼâ wɔ́ lwɛlɛ rɛ́ rə̀ nʼê twĩ̀. 
ROM.7.22	À só Yi nyə́ né à wu w wẽ́ dɛ̃´dɛ̃´, 
ROM.7.23	sə à pwírí kɔn dõ ŋwɛ́nɛ́ à wẽ́. Kɔn dɛ́ rə̀myɛ́ mɔ́ ce a jǐrh yə̀-bəlɔ̀lɔ́ w rə̀ ŋwɛ́nɛ́ à wẽ́ mó yóm. E jà kɔn dɛ́ rə̀myɛ́ mɔ́ bə shɛ̀ tɛ̀bɛ́ à yě à surhə né wẽ́ bə̀ rə̀ wɔ́ zhə̀n mɔ́ yò yé. 
ROM.7.24	Zwini zhe ne! À yala nɛ́ wɔ́ numbyíní yala nə̀ la cú. Wɔ́ mɔ̌ ń mà n zwẽ ne? 
ROM.7.25	Bànà nə́ tó nə́ Cinu Yezu Kristə dɛnnɛ nə́ ce Yi nə̀báná!
ROM.7.25	Sə rə̀myɛ́ gakó nʼê yâl rə byili bʼà surhə né wẽ́, à nʼâ shɛ̀nɛ́ Yi nyə́ né yò. Sə à gə́ wɔ́ numbyíní mú ce, à nʼâ shɛ̀nɛ́ yə̀-bəlɔ̀lɔ́ w nyí ni.
ROM.8.1	Èlâsɛ̃´, Yi kʼê tʼâ la byɛ̀bɛ́ bə̀ zù Yezu Kristə mó bùrsì kɔ́ rə pə bɛ còrhò-tum yé, 
ROM.8.2	bə̀ lò gə zù Yezu Kristə, Eshirhə náàcɛ̀nɛ́ jàn dɛ́ rə̀ nʼê pɛ nyǔ mú zwẽ mó yə̀-bəlɔ̀lɔ́ w ǹdə́ cu mú jɔ̃̀ wà. 
ROM.8.3	Muyiisi nyə́ né yə̀ ŋwɛ̀nɛ́ nə zwẽ numbyíní y è wɔ́ bə-jàn-zhəəre cí mú yə̀-bəlɔ̀lɔ́ ǹdə́ cu jɔ̃̀ w yé. Sə Yi twĩ̀ rə̀ cìcì Byǐ mú n bə̀ ǹdə́ yala nyɛ̀bɛ́ nə̀ nyɛ̌ ǹdə numbyíní y è wɔ́ yə̀-bəlwàálɛ cí mú nyə̀ná nɛ́ ta, n mə n zhìlì yə̀-bəlɔ̀lɔ́ w ò ŋwɛ́nɛ́ numbyíní yala nɛ́ wẽ́ mó yò. 
ROM.8.4	Rə̀ wɛ̀rhɛ́ èta, mùnì ga nə́ ŋwɛ̀nɛ́ nə́ twĩ̀ ǹdə nyə́ né gə́ nʼê byili ní, bə̀ nə́ yẽ̌ nə́ yala nɛ́ pùbùlə̀ né wɔ̀rhɔ́ nɛ, nə́ zɛ̃̀ nə́ rʼé tó Eshirhə y pùbùlə̀ né ne.
ROM.8.5	Sə byɛ̀bɛ́ bə̀ nʼê twĩ̀ ǹdə bə̀ yala nɛ́ gə́ nʼê yâl nɛ́ mɔ́, wɔ́ bə̀ yala nɛ́ pùbùlə̀ né tũ̌ yò ò zù bì. Byɛ̀bɛ́ myɛ bə̀ nʼê twĩ̀ ǹdə Eshirhə y gə́ nʼê yâl nɛ́ mɔ́, wɔ́ Eshirhə y pùbùlə̀ né tũ̌ yò ò zù bì. 
ROM.8.6	Ǹ gə nə́ ǹ twĩ̀ ǹ yala nɛ́ pùbùlə̀, wɔ́ cu sɔ́má yó ǹ ŋwɛ́nɛ́. Sə ǹ gə nə́ ǹ twĩ̀ Eshirhə y pùbùlə̀, wɔ́ nyǔ mə̀ tʼâ la zhɔ̌ ǹdə́ yə̀-zùlə́ sɔ́má yó ǹ ŋwɛ́nɛ́. 
ROM.8.7	Èta myɛ, byɛ̀bɛ́ bə̀ nʼê twĩ̀ bə̀ yala nɛ́ pùbùlə̀ né mó wɔ́ Yi zwə̀; bə̀ tʼâ zwẽ Yi nyə́ né yé; bə̀ wàr nɛ̀ bə̀ la zõ myɛ yé. 
ROM.8.8	Byɛ̀bɛ́ bə̀ nʼê twĩ̀ bə̀ yala pùbùlə̀ tùntwə̃̀ə̃̀ né mó wàr bə̀ mʼa sú Yi yírh yé.
ROM.8.9	Sə ámyɛ̌ kʼá tʼá twĩ̀ á yala nɛ́ pùbùlə̀ yé. Wɔ́ Yi Eshirhə y pùbùlə̀ á nʼá twĩ̀, bə̀ è ŋwɛ́nɛ́ á wẽ́. Lò mɔ̀bɔ́ Kristə Eshirhə y tɛ̀nɛ́ ǹ wẽ́, Kristə bə mɔ́ cǐ yé. 
ROM.8.10	Kristə gə́ ŋwɛ́nɛ́ á wẽ́ mó ce, bá yə̀-bəlɔ̀lɔ́ gə ce á yala nɛ́ la cu myɛ, á gə́ wɔ́ lyì byɛ̀bɛ́ bə̀ kʼê bə dwə́ə́re zhe mó ce, Eshirhə y nʼê pɛ ába nyǔ. 
ROM.8.11	Yi bwìrhì Yezu n du cùùrì wẽ́. Rə̀ Eshirhə y gə ŋwɛ́nɛ́ á wẽ́, rə̀ mʼa bwìrhì á yala nɛ́ náncùùrí rə pə ába nyǔ, rə̀ Eshirhə y è ŋwɛ́nɛ́ á wẽ́ mó jàn yilə, ǹdə rə̀ gə́ bwìrhì Kristə né.
ROM.8.12	Èta myɛ, da-byâ, kɔn wɔ́ nyɔ́ɔ́ bə̀ nə́ twĩ̌ Eshirhə náàcɛ̀nɛ́ pùbùlə̀, sə nə́ bə̀kʼá twĩ̀ nə́ yala nɛ́ pùbùlə̀ yé. 
ROM.8.13	Á gə twĩ̀ á yala nɛ́ pùbùlə̀, á bʼâ cì. Sə á gə gu á yala nɛ́ tùntwə̃̀ə̃̀ né ǹdə́ Eshirhə y jàn, á bʼâ zə nyǔ. 
ROM.8.14	Lyì bí byɛ̀bɛ́ gakó bə̀ nʼê shɛ̀nɛ́ bə̀ tó kɔn dɛ̀bɛ́ Yi Eshirhə y nʼê byili bi mú, bə̀ wɔ́ Yi byâ. 
ROM.8.15	Eshirhə y kɛ̀bɛ́ è só á yó w mó də̀ yómde éshìrhə́ è la ce á jʼá gwẽ̌ nʼá dùr ywẽ ǹdə shãã ga mɔ́ ta yé. È ce á jǐrh Yi byâ; e zɛ̃̀ è nʼê sɛ̃ nə́ba nə́ zhẽ̌ nə́ cələ dɛ̃̌ nə́ byẽ̀ Yi bə̀ “Aba”, rə̀ kùr wɔ́: “À Da”. 
ROM.8.16	Yi Eshirhə y cìcì nʼê byili nə́ wun ní wẽ́ pamparɛ̃ɛ̃ bə̀ nə́ wɔ́ Yi byâ. 
ROM.8.17	Nə́ gə́ wɔ́ Yi byâ mɔ́ ce, nə́ bʼâ tó Kristə ne nə́ nə cəl cɛ̀nɛ̀ rɛ́ tɛ̀bɛ́ Yi bwəl rə̀ nyí rə̀ lyì bí ni mú wẽ́. Zhə̀nà, nə́ gə tó Kristə ne nə́ nwɛ̀nɛ̀, nə́ bʼâ tó mo nə́ zù ń zùwə́ y myɛ wẽ́.
ROM.8.18	À nʼâ bùl bə̀ zùwə́ y kɛ̀bɛ́ Yi la ce e du nə́ yírhə́ nə mɔ́ zhe kùr dɛ̃´dɛ̃´ nə́ yilə, bʼè du nɔ̀nɔ̀ w kɔ̀bɔ́ nə́ rʼé nwɛ̀nɛ̀ èlâsɛ̃´ mɔ́. 
ROM.8.19	Kɔn dɛ̀bɛ́ gakó Yi wɛ̀rhɛ́ mɔ́ nʼê dɛ̃̀ dɛ̃ rɛ́ tɛ̀bɛ́ Yi la ce rə̀ byâ bɛ́ zùwə́ y du mú. Sə wẽ̀ dé rə̀myɛ́ nʼê yâl sə dɛ̃ rɛ́ yí làlà. 
ROM.8.20	Lũ w ŋwɛ́nɛ́ kɔn dɛ̀bɛ́ rə̀ bə kùr zhe jɔ̃̀ wà, sə rə̀myɛ́ yə̀ ò cìcì sõ shí yé. Wɔ́ Yi sõ rə̀ shí ní. Sə ǹdə́ rə̀myɛ́ ga, dɛ̃ bànà Yi la w vwârh. 
ROM.8.21	Dɛ̃ rɛ́ rə̀myɛ́ yùwə̀, Yi bʼa vwârh lũ w kɔn dɛ́ dɛ̀bɛ́ rə̀ bə kùr zhe mó jɔ̃̀ wà, o tó Yi byâ bɛ́ nɛ o nə ò cìn Yi zùwə́ y wə. 
ROM.8.22	Nə́ yě bə̀, shãã ga kɔn mʼe yí zà, zwini zhe lũ w wẽ̀ dé púlə́púlə́, rə̀ nʼê nwɛ̀nɛ̀ ǹdə kɛ̃ pwǐ gə́ yʼa yì ní. 
ROM.8.23	È də̀ wẽ̀ dé rə̀myɛ́ dúdú rə̀ nʼê nwɛ̀nɛ̀ yé. Nə́myɛ̌ byɛ̀bɛ́ Yi pɔ nə́ba rə̀ Eshirhə y è wɔ́ rə̀ nyì-bwelé y kɔn nã́yéé ré mó myɛ nʼé nwɛ̀nɛ̀. Sə wɔ́ nə́ wun ní wẽ́ nə́ rʼé nwɛ̀nɛ̀ nɛ́, nə́ mʼé dɛ̃̀ dɛ̃ rɛ́ tɛ̀bɛ́ Yi la ce nə́ jǐrh rə̀ byâ, sə rə ce nə́ nə nə́ cìn páá mɔ́.
ROM.8.24	Zhə̀nà, nə́ nɔ vwârh, sə rə̀ wɔ́ kɔn dɛ̀bɛ́ nə́ gwẽ̌ nʼé dɛ̃̀ rə̀ bànà. Lò yírh gə jòm kɔn dɛ̀bɛ́ ǹ nə́ ǹ dɛ̃̀ yó ǹ zhɛ̀, rə̀ kʼê də̀ kɔn dɛ̀bɛ́ ǹ nə́ ǹ dɛ̃̀ yé. Lò tá ǹ dɛ̃̀ kɔn dɛ̀bɛ́ ǹ yírhə́ nə yé. 
ROM.8.25	Wɔ́ rə̀myɛ́ è ce nə́ rʼé pyɛ́nɛ́ nə́ cìn nə́ zhì, nə́ dɛ̃̀ kɔn dɛ́ dɛ̀bɛ́ nə́ yírhə́ bə nɛ mɔ́.
ROM.8.26	Nə́ wɔ́ numbyínsi, nə́ wɔ́ bə-jàn-zhəəre cìnə́. Nə́ yə̀l kɔn dɛ́ dɛ̀bɛ́ nə́ bʼâ lwə̀l nə́ Yi-co wẽ́ sə kɔn tó rə̀ sɔ́má y yé. Wɔ́ Eshirhə náàcɛ̀nɛ́ è nʼê twí è sɛ̃ nə́ba nə́ Yi-co wẽ́. Eshirhə y nʼê zal Yi cã̌ nɛ nə́ yilə, sə lò wàr ń mà n byili kɔn dɛ̀bɛ́ Eshirhə y nʼê lwə̀l Yi ni mú ǹdə́ ń nyì-zɔ̀mà yé. 
ROM.8.27	Yi gə́ nə numbyíní wu w mú ce, rə̀ yě kɔn dɛ̀bɛ́ Eshirhə y nʼê yàlá. È nʼê zal rə̀ cã̌ nɛ, byɛ̀bɛ́ bə̀ wɔ́ rə̀ lyì bí mú yilə, kɔn yí rə̀ bùlə̀.
ROM.8.28	Nə́ yě bə̀ Yi nʼê twĩ̀ kɔn gakó wẽ́ byɛ̀bɛ́ bə̀ só re mó cɛ̀nɛ̀ yilə. Wɔ́ bə̀myɛ́ rə̀ byẽ̀ ǹdə rə̀ gə́ yʼà gu rə̀ wẽ́ rə cĩ́ ní. 
ROM.8.29	Zhə̀nà, byɛ̀bɛ́ Yi dámâ rə cír mó, rə̀ dámâ rə gu rə̀ wẽ́ bə̀ rə̀ bʼa ce bə nyɛrhɛ rə̀ Byǐ mú, mùnì ga dwí nánzhəzhɔ̌ jǐrh ń da-byâ, n yə̀ bə̀ náncɛ. 
ROM.8.30	Byɛ̀bɛ́ rə̀ dámâ rə cír èta mɔ́, rə̀ byẽ̀ bè. Sə bə̀myɛ́ byɛ̀bɛ́ rə̀ byẽ̀ mó, rə̀ ce bə̀ kʼê bə dwə́ə́re zhe yé. Bə̀myɛ́ byɛ̀bɛ́ rə̀ ce bə̀ kʼê bə dwə́ə́re zhe mó, rə̀ ce bə zù rə̀ zùwə́ y wẽ́.
ROM.8.31	Nə́ wál bə̀ byè kə́dò? Yi gə ŋwɛ́nɛ́ ǹdə́ nə́ba, mɔ̌ lò ń zhe nə́ yàlà? 
ROM.8.32	Rə̀ yə̀ nə́ba rə̀ cìcì Byǐ mú vòm yé. Rə̀ shɛ̀nɛ́ lyì zə mɔ bə gu nə́ gakó yilə. Wɔ́ bə̀kɔ́n yil rə̀ nə bʼa cẽ nə́ba kɔn gakó pɔ rə̀ Byǐ mú ńmyɛ̌ jàn yilə? 
ROM.8.33	Mɔ̌ lò ń wɔ̌ ń mà n cĩ́ yò byɛ̀bɛ́ Yi cír mó yó wə? Wɔ́ Yi cìcì rə̀ ce bə̀ kʼê bə dwə́ə́re zhe yé. 
ROM.8.34	Mɔ̌ ń nə wɔ̌ ń mà n kə́ bə̀ bùrsì n pə bɛ còrhò-tum? Yezu Kristə cùwə̀; sə kɔn du, ń ká n bwìrhì, ń jě Yi jə̀jĩ́ ni, ń nə́ ń zal rə̀ cã̌ nɛ nə́ yilə. 
ROM.8.35	Bə̀kɔ́n rə̀ wɔ̌ rə̀ bʼa cə̀r Kristə ǹdə́ nə́ba sónó? Zwini ráá wu-zɛ̃̀ɛ̃´ ráá nɔ̀nɔ̀? Nɔrh ráá nə̀mɔ̀ɔ̀rɛ̀? Yò-cə̀ə̀lè ráá cu? 
ROM.8.36	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
ROM.8.36	“Nə́ zhǐ cu nyí ni dɛ̃ gakó ǹmyɛ́ yilə.
ROM.8.36	Bə̀ nʼê wɛ̀rhɛ́ nə́ba ǹdə pyììsì shɛ̀bɛ́ bə̀ mʼê la gu jàà w ta.”
ROM.8.37	Ǹdə́ rə̀myɛ́ ga, nə́ jú bɛlɛ rə̀myɛ́ gakó yó, mɔ̀bɔ́ ń só nə́ba mó jàn yilə. 
ROM.8.38	Zhə̀nà, à yě bə̀ nə́ gə cùwə̀, ráá nə́ gə ŋwɛ́nɛ́ myɛ, màlɛ́kabá ǹdə́ dɛ̃̌ Arəzana jàn cìnə́ bé, ráá ŋwɔ̀nɔ́ cìnə́ byɛ̃̌byɛ̃̌, kɔn dɛ̀bɛ́ rə̀ ŋwɛ́nɛ́ èlâsɛ̃´, ǹdə́ dɛ̀bɛ́ rə̀ gwẽ̌ bàn ga, 
ROM.8.39	dɛ̃̌ jàn cìnə́ bé, ǹdə́ cɛ y kùr w jàn cìnə́ bé, ǹdə́ wẽ̀ dwã tɛ̀bɛ́ gakó Yi wɛ̀rhɛ́ mɔ́; rə̀dù ga wàr rə̀ bʼa cə̀r sónó w kɔ̀bɔ́ Yi tó nə́ Cinu Yezu Kristə dɛnnɛ rə byili nə́ba mɔ́ yé.
ROM.9.1	Kristə wɔ́ à zhə̀nà. Rə̀myɛ́ ce kɔn dɛ́ dɛ̀bɛ́ à la byilu mú wɔ́ zhə̀nà; à tʼâ la kɔma góm yé. Eshirhə náàcɛ̀nɛ́ myɛ nʼê byili rə̀myɛ́ à wẽ́ bə̀ wɔ́ zhə̀nà: 
ROM.9.2	wu-zhìlù nánfɔ̀lɔ̀ zhe ne, ò nʼô nwɛ̀nɛ̀ nɛ̀ twéé gakó. 
ROM.9.3	À yʼà só sə Yi zhìlì àmyɛ́ yò, a pɔr Kristə kwã nɛ́, à da-byâ Zhwifubá vwârh yilə. Àmyɛ́ ǹdə́ bə̀myɛ́ ga wɔ́ dwí rə̀dù. 
ROM.9.4	Bə̀ wɔ́ Esərayɛl lyì; Yi ce bə jǐrh rə̀ byâ; rə̀ byili bi rə̀ zùwə́ yə́; rə zə dɔbrɛ ǹdə́ bɛ; rə pə bɛ rə̀ nyə́ né; rə byili bi bə̀ gə́ mʼa cèrhé re né; rə bwəl be nyə́. 
ROM.9.5	Bə̀ wɔ́ nə́ dwí rí nàmbala bɛ́ náncɛsɛ́ nɛ̀mɛ́. Wɔ́ dwí rí rə̀myɛ́ wẽ́ bə̀ lùl Kristə mó né. Ń wɔ́ Yi, ń du kɔn gakó. Wɔ́ ńmyɛ̌ ń mə̂ dwã ǹdə́ còrhó byinə nə̀ bə zhɔ̌ zhe yilə! Amɛ̀n!
ROM.9.6	Sə rə̀myɛ́ gakó tʼâ yâl e wɔ̀ bə̀ Yi nyì-bwelé y yə̀ pyìrh yé. Lwarna bə̀ è də̀ byɛ̀bɛ́ bə̀ wɔ́ Esərayɛl nɛ̀mɛ́ nɛ́ mɔ́ gakó bə̀ wɔ́ Esərayɛl lyì páá yé. 
ROM.9.7	È də̀ byɛ̀bɛ́ bə̀ wɔ́ Abəraham myɛ nɛ̀mɛ́ nɛ́ mɔ́ gakó bə̀ wɔ́ ń byâ páá yé. Wɔ́ rə̀myɛ́ yil Yi zɔ̀m ǹdə́ Abəraham rə wɔ̀: “Byâ bɛ́ byɛ̀bɛ́ à bwəl mó bə̀ nyí mú, wɔ́ Yəzakɛ ń la bɛ lúl.” 
ROM.9.8	Rə̀myɛ́ nʼê byili bə̀ è də̀ byâ bɛ́ byɛ̀bɛ́ bal ǹdə́ kɛ̃ lùl mó gakó bə̀ wɔ́ Yi byâ yé. Wɔ́ byɛ̀bɛ́ bə̀ lul lé tó ǹdə́ Yi nyì-bwelé y mó bə̀ wɔ́ rə̀ byâ. 
ROM.9.9	Yi bwəl nyí rə wɔ̀: “Byin ní èta yi, à mʼa kʼâ bàn ǹdə́ Sara lùl byǐ.”
ROM.9.10	Kɔn gwẽ̌ yə̀ zhɛ̀ yé. Arəbəka yà ń lùl byâ bə̀lyè. Bə̀myɛ́ bə̀lyè y ga yʼà wɔ́ nə́ nàmbal Yəzakɛ nyə̀ná. 
ROM.9.11+ROM.9.12+ROM.9.13	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: “À swéné Zhakɔɔbɛ a yẽ̌ Ezəyu ni.” Rə̀myɛ́ yi ní ǹdə́ bə̀ gwẽ̌ yə̀ bə̀sɔ́ná bɛ́ gaga mɔ́ lùl, sʼe mʼe zɔ̀m bə̀ mʼa wɛ̀rhɛ́ cɛ̀nɛ̀ ráá lwɛlɛ yò yé. E jà ǹdə́ rə̀myɛ́ ga, Yi byili Yəzakɛ nɛ bə̀ zhə̀m-bal mɔ́ bà n yə̀ nyɛ̃´ mɔ́ tùntùnnə̀. Sə kɔn yàl èta mùnì ga kɔn dɛ́ dɛ̀bɛ́ Yi yʼà gu rə̀ wẽ́ rə cĩ́ mú pyìrh. Bə̀ rə̀ tʼâ nyǐ numbyíní tùntwĩ̀ĩ̀ yé. Rə̀ nʼê cír y ǹdə rə̀ gə́ nʼê yâl nɛ́.
ROM.9.14	Rə̀myɛ́ nə nʼê yâl e wɔ̀ bə̀ byè? È nʼê yâl e byili bə̀ Yi də̀ cángá? È də̀ èta yé. 
ROM.9.15	Zhə̀nà, Yi zɔ̀m ǹdə́ Muyiisi rə wɔ̀: “Lò mɔ̀bɔ́ à nʼâ yâl a dùr ń nɔ̀nɔ̀, wɔ́ ńmyɛ̌ nɔ̀nɔ̀ à mʼa dùr. Lò mɔ̀bɔ́ à nʼâ yâl a dùr ń yə́-zhìl, wɔ́ ńmyɛ̌ yə́-zhìl à mʼa dùr.” 
ROM.9.16	Yi gə la lò nɔ̀nɔ̀ dǔr, kɔn tʼâ tó ǹdə́ rə̀-ná-cí pùbùlə̀, ráá ń tùntwə̃̀ə̃̀ yé. Kɔn nʼê tó ǹdə́ rə̀myɛ́ cìcì nɔ̀nɔ̀-dǔr mó. 
ROM.9.17	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wò Ezhibti lyì pyɔ̌ mɔ́ nɛ: “À ce ń jǐrh pyɔ̌, mùnì ga a tó ǹ dɛnnɛ a byili à jàn dɛ́, sə à yil lé du lũ w cə-yala gakó wə.” 
ROM.9.18	Rə̀myɛ́ nʼê byili bə̀ wɔ́ lò mɔ̀bɔ́ Yi nʼê yâl rə dùr ń nɔ̀nɔ̀ mɔ́, wɔ́ ńmyɛ̌ nɔ̀nɔ̀ rə̀ nʼê dùrə̀. Lò mɔ̀bɔ́ myɛ rə̀ nʼê yâl rə kù ń wu wə́, wɔ́ ńmyɛ̌ wu w rə̀ nʼê kùlə̀.
ROM.9.19	Sə lò gə bwə̀rh nè bə̀ è nə wɔ́ byè yil Yi kʼê nʼê ji lyì bí búlə́, bə̀ lò tɛ̀nɛ́ ń wɔ̌ ń mà n cẽ rə̀ pùbùlə̀ né, 
ROM.9.20	sə wɔ́ yẽ̀ lò ǹdə́ ǹmyɛ́ ǹ la mə́ mà nyə̀-pɔ̌ ǹdə́ Yi? Nə̀zhĩ̌ mʼa bwə̀rh lò mó mɔ̀bɔ́ ń mɔ y mɔ́ bə̀ wɔ́ byè yil ń mɔ y èta? 
ROM.9.21	Də-mɔrna wàr ń wɛ̀rhɛ́ ń gə́ ń nə́ ń yâl nɛ́ ǹdə́ ń dɔ wá? Ń wàr ń mà n zə òmyɛ́ cìcì n mɔ nə̀zhĩ̌ kɛ̀bɛ́ è càn n cĩ́ dɛ̃̌, n jà n zə w n mɔ nə̀zhĩ̌ nánfò n cĩ́ tɛ̃´ náá təra?
ROM.9.22	Yi yʼà nʼê yâl rə byili bə̀ nyǐ rə̀ lyim nʼê yì, sə rə ce lyì bí lwar rə̀ jàn dɛ́ gə́ wɔ́ nɛ́ mɔ́. Sə rə̀ zɛ̃̀ rə kʼa zhìlì rə̀ yala nɛ dɛ̃´dɛ̃´ ǹdə́ lyì bí byɛ̀bɛ́ rə̀ lyim yʼà nʼê yì mú, bə jʼà yʼà mə̂ ǹdə́ còrhò-tum pɔ, 
ROM.9.23	rə zɛ̃̀ rə̀ nʼê yâl rə byili rə̀ zùwə́ y nánfɔ̀lɔ̀ w byɛ̀bɛ́ rə̀ nʼê dùr bə̀ nɔ̀nɔ̀ mɔ́ yilə. Rə̀ yʼà dámâ rə tɛnɛ lyì bí bə̀myɛ́ mɔ́ rə̀ zùwə́ y èmyɛ́ nɔ yilə. 
ROM.9.24	Wɔ́ nə́myɛ̌ nə́ wɔ́ lyì bí byɛ̀bɛ́ Yi nʼê dùr bə̀ nɔ̀nɔ̀ mɔ́, sə è də̀ Zhwifubá dúdú wẽ́ rə̀ byẽ̀ nə́ba nɛ́ yé. Rə̀ byẽ̀ nə́ba byɛ̀bɛ́ bə̀ də̀ Zhwifubá mó myɛ wẽ́. 
ROM.9.25	Yi zɔ̀m rə̀myɛ́ yò rə̀ nyì-zwennə Oze sɛ́bɛ́ rɛ́ wẽ́ rə wɔ̀:
ROM.9.25	“Lyì bí byɛ̀bɛ́ bə̀ yʼà də̀ à lyì mú,
ROM.9.25	wɔ́ bə̀myɛ́ à la byõ̌ bʼà lyì.
ROM.9.25	Tənà y kɛ̀bɛ́ à yʼà bə só mó,
ROM.9.25	wɔ́ èmyɛ́ à la byõ̌ bə̀ tənà à só.
ROM.9.26	Bə̀ gə́ yʼà byili bi bə̀ bə̀ də̀ àmyɛ́ lyì mə̀gã̌ mɔ́,
ROM.9.26	wɔ́ gàà cìcì bə̀ mʼa byẽ̀ bè né bə̀ Yi nã́nyì byâ.”
ROM.9.27	Ezəyi myɛ bwə̀l Esərayɛl lyì bí shò-kwã nɛ́ n wɔ̀: “Bá Esərayɛl lyì bí gə pùl bə jǐrh nánzhəzhɔ̌ ǹdə nə̀-fɔ̀lɔ̀ w nyɔ̀rhɔ́ w ta myɛ, wɔ́ bə̀ kə̀kàlà bə̀ mʼa nə vwârh. 
ROM.9.28	Zhə̀nà, kɔn dɛ́ dɛ̀bɛ́ Cinu byili bə̀ ń la wɔ̀rhɔ́ mɔ́, tʼâ la jíjírhú yé. Ń mà n wɛ̀rhɛ́ rə̀ gakó làlà cɛ yó.”
ROM.9.29	Ezəyi yà ń jɛ̀rɛ̀ n wɔ̀:
ROM.9.29	“Cinu jàn-bə-swɛ̃´-zhe cə́bal ce nə́ dwí rí kə̀kàlà dàl.
ROM.9.29	È gə də̀ rə̀myɛ́, nə́myɛ yʼâ bʼâ jǐrh ǹdə Sɔdɔm ǹdə́ Gɔmɔɔrɛ ta.”
ROM.9.30	Rə̀myɛ́ nə nʼê yâl e wɔ̀ bə̀ byè? Wɔ́ lyì bí byɛ̀bɛ́ bə̀ də̀ Zhwifubá mó Yi ce bə̀ kʼê bə dwə́ə́re zhe, bə̀ gə́ zhí ri mú yilə, e jà bə̀ yʼà tʼâ pyà rə̀myɛ́ yé. 
ROM.9.31	Esərayɛl lyì bí yʼà nʼê pyà nyə́ nyɛ̀bɛ́ nə̀ bʼa ce bə̀ bə̀kʼa kʼe zə dwə́ə́re mó, sə bə̀ yə̀ ŋwɛ̀nɛ́ bə wɛ̀rhɛ́ ǹdə nə̀ gə́ nʼê byili ní yé. 
ROM.9.32	Wɔ́ bə̀kɔ́n yil bə̀ yə̀ ŋwɛ̀nɛ́? Bə̀ yə̀ lwar bə̀ wɔ́ Yi ni bə̀ gə zhí fòró Yi ce bə̀ kʼê bə dwə́ə́re zhe yé. Bə̀ yʼà nʼê bùl bə̀ wɔ́ nyə́ né zõ mó è mʼa ce bə̀ kʼê tʼâ la dwə́ə́re zal yé. Wɔ́ rə̀myɛ́ è ce, bə̀ mà bə̀ nə̀rh nə́kulu w ò nʼô ce lyì bí lwé tɛ̃´ mɔ́ nɛ. 
ROM.9.33	Bə̀ zɔ̀m nə́kulu w òmyɛ́ mɔ́ yò Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀:
ROM.9.33	“À nʼâ cĩ́ nə́kulu Səyɔ̃ nɛ́ ò nʼô lwé lyì tɛ̃´,
ROM.9.33	sə lò mɔ̀bɔ́ ǹ zhí wə, cìzhìl tʼâ la mɔ́ jú yé.”
ROM.10.1	Da-byâ, à nʼâ yâl ǹdə́ à wu gakó bə̀ Zhwifubá nə vwârh. Wɔ́ rə̀myɛ́ à nʼâ lwə̀l Yi ni bə̀ yilə. 
ROM.10.2	Zhə̀nà, à yě bə̀ bə̀ zhe Yi-ni-tó mó yə̀wâl dɛ̃´dɛ̃´. Sə ǹdə́ bə̀ yə̀wâl lɛ́ ga, bə̀ yə̀ zhə̀n dɛ́ pár lwar pamparɛ̃ɛ̃ yé. 
ROM.10.3	Bə̀ yə̀ Yi gə́ nʼê tó né rə̀ ce numbyíní kʼê bə dóó zhe mó kùr swí yé. Rə̀myɛ́ ce, bə̀ yʼà zɛ̃̀ bə̀ nʼê pyà ǹdə́ bə̀ sə̀pwà jàn sə bə̀ bə̀kʼa kʼe zə dwə́ə́re yé. Wɔ́ rə̀myɛ́ è ce bə yẽ̌ sɔ́má y kɛ̀bɛ́ Yi nʼê tó rə̀ bʼê ce numbyíní kʼê bə dóó zhe mó ne. 
ROM.10.4	Wɔ́ Kristə dɛnnɛ Muyiisi nyə́ né tó né nə pyìrh, mùnì lò mɔ̀bɔ́ gakó ǹ zhí Kristə ne, sə Yi ce ǹ bə̀ká kə́ zə dóó yé.
ROM.10.5	È gə wɔ́ numbyíní gə́ bʼa tó nyə́ né zõ dɛnnɛ è bə̀kʼa kʼe zə dóó mó yilə, Muyiisi kɛ̃ n wɔ̀: “Lò mɔ̀bɔ́ ǹ wɛ̀rhɛ́ kɔn dɛ̀bɛ́ gakó nyə́ né byili mú, ǹ bʼâ zə nyǔ nyə́ né jàn yilə.”
ROM.10.6	Ń zɔ̀m Yi gə́ mʼa ce numbyíní kʼê tʼâ la dóó zal è gə́ zhí ri jàn yil mó yò. Ń wòwə̀: “Bə̀ká zɔ̀m ǹ wẽ́ ń wɔ̀: wɔ́ mɔ̌ lò ń mà n zɛ̃̀ n vò dɛ̃̌ Arəzana wa?” (Sə rə̀myɛ́ nʼê yâl e wɔ̀ bə̀ wɔ́ mɔ̌ ń mà n zə Kristə n ká n mə n bə̀ cɛ yó?) 
ROM.10.7	“Sə ǹ bə̀ká zɔ̀m ǹ wẽ́ ń wɔ̀: wɔ́ mɔ̌ lò ń mà n zù tɛ̃´ cɛ y kùr wə?” (Sə rə̀myɛ́ nʼê yâl e wɔ̀ bə̀ wɔ́ mɔ̌ ń mà n vùr Kristə cùùrì wẽ́ n du pwẽ̀ nè?) 
ROM.10.8	Wɔ́ bə̀kɔ́n bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə byili rə̀myɛ́ yilə? Bə̀ wòwə̀: “Yi zɔ̀mɛ̀ rɛ́ bə̀ bwə̀l mó ŋwɛ́nɛ́ ǹ nyú wə, ǹdə́ ǹ wu w wẽ́.” Wɔ́ zɔ̀mɛ̀ rɛ́ tɛ̀bɛ́ nə́ rʼé bwə̀l nə́ byili Yi-ni-zhú mú shò-kwã nɛ́ mɔ́. 
ROM.10.9	Ǹ gə púr ǹ nyí ǹ byili bə̀ Yezu wɔ́ Cinu, ǹ gə zwẽ nyí ǹ wu w wẽ́ bə̀ Yi bwìrhì mu, ǹ bʼâ nə vwârh. 
ROM.10.10	Zhə̀nà, numbyíní gə zhí Yi ni è wẽ́, rə̀ nʼê ce è kʼê bə dóó zhe yé. È gə púr è nyí è byili bə̀ Yezu wɔ́ Cinu, Yi nʼê vwârh ya.
ROM.10.11	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Lò mɔ̀bɔ́ ǹ zhí Yi ni, cìzhìl tʼâ la mɔ́ jú gaga yé.” 
ROM.10.12	Rə̀myɛ́ ce, Zhwifubá ǹdə́ byɛ̀bɛ́ bə̀ də̀ Zhwifubá ga jǐrh kɔn rə̀dù. Wɔ́ Cinu mú ńmyɛ̌ mə̀dù y ń cǐ bə̀ gakó, ń nə́ ń pɛ ń nə̀cɛ̀ndɛ́ byɛ̀bɛ́ bə̀ nʼê lwə̀l mò mó ne. 
ROM.10.13	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ jàà dõ wẽ́ bə wɔ̀: “Lò mɔ̀bɔ́ gakó ǹ lwə̀l Cinu sãɔ̃, ń mà n vwârh mɔ́.”
ROM.10.14	Sə lò nə gə yə̀ Cinu zwì, wɔ́ etər ǹ bʼâ tó né ń lwə̀l ń sãɔ̃? Bə̀ gə yə̀ ń yò zɔ̀m ǹdə́ mɔ́, wɔ́ etər ǹ bʼâ tó né ń zù mù? Sə bə̀ gə yə̀ ń yò bwə̀l bə byili, wɔ́ etər lò mà n tó né n nyɛ̀ɛ̀ ń yò wə́? 
ROM.10.15	Sə bə̀ gə yə̀ lò twĩ̀ ń yò bwə̂l e byili yilə, wɔ́ etər ò bʼa tó né o bwə̀l? Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Ǹ gə nɔ byɛ̀bɛ́ bə̀ nʼê bwə̀l yò-ècɔ̀nɔ̀ nyí rí mú bə̀ nʼê zhə̀l bə̀ bànà, ǹ já ǹ só.” 
ROM.10.16	Ǹdə́ rə̀myɛ́ ga, lyì bí gakó yə̀ yò-ècɔ̀nɔ̀ nyí rí zwẽ yé. Zhə̀nà, Ezəyi bwə̀l n wɔ̀: “Cinu, wɔ́ mɔ̌ ń zwẽ nyí rí nə́ byili mú?” 
ROM.10.17	Lwarna bə̀ wɔ́ Kristə zɔ̀mɛ̀ rɛ́ bwə̂l e byili mú lò ya n cili, n zɛ̃̀ n zhí Yi ni rə̀myɛ́ jàn yilə.
ROM.10.18	Sə è gə wɔ́ èta, à nʼâ yâl a bwə̀rh a nyǐ Zhwifubá yə̀ zɔ̀mɛ̀ rɛ́ rə̀myɛ́ mɔ́ nyɛ̀ɛ̀ nà? Zhə̀nà, bə̀ nyɛ̀ɛ̀ rɛ̀. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
ROM.10.18	“Bə̀ nyɛ̀ɛ̀ zɔ̀mɛ̀ rɛ́ bwə̀lnə̀ bé cələ bə̀ bwə̀l le rə yí lũ w cə-yala gakó.”
ROM.10.19	Zɔ̀mɛ̀ dõ ŋwɛ́nɛ́ à nʼâ yâl a bwə̀rh kə́dò: Esərayɛl lyì bí yə̀ rə̀myɛ́ kùr nyɛ̀ɛ̀ nà? Yi tə̀ rə̀myɛ́ yil rə tó Muyiisi dɛnnɛ rə zɔ̀m ǹdə́ bɛ rə wɔ̀:
ROM.10.19	“À mʼa ce á yírh zù lyì bí byɛ̀bɛ́ bə̀ də̀ à lyì mú.
ROM.10.19	À mʼa ce á lyimə zɛ̃̀ bə̀ yó, bə jʼà wɔ́ lyì byɛ̀bɛ́ bə̀ yə̀l nə̀ kùrə̀ yé.”
ROM.10.20	Ezəyi gaga mɔ́ kwɛrhɛ n bwə̀l n byili bə̀ Yi wòwə̀:
ROM.10.20	“Wɔ́ lyì bí byɛ̀bɛ́ bə̀ yʼà tʼâ pyà nɛ̀ mɔ́, wɔ́ bə̀myɛ́ bə̀ nɔ nɛ.
ROM.10.20	À byili à cìn byɛ̀bɛ́ bə̀ yʼà tʼâ lwə̀l nè kaka mɔ́ nɛ.”
ROM.10.21	Ń zɔ̀m Esərayɛl lyì bí yò gwẽ̌, n wɔ̀ bə̀ Yi wòwə̀: “Cɛ gə lɔ́ gakó, à yʼà cèlè à jɛ̀rh a byẽ̀ byẽ̀ lyì byɛ̀bɛ́ bə̀ wɔ́ yó-kùùlì cìnə́ mó yi rí vò rə zù, sə bə̀ bə shɛ̀ nyí zõ yé.”
ROM.11.1	A zɛ̃̀ à nʼâ yâl a bwə̀rh a nyìwé: Yi nə zɛ̃̀ wɔ́ zhɔ̃́ rə̀ zhɔ̃̀ rə̀ lyì bí? Gaga! Àmyɛ́ cìcì mú də̀ Esərayɛl lò nà? Wɔ́ Abəraham nɔ̃̌ Bɛ̃zhamɛ kwálá y wẽ́ bə̀ lùl nè né. 
ROM.11.2	Yi yə̀ rə̀ lyì bí rə̀ dámâ rə cír mó zhɛ̃̀ yé. Lyǐrhnə kɔn dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə mʼe zɔ̀m Elyi yò, ń gə́ yà ń nə́ ń zhərh ǹdə́ Yi Esərayɛl lyì bí shò-kwã nɛ́ ǹdə́ wu-zhìlù mú yò. 
ROM.11.3	Ń wòwə̀: “Cinu, bə̀ gu ǹ nyì-zwennə bé gakó, bə wǔr ǹ vwĩ̀-jùúlí. Wɔ́ àmyɛ́ dúdú à dàl. Sə bə̀ nʼê pyà àmyɛ bə̀ la gu.” 
ROM.11.4	Wɔ́ bə̀kɔ́n Yi zɛ̃̀ rə byili? Rə̀ wòwə̀: “Lyì bí byɛ̀bɛ́ bə̀ yə̀ shɛ̀nɛ́ bə wùlì yi rí tɛ̀bɛ́ bə̀ nʼê byẽ̀ bə̀ Baalɛ yé né mó wɔ́ nunə mɔ̀ɔ̀rhɛ̀ tàlpyɛ̀. Wɔ́ bə̀myɛ́ à cír à cìcì yilə.” 
ROM.11.5	Zà zà myɛ gwẽ̌ wɔ́ èta. Lyì màngɛlɛ́ gwẽ̌ dàl, sə wɔ́ Yi sónó w ò ce rə cír be. 
ROM.11.6	È də̀ bə̀ tùm-ècɛ̀nà yil rə̀ cír be yé. Wɔ́ rə̀ gə́ só be mó dúdú yilə. È gə yʼà wɔ́ bə̀ tùntwə̃̀ə̃̀ yilə, sə́ nyǐ rə̀ sónó w yʼà də̀ sónó páá yé.
ROM.11.7	Wɔ́ bə̀kɔ́n nə́ nə bʼâ wɔ̀? Esərayɛl lyì bí yə̀ tɛ̀bɛ́ bə̀ yʼà nʼê pyà mɔ́ nɛ yé. Wɔ́ byɛ̀bɛ́ Yi cír mó dúdú bə̀ nɔ rɛ, sə byɛ̀bɛ́ bə̀ dàl mɔ́ yʼà tʼâ yâl bə sú rə̀ kùr yé. 
ROM.11.8	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Rə̀myɛ́ yi ní ga, Yi pyi bə̀ surhə, rə pyi bə̀ yírhə́, rə shĩ bə̀ zhã̌, kɔn mʼe yí zà.”
ROM.11.9	Dəvyidi myɛ wòwə̀:
ROM.11.9	“Kùjú kɔ̀bɔ́ bə̀ la jú bʼa yə̀ zhẽ́ bə̀ la bʼe zhẽ̀ bè;
ROM.11.9	ò yə̀ gɔ́rɔ́ bə tu ò wẽ́, bə nə còrhò-tum.
ROM.11.10	Bə̀ yírhə́ bʼa pyi, bə jǐrh lyìlyə̂r,
ROM.11.10	sə də̀-kúrhú bʼa kə́ bɛ, bə̀ kʼê wàr bə kwẽ̌ yé.”
ROM.11.11	È gə wɔ́ èta, à nʼâ yâl a bwə̀rh gwẽ̌: Zhwifubá tu tɛ̃´. Sə rə̀myɛ́ nʼê byili bə̀ bə̀ kʼê wàr bə̀ la zã̀ɔ̃̀ gaga nà? Ɔ̃́ʼɔ̃, è də̀ èta yé. Zhə̀nà, bə̀ dówə́; byɛ̀bɛ́ bə̀ də̀ Zhwifubá mɔ́ zɛ̃̀ bə tó rə̀myɛ́ dɛnnɛ bə nə vwârh. Zhwifubá tə̀ rə̀myɛ́ yil bə̀ nʼê dùr bwɛ̃̌. 
ROM.11.12	Zhwifubá dóó w ce lũ w lyì bí dwã bɛ́ nə cɛ̀nɛ̀. Bə̀ gə́ tu tɛ̃´ mɔ́ myɛ ce byɛ̀bɛ́ bə̀ də̀ Zhwifubá mó nə cɛ̀nɛ̀. È gə wɔ́ èta, sə́ nyǐ Zhwifubá púlə́púlə́ gə kʼa tú bə̀ zù Yi, rə̀ bʼa pə bɛ cɛ̀nɛ̀ rɛ́ kɔn lyɛ̃ cɛ nɛ.
ROM.11.13	Èlâsɛ̃´, wɔ́ ámyɛ̌ byɛ̀bɛ́ á də̀ Zhwifubá mó à ba. Wɔ́ ámyɛ̌ yil à wɔ́ Yezu Kristə tùntúm. Sə tum dí rə̀myɛ́ ń pɔ nɛ mɔ́ zhe kùr à yilə. 
ROM.11.14	Sə à nʼâ bùl bə̀ à dwí lyì bí bʼa tə̀ rə̀myɛ́ yil bə zɛ̃̀ bə̀ nʼê dùr bwɛ̃̌. Èta, bə̀ jàlà bʼa tó rə̀myɛ́ dɛnnɛ bə nə vwârh. 
ROM.11.15	Zhə̀nà, Yi yʼà yẽ̌ Zhwifubá ne rə mʼe kwɛrhɛ lũ w lyì bí dwã bɛ́ yò ǹdə́ rə̀ cìcì. Sə rə̀ gə kʼâ tú rə̀ zwẽ be, etər kɔn bʼa yə̀ nɛ́? Kɔn mʼa yə̀ ǹdə lò gə́ ya n cì, n zɛ̃̀ n ká n bwìrhì ní!
ROM.11.16	Bə̀ gə fɔ́n búrú kə̀kàlà bə̀ pɔ Yi ni, ò kùr ré rə̀ dàl mɔ́ gakó wɔ́ rə̀myɛ́ rə̀ cǐ. Bə̀ gə pɔ cǒ nə̀rh Yi ni, sə́ lwar bə̀ rə̀ jʼâ cǐ ǹdə́ ò jɛ̀sɛ́ myɛ ga. 
ROM.11.17	Esərayɛl lyì bí nyɛ̌ ǹdə cǒ bə̀ zhele ta. Bə zɛ̃̀ bə gõ ò jɛ̀sɛ́ jàlà. Ǹmyɛ́ mɔ̀bɔ́ ǹ də̀ Zhwifu mú nyɛ̌ ǹdə cǒ kɔ̀bɔ́ ò lyĩ tɛ̃´ nánfò jɛ̃̀ ta, bə̀ gòm bə mʼe lyə́r kɔ̀bɔ́ ò zhele mó jɛ̀sɛ́ sə̀ gòm mó. Èlâsɛ̃´, ǹmyɛ zɛ̃̀ ǹ nə́ ǹ tó ǹ jí kɔn dɛ̀bɛ́ gakó rə̀ nʼê shí cǒ w bə̀ zhele mó nèsé wẽ́ mó.
ROM.11.18	Rə̀myɛ́ ce, ǹ bə mə̂ sə́ zhẽ̌ ǹ cìn cǒ w jɛ̀sɛ́ bə̀ gòm mó sono yé. Ǹmyɛ́ zɛ̃̀ ǹ nə́ ǹ yâl ń zhẽ̌ ǹ cìnə̀, lwar bʼè də̀ ǹmyɛ́ ǹ zə cǒ w nèsé ǹ zhǐ yé. Wɔ́ sə̀myɛ́ sə̀ zə mɔ́ sə̀ zhǐ.
ROM.11.19	Dɛ̀ga, ǹ bʼâ wɔ̀: “Bə̀ gòm cǒ w jɛ̀sɛ́ mùnì ga bə kwè àmyɛ́ bə mʼe lyə́r se.” 
ROM.11.20	Ǹ gə byili èta, rə̀ wɔ́ zhə̀nà. Wɔ́ cǒ w jɛ̀sɛ́ gə́ yə̀ Yi ni zhí yil bə̀ gòm sè, ǹmyɛ́ zɛ̃̀ ǹ zhǐ sə̀ jàà w ǹ gə́ zhí Yi ni mú yilə. Sə bə̀ká zhẽ̌ ǹ cìn dɛ̃̌ yé. Ǹ gaga mɔ́ mə̂ sə́ ce ywẽ zə mɔ́. 
ROM.11.21	Zhə̀nà, Yi gə gòm cǒ w kɔ̀bɔ́ ò zhele mó jɛ̀sɛ́, sə́ lwar bə̀ rə̀ tʼâ la ǹmyɛ nɛ yõ̌ yé. 
ROM.11.22	Lwar bə̀ Yi wɔ́ wu-bɔ̀nɔ̀ cə́bal, rə jʼà zum myɛ. Rə̀ nʼê gwirhi rə̀ yé ǹdə́ byɛ̀bɛ́ bə̀ tu tɛ̃´ mɔ́. Sə è gə wɔ́ ǹmyɛ́ yilə, rə̀ zhe wu-bɔ̀nɔ̀ ǹdə́ mɔ́. Ǹ mə̂ sə́ já ǹ ŋwɛ́nɛ́ rə̀ wu-bɔ̀nɔ̀ w wẽ́. È gə də̀ rə̀myɛ́, rə̀ bʼa gõ ǹmyɛ ǹdə cǒ jɛ̃̀ ta rə ji tɛ̃´.
ROM.11.23	Sə è gə wɔ́ Zhwifubá yilə, bə̀ gə tú bə̀ kʼâ shɛ̀nɛ́ bə̀ zwẽ nyí bə zhí Yi ni, rə̀myɛ́ yi ní, bə̀ mʼa lyə́r be cǒ w ne bə zhì ǹdə shãã ga mɔ́ ta; bə̀ Yi zhe jàn, rə̀ wɔ̌ rə̀ bʼa kʼa lyə́r be cǒ w ne kə́dò. 
ROM.11.24	Zhə̀nà, ǹmyɛ́ mɔ̀bɔ́ ǹ də̀ Zhwifu, ǹ wɔ́ cǒ kɔ̀bɔ́ ò lyĩ tɛ̃´ nánfò jɛ̃̀ bə̀ gòm bə mʼe lyə́r kɔ̀bɔ́ bə̀ zhele mó, e jʼà də̀ èta kɔn mə̂ sə rə tó né yé. Sə è gə wɔ́ Zhwifubá yilə, bə̀myɛ́ wɔ́ cǒ w kɔ̀bɔ́ bə̀ zhele mó jɛ̀rh. Rə̀myɛ́ ce, Yi mʼa lyə́r be cǒ w bə̀ yʼà jɛ̀rɛ̀ bə̀ zhǐ ò yó mó ne nàná.
ROM.11.25	Da-byâ, nyǐnə kɔn dɛ̀bɛ́ rə̀ yʼà shèè. Wɔ́ rə̀myɛ́ à nʼâ yâl a ce á lwar, mùnì ga á bə̀kʼá wɔ̀ bʼâ zhe surhə á yě kɔn gakó yé. Yi ce Esərayɛl lyì bí kə̀kàlà yə̀ ŋwɛ̀nɛ́ bə sú rə̀ kùr yé, kɔn la mʼe yí lũ w lyì bí dwã bɛ́ gakó ŋwɛ̀nɛ́ bə nə vwârh mɔ́. 
ROM.11.26	Rə̀myɛ́ yi ní, Esərayɛl lyì bí púlə́púlə́ bʼa zɛ̃̀ bə nə vwârh. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀:
ROM.11.26	“Zwennə mó mà n shí Səyɔ̃,
ROM.11.26	sə ń mà n vùr Zhakɔɔbɛ kwálá y lyì bí yó-kùùlí.
ROM.11.27	Wɔ́ rə̀myɛ́ rə̀ wɔ́ dɔbrɛ́ à la zal ǹdə́ bɛ mɔ́,
ROM.11.27	à gə tú à vùr bə̀ yə̀-bəlwàálɛ́ yi ní.”
ROM.11.28	Bə̀ yə̀ shɛ̀nɛ́ bə zwẽ yò-ècɔ̀nɔ̀ nyí rí yé, bə jǐrh Yi zwə̀, sə rə̀myɛ́ yàl kɔn dɛ̀bɛ́ rə̀ sɛ̃ ámyɛ̌ byɛ̀bɛ́ á də̀ Zhwifubá mó ne. E jà wɔ́ bə̀myɛ́ Yi tə̀ bə̀ nàmbala bɛ́ yil rə cír bə̀ wɔ́ rə̀ lyì rə̀ só. 
ROM.11.29	Bə̀ Yi tʼâ pɛ rə̀ kʼâ zwẽ yé. Lyì byɛ̀bɛ́ rə̀ byẽ̀, rə̀ kʼê tʼâ zhɛ̃̀ bɛ̀ yé. 
ROM.11.30	Shãã ga, á yʼâ cẽ Yi nyí ni. Sə zà zà, Zhwifubá gə́ yə̀ rə̀ nyí ni zwẽ mó yilə, rə̀ dùr á nɔ̀nɔ̀. 
ROM.11.31	Bə̀ cẽ Yi nyí ni, rə̀ mʼê dùr á nɔ̀nɔ̀ èlâsɛ̃´, sə rə dùr bə̀myɛ nɔ̀nɔ̀. 
ROM.11.32	Yi ce numbyínə́ bé gakó cẽ rə̀ nyí ni, mùnì rə dùr bə̀ gakó nɔ̀nɔ̀.
ROM.11.33	Nyǐnə Yi cǐ kɔn gakó námpúm! Rə̀ surhə né ǹdə́ rə̀ lwar mɔ́ bə swɛ̃´ zhe yé. Mɔ̌ lò ń wɔ̌ ń mà n lwar kɔn dɛ̀bɛ́ Yi kɔ́ rə cĩ́ rə̀ surhə wẽ́? Mɔ̌ lò ń wɔ̌ ń mà n lwar rə̀ gə́ nʼê wɛ̀rhɛ́ nɛ́ yé-shò? 
ROM.11.34	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
ROM.11.34	“Mɔ̌ ń wɔ̌ ń mà n lwar kɔn dɛ̀bɛ́ Cinu nə́ ń bùlə̀?
ROM.11.34	Mɔ̌ lò ń wɔ̌ ń mà n yə̀ ń cícírnə?
ROM.11.35	Mɔ̌ lò ń jɛ̀rɛ̀ n pə kɔn Yi ni,
ROM.11.35	sə rə̀myɛ́ zɛ̃̀ rə kʼa mʼe càrh mɔ̀?”
ROM.11.36	Kɔn gakó wɔ́ Yi sõ rə̀ nʼê shí ní; wɔ́ Yi rə̀ ce kɔn gakó ŋwɛ́nɛ́, e jʼà wɔ́ rə̀myɛ́ yil kɔn gakó ŋwɛ́nɛ́. Yi mə̂ dwã ǹdə́ còrhó byinə nə̀ bə zhɔ̌ zhe yilə! Amɛ̀n!
ROM.12.1	Da-byâ, Yi zhe wu-bɔ̀nɔ̀ ǹdə́ nə́ba dɛ̃´dɛ̃´. Rə̀myɛ́ ce, à nʼâ lwə̀l ába: zəna á cìn á yə̀ vwĩ̀-kɔn dɛ̀bɛ́ Yi cǐ, rə jʼa yí rə̀ pùbùlə̀, á pə rɛ. Wɔ́ èta á mə̂ sʼá cèrhé re né zhə̀n zhə̀nà. 
ROM.12.2	Á tùntwə̃̀ə̃̀ né bə̀kʼa yə̀ ǹdə lũ w kɔ̀bɔ́ nə́ ŋwɛ́nɛ́ ò wẽ́ mó tùntwə̃̀ə̃̀ né ta yé. Yẽ̌nə Yi pyìrhí á surhə né námpúm, mùnì ga á ŋwɛ̀nɛ́ á lwar kɔn dɛ̀bɛ́ rə̀ nʼê yàlá: tɛ̀bɛ́ rə̀ càn, rə̀ só, e jà rə̀ yú rə̀ pùbùlə̀.
ROM.12.3	Yi wu-bɔ̀nɔ̀ w ce rə̀ pɔ nɛ rə̀ pɛnɛ́ y nánfò. Rə̀myɛ́ yilə, à nʼâ byili ába: á mə̀dù ga bə̀ká n cĩ́ ń cìn jàà kɛ̀bɛ́ è du mu wẽ́ yé. Lò gakó sə́ cĩ́ ǹ cìn jàà y kɛ̀bɛ́ è mə̂ ǹdə́ mɔ́ wẽ́, ǹdə Yi gə́ ce ǹmyɛ zhí ri ní mú. 
ROM.12.4	Zhə̀nà, nə́ yala nɛ́ kə̀kàlsɛ̀ já, sə kə̀kàlà èdù gakó zhe è tum. 
ROM.12.5	Wɔ́ èta, ǹdə́ nə́myɛ já ga, nə́ mù dwã nɛ Kristə wẽ́ nə́ jǐrh kɔn rə̀dù. Lò gakó zhǐ ń jàà wà, ǹdə numbyíní yala nɛ́ kə̀kàlsɛ́ ta.
ROM.12.6	Yi pɔ rə̀ pansɛ dúdúmə́ dúdúmə́ nə́ mə̀dù mə̀dù gakó ne, rə̀ gə́ só nə́ba yilə. Rə̀myɛ́ ce, lò mɔ̀bɔ́ ǹ nɔ Yi nyì-zwennə pɛnɛ́, sə́ twĩ̀ kɔn mɛrhɛ ǹdə́ ǹ Yi-ni-zhú mú. 
ROM.12.7	Lò mɔ̀bɔ́ ǹ nɔ sãɔ̃ pɛnɛ́, sə́ sɛ̃ ǹ dwã bɛ́ nɛ. Lò mɔ̀bɔ́ ǹ nɔ Yi zɔ̀mɛ̀ rɛ́ còrhò pɛnɛ́, sə́ cèrhè rè ǹ dwã bɛ́ nɛ. 
ROM.12.8	Lò mɔ̀bɔ́ ǹ nɔ cícú pɛnɛ́, sə́ cící ǹ dwã bɛ́. Lò mɔ̀bɔ́ ǹ nə́ ǹ pɛ ǹ kɔna, sə́ pwèlè ǹ wu ń pa. Lò mɔ̀bɔ́ ǹ wɔ́ Kristə-lyì gùlú w yé né cə́bal, sə́ twĩ̀ ǹ tum dí ǹdə́ yə̀wâl. Lò mɔ̀bɔ́ ǹ nə́ ǹ sɛ̃ nə̀mwà nɛ̀, sə́ sɛ̃ bɛ ǹdə́ wu-nyɔ̃̀.
ROM.12.9	Á mə̂ sʼá swéné dwã ǹdə́ wu-põ. Bə̀kʼá shɛ̀nɛ́ lwɛlɛ wɔ̀rhɔ́ yò gaga yé. Wɛ̀rhɛ́na cɛ̀nɛ̀ twéé twéé. 
ROM.12.10	Swénénə dwã ǹdʼá wun gakó ǹdə da-byâ ta. Cenə yə̀wâl nɛ́, á nyɛ̀ dwã. 
ROM.12.11	Twĩ̌nə wárhɛ́ wárhɛ́; bə̀kʼá cĩ́ nə̀wàcɔ̀rɔ̀ yé. Twĩ̌nə Cinu tum dí náàcɛ̀nɛ́ ǹdə́ yə̀wâl. 
ROM.12.12	Cenə á wun yə̀ nyɛ̀n á gə́ nʼá dɛ̃̀ Cinu nyì-bwelé y pyǐrh mó yilə. Nɔ̀nɔ̀ gə tú myɛ, sʼá pyɛ́nɛ́ á zhì kẽkẽ. Lwə̂lnə Yi twéé twéé, á wun bə̀kʼa gə yé. 
ROM.12.13	Á gə pwírí á da-byâ Kristə-lyì jàlà zhe á sɛ̃ɛ̃´ tum, sʼá sɛ̃ bɛ. Lò gə tú á sõ, sʼá zwẽ ń zhəəlé cɛ̀nɛ̀.
ROM.12.14	Lwə̂lnə Yi bə̀ rə̀ cĩ́ bwəl byɛ̀bɛ́ bə̀ nʼê nwɛ̀nɛ̀ ába mɔ́ yó, sə rə̀ bə̀kʼa zhìlì bə̀ yò yé. 
ROM.12.15	Lyì byɛ̀bɛ́ bə̀ zhe wu-nyɔ̃̀, sʼá tó be á ce á wun yə̀ nyɛ̀n. Lyì byɛ̀bɛ́ bə̀ nʼê kúrhə́, sʼá tó be á kúrh. 
ROM.12.16	Cenə á nyí yə̀ rə̀dù, sʼá bə̀kʼá zhẽ̌ á cìn dɛ̃̌ yé. Lwəlnə á cìn tɛ̃´; á bə̀kʼá nyǐ á cìn ǹdə surhə cìnə́ ta yé.
ROM.12.17	Lò gə wɛ̀rhɛ́ ába lwɛlɛ, sʼá bə̀kʼá càrh mɔ̀ lwɛlɛ yé. Cenə jàn nɛ́ á wɛ̀rhɛ́ kɔn dɛ́ dɛ̀bɛ́ rə̀ càn lyì bí gakó yírh w mó. 
ROM.12.18	Wɛ̀rhɛ́na á gə́ wɔ̌ nɛ́ á jòm ǹdə́ lyì bí gakó ǹdə́ yə̀-zùlə́. 
ROM.12.19	À dɔwabá nántwə̂rh, á bə̀kʼá pyà á jim cṹ yé. Yẽ̌nə bùrsí sə̀myɛ́ nɛ á ce Yi jɔ̃̀ wà. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Cinu wòwə̀: “Wɔ́ àmyɛ́ à bʼa kə́ lò gakó bùrsì a pɔ̃ còrhò-tum.” 
ROM.12.20	Bə̀ kɛ̃ rə̀ jàà dõ wẽ́ bə wɔ̀: “Nɔrh gə zhe ǹ zù-bal, sə́ pɔ̃ kùjú n jí. Nə̀nyɛ̀lsɛ̀ gə zhe mo, sə́ pɔ̃ nɛ̃̌ n nyɔ̀. Èta, kɔn nyɛ̌ ǹdə wɔ́ myìn-cala bárhɛ́ ǹ ló ń yó w ta.” 
ROM.12.21	Bə̀ká yẽ̌ ǹ cìn nì lwɛlɛ wɔ̀rhɔ́ wẽ́ yé. Wɛ̀rhɛ́ cɛ̀nɛ̀ ń mə́ cə̀r lwɛlɛ yé ne.
ROM.13.1	Lò gakó mə̂ sə́ zwẽ cɔ w yé né cìnə́ bé nyə́ né, bə̀ lò wàr ń mà n jí pyɛ̀lɛ̀ ǹdə́ è də̀ Yi rə̀ pɔ mɔ yé. Pyɛ̀lɛ̀ dwí gakó wɔ́ Yi sõ rə̀ nʼê shí ní. 
ROM.13.2	Lò mɔ̀bɔ́ ń nə́ ń cẽ cɔ w yé né cìnə́ bé nyə́ né, wɔ́ Yi nyí ni ń nə́ ń cẽ né. Sə lò mɔ̀bɔ́ ǹ cẽ nyí ni, ǹ bʼâ nə còrhò-tum. 
ROM.13.3	Lò mɔ̀bɔ́ ǹ nə́ ǹ wɛ̀rhɛ́ cɛ̀nɛ̀, cɔ w yé né cìnə́ bé ywẽ bə mɔ́ zhe yé. Sə ǹ gə nə́ ǹ wɛ̀rhɛ́ lwɛlɛ, bə̀ ywẽ zhe mó. Ǹ gə tá ǹ yâl bə̀ bə̀ ywẽ zə mɔ́, sə́ twĩ̀ cɛ̀nɛ̀. Èta, bə̀ mʼa cèrhé mó. 
ROM.13.4	Zhə̀nà, wɔ́ Yi rə̀ cĩ́ bi ní bə̀ nʼê twĩ̀, mùnì bə sɛ̃ mɔ́ ǹmyɛ twĩ̀ cɛ̀nɛ̀. Ǹ gə zɛ̃̀ ǹ nə́ ǹ wɛ̀rhɛ́ lwɛlɛ, sə bə̀ ywẽ zə mɔ́. È də̀ nánfò yil bə̀ zhe ŋwɔ̀nɔ́ bə̀ nʼê pɛ còrhò-tum lyì bí ni yé. Bə̀ gə pɔ còrhò-tum lò nè, wɔ́ Yi tum bə̀ twĩ̀, mùnì ga bə tó rə̀myɛ́ dɛnnɛ bə byili mu bə̀ Yi lyim nʼê yì mù. 
ROM.13.5	Wɔ́ rə̀myɛ́ è ce, cɔ w yé né cìnə́ bé nyə́ né zõ nʼê nyɛ́ɛ́ nə́ba. È də̀ nə́ la mʼé lú Yi lyim dí yé né dúdú yil yé. Wɔ́ nə́ gə́ yě nə́ wun ní wẽ́ bə̀ wɔ́ èta nə́ mə̂ sə nə́ wɛ̀rhɛ́ nɛ́ mɔ́ myɛ yilə.
ROM.13.6	Wɔ́ rə̀myɛ́ cìcì mú è ce á nʼá pɛ myə̂l-kwândɛ. Lyì bí byɛ̀bɛ́ bə̀ vùr bə cĩ́ ní bə̀ nʼê zwẽ myə̂l-kwândɛ́ mɔ́, wɔ́ Yi tum bə̀ nʼê twĩ̀. 
ROM.13.7	Lò mɔ̀bɔ́ gakó á mə̂ sʼá pɔ̃ kɔna, sʼá pɔ̃ dɛ. È gə wɔ́ myə̂l-kwândɛ́ ǹdə́ lɔrɔ́ w yilə, pana rɛ mɔ̀bɔ́ á mə̂ sʼá pɔ̃ rɛ mɔ́ nɛ. È gə wɔ́ byɛ̀bɛ́ á mə̂ sʼá zwẽ bə̀ nyə́ né mó yilə, zwẽnə bə̀ nyə́ né, sʼá nyɛ̀ bɛ.
ROM.13.8	Á bə̀kʼá zə lò jim yé. Á gə la lò jim zal, sʼe yə̀ sónó w á mə̂ sʼá swéné dwã mɔ́, bə̀ lò mɔ̀bɔ́ ǹ só ǹ dwã bɛ́, wɔ́ Yi nyə́ né gakó ǹ nə́ ǹ zwẽ. 
ROM.13.9	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Bə̀ká fwə̂l yé; bə̀ká gu lò yé; bə̀ká ŋwɔ̀ yé; bə̀ká yâl ǹ dõ kɔn ǹdə́ bwɛ̃̌-dǔr yé.” Nyə́ né nə̀myɛ́ ǹdə́ nyɛ̀bɛ́ nə̀ dàl mɔ́ kùr wɔ́: “Swéné ǹ dõ ǹdə ǹ cìcì ta.” 
ROM.13.10	Lò mɔ̀bɔ́ ǹ só ǹ dõ, ǹ tá ǹ wɛ̀rhɛ́ mɔ lwɛlɛ yé. Ǹ gə só ǹ dõ, wɔ́ Yi nyə́ né gakó ǹ nə́ ǹ zwẽ.
ROM.13.11	Á yě yi rí tɛ̀bɛ́ nə́ ŋwɛ́nɛ́ rə̀ wẽ́ èlâsɛ̃´ mɔ́. Kɔn yú bʼâ zɛ̃̀ á jan dɛ́ wa, bə̀ yi rí tɛ̀bɛ́ Yi la lyì bí vwârh mɔ́ bwəlse du nə́ gə́ ju kùr nə́ zù Yezu Kristə yi ní mú. 
ROM.13.12	Cəcɛ̃ y nʼê lyɛ̃, cɛ y bwə́l lɔ́. Rə̀myɛ́ ce, bànà nə́ yẽ̌ cə-byín tumə né ne, sə nə́ pwà búlə́ wẽ̀ dé nə́ lyɛ̃̀ nə́ mʼé bú pwẽ̀ dé wẽ́. 
ROM.13.13	Bànà nə́ zə nə́ cìn náàcɛ̀nɛ́ ǹdə nə́ gə́ nʼé zal nə́ cìn nə̀nyɔ́nɔ́ nɛ nɛ́, sə nə́ bə̀kʼá yə̀ lyì byɛ̀bɛ́ bə̀ nʼê jí dɛ̃´dɛ̃´ kɔn lyɛ̃ cɛ nɛ yé. Nə́ bə̀kʼá nyɔ̀ sɛ̃´ dɛ̃´dɛ̃´ kɔn lyɛ̃ cɛ nɛ yé. Nə́ yẽ̌ fwə̂l ǹdə́ dədalsɛ námməlwâlsɛ dwí gakó ne, sə nə́ yẽ̌ búlə́ ǹdə́ bwɛ̃̌-dǔr ne. 
ROM.13.14	Zwínə Cinu Yezu Kristə ǹdə kàmə̀-zwǐ ta, sʼá bə̀kʼá yẽ̌ shilə námməlwâlsɛ́ yò zù ába yé.
ROM.14.1	Zwẽnə lò mɔ̀bɔ́ ń Yi-ni-zhú mú gwẽ̌ də̀ kẽkẽ mó cɛ̀nɛ̀, sʼá bə̀kʼá wɔ̀ bə̀ kɔn dɛ̀bɛ́ ń nə́ ń bùl mó bə̀ càn yé. 
ROM.14.2	Dɛ̀ga mɔ̃̌ ŋwɛ́nɛ́ ń nə́ ń bùl bə̀ ń wɔ̌ ń jí kùjú dwí gakó, sə mɔ̀bɔ́ ń Yi-ni-zhú mú gwẽ̌ də̀ kẽkẽ mó bə shɛ̀ nàmá yò yé; wɔ́ də̀-vɔr ń nə́ ń jí. 
ROM.14.3	Mɔ̀bɔ́ ń nə́ ń jí kùjú dwí gakó mó bə mə̂ sə n fulsi mɔ̀bɔ́ ń tá ń jí kùjú dwí gakó mó yé, sə lò mɔ̀bɔ́ ń tá ń jí kùjú dwí gakó bə mə̂ sə n kə́ mɔ̀bɔ́ ń nə́ ń jí kùjú dwí gakó mó bùrsì yé, bə̀ Yi shɛ̀nɛ́ n zù rì. 
ROM.14.4	Ǹmyɛ́ wɔ́ mɔ̌ ǹdʼám, ǹ mə́ ǹ kɛ́ lò dõ tùntùnnə̀ bùrsì? Ń gə zhǐ kẽkẽ, ń gə bə zhǐ kẽkẽ myɛ, wɔ́ ń yó-cə́bal mɔ́ rə̀ cə̀l. E jà ń mà n zhì kẽkẽ, bə̀ Cinu zhe jàn ń wɔ̌ ń mà n sɛ̃ mɔ.
ROM.14.5	Lò mwə̀lbə́ ŋwɛ́nɛ́ ń nə́ ń bùl bə̀ dwã ŋwɛ́nɛ́ nə̀ du nə̀ dwã bɛ́, ń dõ myɛ zɛ̃̀ ń ŋwɛ́nɛ́ ń nə́ ń bùl bə̀ dwã nɛ́ gakó wɔ́ kɔn rə̀dù. Rə̀myɛ́ ce, kɔn dɛ̀bɛ́ lò gakó nə́ ń bùl mó, sʼe yə̀ ǹdə́ ń wu gakó. 
ROM.14.6	Lò mɔ̀bɔ́ ń nə́ ń bùl bə̀ dwã ŋwɛ́nɛ́ nə̀ du nə̀ dwã bɛ́, wɔ́ Cinu yil ń nə́ ń bùl èta. Lò mɔ̀bɔ́ ń nə́ ń jí kùjú dwí gakó, ńmyɛ wɔ́ Cinu yil ń nə́ ń jí èta, bə̀ wɔ́ Yi ń nə́ ń ce ń mə́ ń jí. Lò mɔ̀bɔ́ ńmyɛ tá ń jí wẽ̀ dwí gakó, wɔ́ Cinu yil ńmyɛ nə́ ń wɛ̀rhɛ́ èta, bə̀ ńmyɛ nə́ ń ce Yi nə̀bán rə̀myɛ́ yilə.
ROM.14.7	Nə́ mə̀dù ga tɛ̀nɛ́ ń cìn yil yé. Èta myɛ, nə́ mə̀dù ga tá ń la cú ń cìn yil yé. 
ROM.14.8	Nə́ gə ŋwɛ́nɛ́ myɛ, wɔ́ Cinu yil nə́ ŋwɛ́nɛ́; nə́ gə kʼé cù myɛ, wɔ́ Cinu yil nə́ cùwə̀. Rə̀myɛ́ ce, nə́ gə ŋwɛ́nɛ́ ráá nə́ gə cù myɛ, wɔ́ Cinu ń cǐ nə́ba, 
ROM.14.9	bə̀ Kristə gə́ cù n ká n bwìrhì mú, wɔ́ mùnì ga n cìní cùùrí ǹdə́ lyì-nyìsí ga. 
ROM.14.10	Sə ǹmyɛ́, wɔ́ byè yil ǹ nə́ ǹ cĩ́ dóó ǹ da-byǐ mú yó wə? Sə ǹmyɛ́, wɔ́ byè yil ǹ nə́ ǹ fulsi ǹ da-byǐ mú? Nə́ gakó bʼâ zhì Yi yé né, rə kə́ lò gakó bùrsì. 
ROM.14.11	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Cinu wòwə̀:
ROM.14.11	“Wɔ́ àmyɛ́ Cinu, à wɔ́ nã́nyì.
ROM.14.11	À nʼâ wə̀l bə̀ nunə dwí gakó bʼa wùlì tɛ̃´ à yé né, bə cèrhé ne.”
ROM.14.12	Èta, nə́ mə̀dù mə̀dù gakó bʼâ byili Yi yé né kɔn dɛ̀bɛ́ ǹ cìcì wɛ̀rhɛ́.
ROM.14.13	Yẽ̌nə nə́ yẽ̌ dwã bùrsì kɔ́ nɛ. Nyǐnə kɔn dɛ̀bɛ́ á mə̂ dwã sʼá wɛ̀rhɛ́: bə̀kʼá shɛ̀nɛ́ á wɛ̀rhɛ́ kɔn dɛ̀bɛ́ rə̀ bʼa ce á da-byǐ mà ń nà n tu lwɛlɛ wẽ́ yé. 
ROM.14.14	À gə́ zhí Cinu Yezu ni mú ce, à yě kɔn rə̀dù rə̀ wɔ́ pamparɛ̃ɛ̃: bə̀ kɔn tɛ̀nɛ́ rə̀ súl ǹdə́ jú yé. Wɔ́ lò ǹ gə bùl bə̀ kɔn súl ǹdə́ jú, fòró rə zɛ̃̀ rə̀ zhe súsúlú ǹ yilə. 
ROM.14.15	Ǹ gə nə́ ǹ jí kùjú ǹ da-byǐ tə̀ rə̀myɛ́ yil ń wu zhìlì, sə́ lwar bə̀ rə̀myɛ́ də̀ sónó tum yé. Ǹ bə̀kʼá tə̀ kùjú yil ń zhìlì ǹ da-byǐ mú Kristə cù ń yil mó yò yé. 
ROM.14.16	Kɔn dɛ́ dɛ̀bɛ́ ámyɛ̌ nʼá bùl bə̀ rə̀ càn mɔ́ bə̀kʼa jǐrh kɔn dɛ̀bɛ́ rə̀ bə càn lyì dwã la tó rə̀ dɛnnɛ bə zɔ̀m á yil námməlwɛ̀lɛ́ yé. 
ROM.14.17	Yi pyɛ̀lɛ̀ rɛ́ də̀ e jí ráá e nyɔ̀ nyə̀ná yé. Rə̀ pyɛ̀lɛ̀ rɛ́ kùr wɔ́: nə́ wɛ̀rhɛ́ ǹdə Yi gə́ nʼê yâl nɛ́, nə́ yə̀ cángá, nə́ zə yə̀-zùlə́ ǹdə́ wu-nyɔ̃̀ Eshirhə náàcɛ̀nɛ́ jàn yilə. 
ROM.14.18	Lò mɔ̀bɔ́ ń nə́ ń tó Kristə ne èta, rə̀-ná-cí sú Yi yírh, lyì bí jʼà só mo.
ROM.14.19	Rə̀myɛ́ ce, pyâna nə́ pyà kɔn dɛ̀bɛ́ rə̀ bʼa ce yə̀-zùlə́ yə̀ nɛ́, sə rə jʼa súlí nə́ gùlú w jàn. 
ROM.14.20	Zhə̀nà, kùjú gakó wɔ̌ ò jí. Sə kùjú kɔ̀bɔ́ lò la jú, ǹ dõ zɛ̃̀ n tó ò dɛnnɛ n tu lwɛlɛ wẽ́ mó, bə càn yé. Rə̀myɛ́ ce, lò bə̀ká tə̀ kùjú yil ń cɔ̀ Yi tum dí yé. 
ROM.14.21	Ǹ gə pwírí ǹ gə dɔ̀m nàmá, ráá ǹ gə nyɔ̀ sɛ̃´, kɔn dɛ̀bɛ́ gakó ǹ gə la jú, rə̀ wɔ̌ rə̀ bʼa ce ǹ da-byǐ tu lwɛlɛ wẽ́, sə́ yẽ̌ rə̀ jú ni. Wɔ́ rə̀myɛ́ rə̀ wɔ́ kɔn dɛ̀bɛ́ rə̀ càn. 
ROM.14.22	Kɔn dɛ́ dɛ̀bɛ́ ǹmyɛ́ dúdú zɛ̃̀ ǹ yě yò w òmyɛ́ shò-kwã nɛ́ mɔ́, sə́ zə rɛ ǹ wẽ́ ǹmyɛ́ ǹdə́ Yi. Lò gə zɛ̃̀ ń nə́ ń wɛ̀rhɛ́ kɔn, rə̀ də̀ dóó ń wẽ́, wu-nyɔ̃̀ ŋwɛ́nɛ́ ǹdə́ rə̀-ná-cí. 
ROM.14.23	Sə lò gə nə́ ń jí kùjú, n jà n zɛ̃̀ ń nə́ ń bùl bə̀ ń gə́ nə́ ń jí w mú, ń tá ń wɛ̀rhɛ́ cɛ̀nɛ̀, Yi bʼa pə rə̀-ná-cí dóó, bə̀ ń nə́ ń wɛ̀rhɛ́ kɔn dɛ̀bɛ́ rə̀ tʼâ tó ǹdə ń Yi-ni-zhú mú gə́ nʼê yâl nɛ́ yé. E jà lò gə nə́ ń wɛ̀rhɛ́ kɔn dɛ̀bɛ́ rə̀ tʼâ tó ǹdə ń Yi-ni-zhú mú gə́ nʼê yâl nɛ́, wɔ́ yə̀-bəlɔ̀lɔ́ ń nə́ ń wɛ̀rhɛ́.
ROM.15.1	Nə́myɛ̌ byɛ̀bɛ́ nə́ zhí Yi ni kẽkẽ mó, mə̂ sə nə́ sɛ̃ byɛ̀bɛ́ bə̀ Yi-ni-zhú mú də̀ kẽkẽ mó ne. Nə́ bə mə̂ sə nə́ pyà wu-nyɔ̃̀ nə́ cìn yil yé. 
ROM.15.2	Nə́ mə̀dù mə̀dù gakó mə̂ sə́ pyà kɔn dɛ̀bɛ́ rə̀ bʼa pə wu-nyɔ̃̀ ǹ dwã bɛ́ nɛ, bə̀ cìn-zɛlɛ́ y yilə, mùnì ga bə̀ Yi-ni-zhú mú yə̀ kẽkẽ. 
ROM.15.3	Kristə yə̀ ń cìcì wu-nyɔ̃̀ pyà yé. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: “Lyì bí tùùrhí tɛ̀bɛ́ bə̀ nʼê tùrh mó mó, wɔ́ àmyɛ́ bə̀ ba.”
ROM.15.4	Kɔn dɛ̀bɛ́ gakó bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ kùr-ju yi ní ga mɔ́, wɔ́ nə́myɛ̌ yil bə̀ kɛ̃ dɛ, mùnì ga rə byili nə́ba sɔ́má kɛ̀bɛ́ è càn. Wɔ́ rə̀myɛ́ rə̀ nʼê pɛ nə́ba cìn-pyɔ́nɔ́ ǹdə́ wu-jɔ̀ nə́ mʼé dɛ̃̀ Yi nyì-bwelé y pyǐrh mó. 
ROM.15.5	Wɔ́ Yi rə̀ nʼê pɛ nə́ba wu-jɔ̀ ǹdə́ cìn-pyɔ́nɔ́. Rə̀ bʼa ce á zə nyì-dwìì ǹdə́ dwã, á wɛ̀rhɛ́ ǹdə Yezu Kristə ta, 
ROM.15.6	mùnì ga á mù dwã nɛ á púr á nyí á cèrhé Yi rí rə̀ wɔ́ nə́ Cinu Yezu Kristə Da mɔ́.
ROM.15.7	Zwẽnə á dwã bɛ́ cɛ̀nɛ̀, ǹdə Kristə gə́ zwẽ ámyɛ nɛ́, Yi còrhó yilə. 
ROM.15.8	Zhə̀nà, à nʼâ wə̀l ába, Kristə jǐrh tùntùnnə̀ Zhwifubá yilə, n mə n pyìrh Yi nyì-bwelé y rə̀ yʼà bwəl nə́ nàmbala bɛ́ nɛ mɔ́. Ń tó rə̀myɛ́ dɛnnɛ n byili bə̀ Yi nyì-bwelé y tʼâ kwàrh yé. 
ROM.15.9	Kristə tú mùnì ga byɛ̀bɛ́ bə̀ də̀ Zhwifubá mó myɛ cèrhé Yi rə̀ wu-bɔ̀nɔ̀ w yilə. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
ROM.15.9	“Wɔ́ rə̀myɛ́ yilə, à bʼa cèrhé mó nunə dwí gakó cəcəl wə;
ROM.15.9	à bʼa nún a cèrhé ǹ yil lé.”
ROM.15.10	Bə̀ kɛ̃ rə̀ wẽ́ kə́dò bə wɔ̀:
ROM.15.10	“Ámyɛ̌ tənèsé dwã bɛ́ lyì bí, zɛ̃̀nà á tó Cinu lyì bí ni á fùù ǹdə́ wu-nyɔ̃̀.”
ROM.15.11	Bə̀ kʼe kɛ̃ kə́dò bə wɔ̀:
ROM.15.11	“Tənə̀rh gakó lyì, zɛ̃̀nà á cèrhé Cinu.
ROM.15.11	Cɛmɛ gakó lyì, cèrhénə mo.”
ROM.15.12	Ezəyi myɛ kɛ̃ n wɔ̀:
ROM.15.12	“Bə̀ mʼa lù lò mə̀dù Zhese dwí rí wẽ́,
ROM.15.12	ń mà n zɛ̃̀ n cìní tənèsé dwã bɛ́ lyì bí,
ROM.15.12	sə bə̀ mʼa zhí mu ǹdə́ bə̀ wun gakó, bə mʼe dɛ̃̀ ń sɛ̃ɛ̃´.”
ROM.15.13	Á gə́ zhí Yi ni mú ce, rə̀ bʼa pə ába yə̀-zùlə́ ǹdə́ wu-nyɔ̃̀ námpúm, bə̀ kɔn dɛ́ dɛ̀bɛ́ á nʼá dɛ̃̀ mɔ́, wɔ́ Yi sõ rə̀ la nɛ́ shú. Èta, á bʼâ dɛ̃̀ kɔn dɛ́ dɛ̀bɛ́ Yi bwəl rə̀ nyí mú, Eshirhə náàcɛ̀nɛ́ jàn yilə.
ROM.15.14	Da-byâ, à cìcì mú yě pamparɛ̃ɛ̃ bʼâ wɔ́ yò-cɔ̀nɔ̀ cìnə́ twéé twéé, á yě wẽ̀ nánzhəzhɔ̌, á jʼâ wɔ̌ dwã á mʼâ cící. 
ROM.15.15	Sə ǹdə́ rə̀myɛ́ ga, à zɔ̀m à sɛ́bɛ́ rɛ́ tɛ̀bɛ́ jààsɛ̀ jàlà wẽ́ pamparɛ̃ɛ̃, à mʼâ lyǐrh ába kɔn dɛ́ dɛ̀bɛ́ á jɛ̀rɛ̀ á yě mó. Wɔ́ Yi gə́ só ne mó è ce a ŋwɛ̀nɛ́ a zɔ̀m zɔ̀mà nɛ́ nyɛ̀bɛ́ èta mɔ́. 
ROM.15.16	Rə̀ ce a jǐrh Yezu Kristə tùntùnnə̀ lyì bí byɛ̀bɛ́ bə̀ də̀ Zhwifubá mó yilə. Rə̀ cír ne rə pɛ̃ ŋwɔ̀nɔ́, mùnì a bwə̀l rə̀ yò-ècɔ̀nɔ̀ nyí rí a byili byɛ̀bɛ́ bə̀ də̀ Zhwifubá mó ne, mùnì ga bə jǐrh vwĩ̀-kɔn dɛ̀bɛ́ rə̀ sú Yi yírh. Vwĩ̀-kɔn dɛ́ rə̀myɛ́ jǐrh Yi kɔn Eshirhə náàcɛ̀nɛ́ jàn yilə.
ROM.15.17	Rə̀myɛ́ ce, à wɔ̌ à bʼa zhẽ̌ à cìn Yezu Kristə wẽ́ Yi yé né. 
ROM.15.18	Sə à gə púr à nyí a zɔ̀m zɔ̀mɛ̀, sə́ nyǐ è də̀ kɔn dõ yò à nʼâ zɔ̀m yé. Wɔ́ tɛ̀bɛ́ Kristə tó à dɛnnɛ n wɛ̀rhɛ́ mɔ́ dúdú. Wɔ́ àmyɛ́ dɛnnɛ ń tó né n ce byɛ̀bɛ́ bə̀ də̀ Zhwifubá mó zù Yi, bə̀ nʼê wɛ̀rhɛ́ rə̀ pùbùlə̀. Sə wɔ́ à zɔ̀mà nɛ́ ǹdə́ à tùntwə̃̀ə̃̀ né, 
ROM.15.19	ǹdə́ màmyaarhɛ nánfwààlɛ̀, ǹdə́ wò-jààrɛ̀; wɔ́ rə̀myɛ́ gakó dɛnnɛ ń ce a tó né a twĩ̀ èta, ǹdə́ Yi Eshirhə y jàn. Sə kɔn ju kùr Zhərəzalɛm nɛ́ e mʼe vò Yiliri tənà y wa, à bwə̀l Kristə yò-ècɔ̀nɔ̀ nyí rí námpúm jààsɛ́ sə̀myɛ́ gakó wẽ́. 
ROM.15.20	Èta, à gə la yò-ècɔ̀nɔ̀ nyí rí bwə̂l gakó, à só sʼa vò a bwə̀l lè a byili cɛmɛ nɛ́ nyɛ̀bɛ́ bə̀ gwẽ̌ yə̀ Kristə yò zɔ̀m nə̀ wẽ́ mó lyì bí ni, mùnì ga à bə̀kʼa twĩ̀ a pyɛ̀lɛ́ lò dõ tum yó yé. 
ROM.15.21	À nʼâ wɛ̀rhɛ́ ǹdə Yi zɔ̀mɛ̀ rɛ́ sɛ́bɛ́ rɛ́ gə́ byili ní. Bə̀ kɛ̃ rə̀ wẽ́ bə wɔ̀:
ROM.15.21	“Lyì bí byɛ̀bɛ́ bə̀ yʼà yə̀ ń yò bwə̀l bə byili bi gaga mɔ́, bʼa nə mɔ ǹdə́ bə̀ yírhə́,
ROM.15.21	sə byɛ̀bɛ́ ń yò yə̀ bə̀ zhɛ̃̌ w twi mú bʼa nyɛ̀ɛ̀ rə̀ kùrə̀.”
ROM.15.22	Wɔ́ tum dí rə̀myɛ́ rə̀ cə̀r nè twər nánzhəzhɔ̌, rə ce à yə̀ ŋwɛ̀nɛ́ a bə̀ á sõ yé, 
ROM.15.23	sə à twĩ̀ à tum dí ga a zhɛ̀ cɛmɛ nɛ́ nə̀myɛ́ wẽ́ èlâsɛ̃´. Á sõ twírí y yò gə́ zù nì dɛ̃´dɛ̃´ mɔ́ byinə né já. 
ROM.15.24	À nʼâ yâl a vò Esəpanyɛ; sə à gə tú à la gàà yi ní, à bʼa tó á sõ. Zhə̀nà, à nʼâ bùl bə̀ à gə tú à la, à bʼa tó á sõ, a wɛ̀rhɛ́ dwã màngɛlɛ́, mùnì ga á sɛ̃ nɛ a mʼa vò.
ROM.15.25	Sə è gə wɔ́ èlâsɛ̃´-lâsɛ̃´ mɔ́ yilə, à la Zhərəzalɛm a sɛ̃ Yi lyì bí bə̀ ŋwɛ́nɛ́ gàà mɔ́ nɛ, 
ROM.15.26	bə̀ Masɛdwanɛ ǹdə́ Akəyi Kristə-lyì bí zɔ̀m nyí rə̀dù bə ji bə̀ jɛ̃̀-kɔn dwã yó bə̀ la Kristə-lyì bí byɛ̀bɛ́ bə̀ wɔ́ nə̀mwà Zhərəzalɛm nɛ́ mɔ́ nɛ pɔ. 
ROM.15.27	Bə̀ shɛ̀nɛ́ ǹdə́ bə̀ pùbùlə̀ bə̀ la bɛ sãɔ̃; e jà bə̀ gə la nyǔ, bə̀ mʼa pwírí bə̀ mə̂ sə bə sɛ̃ bɛ. Zhwifubá byɛ̀bɛ́ bə̀ jǐrh Kristə-lyì Zhərəzalɛm nɛ́ mɔ́ sɛ̃ byɛ̀bɛ́ bə̀ də̀ Zhwifubá mó ne ǹdə́ Yi nyə̀ná nɛ́, ce byɛ̀bɛ́ bə̀ də̀ Zhwifubá mɔ́ myɛ mə̂ sə bə sɛ̃ Zhwifubá byɛ̀bɛ́ bə̀ jǐrh Kristə-lyì mú ni ǹdə́ bə̀ jɛ̃̀-kɔna.
ROM.15.28	À gə kwɛrhɛ yò w òmyɛ́, a pə kɔn dɛ́ dɛ̀bɛ́ bə̀ pɔ nɛ bʼà zhəl a pə Zhərəzalɛm Kristə-lyì bí ni mú à zhɛ̀, rə̀myɛ́ kwã nɛ́, à bʼa zɛ̃̀ a tó á sõ a mʼa lyɛ̃ a vò Esəpanyɛ. 
ROM.15.29	Sə à yě bʼà gə tú á sõ, Kristə bà n tó à dɛnnɛ n pə ába ń pansɛ́ dwí gakó.
ROM.15.30	Da-byâ, á gə nʼá lwə̀l Yi à yilə, sə àmyɛ́ ǹdə́ ámyɛ̌ ga wu yə̀ òdù nə́ mʼé lwə̀l lè ǹdə́ nə́ wun gakó. À nʼâ lwə̀l ába rə̀myɛ́, nə́ Cinu Yezu Kristə yil lé yilə, ǹdə́ sónó w kɔ̀bɔ́ ò nʼô shí Eshirhə náàcɛ̀nɛ́ sõ mó jàn yilə. 
ROM.15.31	Lwə̂lnə Yi à yilə, mùnì ga lyì bí byɛ̀bɛ́ bə̀ ŋwɛ́nɛ́ Zhide né, bə̀ bə shɛ̀ Kristə zɔ̀mɛ̀ rɛ́ zõ mó bə̀kʼa wɛ̀rhɛ́ nɛ lwɛlɛ yé. Lwə̂lnə Yi á súlí, mùnì ga à gə yú Zhərəzalɛm ǹdə́ sɛ̃ɛ̃´ yá, sə Yi lyì bí pwèlè bə̀ wun bə zwẽ yə. 
ROM.15.32	Èta, ǹdə́ Yi gə pɔ sɔ́má, à mʼa ŋwɛ̀nɛ́ a yí á sono ǹdə́ wu-nyɔ̃̀, a mɛ̃ á sono a shǐrh námpɔ́lɛ́. 
ROM.15.33	Wɔ́ Yi rə̀ nʼê pɛ yə̀-zùlə́. Rə̀ mʼa yə̀ nɛ́ ǹdə́ á gakó! Amɛ̀n!
ROM.16.1	À nʼâ yâl a ce á lwar bə̀ wɔ́ àmyɛ́ cìcì à twĩ̀ nə́ nəkɔ́ Febe á sõ. Ń ŋwɛ́nɛ́ Kristə-lyì gùlú w Shənkəre né mó wẽ́ ń nə́ ń twĩ̀. 
ROM.16.2	Zwẽnə ń zhəəlé Cinu yil lé yilə, ǹdə Kristə-lyì gə́ mə̂ sə bə wɛ̀rhɛ́ nɛ́. Ń gə zhe kɔn tum á sõ gakó, sʼá sɛ̃ mɔ, bə̀ ń sɛ̃ lyì nánzhəzhɔ̌ nɛ, sə ń sɛ̃ àmyɛ́ nɛ kɔn du.
ROM.16.3	Cenə Pərshii ǹdə́ Akəlaasɛ á pɛ̃. Bə̀ tó ne bə twĩ̀ Yezu Kristə tum dí. 
ROM.16.4	Bə̀ zhɔ̃̀ bə̀ myə̀lə́ né bə mʼe zwẽ à nyân dɛ́. È də̀ àmyɛ́ dúdú ni bə̀ wɛ̀rhɛ́ cɛ̀nɛ̀ yé. Bə̀ wɛ̀rhɛ́ cɛ̀nɛ̀ Kristə gùúlí lyì bí bə̀ də̀ Zhwifubá mó gakó myɛ nɛ. Rə̀myɛ́ ce, wɔ́ nə́ gakó nə́ rʼé ce bə̀ nə̀báná. 
ROM.16.5	Cenə Kristə-lyì bí bə̀ nʼê gùlí dwã bə̀ sõ kɛ̀lɛ́ w mɔ́ myɛ á pɛ̃.
ROM.16.5	Cenə à da-byǐ Epənɛɛtɛ. Wɔ́ ńmyɛ̌ ń yàl nã́yə́ə́ mó Azhi tənà y wẽ́ n zù Kristə. 
ROM.16.6	Cenə Marɛ, bə̀ ń twĩ̀ dɛ̃´dɛ̃´ n pə ába. 
ROM.16.7	Cenə Andəronikuusi ǹdə́ Zhənyaasɛ. Àmyɛ́ ǹdə́ bə̀myɛ́ wɔ́ dwí. Nə́ tó dwã nə́ twĩ̀ byə̀nə́-jì. Bə̀ jɛ̀rɛ̀ nɛ bə zù Kristə, sə bə̀ jǐrh ń tùntúmə́. Lyì bí nʼê zɔ̀m bə̀ yil náàcɛ̀nɛ́.
ROM.16.8	Cenə Ampəlyətuusi. Ń wɔ́ à dɔwa Cinu wẽ́. 
ROM.16.9	Cenə nə́ tó-dõ Yərəbɛ̃ mɔ́ nə́ ga nʼé twĩ̀ Kristə tum dí mú, e súlí nə́ da-byǐ nántwə̂ Sətəciisi. 
ROM.16.10	Cenə Apɛlɛsɛ. Ń tumə né nʼê byili bə̀ ń zhí Kristə ne zhə̀nà. Cenə Arəsətobuuli kɛ̀lɛ́ y lyì bí. 
ROM.16.11	Cenə Erɔjɔɔnɛ. Àmyɛ́ ǹdə́ ńmyɛ wɔ́ dwí. Cenə Narshiisi kɛ̀lɛ́ y lyì bí byɛ̀bɛ́ bə̀ zù Cinu mú.
ROM.16.12	Cenə Tərəfɛɛnɛ ǹdə́ Tərəfɔɔsɛ. Bə̀ twĩ̀ dɛ̃´dɛ̃´ Cinu yilə. Cenə à nəkɔ́ nántwə̂ Pərshiidi. Ńmyɛ twĩ̀ dɛ̃´dɛ̃´ Cinu yilə. 
ROM.16.13	Cenə Orofyiisi. Ń wɔ́ Cinu tùntùnnə̀ námpúm. Cenə ń ná mɔ́ myɛ, bə̀ ń ná mɔ́ wɔ́ nə́ ga ná.
ROM.16.14	Cenə Asə̃kiriiti ǹdə́ Fələgɔ̃ ǹdə́ Erəmɛɛsɛ ǹdə́ Pətərəbaasɛ ǹdə́ Erəmaasɛ, e súlí nə́ da-byâ bɛ́ dwã bɛ́ bə̀ ŋwɛ́nɛ́ bə̀ sõ mó. 
ROM.16.15	Cenə Shələlooge ǹdə́ Zhəli ǹdə́ Nere, e súlí ń nəkɔ́ mɔ́, ǹdə́ Olɛ̃paasɛ, e súlí Kristə-lyì bí dwã bɛ́ bə̀ ŋwɛ́nɛ́ bə̀ sõ mó gakó.
ROM.16.16	Cenə dwã, á kwə̀ə̀lè dwã náàcɛ̀nɛ́ ǹdə da-byâ ta. Kristə gùúlí gakó lyì bí nʼê ce ába.
ROM.16.17	Da-byâ, à nʼâ lwə̀l ába: dɛ̃̌na á cìn ǹdə́ lyì bí byɛ̀bɛ́ bə̀ nʼê zə pɔrá bə̀ twí mú. Lyì bí bə̀myɛ́ mɔ́ bə shɛ̀ kɔn dɛ́ dɛ̀bɛ́ bə̀ byili ába á zwẽ rə̀ nyí mú yò yé. Èta, bə̀ nʼê dwĩ̀ Kristə-lyì bí. Rə̀myɛ́ ce, á bə̀kʼá tó bə̀ kùr yé. 
ROM.16.18	Lyì bí bə̀myɛ́ mɔ́ dwí rí tʼâ twĩ̀ nə́ Cinu Kristə yil yé. Wɔ́ bə̀ sə̀pwà sǔlné yil bə̀ nʼê twĩ̀. Bə̀ nʼê jə́jɛ̀rɛ́ lyì bí byɛ̀bɛ́ bə̀ bəbwàl nyí zõ mó ǹdə́ nyì-gwàl ǹdə́ zɔ̀m-fwààlɛ́ tɛ̀bɛ́ lyì bí só cilu mú. 
ROM.16.19	Lyì bí gakó yě bʼâ nʼá twĩ̀ ǹdə Cinu gə́ byili ní. Rə̀myɛ́ ce, à wu nyɛ̀ á yilə. Sə à nʼâ yâl bʼâ zə surhə á mʼá twĩ̀ cɛ̀nɛ̀, sʼá dɛ̃̀ á cìn twéé twéé á bə̀kʼá zù lwɛlɛ wẽ́ yé. 
ROM.16.20	Kɔn kʼê tʼâ la dɔnɔ yé, Yi rí rə̀ nʼê pɛ yə̀-zùlə́ né mó bʼa zhìlì Shətana yò á nə̀rh kùr wə.
ROM.16.20	Cinu Yezu mà n cĩ́ bwəl á yó!
ROM.16.21	Timote mó àmyɛ́ ǹdə́ ńmyɛ̌ nʼé twĩ̀ Cinu tum dí mú nə́ ń ce ába. Lushuusi ǹdə́ Zhasɔ̃ ǹdə́ Sɔsəpatɛɛrɛ myɛ nʼê ce ába, bʼàmyɛ́ ǹdə́ bə̀myɛ́ wɔ́ dwí.
ROM.16.22	Wɔ́ àmyɛ́ Tərəcuusi Pwəə ce a kɛ̃ sɛ́bɛ́ rɛ́ tɛ̀bɛ́, à nʼâ ce ába Cinu mú ń ce nə́ mù dwã nɛ́ mɔ́ yil lé yilə.
ROM.16.23	Gəyuusi nə́ ń ce ába. Wɔ́ ńmyɛ̌ sõ à nʼâ zwɛ̃̀ nɛ́. Wɔ́ ńmyɛ̌ sõ byɛ̀bɛ́ bə̀ zù Kristə mó myɛ gakó nʼê gùlí dwã nɛ́. Eraasɛ mɔ́ ń nə́ ń nyǐ cɔ w sə̀byǐ mú yò mó ǹdə́ nə́ da-byǐ Kərətuusi nʼê ce ába.
ROM.16.24	[Cinu Yezu Kristə mà n cĩ́ bwəl á gakó yó!]
ROM.16.25	Cèrhénə nə́ cèrhé Yi. Wɔ́ rə̀myɛ́ rə̀ wɔ̌ rə̀ bʼa tó Yezu Kristə yò-ècɔ̀nɔ̀ nyí rí à bwə̀l a byili ába mó dɛnnɛ rə ce á zhí mu kẽkẽ. Rə̀ tó yò-ècɔ̀nɔ̀ nyí rí rə̀myɛ́ mɔ́ dɛnnɛ rə byili kɔn dɛ̀bɛ́ rə̀ yʼà shèè shãã ga mɔ́. 
ROM.16.26	Sə èlâsɛ̃´, Yi nyì-zwennə bé byili kɔn dɛ́ rə̀myɛ́ mɔ́ kùr pamparɛ̃ɛ̃ bə̀ sábá nɛ́ wẽ́, ǹdə Yi rí rə̀ ŋwɛ́nɛ́ twéé twéé mó gə́ pɔ nyí ní, mùnì ga tənə̀rh dwí gakó lyì bí lwar rɛ, sə bə shɛ̀nɛ́ bə zwẽ nyí bə zù mù.
ROM.16.27	Yi dúdú rə̀ wɔ́ surhə cə́bal. Bànà nə́ tó Yezu Kristə dɛnnɛ nə́ cèrhé re twéé twéé byinə nə̀ bə zhɔ̌ zhe yilə! Amɛ̀n!
1CO.1.1+1CO.1.2	Àmyɛ́ Pwəə, Yi byẽ̀ nè ǹdə́ rə̀ pùbùlə̀ bʼà yál Yezu Kristə tùntúm. Wɔ́ àmyɛ́ ǹdə́ nə́ da-byǐ Sɔsətɛnnɛ nə́ rʼé kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ byɛ̀bɛ́ á wɔ́ Yi gùlú w lyì bí, á ŋwɛ́nɛ́ Kɔrɛ̃tɛ nɛ́ mɔ́ nɛ pɔ. Yi byẽ̀ ába bʼâ yál rə̀ lyì Yezu Kristə jàn yilə, ǹdə́ byɛ̀bɛ́ bə̀ ŋwɛ́nɛ́ jààsɛ́ gakó wẽ́, bə̀ nʼê cèrhé Yezu Kristə mó, ń wɔ́ nə́myɛ̌ ǹdə́ bə̀myɛ́ ga Cinu.
1CO.1.3	Nə́ Da Yi ǹdə́ Cinu Yezu Kristə bʼa cĩ́ bwəl á yó, sə bə pə ába yə̀-zùlə́!
1CO.1.4	À nʼâ ce Yi nə̀bán á yil twéé gakó yò-ècɛ̀nà nɛ́ nyɛ̀bɛ́ rə̀ wɛ̀rhɛ́ ába Yezu Kristə jàn yil mó yilə. 
1CO.1.5	Zhə̀nà, Yi pɔ ába rə̀ pansɛ nánzhəzhɔ̌ Yezu Kristə yilə. Sə kɔn du, rə̀ pɔ ába rə̀ zɔ̀mɛ̀ rɛ́ bwə̂l mó, rə jʼa pə ába lárma. 
1CO.1.6	Bə̀ bwə̀l Kristə yò w bə byili ába, sə á zwẽ ò nyí zhə̀nà. 
1CO.1.7	Rə̀myɛ́ ce, Yi pɛnɛ́ èdù ga yə̀ ámyɛ̌ byɛ̀bɛ́ á nʼá dɛ̃̀ nə́ Cinu Yezu Kristə twírí y mú mwìrì yé. 
1CO.1.8	Wɔ́ Yi rə̀ bʼa ce á zhì kẽkẽ kɔn mʼe yí dɛ̃ rɛ́ tɛ̀bɛ́ nə́ Cinu Yezu Kristə mà n ká n bə̀ mɔ́, sə yò tʼâ la á yó w yál ń twírí y yù w yé. 
1CO.1.9	Yi wɔ́ zhə̀n-cí. Wɔ́ rə̀myɛ́ rə̀ byẽ̀ ába bʼâ mú rə̀ Byǐ nə́ Cinu Yezu Kristə ne mó.
1CO.1.10	Da-byâ, à nʼâ lwə̀l ába nə́ Cinu Yezu Kristə yil lé yilə: nyɛ̀ɛ̀nà dwã zɔ̀mà kùrə̀; pɔrá bə̀kʼa yə̀ á bwə̂l w yé; cenə á nyí yə̀ rə̀dù námpúm; cenə á pùbùlə̀ né yə̀ rə̀dù, sə á surhə né myɛ yə̀ rə̀dù. 
1CO.1.11	Zhə̀nà, da-byâ, lyì shí Kolowe dǒ sõ bə bʼe byili ni bʼâ nyí bə dwã mə̂ yé. 
1CO.1.12	Kɔn dɛ̀bɛ́ à nʼâ yâl a wɔ̀ mɔ́, wɔ́: á jàlà nʼê wə̀l bə̀ bə̀myɛ́ wɔ́ Pwəə kwã-lyì, jàlà wɔ̀ bə̀ bə̀myɛ́ wɔ́ Apɔlɔɔsɛ kwã-lyì, jàlà myɛ wɔ̀ bə̀ bə̀myɛ́ wɔ́ Kəfaasɛ
1CO.1.13	Kristə bɔ̀n dwã w kə̀kàlsɛ̀ nánzhəzhɔ̌ nà? Wɔ́ Pwəə bə̀ pəpa də̀-jɔrhɔ́ w yó á yil nà? Nà wɔ́ Pwəə yil lé yil á zwẽ nɛ̃̌-shɔ wá?
1CO.1.14	À nʼâ ce Yi nə̀báná à gə́ yə̀ nɛ̃̌-shɔ á mə̀dù ga nɛ pɛ mɔ́ yilə. Wɔ́ Kərsəpuusi ǹdə́ Gəyuusi dúdú ni àmyɛ́ pɔ nɛ̃̌-shɔ. 
1CO.1.15	Èta, lò lò wàr ń mà n wɔ̀ bə̀ wɔ́ àmyɛ́ yil lé yil ń zwẽ nɛ̃̌-shɔ yé. 
1CO.1.16	Zhə̀nà, à pɔ nɛ̃̌-shɔ Sətəfanaasɛ kɛ̀lɛ́ y lyì bí ni, sə à tʼâ bùl bʼà pɔ nɛ̃̌-shɔ lò dõ ne yé. 
1CO.1.17	Kristə yə̀ nɛ̀ twĩ̀ bʼà pə nɛ̃̌-shɔ yé. Ń twĩ̀ nì bʼà bwə̂l yò-ècɔ̀nɔ̀ nyí rí, sə à bə̀kʼa bwə̀l lè ǹdə́ numbyínsi lárma zɔ̀mà yé. Èta, ń cu mú də̀-jɔrhɔ́ w yó mó tʼâ la nánfò yál yé.
1CO.1.18	Bə̀ gə́ nʼê bwə̀l bə̀ Kristə cù də̀-jɔrhɔ́ w yó mó, zɔ̀mà nɛ́ nə̀myɛ́ nyɛ̌ ǹdə nyə̀nyààrɛ̀ ta byɛ̀bɛ́ bə̀ yò nʼô yâl o zhìlì mú yilə. Sə è gə wɔ́ nə́myɛ̌ byɛ̀bɛ́ nə́ ŋwɛ́nɛ́ vwârh mɔ́ sɔ́má y yó mó yilə, nə̀ wɔ́ Yi jàn. 
1CO.1.19	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀:
1CO.1.19	“À bʼa cɔ̀ surhə cìnə́ bé surhə né;
1CO.1.19	a ce lárma cìnə́ bé lárma mɔ́ jǐrh nánfò.”
1CO.1.20	Surhə cə́bal nə kə́ ń zhe kùrə̀? Byɛ̀bɛ́ bə̀ nʼê byili nyə́ né bə̀ dwã bɛ́ nɛ mɔ́, ǹdə́ byɛ̀bɛ́ bə̀ yě lũ w kɔ̀bɔ́ zɔ̀mà nɛ́ zɔ̌m mɔ́, bə̀myɛ nə kʼê zhe kùrə̀? Nyǐnə Yi ce lũ w surhə né jǐrh nyə̀nyààrɛ̀ kɔna.
1CO.1.21	Lũ w lyì bí nɔ Yi surhə né, sə bə̀ yə̀ ŋwɛ̀nɛ́ bə lwar Yi pár ǹdə́ bə̀ cìcì surhə né yé. Wɔ́ rə̀myɛ́ è ce, rə̀ zɔ̀mɛ̀ rɛ́ rə̀ nyɛ̌ ǹdə nyə̀nyààrɛ̀ kɔn ta mɔ́, Yi pwírí kɔn mə̂ bə̀ rə̀ vwârh lyì bí byɛ̀bɛ́ bə̀ zù rì zɔ̀mɛ̀ rɛ́ rə̀myɛ́ jàn yil mó. 
1CO.1.22	Zhwifubá nʼê yâl bə nə màmyaarhɛ; byɛ̀bɛ́ bə̀ də̀ Zhwifubá mó nʼê yâl surhə zɔ̀mà. 
1CO.1.23	Sə nə́myɛ̌ wɔ́ Kristə mó bə̀ pəpa də̀-jɔrhɔ́ w yó mó yò nə́ rʼé bwə̀l nə́ byili. Zhwifubá bə shɛ̀ rə̀myɛ́ yò yé; rə̀ wɔ́ nyə̀nyààrɛ̀ kɔn byɛ̀bɛ́ bə̀ də̀ Zhwifubá mó yilə. 
1CO.1.24	Sə è gə wɔ́ byɛ̀bɛ́ Yi byẽ̀ mó yilə, ǹ gə wɔ́ Zhwifu, ǹ gə də̀ Zhwifu myɛ, Kristə wɔ́ Yi jàn ǹdə́ rə̀ surhə. 
1CO.1.25	Tɛ̀bɛ́ bə̀ nʼê bùl bə̀ rə̀ wɔ́ nyə̀nyààrɛ̀ kɔn Yi yil mó, du numbyíní surhə; tɛ̀bɛ́ bə̀ nʼê bùl bə̀ rə̀ wɔ́ nə̀bwɛ̀nɛ̀ kɔn Yi yil mó, du numbyíní jàn.
1CO.1.26	Da-byâ, nyǐnə ámyɛ̌ byɛ̀bɛ́ Yi byẽ̀ mó wẽ́ á nyìwé: è gə wɔ́ lũ w nyə̀ná nɛ́ yilə, surhə cìnə́ bə já á wẽ́ yé, jàn cìnə́ myɛ bə já yé; e jà lyì-fwààlɛ̀ myɛ bə já yé. 
1CO.1.27	Sə Yi cír kɔn dɛ̀bɛ́ rə̀ wɔ́ nyə̀nyààrɛ̀ kɔn lũ w yil mó, rə bʼe ce surhə cìnə́ cìzhìlə̀. Rə cír kɔn dɛ̀bɛ́ rə̀ wɔ́ bə-jàn-zhəəre kɔn lũ w yil mó, rə bʼe ce jàn cìnə́ cìzhìlə̀. 
1CO.1.28	Yi cír kɔn dɛ̀bɛ́ rə̀ bə kùr zhe, tɛ̀bɛ́ rə̀ yə̀ yírh swí, tɛ̀bɛ́ rə̀ də̀ kaka lũ w yil mó, rə bʼe cɔ̀ kɔn dɛ̀bɛ́ rə̀ zhe kùr ò yil mó. 
1CO.1.29	Rə̀ wɛ̀rhɛ́ èta, mùnì ga lò lò bə̀ká n zhẽ̌ ń cìn dɛ̃̌ rə̀myɛ́ Yi yé né yé. 
1CO.1.30	Wɔ́ rə̀myɛ́ rə̀ mù ába dwã nɛ ǹdə́ Yezu Kristə. Wɔ́ Kristə ń jǐrh surhə né nə̀ shí Yi sõ nə́myɛ̌ yil mó. Wɔ́ ńmyɛ̌ jàn yil Yi ce nə́ kʼé bə dwə́ə́re zhe, rə ce nə́ jǐrh rə̀myɛ́ lyì námpúm, rə zwẽ nə́ba nə́ yə̀-bəlwàálɛ́ wẽ́, 
1CO.1.31	mùnì kɔn yə̀ ǹdə bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né. Bə̀ kɛ̃ bə wɔ̀: “Lò mɔ̀bɔ́ ǹ nə́ ǹ yâl ń cèrhé ǹ cìnə̀, sə́ cèrhé ǹ cìn kɔn dɛ́ dɛ̀bɛ́ Cinu wɛ̀rhɛ́ mɔ́ yilə.”
1CO.2.1	Da-byâ, à gə́ yʼà tú á sõ a bwə̀l Yi zhə̀n dɛ́ rə̀ yʼà shèè a byili ába mó, à yə̀ rɛ̀ bwə̀l ǹdə́ nyì-gwàl ráá lũ w surhə yé. 
1CO.2.2	Rə̀myɛ́ yi ní, kaka dõ yò yʼà yə̀ nɛ̀ zwì, è súlí Yezu Kristə yò w ne yé; kɔn du, Yezu Kristə də̀-jɔrhɔ́ w yó pəpa mɔ́ yò w ò zù nì. 
1CO.2.3	Kɔn súlí myɛ, à gə́ yʼà ŋwɛ́nɛ́ á sõ yi ní, à yə̀ à cìn zə a yə̀ kàndɔ yé, ywẽ yʼà zhe ne à nʼâ kəkə. 
1CO.2.4	À yə̀ à kàrmɔ́ cèrhè a bwə̀l yò-ècɔ̀nɔ̀ nyí rí ǹdə́ nyì-gwàl ǹdə́ numbyíní surhə yé. Wɔ́ Eshirhə náàcɛ̀nɛ́ è yʼà nʼê byili è jàn dɛ́ nánfɔ̀lɔ̀ w pamparɛ̃ɛ̃ à kàrmɔ́ wẽ́. 
1CO.2.5	Èta, á Yi-ni-zhú mú yə̀ numbyíní surhə wẽ́ shí yé; wɔ́ Yi jàn dɛ́ wẽ́ mə̀ shí ní.
1CO.2.6	E jà wɔ́ surhə nə́ rʼé bwə̀l nə́ byili lyì bí byɛ̀bɛ́ bə̀ jǐrh námpwə̀lə́ Yi-ni-zhú mú wẽ́ mó ne. Sə è də̀ lũ w kɔ̀bɔ́ surhə né, ráá ò pyâ bɛ́ bə̀ la tɛ̃´ jó mó surhə yé. 
1CO.2.7	Wɔ́ surhə nyɛ̀bɛ́ nə̀ nʼê shí Yi sõ, sə nə̀ shèè numbyínsí yé né. Yi yʼà dámâ rə tɛnɛ surhə né nə̀myɛ́ rə cĩ́ ǹdə́ lũ w yʼà gwẽ̌ tɛ̀nɛ́ yé, rə̀ la bʼe ce nə́ tó nə́ nə rə̀ zùwə́ yə́. 
1CO.2.8	Lũ w kɔ̀bɔ́ pyɔ̌ mə̀dù ga yə̀ surhə né nə̀myɛ́ mɔ́ nɛ yé. Bə̀ gə yʼà nɔ nɛ, bə̀ gə yə̀ Cinu mú ń wɔ́ zùwə́ cə́bal mɔ́ də̀-jɔrhɔ́ yó pəpa yé. 
1CO.2.9	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
1CO.2.9	“Yi tɛnɛ kɔn rə̀dù byɛ̀bɛ́ bə̀ só re mó yilə,
1CO.2.9	sə lò yírh gwẽ̌ yə̀ rɛ nɛ yé,
1CO.2.9	lò zhɛ̃̌ gwẽ̌ yə̀ rɛ̀ nyɛ̀ɛ̀ yé,
1CO.2.9	numbyíní gwẽ̌ yə̀ rə̀ bùl è wẽ́ myɛ yé.”
1CO.2.10	Wɔ́ nə́myɛ̌ nɛ Yi byili ri ǹdə́ rə̀ Eshirhə y jàn, bə̀ Eshirhə y nʼê nyǐ kɔn gakó, bá tɛ̀bɛ́ rə̀ shèè Yi surhə wẽ́ mó myɛ. 
1CO.2.11	Mɔ̌ lò ń wɔ̌ ń mà n lwar kɔn dɛ̀bɛ́ rə̀ ŋwɛ́nɛ́ numbyíní wu wẽ́? È gə də̀ è cìcì, lò lò wàr ń mà n lwar yé. Èta myɛ, wɔ́ mɔ̌ ń mà n lwar kɔn dɛ̀bɛ́ rə̀ ŋwɛ́nɛ́ Yi wẽ́? Lò lò wàr ń mà n lwar, ǹdə́ è gə də̀ rə̀ Eshirhə y yé. 
1CO.2.12	È də̀ lũ w éshìrhə́ y nə́myɛ̌ nɔ yé. Wɔ́ Yi Eshirhə yə́. Rə̀myɛ́ ce, nə́ wɔ̌ nə́ lwar pansɛ́ shɛ̀bɛ́ Yi pɔ nə́ba mɔ́ kùrə̀. 
1CO.2.13	Nə́ tʼá zɔ̀m pansɛ́ sə̀myɛ́ mɔ́ yò ǹdə́ lũ w surhə né yé. Nə́ rʼé zɔ̀m sə̀ yò ǹdə́ surhə né nyɛ̀bɛ́ Yi cìcì Eshirhə y nʼê pɛ nə́ba mɔ́. Èta, nə́ rʼé zɔ̀m Eshirhə y yò ǹdə́ zɔ̀mà nɛ́ nyɛ̀bɛ́ èmyɛ́ cìcì byili nə́ba mɔ́.
1CO.2.14	Lò mɔ̀bɔ́ ǹ nə́ ǹ bùl lũ w nyə̀ná nɛ́ dúdú, ǹ tá ǹ zwẽ Yi Eshirhə y nyə̀ná nɛ́ yé. Yi Eshirhə y nyə̀ná nɛ́ nyɛ̌ ǹdə nyə̀nyààrɛ̀ ta ǹ yilə; ǹ wàr nə̀ kùrə̀ ǹ la lwar yé. Wɔ́ Eshirhə y dúdú è nʼê ce lò ŋwɛ̀nɛ́ ń lwar è nyə̀ná nɛ́ ǹdə́ lũ w nyə̀ná nɛ́ pár dwã wa. 
1CO.2.15	Lò mɔ̀bɔ́ Yi Eshirhə y ŋwɛ́nɛ́ ǹdə́ mɔ́, ǹ wɔ̌ ǹ lwar kɔn gakó pár dwã wa, sə lò wàr ń mà n lwar ǹmyɛ́ yé-shò yé. 
1CO.2.16	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
1CO.2.16	“Mɔ̌ lò ń yě kɔn dɛ̀bɛ́ Cinu nə́ ń bùlə̀?
1CO.2.16	Mɔ̌ lò ń wɔ̌ ń mà n pɔ̃ cícú?”
1CO.2.16	Sə nə́myɛ̌ wɔ̌ nə́ lwar Kristə bùlə̀ né.
1CO.3.1	Da-byâ, à yə̀ ŋwɛ̀nɛ́ a zɔ̀m ǹdʼába ǹdə lyì byɛ̀bɛ́ Eshirhə náàcɛ̀nɛ́ ŋwɛ́nɛ́ ǹdə́ bɛ ta yé. À zɔ̀m ǹdʼába ǹdə lyì byɛ̀bɛ́ bə̀ nʼê tó lũ w nyə̀ná nɛ́ nɛ ta. Á yʼâ gwẽ̌ wɔ́ ǹdə bə̀sɔ́ná ta Kristə ne zhú mú wẽ́. 
1CO.3.2	Wɔ́ rə̀myɛ́ è ce, è yʼà nyɛ̌ ǹdə wɔ́ yil à nʼâ pɛ ába á nywɛ̀ ta; è yʼà də̀ kùjú nánkùlù yé. Á yʼâ wàr w á la zõ yé; ǹdə́ zà myɛ cìcì, á gwẽ̌ wàr w á la zõ yé. 
1CO.3.3	Á gwẽ̌ nʼá tó lũ w nyə̀ná nɛ́ nɛ. Bwɛ̃̌-dǔr ǹdə́ búlə́ gə́ ŋwɛ́nɛ́ á cəcəl w mó, də̀ lũ w nyə̀ná nɛ́ nɛ á nʼá tó? Á tùntwə̃̀ə̃̀ né də̀ numbyínsi nyə̀ná gwẽ̌? 
1CO.3.4	Jàlà zhe bə̀ bə̀myɛ́ wɔ́ Pwəə kwã-lyì, jàlà wɔ̀ bə̀ bə̀myɛ́ wɔ́ Apɔlɔɔsɛ kwã-lyì. Zɔ̀mà nɛ́ nə̀myɛ́ mɔ́ dwí rí də̀ numbyínsi nyə̀ná?
1CO.3.5	Apɔlɔɔsɛ myɛ̌ wɔ́ byè? Àmyɛ́ Pwəə wɔ́ byè? Nə́myɛ̌ wɔ́ Yi tùntùnnə̀ á tó nə́ dɛnnɛ á zù Yezu Kristə. Nə́ twĩ̀ tum dí tɛ̀bɛ́ Cinu pɔ nə́ mə̀dù gakó ne mó. 
1CO.3.6	Àmyɛ́ zhele, Apɔlɔɔsɛ zɛ̃̀ n ji nɛ̃̌, sə wɔ́ Yi rə̀ ce tɛ̀bɛ́ nə́ zhele mó púrh. 
1CO.3.7	Mɔ̀bɔ́ ń nə́ ń zhele mó də̀ kaka yé; mɔ̀bɔ́ ń nə́ ń ji nɛ̃̌ mɔ́ myɛ də̀ kaka yé. Wɔ́ mɔ̀bɔ́ ń nə́ ń ce rə̀ púrh mó ń wɔ́ kɔn gakó. Sə ńmyɛ̌ mɔ́, wɔ́ Yi. 
1CO.3.8	Mɔ̀bɔ́ ń nə́ ń zhele mó ǹdə́ mɔ̀bɔ́ ń nə́ ń ji nɛ̃̌ mɔ́ ga wɔ́ kɔn rə̀dù, sə Yi nʼê kwɛ̃̌ lò gakó kɔn myɛrhɛ dwã ǹdə́ ǹ tum dí. 
1CO.3.9	Nə́myɛ̌ bə̀lyè y ga nʼé twĩ̀ Yi kɛ́lɛ́ y wa, sə wɔ́ ámyɛ̌ á wɔ́ kɛ́lɛ́ yá.
1CO.3.9	Kɔn súlí myɛ, á wɔ́ Yi jì. 
1CO.3.10	Yi pɔ nɛ tum, sə rə̀ nyɛ̌ ǹdə wɔ́ jì-lùrnə̀ tum ta. À cĩ́ jì y kùr ré tɛ̃´ náàcɛ̀nɛ́, lò dõ zɛ̃̀ ń nə́ ń lwì. Sə lò gakó mə̂ sə́ dɛ̃̀ ǹ cìn ǹ lùlwììrí wẽ́. 
1CO.3.11	Lò wàr ń la jì y kùr dõ tɛ̃´ cṹ e súlí tɛ̀bɛ́ rə̀ jɛ̀nɛ̀ rə̀ ŋwɛ́nɛ́ mɔ́ nɛ yé, sə tɛ̀bɛ́ rə̀ jɛ̀nɛ̀ rə̀ ŋwɛ́nɛ́ mɔ́ wɔ́ Yezu Kristə. 
1CO.3.12	Lyì jàlà nʼê zhílí jì-byòló w yó ǹdə́ sánə́má; jàlà nʼê zhílí w ǹdə́ kã̀mɔ; jàlà nʼê zhílí w ǹdə́ nə́kuuli tɛ̀bɛ́ rə̀ càn dɛ̃´dɛ̃´; jàlà wɔ́ dâr, jàlà wɔ́ gɔ-shàmá, jàlà wɔ́ shəshàr bə̀ mʼê zhílí wə. 
1CO.3.13	Sə lò gakó tum dí gə́ wɔ́ nɛ́ mɔ́ mʼa du pwẽ̀ nè pamparɛ̃ɛ̃ bùrsí dɛ̃ rɛ́ yùwə̀. Rə̀myɛ́ yùwə̀, myǐn nánfɔ̀lɔ̀ bʼa du, sə myǐn mú mə̀myɛ́ bʼa ce bə lwar ǹdə́ lò gakó tum dí gə càn. 
1CO.3.14	Lò ǹ gə zhílí jì-byòló w yó ǹdə́ wẽ̀ dé tɛ̀bɛ́ myǐn bə rə̀ yàlà zhe, ǹ bʼâ nə kwândɛ. 
1CO.3.15	Sə lò mɔ̀bɔ́ myǐn mú jú ǹ tum dí, ǹ tá ǹ la kwândɛ nɔ yé. Ǹ bʼâ nə vwârh, sə kɔn mʼa yə̀ ǹdə lò gə́ tó myǐn wẽ́ ń lyɛ̃ ń bə́ lú ta.
1CO.3.16	Á yə̀l bʼâ wɔ́ Yi jì, sə Yi Eshirhə y ŋwɛ́nɛ́ á wẽ́ nà? 
1CO.3.17	Lò mɔ̀bɔ́ ǹ wǔr Yi jì yə́, Yi bʼa wǔr ǹmyɛ. Lwarna bə̀ Yi jì y wɔ́ Yi cìcì nyâ, e jà wɔ́ ámyɛ̌ á wɔ́ ya.
1CO.3.18	Lò mə̀dù ga bə̀ká jə́jɛ̀rɛ́ ǹ cìn yé. Lò gə ŋwɛ́nɛ́ á wẽ́ ń nə́ ń bùl bə̀ ń zhe lũ w kɔ̀bɔ́ surhə, sə n jǐrh ǹdə nyə̀nyà ta, mùnì ga n yə̀ surhə nántwə̂ cí. 
1CO.3.19	Lwarna bə̀ lũ w kɔ̀bɔ́ surhə né wɔ́ nyə̀nyààrɛ̀ Yi yilə. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Yi nʼê tó surhə cìnə́ bé cìcì surhə né dɛnnɛ rə̀ zal bɛ.” 
1CO.3.20	Bə̀ kɛ̃ rə̀ jàà dõ wẽ́ myɛ bə wɔ̀: “Cinu yě surhə cìnə́ bé wun bùlə̀ né. Ń yě bə̀ nə̀ bə kùr zhe yé.”
1CO.3.21	Rə̀myɛ́ ce, lò mə̀dù ga bə̀ká pyà ǹ cìn còrhó numbyíní yil yé, bə̀ kɔn gakó wɔ́ ámyɛ̌ á cǐ. 
1CO.3.22	Pwəə ga, Apɔlɔɔsɛ ga, Kəfaasɛ ga, lũ w ga, myə̂l ǹdə́ cu ga, kɔn dɛ̀bɛ́ rə̀ ŋwɛ́nɛ́ èlâsɛ̃´ ǹdə́ kɔn dɛ̀bɛ́ rə̀ gwẽ̌ bàn mɔ́ ga, rə̀myɛ́ gakó wɔ́ ámyɛ̌ á cǐ ri. 
1CO.3.23	E zɛ̃̀ wɔ́ Kristə ń cǐ ámyɛ̌, Yi zɛ̃̀ rə̀ cǐ Kristə.
1CO.4.1	Lò gakó mə̂ sə n nyǐ nə́ba ǹdə Kristə tùntùnnə̀ byɛ̀bɛ́ Yi ce bə̀ nʼê byili rə̀ ywẽ̀ nyɛ̀bɛ́ nə̀ yʼà shèè mó ta. 
1CO.4.2	Bə̀ gə pɔ tum lò nè, ǹ gə́ mə̂ sə́ wɛ̀rhɛ́ nɛ́ mɔ́, wɔ́ ń twĩ̀ tum dí ǹdə bə̀ gə́ byili mú ní. 
1CO.4.3	È gə wɔ́ àmyɛ́ yilə, ámyɛ̌ gə nʼá kɛ́ à bùrsì myɛ, lũ w bùrsí cìnə́ gə nʼê kɛ́ à bùrsì myɛ, à tʼâ gá rə̀myɛ́ nɛ yé. Sə àmyɛ́ cìcì mú myɛ tʼâ kɛ́ à cìn bùrsì yé. 
1CO.4.4	À bə dóó nɛ à wɛ̀rhɛ́ yé. Sə rə̀myɛ́ tʼâ yâl e wɔ̀ bʼà bə yò zhe yé. Wɔ́ Cinu ń mà n kə́ à bùrsí. 
1CO.4.5	Rə̀myɛ́ ce, á bə̀kʼá cĩ́ dóó lò lò yó w ǹdə́ Cinu gwẽ̌ yə̀ twí yé. Wɔ́ ńmyɛ̌ ń mà n ce kɔn dɛ̀bɛ́ rə̀ shèè cə-byín wẽ́ mó du pwẽ̀ nè pamparɛ̃ɛ̃. Ń mà n byili numbyínsi wun bùlə̀ né. Sə rə̀myɛ́ yi ní, Yi bʼa pə lò gakó ne còrhó kɔ̀bɔ́ ò mə̂ dwã ǹdə́ mɔ́.
1CO.4.6	Da-byâ, à zɔ̀m àmyɛ́ ǹdə́ Apɔlɔɔsɛ yò mùnì ga nə́ yə̀ myɔrhɔ á yilə. À nʼâ yâl bʼâ tó nə́ dɛnnɛ á lwar zɔ̀mɛ̀ rɛ́ tɛ̀bɛ́ kùrə̀: “Bə̀ká lyɛ̃ dɛ̀bɛ́ bə̀ kɛ̃ mɔ́ yé.” Á mə̀dù ga bə̀ká n zhẽ̌ ń cìn dɛ̃̌ n zù lò mə̀dù, n yẽ̌ ń dõ mó ne yé. 
1CO.4.7	Mɔ̌ lò ń ce ǹ du ǹ dwã bɛ́? Tɛ̀bɛ́ ǹ zhe mó gakó, də̀ Yi rə̀ pɔ mɔ́ rɛ nà? È nə gə wɔ́ Yi rə̀ pɔ mɔ́ rɛ, wɔ́ byè yil ǹ nə́ ǹ zhẽ̌ ǹ cìn dɛ̃̌ ǹdə wɔ́ ǹ sə̀pwà jàn ǹ bə́ nə rɛ ta?
1CO.4.8	Á pú á wɔ́ nə̀cɛ̀nà, á jǐrh pyâ, á zhe kɔn dɛ̀bɛ́ gakó á nʼá yàlá. Sə nə́myɛ̌ də̀ pyâ yé. Á gə yʼâ wɔ́ pyâ zhə̀n zhə̀nà, nə́myɛ̌ yʼâ wɔ̌ nə́ bʼâ tó ába nə́ yə̀ pyâ. 
1CO.4.9	Sə àmyɛ́ nʼâ bùl bə̀ Yi ce nə́myɛ̌ byɛ̀bɛ́ nə́ wɔ́ Kristə tùntúmə́ mó ŋwɛ́nɛ́ lyì bí gakó kwã. Nə́ jǐrh ǹdə lyì byɛ̀bɛ́ bə̀ kɔ́ bə̀ bùrsì bə̀ la gu ta. Nə́ jǐrh lyì byɛ̀bɛ́ lũ w púlə́púlə́ ǹdə́ ò lyì bí ǹdə́ màlɛ́kabá la nyǔ. 
1CO.4.10	Nə́myɛ̌ wɔ́ ǹdə nyə̀nyə̀rh ta Kristə sónó yilə, sə ámyɛ̌ wɔ́ surhə cìnə́ ń wẽ́. Nə́myɛ̌ bə jàn zhe yé, sə ámyɛ̌ jɛ̀. Bə̀ nʼê nyàm ámyɛ̌, sə bə̀ tʼâ nyàm nə́myɛ̌ yé.
1CO.4.11	Ǹdə́ èlâsɛ̃´ ga, nɔrh zhe nə́ba; nə̀nyɛ̀lsɛ̀ zhe nə́ba; nə́ bə gɔ̀nɔ̀ zhe sə nə́ zù yé; bə̀ nʼê nwɛ̀nɛ̀ nə́ba; nə́ wàr nə́ zhì jàà èdù yé; 
1CO.4.12	nə́ rʼé nwɛ̀nɛ̀ nə́ cìn nə́ twĩ̀ nə́ mʼé pyà nə́ nyí kùjú. Lò gə tùrh nə́ba myɛ, nə́ zɔ̀m cɛ̀nɛ̀ nə́ pɔ̃. Bə̀ gə nʼê nwɛ̀nɛ̀ nə́ba, nə́ rʼé pyɛ́nɛ́. 
1CO.4.13	Lò gə zɔ̀m nə́ yil námməlwɛ̀lɛ́ myɛ, nə́myɛ̌ nʼé pɛ cícú lyì bí ni. Nə́ jǐrh ǹdə lũ w ywə̀ə̀rhè ta, ǹdə kɔn dɛ̀bɛ́ rə̀ bə kùr zhe ta numbyínsí yírhə́ wə, kɔn mʼe yí èlâsɛ̃´.
1CO.4.14	È də̀ kɛ̃´ à nʼâ kɛ̃ sɛ́bɛ́ rɛ́ tɛ̀bɛ́ à la ába pɔ a bʼa ce ába cìzhìl yé. Wɔ́ cícú à la bʼa pə ába, á gə́ wɔ́ à byâ byɛ̀bɛ́ à só mó yilə. 
1CO.4.15	Bá lyì mɔ̀ɔ̀rhɛ̀ shí gə zɛ̃̀ bə̀ nʼê cèrhè ába Kristə ne tó mó shò-kwã nɛ́ myɛ, á dabá də̀ nánzhəzhɔ̌ yé. Wɔ́ àmyɛ́ à bwə̀l yò-ècɔ̀nɔ̀ nyí rí a byili ába, á zɛ̃̀ á jǐrh à byâ Yezu Kristə wẽ́. 
1CO.4.16	Rə̀myɛ́ ce, à nʼâ lwə̀l ába ǹdə́ à wu gakó, sʼá kwè à nà. 
1CO.4.17	Sə à nʼâ twĩ̀ Timote á sõ. Ń wɔ́ à byì-sónó Cinu wẽ́, à zhe ń zhə̀nà. Ń mà n lyǐrh ába kɔn dɛ̀bɛ́ gakó à nʼâ wɛ̀rhɛ́ Kristə ne zhú mú wẽ́. Wɔ́ rə̀myɛ́ à nʼâ byili Kristə-lyì gùúlí rə̀ ŋwɛ́nɛ́ jààsɛ́ gakó wẽ́ mó lyì bí ni.
1CO.4.18	Lyì jàlà nʼê bùl bʼà kʼâ tʼâ bàn á sõ yé; bə zɛ̃̀ bə̀ nʼê zhẽ̌ bə̀ cìn dɛ̃̌. 
1CO.4.19	Sə kɔn gə wɔ́ Cinu pùbùlə̀, à mʼa bə̀ á sõ dwã nɛ́ nyɛ̀bɛ́ nyí ni. Sə à gə túwə́, è də̀ cìn-byilu cìnə́ bé bə̀myɛ́ mɔ́ zɔ̀mà nɛ́ dúdú à la cilu yé. À bʼa nyǐ wɔ́ byè bə̀ wɔ̌ bə̀ la wɔ̀rhɔ́? 
1CO.4.20	Zhə̀nà, Yi pyɛ̀lɛ̀ rɛ́ də̀ zɔ̀mà yò yé. Wɔ́ Yi jàn. 
1CO.4.21	Bə̀kɔ́n á nʼá yâl bʼà mʼa bə̀ á sõ? À bə̀ á sõ ǹdə́ búlə́ ráá à bə̀ ǹdə́ sónó ǹdə́ wu-bɔ̀nɔ̀?
1CO.5.1	Bə̀ nʼê zɔ̀m jààsɛ́ gakó wẽ́, bʼâ jàlà nʼá wɛ̀rhɛ́ fwə̂l tumə. E jà lyì bí byɛ̀bɛ́ bə̀ də̀ Kristə-lyì myɛ cìcì tʼâ wɛ̀rhɛ́ fwə̂l tumə né nə̀myɛ́ mɔ́ dwí rí yé. Mə̀ wɔ́ pɔrha tum. Bə̀ wò bʼâ mə̀dù ŋwɛ́nɛ́ ǹdə́ ń da kɛ̃. 
1CO.5.2	Á jʼâ nʼá zhẽ̌ á cìn dɛ̃̌! Á wun yʼà mə̂ sə nə zhìlì dɛ̃´dɛ̃´. Á mə̂ sʼá vùr lò mó mɔ̀bɔ́ ń nə́ ń twĩ̀ tumə né nə̀myɛ́ èta mɔ́ á wẽ́. 
1CO.5.3	Àmyɛ́ cìcì mú tɛ̀nɛ́ á sõ yé. Sə Eshirhə náàcɛ̀nɛ́ jàn yilə, à ŋwɛ́nɛ́ á cəcəl wə, ce à pú a kə́ lò mó mɔ̀bɔ́ ń nə́ ń wɛ̀rhɛ́ èta mɔ́ bùrsì ǹdə wɔ́ á sõ à ŋwɛ́nɛ́ ta. 
1CO.5.4+1CO.5.5	Á gə jòm dwã yó Cinu yil lé yilə, àmyɛ́ tó à ŋwɛ́nɛ́ á cəcəl w Eshirhə náàcɛ̀nɛ́ jàn yilə. Vǔrnə lò mó mɔ̀bɔ́ ń nə́ ń wɛ̀rhɛ́ èta mɔ́ á wẽ́ á pə Shətana nɛ, nə́ Cinu Yezu jàn yilə. Èta, ń yala nɛ́ bʼa cɔ̀, sə ń ywə́lə́ y bʼa nə vwârh Cinu twírí y yùwə̀.
1CO.5.6	Á dó dɛ̃´dɛ̃´ á gə́ nʼá zhẽ̌ á cìn dɛ̃̌ mɔ́ yilə. Á yə̀l bə̀ sã̀-nə̀byẽ̌ námpɔ́lɛ́ wɔ̌ è ce mún nánzhəzhɔ̌ zɛ̃̀ nà? 
1CO.5.7	Yə̀-bəlɔ̀lɔ́ wɔ́ ǹdə sã̀-nə̀byẽ̌ nándwə́l ta. Rə̀myɛ́ ce, vǔrnə re á wẽ́, mùnì á jǐrh wárhgáá. Èta, á bʼâ jǐrh ǹdə mún nándùl sã̀-nə̀byẽ̌ yə̀ mə̀ wẽ́ ce ta. Á gaga mɔ́ jʼâ wɔ́ mún nándùl dwə́l. Lwarna bə̀ bə̀ zwə́l Kristə ǹdə nə́ Pakɛ pyì-bwɛ̀lɛ́ ta. 
1CO.5.8	Rə̀myɛ́ ce, nə́ bʼâ jí Pakɛ y címsí èlâsɛ̃´ ǹdə́ búrú kɔ̀bɔ́ sã̀-nə̀byẽ̌ yə̀ ò wẽ́ ce, ǹdə́ wu kɔ̀bɔ́ ò wɔ́ pwɛ̃´pwɛ̃´ ò zhe zhə̀nà, sə è də̀ ǹdə́ búrú kɔ̀bɔ́ bə̀ wɛ̀rhɛ́ ǹdə́ sã̀-nə̀byẽ̌ nándwə́l mó yé. Búrú w òmyɛ́ wɔ́ tùntùm-bəlwàálɛ ǹdə́ lwɛlɛ dwí gakó kɔna.
1CO.5.9	À yʼà kɛ̃ sɛ́bɛ́ dõ a pə ába a mʼa byili bʼâ bə̀kʼá jí ǹdə́ lyì byɛ̀bɛ́ bə̀ nʼê wɛ̀rhɛ́ fwə̂l tumə yé. 
1CO.5.10	È də̀ lũ w lyì bí byɛ̀bɛ́ bə̀ nʼê wɛ̀rhɛ́ fwə̂l tumə mó, ǹdə́ byɛ̀bɛ́ bə̀ nʼê ŋwɔ̀l mɔ́, ǹdə́ byɛ̀bɛ́ bə̀ wɔ́ bəcàncàlà mɔ́, ǹdə́ byɛ̀bɛ́ bə̀ nʼê zwə́l vwə̃̀ wẽ̀ tɛ̀bɛ́ rə̀ də̀ Yi yó mó yò à yʼà nʼâ zɔ̀m yé. È gə yʼà wɔ́ èta, kɔn yʼà wɔ́ nyɔ́ɔ́ sʼá du lũ w wẽ́. 
1CO.5.11	Sə è də̀ èta yé. Wɔ́ yál à nʼâ yâl a byili ába bə̀ lò mɔ̀bɔ́ ń nə́ ń wə̀l bə̀ ńmyɛ̌ wɔ́ Kristə-lò, n jà n zɛ̃̀ ń nə́ ń wɛ̀rhɛ́ fwə̂l tumə, ń nə́ ń ŋwɔ̀là, ń nə́ ń zwə́l vwə̃̀ wẽ̀ tɛ̀bɛ́ rə̀ də̀ Yi yó, ń nə́ ń tùrh ń dwã bɛ́, ń nə́ ń nywɛ̀ sɛ̃´ dɛ̃´dɛ̃´ kɔn lyɛ̃ cɛ nɛ, ń só wɛ́rɛ́; sʼá bə̀kʼá jí ǹdə́ rə̀-ná-cí yé.
1CO.5.12+1CO.5.13	È də̀ àmyɛ́ à bʼa kə́ byɛ̀bɛ́ bə̀ də̀ Kristə-lyì mú bùrsì yé. Wɔ́ Yi cìcì rə̀ bʼa kə́ bə̀ bùrsì. Sə ámyɛ̌ mə̂ sʼá kə́ byɛ̀bɛ́ bə̀ ŋwɛ́nɛ́ á gùlú w wẽ́ mó bùrsì. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Vǔrnə lyì-bəlwɛ̀lɛ́ y èmyɛ́ mɔ́ á wẽ́ á ce kwã nɛ́.”
1CO.6.1	Ámyɛ̌ mə̀dù gə tú ń zhe zɔ̀mɛ̀ ǹdə́ ń dõ, ń mà n yẽ̌ mo byõ̌ Yi lyì bí yé né ne, n zɛ̃̀ n ká n vò n byẽ̀ mò lũ w lyì bí bùrsì cìnə́ sõ? Rə̀myɛ́ də̀ cìzhìlə̀? 
1CO.6.2	Á yə̀l bə̀ Yi lyì bí mʼa bùr lũ w lyì bí bùrsì nà? È gə wɔ́ ámyɛ̌ á la lũ w lyì bí bùrsí bǔr, á nə zɛ̃̀ á wàr zɔ̀mà námpɔ́lsɛ́ shɛ̀bɛ́ sə̀ nʼê twí mú bùrsì á la bǔr? 
1CO.6.3	Á yə̀l bə̀ nə́ mʼâ bùr màlɛ́kabá myɛ cìcì bùrsì nà? Sʼe bʼe zɔ̀m zɔ̀mà nyɛ̀bɛ́ nə̀ nʼê twí nə́ cəcəl w lũ w kɔ̀bɔ́ wẽ́ mó yò! 
1CO.6.4	Á zɛ̃̀ á gə zhe lũ w kɔ̀bɔ́ zɔ̀mà, á kʼá nʼá zə nɛ á zhə̀l byɛ̀bɛ́ Kristə-lyì gùlú w yə̀l bə̀ yò mó sono! 
1CO.6.5	À nʼâ wə̀l èta a mʼa ce ába cìzhìlə̀. Lò mə̀dù ga tɛ̀nɛ́ á wẽ́ ń yě zɔ̀mɛ̀ kùr ń wɔ̌ ń mà n kwɛrhɛ zɔ̀mɛ̀ tɛ̀bɛ́ rə̀ ŋwɛ́nɛ́ Kristə-lyì bə̀lyè cəcəl wə? 
1CO.6.6	Bə̀ mə̂ sə bə zə dwã bə vò lyì byɛ̀bɛ́ bə̀ də̀ Kristə-lyì yé né?
1CO.6.7	Á gə́ nʼá byẽ̀ dwã bùrsì mú myɛ cìcì nʼê byili bʼâ tu á tum dí wẽ́. Byè yil á tʼá pyɛ́nɛ́ á yẽ̌ bə̀ wɛ̀rhɛ́ ába kɔn dɛ̀bɛ́ rə̀ bə mâ? Byè yil á tʼá yẽ̌ bə̀ ŋwɔ̀l á wẽ̀ dé? 
1CO.6.8	Kʼâ wɔ́ ámyɛ̌ cìcì á nʼá wɛ̀rhɛ́ kɔn dɛ̀bɛ́ rə̀ bə mâ, wɔ́ ámyɛ̌ á nʼá ŋwɔ̀l lyì bí dwã bɛ́; bə̀ jʼà wɔ́ á da-byâ. 
1CO.6.9	Á yə̀l bə̀ byɛ̀bɛ́ bə̀ nʼê wɛ̀rhɛ́ kɔn dɛ̀bɛ́ rə̀ bə mâ, tʼâ la jàà nɔ Yi tənà y wẽ́ nà? Á bə̀kʼá jə́jɛ̀rɛ́ á cìn yé. Byɛ̀bɛ́ bə̀ nʼê fwə̀lə́, ǹdə́ byɛ̀bɛ́ bə̀ nʼê zwə́l vwə̃̀ wẽ̀ tɛ̀bɛ́ rə̀ də̀ Yi yó mó, ǹdə́ byɛ̀bɛ́ bə̀ nʼê wɛ̀rhɛ́ fwə̂l tumə dwí gakó, ǹdə́ byɛ̀bɛ́ bə̀ nʼê zə bə̀ dwã bala bə̀ zwì ǹdə kana ta mɔ́, 
1CO.6.10	ǹdə́ ŋwɔ̀là bɛ́, ǹdə́ bəcàncàlà bɛ́, ǹdə́ byɛ̀bɛ́ bə̀ nʼê nywɛ̀ sɛ̃´ dɛ̃´dɛ̃´ kɔn lyɛ̃ cɛ nɛ mɔ́, ǹdə́ byɛ̀bɛ́ bə̀ nʼê tùrh bə̀ dwã bɛ́ mɔ́, ǹdə́ byɛ̀bɛ́ bə̀ nʼê cə̀r bə̀ dwã bɛ́ sɔ́msɛ́ yó bə̀ vwârh bə̀ wẽ̀ dé mó, tʼâ la jàà nɔ Yi tənà y wẽ́ yé. 
1CO.6.11	Á jàlà yʼâ wɔ́ èta shãã ga, sə Yi shàrh á lwɛlɛ rɛ́, rə̀ tó Eshirhə náàcɛ̀nɛ́ dɛnnɛ rə cír ába bʼâ yál rə̀ lyì, rə ce á jǐrh lyì byɛ̀bɛ́ bə̀ bə dwə́ə́re zhe, Cinu Yezu Kristə yil yilə.
1CO.6.12	Á jàlà nʼá wə̀lə̀: “À zhe sɔ́má à wɔ̌ à wɛ̀rhɛ́ kɔn gakó.” Wɔ́ zhə̀nà. Sə è də̀ rə̀ gakó rə̀ càn á yil yé. À wɔ̌ à wə̀l bʼà zhe sɔ́má à wɔ̌ à wɛ̀rhɛ́ kɔn gakó, sə à tʼâ yâl a yə̀ kɔn də̀ldə̀l yóm yé. 
1CO.6.13	Á nʼá wə̀l myɛ: “Kùjú ŋwɛ́nɛ́ sùlú yilə, sùlú myɛ ŋwɛ́nɛ́ kùjú yilə.” Rə̀myɛ́ wɔ́ zhə̀nà, sə Yi bʼa zhìlì kùjú w ǹdə́ sùlú w ga. Kɔn súlí myɛ, lò bə mə̂ sə́ zə ǹ yala nɛ́ ń wɛ̀rhɛ́ yààyàà yé; bə̀ nə́ yala nɛ́ ŋwɛ́nɛ́ Cinu yilə, Cinu myɛ ŋwɛ́nɛ́ nə́ yala nɛ́ yilə. 
1CO.6.14	Yi bwìrhì Cinu n zɛ̃̀ n du cùùrì wẽ́. Rə̀myɛ́ ce, rə̀ mʼa bwìrhì nə́myɛ ǹdə́ rə̀ jàn dɛ́.
1CO.6.15	Á yə̀l bʼâ yala nɛ́ wɔ́ Kristə yala nɛ́ kə̀kàlsɛ̀ nà? À nə mʼa zɛ̃̀ a kwè Kristə yala nɛ́ kə̀kàlà a mʼa wɛ̀rhɛ́ kə-nə̀fòló yala kə̀kàlà? Kɔn wàr yé. 
1CO.6.16	Á yə̀l bə̀ bal mɔ̀bɔ́ ń ŋwɛ́nɛ́ ǹdə́ kə-nə̀fòló, ńmyɛ̌ ǹdə́ òmyɛ́ ga jǐrh kɔn rə̀dù nà? Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Bə̀myɛ́ bə̀lyè y ga bʼa mù dwã nɛ bə jǐrh kɔn rə̀dù.” 
1CO.6.17	Sə lò mɔ̀bɔ́ ǹ ŋwɛ́nɛ́ ǹdə́ Cinu ǹ wu w wẽ́, ǹmyɛ́ ǹdə́ ńmyɛ̌ ga jǐrh kɔn rə̀dù.
1CO.6.18	Dɛ̃̌na á cìnə̀, bə̀kʼá fwə̂l yé. Yə̀-bəlwàálɛ́ dwã bɛ́ tɛ̀bɛ́ lò wɔ̌ ń wɛ̀rhɛ́ mɔ́, tʼâ zhìlì ń yala nɛ́ yò yé. Sə lò mɔ̀bɔ́ ń nə́ ń fwə̀lə́, rə̀-ná-cí wɔ́ ń cìcì yala nɛ́ ń nə́ ń cɔ̀. 
1CO.6.19	Á yə̀l bʼâ yala nɛ́ wɔ́ Eshirhə náàcɛ̀nɛ́ jì nà? Wɔ́ Yi rə̀ pɔ ába rə̀ Eshirhə yə́. È ŋwɛ́nɛ́ á wẽ́. Á bə á cìn cǐ yé. 
1CO.6.20	Yi wɛ̀rhɛ́ kɔn nánfɔ̀lɔ̀ rə mʼe zwẽ ába. Rə̀myɛ́ ce, zəna á yala nɛ́ á cèrhé Yi.
1CO.7.1	Da-byâ, è gə wɔ́ kɔn dɛ́ dɛ̀bɛ́ á kɛ̃ á sɛ́bɛ́ rɛ́ wẽ́ á pɛ̃ mɔ́ yilə, á byili bə̀ kɔn mə̂ bə̀ bal bə̀ká n jí kɛ̃ yé. 
1CO.7.2	Wɔ́ zhə̀nà. Sə fwə̂l mó gə́ já dɛ̃´dɛ̃´ mɔ́ ce, bal mə̂ sə n zə ń sə̀pwà kɛ̃, kɛ̃ myɛ mə̂ sə n zə ń sə̀pwà byal, bə mʼe cə̀r fwə̂l mó yé ne. 
1CO.7.3	Bal mɔ́ mə̂ sə n wɛ̀rhɛ́ byaalɛ tum ǹdə́ ń kɛ̃ mɔ́, kɛ̃ mɔ́ myɛ mə̂ sə n wɛ̀rhɛ́ kɛ̃dɛ tum ǹdə́ ń byal mɔ́. 
1CO.7.4	Kɛ̃ mɔ́ wàr ń mà n zə ń yala nɛ́ n wɛ̀rhɛ́ ń gə́ nə́ ń yâl nɛ́ yé, bə̀ ń yala nɛ́ wɔ́ ń byal mɔ́ ń cǐ ni. Byal mɔ́ myɛ wàr ń mà n zə ń yala nɛ́ n wɛ̀rhɛ́ ń gə́ nə́ ń yâl nɛ́ yé, bə̀ ń yala nɛ́ wɔ́ ń kɛ̃ mɔ́ ń cǐ ni. 
1CO.7.5	Á bə̀kʼá cẽ dwã yò yé. Rə̀myɛ́ wɔ́ á gə zɔ̀m á ló dwã yó, á yẽ̌ bwə̂l ne námpɔ́lɛ́ á bʼá ce Yi. Rə̀myɛ́ kwã nɛ́, á zɛ̃̀ á kʼá yə̀ nɛ́ ǹdə́ dwã. È gə də̀ rə̀myɛ́, dɛ̀ga á bʼâ pyɛ́nɛ́ pyɛ́nɛ́ á cìn á ga, Shətana zɛ̃̀ e tó rə̀myɛ́ dɛnnɛ e swèlè ába.
1CO.7.6	Tɛ̀bɛ́ à nʼâ byili mú wɔ́ àmyɛ gə́ nʼâ bùl né. Sə è də̀ nyí à nʼâ pɛ yé. 
1CO.7.7	Zhə̀nà, à yʼà nʼâ yâl sə lyì bí gakó yə̀ ǹdə àmyɛ́ ta. Sə lò gakó zhe ń pɛnɛ́ Yi pɔ mɔ. Rə̀ pɔ pɛnɛ́ èdù mɔ̀bɔ́ nɛ, rə pə è dõ mɔ̀bɔ́ myɛ nɛ.
1CO.7.8	È gə wɔ́ ámyɛ̌ byɛ̀bɛ́ á gwẽ̌ yə̀ kana ráá byə́nə́ jí mú, ǹdʼámyɛ̌ byɛ̀bɛ́ á kana ráá á byə́nə́ cù mú yilə, à nʼâ byili ába: kɔn yʼà mə̂ sʼá jʼá yẽ̌ á yə̀ ǹdə àmyɛ́ ta. 
1CO.7.9	Sə á gə wàr á la pyɔ́nɔ́, sə bala bɛ́ jí kana, sə kana bɛ́ myɛ jí byə́nə́. Rə̀myɛ́ cɔ̃̀ yala nɛ́ myǐn ju mú.
1CO.7.10	Ámyɛ̌ bala bɛ́ byɛ̀bɛ́ á jú kana mɔ́, ǹdʼámyɛ̌ kana bɛ́ byɛ̀bɛ́ á jú byə́nə́ mó, à nʼâ pɛ ába nyí, sə nyí rí rə̀myɛ́ də̀ àmyɛ́ nyân yé. Wɔ́ Cinu nyí: kɛ̃ mɔ̀bɔ́ ǹ jú byal, ǹ bə mə̂ sə́ zhɛ̃̀ ǹ byal mɔ́ yé. 
1CO.7.11	Sə dɛ̀ga ǹ gə zhɔ̃̀ mɔ̀ myɛ, sə ǹ bə̀ká kə́ jí byal yé, ráá sə ǹmyɛ́ ǹdə́ ǹ byal mɔ́ kʼá ló dwã yó. Bal myɛ bə mə̂ sə́ zhɛ̃̀ ǹ kɛ̃ yé.
1CO.7.12	È gə wɔ́ lyì bí dwã bɛ́ yilə, à nʼâ pɛ nyí, sə nyí rí rə̀myɛ́ də̀ Cinu nyân yé: Kristə-lò gə zhe kɛ̃ ń də̀ Kristə-lò, kɛ̃ mɔ́ gə só mó ń nə́ ń yâl n jòm ǹdə́ mɔ́, sə bə̀ká zhɛ̃̀ mɔ̀ yé. 
1CO.7.13	Kɛ̃ gə wɔ́ Kristə-lò, ǹ byal mɔ́ zɛ̃̀ ń də̀ Kristə-lò, n jà ń só mó ń nə́ ń yâl n jòm ǹdə́ mɔ́, sə ǹmyɛ bə̀ká zhɛ̃̀ mɔ̀ yé. 
1CO.7.14	Bə̀ bal gə də̀ Kristə-lò, ǹ kɛ̃ mɔ́ jà ń wɔ́ Kristə-lò, ǹ tó ǹ kɛ̃ mɔ́ dɛnnɛ ǹ bwə́l Yi ni. Sə kɛ̃ gə də̀ Kristə-lò, ǹ byal mɔ́ jà ń wɔ́ Kristə-lò, ǹmyɛ tó ǹ byal mɔ́ dɛnnɛ ǹ bwə́l Yi ni. È gə yʼà də̀ rə̀myɛ́, á bə̀sɔ́ná bɛ́ yʼà tʼâ la Yi ni bwəlse yé. Sə pamparɛ̃ɛ̃ mɔ́ bə̀ bwə́l Yi ni. 
1CO.7.15	E jà lò mó mɔ̀bɔ́ ń də̀ Kristə-lò mó gə nə́ ń yâl n shə́r, ń wɔ̌ ń shə́rə́. Èta, è gə wɔ́ kɛ̃ mɔ́ ń wɔ́ Kristə-lò, ráá è gə wɔ́ bal mɔ́ ń wɔ́ Kristə-lò myɛ, bə̀ kʼê tɛ̀nɛ́ ǹdə́ dwã yé. Bə̀ Yi byẽ̀ ába bʼâ jǒm ǹdə́ yə̀-zùlə́. 
1CO.7.16	Ǹmyɛ́ mɔ̀bɔ́ ǹ wɔ́ kɛ̃, ń jà ǹ wɔ́ Kristə-lò mó, etər ǹ bʼâ tó né ń lwar bə̀ ǹ bʼâ vwârh ǹ byal mɔ́? Sə ǹmyɛ́ mɔ̀bɔ́ ǹ wɔ́ bal, ń jà ǹ wɔ́ Kristə-lò mó, etər ǹ bʼâ tó né ń lwar bə̀ ǹ bʼâ vwârh ǹ kɛ̃ mɔ́?
1CO.7.17	Kɔn gə lyɛ̃ dɛ̀bɛ́ à byili mú, Yi gə́ byẽ̀ ába mó, ǹdʼá yʼâ ŋwɛ́nɛ́ jàà y kɛ̀bɛ́ Cinu yà ń pɔ ába mɔ́ wẽ́, lò gakó mə̂ sə́ zhì Cinu gə́ byẽ̀ mó ǹdə́ ǹ ŋwɛ́nɛ́ mə̀gã̌ mɔ́. Wɔ́ nyí rí rə̀myɛ́ à nʼâ pɛ Kristə-lyì gùúlí gakó wẽ́. 
1CO.7.18	Yi gə byẽ̀ mó ǹdə́ bə̀ gòm mó, sə́ já yə̀ lò mɔ̀bɔ́ bə̀ gòmə̀. Sə Yi gə byẽ̀ mó ǹdə́ bə̀ yə̀ mó gòm, sə ǹ bə̀ká ce bə gõ mó yé. 
1CO.7.19	Bə̀ gə gòm mó, bə̀ gə yə̀ mó gòm myɛ, rə̀myɛ́ gakó wɔ́ nánfò. Tɛ̀bɛ́ rə̀ zhe kùr mó, wɔ́ Yi pùbùlə̀ né wɔ̀rhɔ́. 
1CO.7.20	Lò gakó mə̂ sə́ zhì Yi gə́ byẽ̀ mó ǹdə́ ǹ ŋwɛ́nɛ́ mə̀gã̌ mɔ́. 
1CO.7.21	Yi gə byẽ̀ mó ǹdə́ ǹ wɔ́ yóm, sə ǹ wu bə̀kʼa zhìlì rə̀myɛ́ yil yé. Sə ǹ gə wɔ̌ ǹ bʼâ cìní ǹ cìnə̀, sə́ cìní ǹ cìnə̀. 
1CO.7.22	Lwarna bə̀ yóm mɔ̀bɔ́ Cinu byẽ̀, ń nɔ cìn-cìnú, n jǐrh Cinu lò; sə Cinu gə byẽ̀ lò mɔ̀bɔ́ ń cǐ ń cìnə̀, rə̀-ná-cí jǐrh Kristə yóm. 
1CO.7.23	Yi wɛ̀rhɛ́ kɔn nánfɔ̀lɔ̀ rə mʼe zwẽ ába. Rə̀myɛ́ ce, á bə̀kʼá shɛ̀nɛ́ á yə̀ numbyínsi yómə́ yé.
1CO.7.24	Da-byâ, lò gakó mə̂ sə́ zhì Yi yé né jàà y kɛ̀bɛ́ rə̀ byẽ̀ mó ǹdə́ ǹ ŋwɛ́nɛ́ è wẽ́ mó wə.
1CO.7.25	Cinu yə̀ nɛ nyí pɛ bala bɛ́ byɛ̀bɛ́ bə̀ yə̀ kana jí ǹdə́ kana bɛ́ byɛ̀bɛ́ bə̀ yə̀ byə́nə́ jí mú yil yé. Sə à mʼa byili kɔn dɛ̀bɛ́ à nʼâ bùlə̀. À wɔ́ lò mɔ̀bɔ́ á mə̂ sʼá cili ń zɔ̀mà nɛ́, bə̀ Cinu dùr à nɔ̀nɔ̀. 
1CO.7.26	Kɔn gə́ zum èlâsɛ̃´ mɔ́ ce, à nʼâ bùl bə̀ lò gakó gə já ǹ yàl ǹdə ǹ gə́ wɔ́ nɛ́ mɔ́ cɔ̃̀. 
1CO.7.27	Ǹ gə zhe kɛ̃, sə ǹ bə̀ká vùr mò yé. Ǹ gə bə kɛ̃ zhe, sə ǹ bə̀ká pyà kɛ̃ yé. 
1CO.7.28	Sə ǹ gə jú kɛ̃ myɛ, rə̀ də̀ dóó yé. Kɛ̃-byǐ gə jú byal, è yə̀ dwé yé. Sə bala bɛ́ byɛ̀bɛ́ bə̀ jú kana mɔ́, ǹdə́ kana bɛ́ byɛ̀bɛ́ bə̀ jú byə́nə́ mó, bʼa nə zwini lũ w kɔ̀bɔ́ wẽ́. Sə à nʼâ yâl bʼâ lú zwini rí rə̀myɛ́ yé né.
1CO.7.29	Da-byâ, à nʼâ wə̀l ába: kɔn kʼê bə nyɛ yé. Kɔn zhí zà, byɛ̀bɛ́ bə̀ jú kana, sə bə yə̀ ǹdə bə̀ yə̀ kana jí ta; 
1CO.7.30	byɛ̀bɛ́ bə̀ nʼê kúrhə́, sə bə yə̀ ǹdə bə̀ tʼâ kúrh ta; byɛ̀bɛ́ bə̀ zhe wu-nyɔ̃̀, sə bə yə̀ ǹdə bə̀ bə wu-nyɔ̃̀ zhe ta; byɛ̀bɛ́ bə̀ nʼê yè wẽ̀, sə bə yə̀ ǹdə bə̀ bə tɛ̀bɛ́ bə̀ nʼê yè mó cǐ ta; 
1CO.7.31	byɛ̀bɛ́ bə̀ zhe lũ w wẽ̀ nánzhəzhɔ̌ bə̀ mʼê twĩ̀ mú, sə bə yə̀ ǹdə bə̀ tʼâ zə kaka bə̀ twĩ̀ ta. Nyǐnə lũ w kɔ̀bɔ́ kʼô tʼâ la dɔnɔ yé.
1CO.7.32	À tʼâ yâl bʼâ cĩ́ kaka twə́lə́ á wẽ́ yé. Lò mɔ̀bɔ́ ń yə̀ kɛ̃ jí, wɔ́ Cinu nyə̀ná nɛ́ yò ò zù mù. Kɔn dɛ̀bɛ́ ń nə́ ń pyà, wɔ́ Cinu pùbùlə̀ wɔ̀rhɔ́. 
1CO.7.33	Sə lò mɔ̀bɔ́ ń jú kɛ̃, wɔ́ lũ w nyə̀ná nɛ́ yò ò zù mù. Kɔn dɛ̀bɛ́ ń nə́ ń pyà, wɔ́ ń kɛ̃ mɔ́ pùbùlə̀ wɔ̀rhɔ́. 
1CO.7.34	Èta mɔ́, è jǐrh wɔ́ wẽ̀ rə̀lyè yò ò zù mù. Kɛ̃ mɔ̀bɔ́ ń yə̀ byal jí, ráá kɛ̃-byǐ kɛ̀bɛ́ è yə̀ byal jí, wɔ́ Cinu nyə̀ná nɛ́ yò ò zù mù. Kɔn dɛ̀bɛ́ ń nə́ ń pyà, wɔ́ n pə ń cìn námpúm Cinu ni, n yə̀ ń lò. Sə kɛ̃ mɔ̀bɔ́ ń jú byal, wɔ́ lũ w nyə̀ná nɛ́ yò ò zù mù. Kɔn dɛ̀bɛ́ ń nə́ ń pyà, wɔ́ ń byal mɔ́ pùbùlə̀ wɔ̀rhɔ́.
1CO.7.35	À nʼâ byili ába rə̀myɛ́ ámyɛ̌ cìcì nì sãɔ̃ yilə. Sə è də̀ zhẽ́ à nʼâ yâl a zhẽ̀ ába yé. À nʼâ yâl bʼâ cír kɔn dɛ̀bɛ́ rə̀ mâ, mùnì á zhí Cinu dúdú ni ǹdʼá wun gakó.
1CO.7.36	Bal-byǐ gə pyà è bóm, e zɛ̃̀ e pwírí è gə yẽ̌ mo, wɔ́ lwɛlɛ è wɛ̀rhɛ́ mɔ, è gə nʼê bùl bə̀ bə̀ mə̂ sə bə jí dwã, sə e wɛ̀rhɛ́ ǹdə è gə́ nʼê yâl nɛ́; bə jí dwã. Rə̀myɛ́ də̀ yə̀-bəlɔ̀lɔ́ yé. 
1CO.7.37	Sə bal-byǐ y gə gu è wẽ́ bʼè tʼâ la è bóm mó jú, e jʼà də̀ lò ń nə́ ń nyɛ́ɛ́ y bʼè bə̀kʼa jí mu; è gə yě bʼè wɔ̌ è la pyɔ́nɔ́, è gə gu rə̀myɛ́ è wẽ́ zhə̀n zhə̀nà, è gə yə̀ bóm mó jí, sə́ nyǐ è wɛ̀rhɛ́ cɛ̀nɛ̀. 
1CO.7.38	Èta, lò mɔ̀bɔ́ ń gə pyà ń bóm, ń gə jú mu, ń wɛ̀rhɛ́ cɛ̀nɛ̀. Sə lò mɔ̀bɔ́ ń pyà ń bóm, n zɛ̃̀ ń yə̀ mɔ jí, ńmyɛ̌ wɛ̀rhɛ́ cɛ̀nɛ̀ du.
1CO.7.39	Kɛ̃ gə jú byal, ń kə́ ń bə ń cìn cǐ yé. Ń mə̂ sə n jòm ǹdə́ mɔ twéé twéé, kɔn bʼe yí byal mɔ́ cu. Sə byal mɔ́ gə tú ń cùwə̀, n zɛ̃̀ ń cǐ ń cìnə̀. Ń wɔ̌ ń jí byal mɔ̀bɔ́ ń nə́ ń yàlá, ǹdə́ bal mɔ́ ńmyɛ̌ mɔ́ gə wɔ́ Kristə-lò. 
1CO.7.40	E jà àmyɛ́ nʼâ bùl bə̀ ń gə kə́ ń yə̀ byal jí, ń mà n nə ń cìn du. À nʼâ bùl bə̀ Yi Eshirhə y ŋwɛ́nɛ́ ǹdə́ àmyɛ.
1CO.8.1	È gə wɔ́ vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá bɛ́ yilə, á nʼá wə̀l bə̀: “Nə́ gakó yě.” Rə̀myɛ́ wɔ́ zhə̀nà. Sə lwar mɔ́ mə̀myɛ́ nʼê ce cìn-byilu numbyíní wẽ́. Wɔ́ sónó ò nʼô súlí nə́ Yi-ni-zhú mú jàn. 
1CO.8.2	Lò mɔ̀bɔ́ ǹ nə́ ǹ bùl bə̀ ǹ yě, sə́ lwar bə̀ ǹ gwẽ̌ yə̀l lò gə́ mə̂ sə́ lwar nɛ́ yé. 
1CO.8.3	Sə lò mɔ̀bɔ́ ǹ só Yi, rə̀ yě ǹ párá.
1CO.8.4	Á bwə̀rh nè ǹdʼá gə wɔ̌ á dɔ̀m vwə̃̀ né nàmá bɛ́. È gə wɔ́ nə́myɛ̌ yilə, nə́ yě náàcɛ̀nɛ́ bə̀ wẽ̀ dé tɛ̀bɛ́ lyì bí nʼê zwə́l lũ w wẽ́ mó də̀ kaka yé. Yi wɔ́ rə̀dù sásá rə̀ ŋwɛ́nɛ́. 
1CO.8.5	Nə́ yě bə̀ lyì jàlà nʼê wə̀l bə̀ yə né nyɛ̀ ŋwɛ́nɛ́ dɛ̃̌, nə̀ nyɛ̀ ŋwɛ́nɛ́ tɛ̃´. Wɔ́ zhə̀nà, bə̀ nʼê bùl bə̀ yə né já, bə̀ nʼê bùl bə̀ yó-cìnə́ bé myɛ já. 
1CO.8.6	Sə è gə wɔ́ nə́myɛ̌ yilə, Yi rí wɔ́ rə̀dù. Wɔ́ nə́ Da Yi. Wɔ́ ńmyɛ̌ ń wɛ̀rhɛ́ kɔn gakó. Wɔ́ ńmyɛ̌ yil myɛ nə́ ŋwɛ́nɛ́. Cinu mú myɛ wɔ́ mə̀dù. Wɔ́ Yezu Kristə. Wɔ́ ńmyɛ̌ jàn yil kɔn gakó ŋwɛ́nɛ́. Wɔ́ ńmyɛ̌ jàn yil nə́myɛ ŋwɛ́nɛ́.
1CO.8.7	Sə Kristə-lyì bí ga gwẽ̌ yə̀l rə̀myɛ́ yé. Lyì jàlà yʼà myɛ̀rhɛ̀ vwə̃̀ zwə́l wẽ̀ tɛ̀bɛ́ rə̀ də̀ Yi yó. Bə̀ gə gwẽ̌ nʼê dɔ̀m vwə̃̀ nàmá zà, bə̀ tʼâ zwẽ nyí bə̀ rə̀ bə kùr zhe yé. Bə̀ gə́ gwẽ̌ yə̀ Yi ni zhí námpúm mú ce, bə̀ nʼê bùl bə̀ bə̀ zhìlì bə̀ yò ǹdə́ Yi. 
1CO.8.8	E jʼà də̀ kùjú w kɔ̀bɔ́ nə́ rʼé jí mú ò bʼa kwɛrhɛ nə́ yò ǹdə́ Yi yé. Nə́ gə yə̀ w jí myɛ, ò tʼâ bɔ̀ nə́ kaka yé. Nə́ gə jú w myɛ, ò tʼâ súlí nə́ kaka yé.
1CO.8.9	Á cǐ á cìnə̀, á wɔ̌ á wɛ̀rhɛ́ ǹdə á gə́ nʼá yâl nɛ́. Sə dɛ̃̌na, byɛ̀bɛ́ bə̀ gwẽ̌ yə̀ Yi ni zhí námpúm mú bə̀kʼa tó cìn-cìnú mú mə̀myɛ́ dɛnnɛ bə tu tɛ̃´ yé. 
1CO.8.10	Lò mɔ̀bɔ́ ń gwẽ̌ yə̀ Yi ni zhí námpúm gə tú n nɔ ǹmyɛ́ mɔ̀bɔ́ ǹ yě zhə̀n dɛ́ gə́ wɔ́ nɛ́ mɔ́, ǹ jě jì kɛ̀bɛ́ bə̀ nʼê zwə́l wẽ̀ tɛ̀bɛ́ rə̀ də̀ Yi è wẽ́ mó wẽ́, ń tó ǹ nə́ ǹ jí kùjú, ńmyɛ tá ń la ǹ dɛnnɛ tó n dɔ̃̀ vwə̃̀ né nàmá bɛ́? 
1CO.8.11	Kɔn dɛ́ dɛ̀bɛ́ ǹ wɛ̀rhɛ́ ǹ gə́ yě zhə̀n dɛ́ gə́ wɔ́ nɛ́ mɔ́, bʼa zhìlì Kristə-lò mó ńmyɛ̌ mɔ́ ń gwẽ̌ yə̀ Yi ni zhí námpúm mú yò. E jʼà wɔ́ ǹdə́ ńmyɛ ga yil Kristə cùwə̀. 
1CO.8.12	Á gə wɛ̀rhɛ́ èta, á bʼá dó á da-byâ bɛ́, bə̀ Yi-ni-zhú mú tó á dɛnnɛ mə zhìlì, wɔ́ Kristə cìcì á gwar. 
1CO.8.13	Rə̀myɛ́ ce, àmyɛ́ gə pwírí kùjú bʼa ce à da-byǐ tu yə̀-bəlɔ̀lɔ́ wa, sə́ nyǐ à kʼâ tʼâ la nàmá dɔ́m gaga yé, mùnì ga à da-byǐ mú bə̀ká n tu tɛ̃´ yé.
1CO.9.1	Àmyɛ́ də̀ Kristə tùntúm nà? À bə à cìn cǐ nà? À wàr à wɛ̀rhɛ́ kɔn dɛ̀bɛ́ à nʼâ yàlá? À yə̀ nə́ Cinu Yezu nɛ ǹdə́ à yírh nà? È də̀ àmyɛ́ tum dí à twĩ̀ Cinu yil mó rə̀ ce á jǐrh Kristə-lyì nà? 
1CO.9.2	Bá lyì bí dwã bɛ́ gə tʼâ nyǐ ni ǹdə Kristə tùntúm ta myɛ, ámyɛ̌ nʼá nyǐ ni ǹdə ń tùntúm ta. Ámyɛ̌ gə́ zù Cinu mú nʼê byili bʼà wɔ́ ń tùntúm zhə̀nà, sə à twĩ̀ à tum dí náàcɛ̀nɛ́ Cinu jàn yilə.
1CO.9.3	Sə è gə wɔ́ byɛ̀bɛ́ bə̀ nʼê shèè nè mó yilə, à nʼâ wə̀l bè: 
1CO.9.4	Nə́ bə mə̂ sə nə́ nə kùjú nə́ jí, nə́ nə nɛ̃̌ nə́ nyɔ̀, nə́ tum dí yil nà? 
1CO.9.5	Nə́myɛ̌ wàr nə́ bʼâ jí kɛ̃ mɔ̀bɔ́ ń wɔ́ Kristə-lò, n tó nə́ba, ǹdə Kristə tùntúmə́ bé dwã bɛ́, ǹdə́ Cinu da-byâ bɛ́ ǹdə́ Pyɛɛrɛ gə́ nʼê wɛ̀rhɛ́ nɛ́ nà? 
1CO.9.6	È nə wɔ́ àmyɛ́ ǹdə́ Barnabaasɛ dúdú nə́ mə̂ sə nə́ twĩ̀ nə́ mʼé pyà nə́ nyí kùjú? 
1CO.9.7	Shə̀dáá ŋwɛ́nɛ́ bə̀ tʼâ kwɛ̃̌ y è tum dí yilə? Lò gə zhele cǒ, ǹ bə mə̂ sə́ jí ò byâ bɛ́ nà? Ráá vwã̌-ènɔ̀n gə nə́ ń cə̀r vwàmá, ń bə mə̂ sə n jí nə̀ yil mó?
1CO.9.8	À gə́ zɔ̀m nɛ́ mɔ́ də̀ numbyíní surhə dúdú nyə̀ná yé. Muyiisi nyə́ né sɛ́bɛ́ rɛ́ myɛ cìcì nʼê byili èta. 
1CO.9.9	Bə̀ kɛ̃ nyə́ né sɛ́bɛ́ rɛ́ wẽ́ bə wɔ̀: “Nɔ̃ gə nʼô twĩ̀ kɛ́lɛ́ wẽ́ jíjí jòró yi ní, sə ǹ bə̀ká cə̀r w bʼò bə̀kʼa dɔ̃̀ jíjí rí yé.” È nə wɔ́ vwàmá nɛ́ dúdú yò Yi nʼê nyǐ nà? 
1CO.9.10	È nə də̀ nə́myɛ̌ yil Yi zɔ̀m èta nà? Zhə̀nà, wɔ́ nə́myɛ̌ yil bə̀ kɛ̃ zɔ̀mà nɛ́ nə̀myɛ́ mɔ́. Èta, lò gə nə́ ǹ vwàlà, ǹ mə̂ sə́ bù bə̀ ǹ mʼâ nə jíjí ń jə̀r. Lò gə nə́ ǹ mà jíjí, ǹ mə̂ sə́ bù bə̀ ǹ mʼâ nə kùjú tɛ̀bɛ́ ǹ nə́ ǹ mà mɔ́ wẽ́. 
1CO.9.11	Nə́ dù Yi Eshirhə y kɔn dɛ́ á wẽ́. Nə́ nə zɛ̃̀ nə́ bə mə̂ sə nə́ jí á jɛ̃̀-kɔna? 
1CO.9.12	Lyì bí dwã bɛ́ gə zhe sɔ́má bə̀ nʼê zwẽ á jɛ̃̀-kɔn bə jí, nə́myɛ̌ nə bə sɔ́má zhe nə́ zwẽ á jɛ̃̀-kɔn nə́ jí du lyì bí bə̀myɛ́ mɔ́ nà?
1CO.9.12	Sə nə́myɛ̌ yə̀ rə̀myɛ́ pyà yé. Nə́ shɛ̀nɛ́ kɔn gakó, mùnì rə̀myɛ́ bə̀kʼa cə̀r Kristə yò-ècɔ̀nɔ̀ nyí rí bwə̂l mó yé ne yé. 
1CO.9.13	Á yě bə̀ byɛ̀bɛ́ bə̀ nʼê twĩ̀ Yi jù w mú wɔ́ bə̀ tum dí wẽ́ bə̀ nʼê jí ní; byɛ̀bɛ́ bə̀ nʼê zwə́l vwĩ̀ rí vwĩ̀-jìlú w yó mó, bə̀myɛ nʼê nɛ bə̀ cəl vwĩ̀ rí wẽ́. 
1CO.9.14	Èta, Cinu pɔ nyí bə̀ byɛ̀bɛ́ bə̀ nʼê bwə̀l yò-ècɔ̀nɔ̀ nyí rí mú myɛ mə̂ sə bə jí yò-ècɔ̀nɔ̀ nyí rí bwə̂l mó wẽ́.
1CO.9.15	Sə àmyɛ́ yə̀ rə̀myɛ́ rə̀dù ga pyà yé. È də̀ rə̀myɛ́ yil à nʼâ kɛ̃ sɛ́bɛ́ rɛ́ tɛ̀bɛ́ à la ába pɔ myɛ yé. À gə cù cɔ̃̀ lò gə la tɛ̀bɛ́ rə̀ wɔ́ à wu-nyɔ̃̀ kɔn èta mɔ́ vǔr à wẽ́. 
1CO.9.16	À gə nʼâ bwə̀l yò-ècɔ̀nɔ̀ nyí rí, à tʼâ pyà à cìn còrhó yé. Bə̀ rə̀ wɔ́ à yó-lyẽẽ́ tum. À gə yə̀ rɛ̀ bwə̀l, wɔ́ yò ò zhǐ à yó wə. 
1CO.9.17	È gə yʼà wɔ́ à sə̀pwà pùbùlə̀ yil à nʼâ bwə̀l lè, à yʼà mə̂ sʼa nə kwândɛ. Sə è də̀ à sə̀pwà pùbùlə̀ yil à nʼâ bwə̀l lè yé. Rə̀ wɔ́ à nyɔ́ɔ́ tum. 
1CO.9.18	È nə wɔ́ byè rə̀ wɔ́ à kwândɛ? À kwândɛ́ wɔ́ a bwə̀l yò-ècɔ̀nɔ̀ nyí rí nánfò; à bə̀kʼa pyà kɔn dɛ̀bɛ́ bə̀ yʼà mə̂ sə bə pɛ̃ yò-ècɔ̀nɔ̀ nyí rí bwə̂l yil mó yé.
1CO.9.19	Zhə̀nà, à də̀ lò mə̀dù ga yóm yé. Sə à zə à cìn a yə̀ lyì bí gakó yə-bal, mùnì ga a nə lyì nánzhəzhɔ̌ bə zù Kristə. 
1CO.9.20	À gə ŋwɛ́nɛ́ Zhwifubá sõ, à nʼâ wɛ̀rhɛ́ ǹdə bə̀ ta, mùnì ga a yíní bi. À gə ŋwɛ́nɛ́ byɛ̀bɛ́ bə̀ nʼê zwẽ Muyiisi nyə́ né mó sõ, àmyɛ nʼâ zwẽ ne, mùnì ga a yíní bə̀myɛ. E jà lò tá ń nyɛ́ɛ́ nɛ yé. 
1CO.9.21	À gə ŋwɛ́nɛ́ byɛ̀bɛ́ bə̀ yə̀l Muyiisi nyə́ né mó sõ, à nʼâ wɛ̀rhɛ́ ǹdə àmyɛ yə̀l nè ta, mùnì ga a yíní bə̀myɛ. Sə rə̀myɛ́ tʼâ yâl rə wɔ̀ bʼà tʼâ zwẽ Yi nyə́ né yé. Zhə̀nà, à nʼâ zwẽ Kristə nyí rí. 
1CO.9.22	À gə ŋwɛ́nɛ́ byɛ̀bɛ́ bə̀ yə̀ Yi ni zhí námpúm mú sõ, à nʼâ wɛ̀rhɛ́ ǹdə àmyɛ yə̀ Yi ni zhí námpúm ta, mùnì ga a yíní bi. Èta, à yàl ǹdə lò gakó ta, mùnì ga a ŋwɛ̀nɛ́ a vwârh lyì jàlà. 
1CO.9.23	À nʼâ wɛ̀rhɛ́ rə̀myɛ́ gakó, mùnì ga àmyɛ nə cəl yò-ècɔ̀nɔ̀ nyí rí nə̀cɛ̀ndɛ́ wẽ́.
1CO.9.24	Á yě náàcɛ̀nɛ́ bə̀ lyì byɛ̀bɛ́ bə̀ nʼê nyɔ̀ dwã ǹdə́ ywə́l dǔr, wɔ́ bə̀ gakó bə̀ nʼê dùrə̀. Kwândɛ́ jʼà wɔ́ lò mə̀dù ń la rɛ nɔ. Rə̀myɛ́ ce, dǔrnə ywə́l mó náàcɛ̀nɛ́, mùnì á nə kwândɛ. 
1CO.9.25	Sə byɛ̀bɛ́ gakó bə̀ nʼê dùr ywə́l mó mó nʼê pyɛ́nɛ́ bə̀ cìnə̀, bə wɛ̀rhɛ́ ǹdə bə̀ gə́ wɔ̌ nɛ́, mùnì ga bə nə kwândɛ. E jà kwândɛ́ rə̀myɛ́ mɔ́ nʼê cɔ̀ làlà, rə̀ tʼâ dɛnɛ yé. Sə nə́myɛ̌ nʼé pyɛ́nɛ́ nə́ cìnə̀, mùnì ga nə́ nə kwândɛ tɛ̀bɛ́ rə̀ tʼâ la cɔ̌. 
1CO.9.26	Wɔ́ rə̀myɛ́ è ce àmyɛ́ tʼâ dùr yààyàà yé. È nyɛ̌ ǹdə wɔ́ má à nʼâ mà ta, sə à tʼâ mà cə-ká w yé. 
1CO.9.27	À wɔ̌ à yala nɛ́, rə̀myɛ́ ce, à nʼâ pyɛ́nɛ́ à cìn dɛ̃´dɛ̃´, mùnì ga Yi bə̀kʼa võ nè kwândɛ, a jà a bwə̀l yò-ècɔ̀nɔ̀ nyí rí a byili lyì dwã nɛ yé.
1CO.10.1	Da-byâ, à nʼâ yâl bʼâ lyǐrh kɔn dɛ̀bɛ́ rə̀ wɛ̀rhɛ́ ǹdə́ nə́ nàmbala bɛ́ tó Muyiisi ni bə̀ ŋwɛ́nɛ́ gɔ-elũ èpòlò w wẽ́ mó yi ní. Ébɔ̃ zɔ ò ywə́l o mʼo pyi bə̀ gakó; bə̀ gakó byɛrhɛ mwə̃́ y nánshɔ̃̀ wá. 
1CO.10.2	Kɔn nyɛ̌ ǹdə wɔ́ nɛ̃̌-shɔ bə̀myɛ́ ga zwẽ ébɔ̃ w ǹdə́ mwə̃́ y wẽ́ ta, mùnì ga bə̀myɛ́ ǹdə́ Muyiisi jǐrh kɔn rə̀dù. 
1CO.10.3	Bə̀ gakó jú kùjú w òmyɛ́ òdù w ò shí Yi sõ mó; 
1CO.10.4	bə nyɔ̀ nɛ̃̌ mɔ́ mə̀dù y mə̀ shí Yi sõ mó; nə́kulu òdù yʼà nʼô tó be ò zhə̀lə̀. Wɔ́ òmyɛ́ nɛ̃̌ bə̀ yʼà nʼê nywɛ̀. Nə́kulu w òmyɛ́ mɔ́ wɔ́ Kristə. 
1CO.10.5	Sə bə̀ nánzhəzhɔ̌ yʼà tʼâ wɛ̀rhɛ́ Yi pùbùlə̀ yé. Rə̀myɛ́ ce, bə̀ cù gɔ-elũ èpòlò w wə.
1CO.10.6	Ywẽ̀ né nə̀myɛ́ wɔ́ myɔrhɔ nə́ yilə, mùnì ga shilə námməlwâlsɛ bə̀kʼa zə nə́ba ǹdə bə̀ ta yé. 
1CO.10.7	Á bə̀kʼá shɛ̀nɛ́ á tó á zwə́l vwə̃̀ wẽ̀ tɛ̀bɛ́ rə̀ də̀ Yi yó ǹdə bə̀ jàlà ta yé. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Lyì bí jòm tɛ̃´ bə jí, bə nyɔ̀, bə zɛ̃̀ bə zhì dɛ̃̌ bə sa.” 
1CO.10.8	Bə̀ jàlà fwə̂l; lyì mɔ̀ɔ̀rhɛ̀ shí-èlyè ǹdə́ rə̀tɔ̀ jʼa cì dɛ̃ rə̀dù. Sə nə́myɛ̌ bə mə̂ sə nə́ wɛ̀rhɛ́ ǹdə bə̀ ta yé. 
1CO.10.9	Nə́ bə mə̂ sə nə́ zhẽ̀ Cinu ǹdə bə̀ jàlà gə́ wɛ̀rhɛ́ nɛ́, dɔma jʼa dɔ̃̀ bɛ̀ bə gu mú ta yé. 
1CO.10.10	Bə̀ jàlà myɛ yʼà nʼê ŋwɔ́ŋwɔ̌ ǹdə́ Yi; cu màlɛ́ka bə̀ e gu bi. Sə è gə wɔ́ ámyɛ̌ yilə, á bə̀kʼá wɛ̀rhɛ́ ǹdə bə̀ ta yé. 
1CO.10.11	Bə̀ gə́ nɔ lwɛlɛ rɛ́ rə̀myɛ́ èta mɔ́ mə̂ sə rə yə̀ myɔrhɔ nə́ yilə. Bə̀ kɛ̃ ywẽ̀ né nə̀myɛ́ bə̀ mʼê lyəlyɔ nə́myɛ̌ jə̀fɔ́lɛ́, bə̀ yi rí tɛ̀bɛ́ nə́myɛ̌ ŋwɛ́nɛ́ rə̀ wẽ́ mó, wɔ́ lũ-zhɔ̌ mə̀ bwəlse.
1CO.10.12	Èta, lò mɔ̀bɔ́ ǹ nə́ ǹ bùl bə̀ ǹ zhǐ kẽkẽ, sə́ dɛ̃̀ ǹ bə̀ká tu tɛ̃´ yé. 
1CO.10.13	Sòlò dwí tɛ̀bɛ́ gakó á nɔ mɔ́, lyì bí gakó nʼê nɛ rɛ, sə Yi wɔ́ zhə̀n-cí. Rə̀ tʼâ la shɔ̀nɔ́ sòlò mɔ̀bɔ́ mə̀ du á jàn zə ába yé. Sòlò yi ní, rə̀ bʼa pə ába wu-jɔ̀ á ŋwɛ̀nɛ́ á pyɛ́nɛ́ á cìnə̀, á zhì, rə pə ába surhə á bʼá du mə̀ wẽ́.
1CO.10.14	Rə̀myɛ́ ce, à lyì nántwə̂rh, dɛ̃̌na á cìnə̀, bə̀kʼá shɛ̀nɛ́ á tó á zwə́l vwə̃̀ wẽ̀ tɛ̀bɛ́ rə̀ də̀ Yi yó yé. 
1CO.10.15	À yě bʼà gə́ nʼâ zɔ̀m ǹdʼába mɔ́, wɔ́ lyì byɛ̀bɛ́ bə̀ zhe surhə à nʼâ zɔ̀m ǹdə́ bɛ. Ámyɛ tɛ́rɛ́na tɛ̀bɛ́ à zɔ̀m ǹdʼába èta mɔ́ á nyìwé. 
1CO.10.16	Nə́ gə gùlí dwã nə́ la búrú w kɔ́ nə́ tə̀ ǹdə́ dwã, nə́ rʼé ce Yi nə̀bán sɛ̃´ kâ-zɔ̌m mɔ́ yilə. Nə́ gə nʼé nywɛ̀ mɔ̀, è də̀ Kristə jal mɔ́ wẽ́ nə́ rʼé mwì dwã nɛ nɛ́ nà? Sə búrú w nə́ rʼé kɛ́ nə́ tə̀l ǹdə́ dwã mɔ́, nə́ gə nʼé dɔ̀m wà, è də̀ Kristə yala nɛ́ wẽ́ nə́ rʼé mwì dwã nɛ nɛ́ nà? 
1CO.10.17	Búrú w wɔ́ òdù; nə́myɛ̌ ǹdə́ nə́ wɔ́ nánzhəzhɔ̌ ga, nə́ gakó wɔ́ kɔn rə̀dù, bə̀ nə́ gakó wɔ́ búrú w òmyɛ́ òdù w nə́ rʼé tə̀l ǹdə́ dwã.
1CO.10.18	Nyǐnə Esərayɛl lyì bí na. Bə̀ nʼê zə vwàmá bə̀ zwə́l vwə̃̀ bə̀ pɛ Yi ni. Sə byɛ̀bɛ́ bə̀ nʼê dɔ̀m vwə̃̀ né nàmá bɛ́ mɔ́, wɔ́ dwã nɛ bə̀ nʼê mwì ní ǹdə́ Yi, vwə̃̀ né nə̀myɛ́ wẽ́. 
1CO.10.19	Sə èta mɔ́ wɔ́ bə̀kɔ́n à nʼâ yâl a wɔ̀? Wɔ́ wál à nʼâ yâl a wɔ̀ bə̀ wẽ̀ dé tɛ̀bɛ́ rə̀ də̀ Yi bə̀ nʼê zwə́l vwə̃̀ né rə̀ yó mó ǹdə́ nə̀ nàmá bɛ́ ga wɔ́ kɔna? 
1CO.10.20	Ɔ̃́ʼɔ̃, à nʼâ yâl a wɔ̀ bə̀ vwə̃̀ né nyɛ̀bɛ́ lyì bí byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ nʼê zwə́l mó, wɔ́ nə̀cílsí námməlwâlsɛ́ nɛ bə̀ nʼê zwə́l ne bə̀ pɛ, è də̀ Yi ni yé. Sə à tʼâ yâl bə̀ ámyɛ̌ ǹdə́ nə̀cílsí yál kɔn rə̀dù yé. 
1CO.10.21	Á wàr á bʼâ nyɔ̀ Cinu kâ-zɔ̌m mɔ́ wẽ́, á zɛ̃̀ á kʼá vò á nyɔ̀ nə̀cílsí myɛ nyân mɔ́ wẽ́ yé. Á wàr á bʼâ jí Cinu kùjú wə́, á zɛ̃̀ á kʼá vò á jí nə̀cílsí myɛ nyɔ̃̌ w yé. 
1CO.10.22	Nà wɔ́ Cinu nyí nə́ rʼé yâl nə́ pyà? Á nʼá bùl bə̀ nə́ jàn du mu ráá etəra?
1CO.10.23	Lyì jàlà nʼê wə̀l bə̀ kɔn gakó wɔ̌ rə̀ wɛ̀rhɛ́. Wɔ́ zhə̀nà. Kɔn gakó wɔ̌ rə̀ wɛ̀rhɛ́, sə è də̀ rə̀ gakó rə̀ càn yé. È də̀ rə̀ gakó rə̀ wɔ̌ rə̀ súlí á gùlú w Yi-ni-zhú mú jàn yé. 
1CO.10.24	Lò gakó bə̀ká pyà ǹ cìn nì sãɔ̃ dúdú yé. Pyâ ǹ dwã bɛ́ nɛ sãɔ̃.
1CO.10.25	Á wɔ̌ á dɔ̀m nàmá byɛ̀bɛ́ bə̀ nʼê yè ya yó mó, ǹdʼá yə̀ kaka bwə̀rh bə̀ shò-kwã nɛ́ myɛ mùnì ga á wun bə̀kʼa zɛ̃̀ yé. 
1CO.10.26	Yi zɔ̀mɛ̀ rɛ́ sɛ́bɛ́ rɛ́ nʼê byili bə̀ cɛ y ǹdə́ kɔn dɛ̀bɛ́ gakó rə̀ ŋwɛ́nɛ́ è yó mó wɔ́ Cinu ń cǐ.
1CO.10.27	Lò mɔ̀bɔ́ ń də̀ Kristə-lò gə byẽ̀ mó bə̀ ǹ bə̂ jí kùjú ń sõ, ǹ gə shɛ̀nɛ́ ǹ zhə̀lə̀, kùjú kɔ̀bɔ́ ń gə pɔ mɔ́, sə́ jí, sə bə̀ká bwə̀rh kaka yé, mùnì ga ǹ wu bə̀kʼa zɛ̃̀ yé. 
1CO.10.28	Sə lò gə wò mó bə̀ nyǐ wɔ́ vwĩ̀ nàmá, sə ǹ bə̀ká dɔ̃̀ yé, mɔ̀bɔ́ ń byili mú mú yilə, e súlí wu-zɛ̃̀ɛ̃´ y myɛ yilə. 
1CO.10.29	Wɔ́ mɔ̀bɔ́ ń byili mú mú wu-zɛ̃̀ɛ̃´ y zɔ̀mà à nʼâ zɔ̀mà, sə è də̀ ǹmyɛ́ cìcì wu-zɛ̃̀ɛ̃´ yil yé.
1CO.10.29	À wɔ̌ à wɛ̀rhɛ́ kɔn dɛ̀bɛ́ à nʼâ yàlá. Lò dõ wu-zɛ̃̀ɛ̃´ nə wɔ̌ è bʼa kə́ à bùrsì rə̀myɛ́ yilə? 
1CO.10.30	À gə nʼâ ce Yi nə̀bán à bʼâ jí kùjú, byè yil lò mà n zɔ̀m à yil námməlwɛ̀lɛ́ kɔn dɛ̀bɛ́ à nɔ a zɛ̃̀ à nʼâ ce Yi nə̀bán mɔ́ yilə?
1CO.10.31	Rə̀myɛ́ ce, á gə la kùjú jú, á gə la nɛ̃̌ nyɔ́, kɔn dɛ̀bɛ́ gakó á la wɔ̀rhɔ́, sʼá wɛ̀rhɛ́ rɛ Yi còrhó yilə. 
1CO.10.32	Á tùntwə̃̀ə̃̀ né bə̀kʼa ce lò tu tɛ̃´ yé. Nə̀ bə̀kʼa ce Zhwifu, ráá lò mɔ̀bɔ́ ń də̀ Zhwifu tu tɛ̃´ yé; sə nə̀ bə̀kʼa ce Yi gùlú w lyì bí tu tɛ̃´ yé. 
1CO.10.33	Wɛ̀rhɛ́na ǹdə àmyɛ́ ta. À nʼâ wɛ̀rhɛ́ à gə́ wɔ̌ nɛ́, mùnì ga a wɛ̀rhɛ́ kɔn gakó rə yə̀ lyì bí gakó pùbùlə̀. À tʼâ pyà à dúdú sɛ̃ɛ̃´ yé. À nʼâ pyà lyì bí gakó sɛ̃ɛ̃´, mùnì ga bə nə vwârh.
1CO.11.1	Kwěnə àmyɛ́ Pwəə nà ǹdə à gə́ nʼâ kwè Kristə nà nɛ́.
1CO.11.2	À nʼâ cèrhé ába á gə́ nʼá lyǐrh à yò twéé gakó mó yilə, á jʼâ nʼá zwẽ kɔn dɛ́ dɛ̀bɛ́ à cèrhè ába mó, á nʼá wɛ̀rhɛ́ ǹdə à gə́ byili ába né. 
1CO.11.3	Sə à nʼâ yâl bʼâ lwar kɔn rə̀dù: wɔ́ Kristə ń wɔ́ lò gakó yó-cə́bal, bal wɔ́ kɛ̃ yó-cə́bal, Yi zɛ̃̀ rə̀ wɔ́ Kristə yó-cə́bal. 
1CO.11.4	Bal gə pú yə́-pú ń mə́ ń wɛ̀rhɛ́ Yi-co, ráá ń mə́ ń zɔ̀m zɔ̀mà nyɛ̀bɛ́ Yi yʼà byili mu, sə́ nyǐ ń tá ń nyàm Kristə mó ń wɔ́ ń yó-cə́bal mɔ́ yé. 
1CO.11.5	Kɛ̃ gə yẽ̌ ń yó ne nánfò ń mə́ ń wɛ̀rhɛ́ Yi-co, ráá ń mə́ ń zɔ̀m zɔ̀mà nyɛ̀bɛ́ Yi yʼà byili mu, sə́ nyǐ ńmyɛ tá ń nyàm ń yó-cə́bal mɔ́ yé. Kɔn nyɛ̌ ǹdə ń yó w wɔ́ nánfò ta. 
1CO.11.6	Kɛ̃ gə tá ń yâl n bə ń yó ǹdə́ kàmə̀-jɛ̃̀, sə n fɔ̃̀ wà. Sə yó fɔ̀n ráá ò kwar gə wɔ́ cìzhìl kɛ̃ yilə, sə n bə w ǹdə́ kàmə̀-jɛ̃̀.
1CO.11.7	Bal myɛ bə mə̂ sə n pú yə́-pú yé, bə̀ Yi wɛ̀rhɛ́ mɔ ǹdə rə̀ cìcì ta, mùnì ga rə̀ còrhó w tó ńmyɛ̌ dɛnnɛ o du. Bal còrhó zɛ̃̀ ò nʼô tó kɛ̃ dɛnnɛ ò dwi. 
1CO.11.8	Nə́ yě bə̀ Yi yə̀ kɛ̃ yala nɛ́ fɔ́n rə mʼe wɛ̀rhɛ́ bal yé. Wɔ́ bal yala nɛ́ Yi fɔ́n rə mʼe wɛ̀rhɛ́ kɛ̃. 
1CO.11.9	Yi wɛ̀rhɛ́ kɛ̃ bal yilə. Rə̀ yə̀ bal wɛ̀rhɛ́ kɛ̃ yil yé. 
1CO.11.10	Wɔ́ rə̀myɛ́ è ce, kɛ̃ mə̂ sə n bə ń yó w màlɛ́kabá yilə; rə̀myɛ́ nʼê byili bə̀ ń zhe yó-cə́bal. 
1CO.11.11	Sə è gə wɔ́ nə́myɛ̌ byɛ̀bɛ́ nə́ zù Cinu mú yilə, bal gə yà ń tɛ̀nɛ́, kɛ̃ yà ń tá ń la nɛ́ yál yé. Èta, kɛ̃ myɛ gə yà ń tɛ̀nɛ́, bal yà tá ń la nɛ́ yál yé. 
1CO.11.12	Wɔ́ bal yala Yi fɔ́n rə mʼe wɛ̀rhɛ́ kɛ̃, kɛ̃ zɛ̃̀ ń nə́ ń lùl bal, bə̀myɛ́ ga wɔ́ Yi sõ bə̀ shí ní.
1CO.11.13	Ámyɛ cìcì tɛ́rɛ́na á nyì. Kɛ̃ mə̂ sə n wɛ̀rhɛ́ Yi-co ǹdə́ ń yə̀ ń yó bɛ ǹdə́ kàmə̀-jɛ̃̀? 
1CO.11.14	Á cìcì yě bə̀ bal gə yẽ̌ ń ywə́rh ne sə̀ byìl nándə̀dwààlɛ̀ ǹdə kɛ̃ ywə́rh ne, wɔ́ cìzhìlə̀. 
1CO.11.15	Sə kɛ̃ ywə́rh gə byìl nándə̀dwààlɛ̀, wɔ́ ńmyɛ còrhó, bə̀ Yi pɔ mɔ ywésé nándə̀dwààlɛ́ mùnì ga sə yə̀ ǹdə ńmyɛ yó kàmə̀-jɛ̃̀ ta. 
1CO.11.16	Sə lò gə nə́ ń yâl n mà nyə̀-pɔ̌ yò w òmyɛ́ shò-kwã nɛ́ gwẽ̌, sə n nyǐ nə́myɛ̌ yə̀ nyə̀-pàárɛ́ rə̀myɛ́ myɛ̀rhɛ̀ yé. Yi gùúlí lyì bí myɛ yə̀ rə̀myɛ́ myɛ̀rhɛ̀ yé.
1CO.11.17	Kɔn dɛ̀bɛ́ à la ába byilu èlâsɛ̃´ mɔ́, à pwírí à wàr à bʼa cèrhé ába yé. À pwírí á dwã-gùúlí tɛ̀bɛ́ á nʼá wɛ̀rhɛ́ mɔ́, wɔ́ lwɛlɛ dúdú á nʼá nɛ rə̀ wẽ́. Á tʼá nɛ cɛ̀nɛ̀ rə̀ wẽ́ yé. 
1CO.11.18	Tɛ̀bɛ́ à nʼâ yâl a jɛ̀rɛ̀ a byili ába mó, à nyɛ̀ɛ̀ bʼâ gə gùlí dwã gakó, pɔrá nʼê yàl á cəcəl wə. Sə à nʼâ bùl bə̀ dɛ̀ga rə̀myɛ́ wɔ̌ rə̀ yàl zhə̀nà. 
1CO.11.19	Pɔrá mə̂ sʼe yə̀ á cəcəl wə, mùnì ga bə lwar byɛ̀bɛ́ bə̀ ŋwɛ́nɛ́ á wẽ́ ǹdə́ zhə̀n mɔ́ párá.
1CO.11.20	Á gə gùlí dwã, è də̀ Cinu kùjú w á nʼá jí yé. 
1CO.11.21	Á gə la kùjú jú, lò gakó nə́ ń jí ń sə̀pwà kùjú w kɔ̀bɔ́ ń zə n mə n bə̀ mɔ́, nɔrh zɛ̃̀ mə̀ nʼê gwi jàlà, jàlà jʼà nʼê nywɛ̀ bə̀ tətwi tɛ̃´. 
1CO.11.22	È gə wɔ́ èta, á wàr á jòm á sõ kâlsɛ́ wẽ́ á jí sʼá nyɔ̀ nà? Ráá wɔ́ yál á nʼá yâl á fulsi Yi gùlú w sə á ce byɛ̀bɛ́ bə̀ bə kaka zhe mó cìzhìlə̀? Á nʼá yâl bʼà cèrhé ába? À wàr à bʼa cèrhé ába yò w òmyɛ́ yil yé.
1CO.11.23	Kɔn dɛ́ dɛ̀bɛ́ à cèrhè ába mó, wɔ́ Cinu sõ à zwẽ de né. Cəcɛ̃ y kɛ̀bɛ́ bə̀ myìnì Cinu Yezu bə pə bə zə mɔ́, ń kwè búrú, 
1CO.11.24	n ce Yi nə̀báná, n kə́ w dwã wa, n wɔ̀: “Zwẽnə á dɔ̃̀. Tɛ̀bɛ́ wɔ́ àmyɛ́ yala, à nʼâ pɛ á yilə. Wɛ̀rhɛ́na èta, á mʼá lyǐrh à yò.” 
1CO.11.25	Èta myɛ, bə̀ gə́ jú kùjú w bə zhɛ̀, n kwè sɛ̃´ kâ-zɔ̌m, n wɔ̀: “Kâ-zɔ̌m mɔ́ mɔ̀bɔ́ nʼê byili bə̀ dɔbrɛ́ nándùl lé Yi tó à jal mɔ́ mə̀ ló tɛ̃´ mɔ́ dɛnnɛ rə zə ǹdʼába mɔ́ wɔ́ zhə̀nà. Á gə tú á la mɔ nyɔ́ gakó, sʼá wɛ̀rhɛ́ èta, á mʼá lyǐrh à yò.” 
1CO.11.26	Rə̀myɛ́ ce, á gə tú á nʼá dɔ̀m búrú w òmyɛ́, á nʼá nywɛ̀ sɛ̃´ mɔ́ mə̀myɛ́, wɔ́ Cinu cu mú á nʼá bwə̀l kɔn la bʼe yí n ká n bà.
1CO.11.27	Rə̀myɛ́ ce, lò mɔ̀bɔ́ ǹ nə́ ǹ dɔ̀m Cinu búrú wə́, ǹ nə́ ǹ nywɛ̀ ń sɛ̃´ mɔ́ yààyàà, ǹ nə́ ǹ gwar Cinu yala nɛ́ ǹdə́ ń jal mɔ́. 
1CO.11.28	Sə lò mɔ̀bɔ́ gakó ǹ gə la búrú w òmyɛ́ dɔ́m, ǹ gə la sɛ̃´ mɔ́ mə̀myɛ́ nyɔ́, ǹ mə̂ sə́ jɛ̀rɛ̀ ń tɛ́rɛ́ ǹ wẽ́ náàcɛ̀nɛ́ sə́ zɛ̃̀ ń mə́ jí ri. 
1CO.11.29	Lò mɔ̀bɔ́ ǹ gə nə́ ǹ dɔ̀m búrú w òmyɛ́, ǹ nə́ ǹ nywɛ̀ sɛ̃´ mɔ́ mə̀myɛ́, ń jà ǹ yə̀l Kristə yala nɛ́ gə́ wɔ́ kɔn ná-dwí yilə, wɔ́ yò ǹ nə́ ǹ cĩ́ ǹ cìcì yó w ǹdə́ ǹ gə nə́ ǹ jí ri. 
1CO.11.30	Wɔ́ rə̀myɛ́ è ce, á nánzhəzhɔ̌ wɔ́ nə̀bwànà, jàlà jàn bə já yé, nánzhəzhɔ̌ myɛ cì. 
1CO.11.31	Nə́myɛ̌ cìcì mú gə yʼâ nʼé nyǐ nə́ tùntwə̃̀ə̃̀ né, Yi yʼà tʼâ la nə́ bùrsì bǔr yé. 
1CO.11.32	Sə Cinu nə́ ń bùr nə́ bùrsì ń mə́ ń zwə́r nə́ba, mùnì ga ń gə tú ń la lũ w lyì bí bùrsí kɔ́, sə nə́ twə́r bə̀kʼa yə̀ gàà yé.
1CO.11.33	Da-byâ, è gə wɔ́ èta, á gə gùlí dwã nɛ Cinu kùjú w jú yilə, sʼá dɛ̃̀ dwã. 
1CO.11.34	Lò mɔ̀bɔ́ nɔrh zhe, sə n jí kùjú jẽ̌, mùnì ga Yi bə̀kʼa tó á dwã-gùlú w dɛnnɛ rə cĩ́ dóó á yó w yé.
1CO.11.34	È gə wɔ́ ywẽ̀ né nyɛ̀bɛ́ nə̀ dàl mɔ́ yilə, à gə tú á sõ, à bʼa kwɛrhɛ nɛ.
1CO.12.1	Da-byâ, è gə wɔ́ Eshirhə náàcɛ̀nɛ́ pansɛ́ yilə, à nʼâ yâl bʼâ lwar kɔn gə́ wɔ́ nɛ́ pamparɛ̃ɛ̃.
1CO.12.2	Á yě bʼâ gə́ yʼâ gwẽ̌ yə̀ Yi ni zhí mú yi ní, á yʼâ shɛ̀nɛ́ bə jə́jɛ̀rɛ́ ába, á kwè á cìn á ce wẽ̀ tɛ̀bɛ́ rə̀ də̀ Yi bə̀ nʼê zwə́l rə̀ tʼâ zɔ̀m mɔ́ jɔ̃̀ wà. 
1CO.12.3	Wɔ́ rə̀myɛ́ yilə, à nʼâ yâl bʼâ lwar bə̀ lò mɔ̀bɔ́ ń nə́ ń zɔ̀m ǹdə́ Yi Eshirhə y jàn, rə̀-ná-cí wàr ń mà n bwəl lwɛlɛ n pə Yezu ni yé; lò myɛ wàr ń mà n wɔ̀ bə̀ Yezu wɔ́ Cinu, ǹdə́ è gə də̀ ǹdə́ Eshirhə náàcɛ̀nɛ́ jàn yé.
1CO.12.4	Eshirhə y pansɛ́ wɔ́ dúdúmə́ dúdúmə́, e jʼà wɔ́ èmyɛ́ èdù y è nʼê pɛ sə̀ ga. 
1CO.12.5	Tumə nə́ nə̀ ŋwɛ́nɛ́ mɔ́ wɔ́ dúdúmə́ dúdúmə́, e jʼà wɔ́ Cinu mú ńmyɛ̌ mə̀dù y yil nə́ rʼé twĩ̀ nì. 
1CO.12.6	Yi tumə né wɔ́ dúdúmə́ dúdúmə́, e jʼà wɔ́ Yi rí rə̀myɛ́ rə̀dù y rə̀ nʼê twĩ̀ nə̀ gakó, lò gakó wẽ́. 
1CO.12.7	Eshirhə náàcɛ̀nɛ́ nʼê pɛ pɛnɛ́ lò gakó ne, e tó è dɛnnɛ e byili è jàn dɛ́, lyì bí gakó sãɔ̃ yilə.
1CO.12.8	È nʼê pɛ lármɔ zɔ̀mà pɛnɛ́ lò nè; e jà e pə surhə pul zɔ̀mà pɛnɛ́ ń dõ ne; 
1CO.12.9	e jʼà wɔ́ èmyɛ́ èdù y è nʼê ce lò zhí Yi ni námpúm; e pə nə̀bwànà wárh pɛnɛ́ ń dõ ne. 
1CO.12.10	Wɔ́ èmyɛ́ è nʼê ce lò ŋwɛ̀nɛ́ n wɛ̀rhɛ́ màmyaarhɛ; e jà e pə Yi nyì-zwennə pɛnɛ́ ń dõ ne; wɔ́ Eshirhə y è nʼê ce lò ŋwɛ̀nɛ́ n lwar kɔn dɛ̀bɛ́ rə̀ wɔ́ èmyɛ́ cìcì tum, ǹdə́ tɛ̀bɛ́ rə̀ wɔ́ Shətana tum mú pár dwã wa; è nʼê ce lò ŋwɛ̀nɛ́ n zɔ̀m zɔ̀mà dwí dõ, e ce ń dõ ŋwɛ̀nɛ́ ń byili zɔ̀mà nɛ́ nə̀myɛ́ kùrə̀. 
1CO.12.11	Wɔ́ Eshirhə y èmyɛ́ èdù y è ce tumə né nə̀myɛ́ gakó ŋwɛ́nɛ́, e zɛ̃̀ è nʼê tə̀l nè è pɛ lò gakó ne ǹdə è gə́ nʼê yâl nɛ́.
1CO.12.12	Numbyíní yala nɛ́ wɔ́ kɔn námpúm, e jà nə̀ zhe kə̀kàlsɛ̀ nánzhəzhɔ̌. Sə ǹdə́ nə̀ kə̀kàlsɛ́ já ga, nə̀ wɔ́ kɔn rə̀dù námpúm. Byɛ̀bɛ́ bə̀ mù dwã nɛ ǹdə́ Kristə mó myɛ wɔ́ èta. 
1CO.12.13	Rə̀myɛ́ ce, nə́myɛ̌ gakó, Zhwifubá ǹdə́ byɛ̀bɛ́ bə̀ də̀ Zhwifubá ga, byɛ̀bɛ́ bə̀ cǐ bə̀ cìnə̀, ǹdə́ byɛ̀bɛ́ bə̀ bə bə̀ cìn cǐ ga, wɔ́ Eshirhə náàcɛ̀nɛ́ y èmyɛ́ èdù y wẽ́ Yi co nə́ gakó né, nə́ jǐrh kɔn rə̀dù. Wɔ́ Eshirhə y èmyɛ́ èdù y nə́ gakó zwẽ nə́ nyɔ̀.
1CO.12.14	Numbyíní yala nɛ́ də̀ kə̀kàlà èdù yé. Nə̀ zhe kə̀kàlsɛ̀ nánzhəzhɔ̌. 
1CO.12.15	Nà gə wòwə̀: “Àmyɛ́ gə́ də̀ jɛ̃̀ mɔ́ ce, à də̀ yala nɛ́ kə̀kàlà yé”, rə̀myɛ́ nə wɔ̌ rə̀ bʼa ce nà y kʼê də̀ yala nɛ́ kə̀kàlà zhə̀nà? 
1CO.12.16	Zhɛ̃̌ gə wòwə̀: “Àmyɛ́ gə́ də̀ yírh mó ce, à də̀ yala nɛ́ kə̀kàlà yé”, rə̀myɛ́ nə wɔ̌ rə̀ bʼa ce zhɛ̃̌ rɛ́ zɛ̃̀ rə̀ kʼê də̀ yala nɛ́ kə̀kàlà zhə̀nà? 
1CO.12.17	Numbyíní yala nɛ́ gakó gə yʼà wɔ́ yírh, è yʼà mʼa zə bə̀kúku e mʼe cili? Sə è yala nɛ́ gakó gə yʼà wɔ́ zhɛ̃̌, etər è yʼà mʼa tó né e nyɛ̀ɛ̀ lwẽ́? 
1CO.12.18	Zhə̀nà, Yi wɛ̀rhɛ́ numbyíní yala nɛ́ kə̀kàlà èdù gakó ǹdə rə̀ gə́ nʼê yâl nɛ́. 
1CO.12.19	Yala nɛ́ gakó nə gə yʼà wɔ́ kə̀kàlà èdù sá, yala nɛ́ yʼà mʼa shí yẽ̀? 
1CO.12.20	Zhə̀nà, yala nɛ́ kə̀kàlsɛ́ já, sə̀ gakó jʼa mù dwã nɛ sə̀ wɔ́ kɔn rə̀dù.
1CO.12.21	Yírh wàr rə̀ mʼa wɔ̀ jɛ̃̀ nɛ̀ bə̀ rə̀ bə è tum zhe yé. Yó wàr ò mʼa wɔ̀ nə̀rh nè bə̀ ò bə sə̀ tum zhe yé. 
1CO.12.22	Yala nɛ́ kə̀kàlsɛ́ shɛ̀bɛ́ sə̀ nyɛ̌ ǹdə sə̀ bə kùr zhe ta mɔ́, wɔ́ sə̀myɛ́ gaga mɔ́ sə̀ zhe kùr du. 
1CO.12.23	Yala nɛ́ kə̀kàlsɛ́ shɛ̀bɛ́ nə́ rʼé bùl bə̀ sə̀ bə kùr zhe mó, wɔ́ sə̀myɛ́ sõ nə́ rʼé cili ní dɛ̃´dɛ̃´ du. Nə́ yala nɛ́ kə̀kàlsɛ́ shɛ̀bɛ́ nə́ tʼá yâl bə̀ lò yírh jòm sə̀ yó mó myɛ, nə́ rʼé zal sə̀myɛ́ náàcɛ̀nɛ́ dɛ̃´dɛ̃´ du. 
1CO.12.24	Sə kə̀kàlsɛ́ shɛ̀bɛ́ sə̀ zhǐ wárhgáá mɔ́, è də̀ nyɔ́ɔ́ bə̀ nə́ cili sə̀myɛ́ sõ yé. Wɔ́ Yi rə̀ wɛ̀rhɛ́ numbyíní yala nɛ́ èta, mùnì ga bə jʼa nʼê cili kə̀kàlsɛ́ shɛ̀bɛ́ nə́ rʼé bùl bə̀ sə̀ bə kùr zhe mo sõ. 
1CO.12.25	Èta, pɔrá tɛ̀nɛ́ yala nɛ́ wẽ́ yé. Nə̀ kə̀kàlà èdù gakó nʼê nyǐ è dõ yò cɛ̀nɛ̀. 
1CO.12.26	Numbyíní yala nɛ́ kə̀kàlà èdù gə nʼê nwɛ̀nɛ̀, kə̀kàlsɛ́ dwã bɛ́ gakó tó y sə̀ nʼê nwɛ̀nɛ̀. Bə̀ gə nʼê cili kə̀kàlà èdù sõ, kə̀kàlsɛ́ dwã bɛ́ gakó tó y sə̀ só sə̀ cìnə̀.
1CO.12.27	Èta myɛ, ámyɛ̌ gakó wɔ́ Kristə yala. Á mə̀dù mə̀dù gakó wɔ́ Kristə yala nɛ́ kə̀kàlà. 
1CO.12.28	Wɔ́ èta ǹdə́ byɛ̀bɛ́ Yi cír rə cĩ́ Kristə-lyì gùlú w wẽ́ mó. Nã́yə́ə́ bé, wɔ́ Kristə tùntúmə́ bé; byɛ̀bɛ́ bə̀ pú mú wɔ́ Yi nyì-zwennə bé; byɛ̀bɛ́ bə̀myɛ kʼe pú mú wɔ́ byɛ̀bɛ́ bə̀ nʼê byili Yi zɔ̀mɛ̀ rɛ́ bə̀ dwã bɛ́ nɛ mɔ́; rə̀myɛ́ kwã nɛ́, wɔ́ byɛ̀bɛ́ bə̀ nʼê wɛ̀rhɛ́ màmyaarhɛ́ mɔ́, ǹdə́ byɛ̀bɛ́ bə̀ nɔ nə̀bwànà wárh pɛnɛ́ y mɔ́, ǹdə́ byɛ̀bɛ́ bə̀ nɔ dwã nɛ sãɔ̃ pɛnɛ́ y mɔ́, ǹdə́ yé né cìnə́ bé, ǹdə́ byɛ̀bɛ́ bə̀ nʼê zɔ̀m zɔ̀mà dwí dwã mɔ́. 
1CO.12.29	Lyì bí gakó də̀ tùntúmə́ yé; bə̀ gakó də̀ Yi nyì-zwennə myɛ yé. È kʼê də̀ bə̀ gakó myɛ bə̀ nʼê byili Yi zɔ̀mɛ̀ rɛ́ bə̀ dwã bɛ́ nɛ yé. È də̀ bə̀ gakó bə̀ nʼê wɛ̀rhɛ́ màmyaarhɛ yé. 
1CO.12.30	È də̀ bə̀ gakó myɛ bə̀ nɔ nə̀bwànà wárh pɛnɛ́ yé. È kʼê də̀ bə̀ gakó myɛ bə̀ nʼê zɔ̀m zɔ̀mà dwí dwã yé. È də̀ bə̀ gakó myɛ bə̀ wɔ̌ bə̀ byili zɔ̀mà nɛ́ nə̀myɛ́ kùr yé. 
1CO.12.31	Pyâna pansɛ́ shɛ̀bɛ́ sə̀ du sə̀ dwã bɛ́ mɔ́.
1CO.12.31	Yẽ̌nə a byili ába sɔ́má y kɛ̀bɛ́ è du è dwã bɛ́ gakó mó:
1CO.13.1	Bá à gə yʼà yě dwə́ né gakó zɔ̀mà nɛ́,
1CO.13.1	numbyínsí nyə̀ná nɛ́ ǹdə́ màlɛ́kabá nyə̀ná nɛ́ ga,
1CO.13.1	a jʼà bə sónó zhe,
1CO.13.1	à zɔ̀mà nɛ́ nyɛ̌ ǹdə wɔ́ gùlú bə̀ nʼê dwí ò nʼô ce sɔ̀,
1CO.13.1	ráá lòmè bə̀ nʼê mà ta.
1CO.13.2	Bá à gə zhe Yi nyì-zwennə pɛnɛ́,
1CO.13.2	à zhe lárma dwí gakó,
1CO.13.2	à yě kɔn dɛ̀bɛ́ gakó rə̀ shèè kùrə̀,
1CO.13.2	bá à gə zhí Yi ni,
1CO.13.2	à wɔ̌ à bʼa ce pyàr fwâr rə̀ jààsɛ̀ wà,
1CO.13.2	à gə bə sónó zhe, à wɔ́ nánfò.
1CO.13.3	Bá à gə kwè à jɛ̃̀-kɔn dɛ́ gakó a tə̀ nə̀mwà nɛ̀,
1CO.13.3	a pə à cìn bə ji myǐn,
1CO.13.3	à gə bə sónó zhe, rə̀myɛ́ gakó wɔ́ nánfò.
1CO.13.4	Sónó cí nə́ ń zhìlì ń yala nɛ.
1CO.13.4	Sónó cí nə́ ń sɛ̃ ń dwã bɛ́ nɛ;
1CO.13.4	ń tá ń dùr bwɛ̃̌ yé.
1CO.13.4	Sónó cí tá ń cèrhé ń cìn yé;
1CO.13.4	ń bə cìn-byilu zhe yé.
1CO.13.5	Sónó cí tá ń twĩ̀ kɔn dɛ̀bɛ́ rə̀ bə mə̂ yé.
1CO.13.5	Sónó cí tá ń pyà ń dúdú sɛ̃ɛ̃´ yé;
1CO.13.5	ń lyim tʼâ zɛ̃̀ làlà yé;
1CO.13.5	ń tá ń cĩ́ yò ń wẽ́ ń mə́ ń jí zùùrì yé.
1CO.13.6	Sónó cí wu bə nyɛ̀ lwɛlɛ yil yé;
1CO.13.6	ń wu nyɛ̀ zhə̀n yilə.
1CO.13.7	Sónó cí nə́ ń pɛ sǔbri twéé gakó;
1CO.13.7	ń zhí Yi ni kɔn gakó wẽ́;
1CO.13.7	ń nə́ ń dɛ̃̀ Yi nyì-bwelé y pyǐrh mó kɔn gakó wẽ́;
1CO.13.7	ń nə́ ń zhìlì ń yala nɛ kɔn gakó wẽ́.
1CO.13.8	Sónó tʼâ la zhɔ̌ gaga yé.
1CO.13.8	Yi nyì-zwennə pɛnɛ́ bʼa zhɛ̀ dɛ̃ rə̀dù;
1CO.13.8	zɔ̀mà dwí dõ pɛnɛ́ bʼa lyɛ̃;
1CO.13.8	lárma bʼa jé.
1CO.13.9	Nə́ lwar mɔ́ wɔ́ nángwə̀mə́;
1CO.13.9	zɔ̀mà nɛ́ Yi nʼê byili nə́ba nə́ zɔ̀m mɔ́ myɛ wɔ́ nángwə̀mə́.
1CO.13.10	Sə dɛ̀bɛ́ rə̀ wɔ́ námpúm mú gə túwə́,
1CO.13.10	tɛ̀bɛ́ rə̀ wɔ́ nángwə̀mə́ y mó bʼa jé.
1CO.13.11	À gə́ yʼà wɔ́ bə̀sɔ́bwɛ̀lɛ́ yi ní,
1CO.13.11	à yʼà nʼâ zɔ̀m bə̀swɛ́nɛ́,
1CO.13.11	à yʼà nʼâ tɛ́rɛ́ bə̀swɛ́nɛ́,
1CO.13.11	à surhə né yʼà wɔ́ bə̀sɔ́bwɛ̀lɛ́ surhə;
1CO.13.11	sə à gə́ tú a jǐrh námpwə̂l mó,
1CO.13.11	à dwĩ̀ bə̀swɛ́nɛ́ rɛ́ nɛ.
1CO.13.12	Nə́myɛ̌ gə́ nə nɛ́ èlâsɛ̃´ mɔ́,
1CO.13.12	wɔ́ ǹdə lò gə́ nə èsə̃̌yùlú zhèzhé wẽ́ né.
1CO.13.12	Sə rə̀ yi gə tú è yúwə́,
1CO.13.12	è bʼa yə̀ ǹdə lò gə́ nə́ ń nyǐ ń dõ yé ta.
1CO.13.12	Èlâsɛ̃´ mɔ́, à lwar mɔ́ gwẽ̌ yə̀ báásɛ yé.
1CO.13.12	Sə rə̀ yi gə tú è yúwə́,
1CO.13.12	à bʼa lwar námpúm ǹdə Yi gə́ yě àmyɛ pár nɛ́.
1CO.13.13	Èlâsɛ̃´ wɔ́ wẽ̀ rə̀tɔ̀ rə̀ ŋwɛ́nɛ́:
1CO.13.13	Yi-ni-zhú mú ǹdə́ rə̀ nyì-bwelé y pyǐrh mó dã̀ɔ̃́,
1CO.13.13	e súlí sónó.
1CO.13.13	Sə rə̀myɛ́ rə̀tɔ̀ y ga wẽ́ mó,
1CO.13.13	wɔ́ sónó ò du.
1CO.14.1	Pyâna dwã sónó kɔn gakó wẽ́, sʼá ce jàn nɛ́ myɛ á pyà Eshirhə náàcɛ̀nɛ́ pansɛ́; sə Eshirhə y pansɛ́ wẽ́, pyâna Yi nyì-zwennə pɛnɛ́ y du. 
1CO.14.2	Lò mɔ̀bɔ́ ń nə́ ń zɔ̀m zɔ̀mà dwí dõ tá ń zɔ̀m ǹdə́ numbyínə́ bé yé. Ń nə́ ń zɔ̀m ǹdə́ Yi. Lò lò bə ń zɔ̀mà nɛ́ kùrə̀ nyɛ̌ yé. Ń nə́ ń zə Eshirhə náàcɛ̀nɛ́ jàn ń mə́ ń byili ywẽ̀ nyɛ̀bɛ́ nə̀ shèè. 
1CO.14.3	Sə lò mɔ̀bɔ́ ń nə́ ń zɔ̀m zɔ̀mà nyɛ̀bɛ́ Yi nʼê byili, wɔ́ numbyínə́ bé ne ń nə́ ń byili ni, n súlí bə̀ Yi-ni-zhú mú jàn, n cící bi, n zə bə̀ wun ni. 
1CO.14.4	Lò mɔ̀bɔ́ ń nə́ ń zɔ̀m zɔ̀mà dwí dõ, wɔ́ ń cìcì Yi-ni-zhú mú jàn dɛ́ ń nə́ ń súlí. Sə lò mɔ̀bɔ́ ń nə́ ń zɔ̀m zɔ̀mà nyɛ̀bɛ́ Yi nʼê byili mú, wɔ́ Kristə-lyì gùlú w púlə́púlə́ Yi-ni-zhú mú jàn ń nə́ ń súlí.
1CO.14.5	À yʼà só sʼá gakó zɔ̀m zɔ̀mà dwí dwã, sə kɔn du, à nʼâ yâl bʼâ zɔ̌m zɔ̀mà nyɛ̀bɛ́ Yi nʼê byili. Lwarna bə̀ lò mɔ̀bɔ́ ń nə́ ń zɔ̀m zɔ̀mà nyɛ̀bɛ́ Yi nʼê byili mú, cɔ̃̀ mɔ̀bɔ́ ń nə́ ń zɔ̀m zɔ̀mà dwí dõ mó. Rə̀myɛ́ wɔ́ lò gə ŋwɛ́nɛ́ ń wɔ̌ ń mà n byili nə̀ kùrə̀ né mùnì ga nə súlí Kristə-lyì gùlú w púlə́púlə́ Yi-ni-zhú mú jàn.
1CO.14.6	Da-byâ, à nʼâ yâl a bwə̀rh ába a nyìwé: àmyɛ́ gə tú á sõ a zɛ̃̀ à nʼâ zɔ̀m zɔ̀mà dwí dõ ǹdʼába, rə̀myɛ́ bʼa sɛ̃ ába? À zɔ̀mà nɛ́ gə yə̀ ce á lwar kɔn dɛ̀bɛ́ rə̀ shèè mó kùrə̀, nə̀ yə̀ á surhə pul, nə̀ yə̀ ce á lwar kɔn dɛ̀bɛ́ Yi byili ni mú kùrə̀, nə̀ yə̀ ába kaka cèrhè, à twírí y á sõ mó nə bʼa zə kùrə̀?
1CO.14.7	Kɔn nyɛ̌ ǹdə dɛ̀lɛ̀ wẽ̀ dé bə̀ nʼê dwí mú ta. Wí gə yʼà wɔ́ yɔ̌ bə̀ nʼê wul yə, dàkɔ̀nɔ́ myɛ gə yʼà wɔ́ yɔ̌ bə̀ nʼê dwí wə, wɔ́ etər bə̀ yʼà wɔ̌ bə̀ mʼa tó né bə lwar rə̀ cələ né párá, bə nyɛ̀ɛ̀ rə̀ zɔ̀mà nɛ́ kùrə̀? 
1CO.14.8	Lò mó mɔ̀bɔ́ ń nə́ ń wúl pɔ́lá y mɔ́ gə yə̀ y wúl e du pamparɛ̃ɛ̃, wɔ́ mɔ̌ ń mà n zɛ̃̀ ń nə́ ń tɛnɛ búlə́? 
1CO.14.9	Ámyɛ wɔ́ èta. Á gə nʼá zɔ̀m zɔ̀mà nyɛ̀bɛ́ lyì bí bə nyɛ̌, etər bə̀ mʼa tó né bə lwar kɔn ná-dwí yil á nʼá zɔ̀mà? Zɔ̀mà nɛ́ nyɛ̀bɛ́ á nʼá zɔ̀m mɔ́, wɔ́ zho ne á nʼá zɔ̀m nɛ̀ á pɛ. 
1CO.14.10	Zɔ̀mà nɛ́ nyɛ̀bɛ́ nə̀ ŋwɛ́nɛ́ lũ w wẽ́ mó kùrə̀ já, sə rə̀dù ga tɛ̀nɛ́ rə̀ bə kùr zhe yé. 
1CO.14.11	Rə̀myɛ́ ce, lò gə nə́ ń zɔ̀m ǹdə́ nɛ ǹdə́ zɔ̀mà nyɛ̀bɛ́ à bə nyɛ̌, à nʼâ nyǐ mu ǹdə zhə-bal ta, ńmyɛ nə́ ń nyǐ àmyɛ ǹdə zhə-bal ta. 
1CO.14.12	Èta, ámyɛ nʼá pyà Eshirhə náàcɛ̀nɛ́ pansɛ́ ǹdʼá wun gakó. Sə cenə jàn nɛ́ á pyà shɛ̀bɛ́ sə̀ bʼa súlí Kristə-lyì gùlú w Yi-ni-zhú mú jàn.
1CO.14.13	Wɔ́ rə̀myɛ́ è ce, lò mɔ̀bɔ́ ǹ nə́ ǹ zɔ̀m zɔ̀mà dwí dõ, ǹ mə̂ sə́ lwə̀l Yi ni rə pɔ̃́ zɔ̀mà nɛ́ nə̀myɛ́ kùrə̀ né byilu pɛnɛ́ yá. 
1CO.14.14	À gə nʼâ wɛ̀rhɛ́ Yi-co ǹdə́ zɔ̀mà dwí dõ, à wu w ŋwɛ́nɛ́ Yi-co w wẽ́, sə à bə nə̀ kùrə̀ nyɛ̌ yé. 
1CO.14.15	Wɔ́ etər à nə bʼa wɛ̀rhɛ́ nɛ́? À bʼa wɛ̀rhɛ́ Yi-co w ǹdə́ zɔ̀mà dwí dõ, ǹdə́ nyɛ̀bɛ́ à nyɛ̌ nə̀ kùrə̀ mó myɛ. À bʼa nún ǹdə́ zɔ̀mà dwí dõ, ǹdə́ nyɛ̀bɛ́ à nyɛ̌ nə̀ kùrə̀ mó myɛ. 
1CO.14.16	Sə ǹ gə yə̀ èta wɛ̀rhɛ́, ǹ gə zɛ̃̀ ǹ nə́ ǹ ce Yi nə̀bán ǹdə́ zɔ̀mà dwí dõ, wɔ́ etər lyì-dùl mɔ̀bɔ́ ń tó Kristə-lyì bí ni ń jě mà n tó né n lyár ǹ Yi-co w bə̀: “Amɛ̀n”? Ń wàr kɔn dɛ̀bɛ́ ǹ nə́ ǹ zɔ̀m mɔ́ kùr ń la nyɔ̀ɔ̀ yé. 
1CO.14.17	Yi-co w ǹ nə́ ǹ wɛ̀rhɛ́ mɔ́ gə càn mámá myɛ, ò wàr ń Yi-ni-zhú mú jàn ò la súlú yé.
1CO.14.18	Àmyɛ́ nʼâ zɔ̀m zɔ̀mà dwí dõ du á gakó. À nʼâ ce Yi nə̀bán rə̀myɛ́ yilə. 
1CO.14.19	Sə è gə wɔ́ Kristə-lyì gùlú w yé né, à gə zɔ̀m zɔ̀mà nə̀nu nyɛ̀bɛ́ lò mà n nyɛ̀ɛ̀ nə̀ kùr pamparɛ̃ɛ̃, mùnì nə sɛ̃ lyì bí dwã bɛ́ nɛ bə kwɛrhɛ bə zhí Yi ni cɔ̃̀, à gə zɔ̀m zɔ̀mà kùrə̀ mɔ̀ɔ̀rhɛ̀ shíyə́ lyì bí jʼa bə nə̀ kùrə̀ nyɛ̌.
1CO.14.20	Da-byâ, è gə tú è wɔ́ kɔn á la tɔ́rɔ́, sʼá bə̀kʼá tɛ́rɛ́ ǹdə bə̀sɔ́ná ta yé. Sə è gə wɔ́ lwɛlɛ nyə̀ná, sʼá yə̀ ǹdə bə̀sɔ́ná ta. Á gə la tɔ́rɔ́, sʼá tɛ́rɛ́ ǹdə námpwə̀lə́ ta. 
1CO.14.21	Bə̀ kɛ̃ Muyiisi nyə́ né sɛ́bɛ́ rɛ́ wẽ́ bə wɔ̀:
1CO.14.21	“Cinu wòwə̀: à mʼa zɔ̀m ǹdə́ Esərayɛl lyì bí.
1CO.14.21	Sə wɔ́ lyì byɛ̀bɛ́ bə̀ wɔ́ zhələ,
1CO.14.21	bə̀ zɔ̀mà nɛ́ wɔ́ dwə́ dwã zɔ̀mà mɔ́ dɛnnɛ à la tó né a zɔ̀m ǹdə́ bɛ.
1CO.14.21	Sə ǹdə́ rə̀myɛ́ ga, bə̀ tʼâ la à zɔ̀mà nɛ́ cilu yé.”
1CO.14.22	Èta, zɔ̀mà dwí dwã wɔ́ lyì bí byɛ̀bɛ́ bə̀ də̀ Kristə-lyì yil bə̀ nʼê zɔ̀m nɛ̀. Nə̀ wɔ́ kɔn dɛ̀bɛ́ Yi nʼê tó rə̀ dɛnnɛ rə̀ ce bə lwar bə̀ rə̀ la bə̀ bùrsì kɔ́. Bə̀ tʼâ zɔ̀m zɔ̀mà nɛ́ nə̀myɛ́ Kristə-lyì yil yé. Sə zɔ̀mà nɛ́ nyɛ̀bɛ́ Yi nʼê byili lò nè, n zɛ̃̀ ń nə́ ń zɔ̀m mɔ́, wɔ́ Kristə-lyì bí yil ń nə́ ń zɔ̀m nɛ̀, sə è də̀ byɛ̀bɛ́ bə̀ də̀ Kristə-lyì mú yil yé.
1CO.14.23	Nyǐnə myɔrhɔ òdù: Kristə-lyì bí gə tú bə̀ gùlí dwã, á gakó zɛ̃̀ á tó dwã á nʼá zɔ̀m zɔ̀mà dwí dwã, Kristə-lyì nándùlə̀ ráá lyì byɛ̀bɛ́ bə̀ də̀ Kristə-lyì gə tú bə zùwə̀, bə̀ tʼâ la wál bʼâ wɔ́ nyə̀nyə̀rh? 
1CO.14.24	Sə lò mɔ̀bɔ́ ń də̀ Kristə-lò, ráá lò mɔ̀bɔ́ ń wɔ́ Kristə-lò nándùl gə tú ń zù á yó, ǹdə́ á nʼá zɔ̀m zɔ̀mà nyɛ̀bɛ́ Yi nʼê byili mú mə̀dù mə̀dù á pwí dwã nɛ, kɔn dɛ̀bɛ́ gakó ń la nyɔ̀ɔ̀ mɔ́ bʼa pul ń surhə n lwar bə̀ ń zhe dóó, bə̀ bə̀ la ń bùrsí kɔ́. 
1CO.14.25	Kɔn dɛ̀bɛ́ rə̀ yʼà shèè ń wẽ́ mó gakó bʼa jǐrh pamparɛ̃ɛ̃, n zɛ̃̀ n jòm ń nə̀dwə́nə́ yó Yi yé né, n cèrhé re n wɔ̀: “Zhə̀n zhə̀nà, Yi ŋwɛ́nɛ́ ǹdʼába!”
1CO.14.26	Da-byâ, wɔ́ etər á mə̂ sʼá wɛ̀rhɛ́ nɛ́? Á gə tú á gùlí dwã á la Yi co, lò ŋwɛ́nɛ́ ń nə́ ń yâl n nún, ń dõ nə́ ń yâl n cèrhè kàrmɔ̀, ń dõ nə́ ń yâl n byili Yi ywẽ̀ nyɛ̀bɛ́ nə̀ shèè, ń dõ nə́ ń yâl n zɔ̀m zɔ̀mà dwí dõ, ń dõ nə́ ń yâl n byili zɔ̀mà nɛ́ nə̀myɛ́ kùrə̀. Rə̀myɛ́ gakó mə̂ sə rə súlí Kristə-lyì bí Yi-ni-zhú mú jàn. 
1CO.14.27	Sə bə̀ gə la zɔ̀mà dwí dwã zɔ̌m, sʼe yə̀ lyì bə̀lyè ráá bə̀tɔ̀; kɔn bə̀kʼa lyɛ̃ gàà yé. Bə̀ gə la zɔ̌m, sə bə̀ bə̀kʼa tó dwã yé, sə bə zɔ̀m mə̀dù mə̀dù, sə lò yə̀ nɛ́ n pyìrhí zɔ̀mà nɛ́ n byili. 
1CO.14.28	Lò gə tɛ̀nɛ́ ń la nɛ pyìrhú n byili, sə bə yẽ̌ ne, bə jòm shɛ́shɛ́ gùlú w wẽ́. Bə̀ gə la zɔ̌m, sə bə zɔ̀m nɛ̀ bə̀ wun wẽ́ bə̀ dúdú bə̀myɛ́ ǹdə́ Yi.
1CO.14.29	È gə wɔ́ Yi nyì-zwennə pɛnɛ́ y yilə, sə lyì bə̀lyè ráá lyì bə̀tɔ̀ zɔ̀m, sə lyì bí dwã bɛ́ cili kɔn dɛ̀bɛ́ bə̀ nʼê zɔ̀m mɔ́, bə tɛ́rɛ́ rɛ bə nyǐ ǹdə́ rə̀ gə wɔ́ Yi zɔ̀mà zhə̀n zhə̀nà. 
1CO.14.30	Lò gə zɛ̃̀ ń nə́ ń zɔ̀mà, ń dõ zɛ̃̀ n nə Yi ywẽ̀ nyɛ̀bɛ́ nə̀ shèè ń la byilu, sə mɔ̀bɔ́ ń jɛ̀rɛ̀ ń nə́ ń zɔ̀m mɔ́ yẽ̌. 
1CO.14.31	Á gakó wɔ̌ á mʼâ zɔ̀m zɔ̀mà nyɛ̀bɛ́ Yi nʼê byili á mʼá zwẽ dwã, mùnì lyì bí gakó sú nə̀ kùrə̀, bə zə yə̀wâl bə̀ Yi-ni-zhú mú wẽ́. 
1CO.14.32	Lyì byɛ̀bɛ́ bə̀ nʼê zɔ̀m zɔ̀mà nyɛ̀bɛ́ Yi nʼê byili mú, mə̂ sə bə yə̀ lyì byɛ̀bɛ́ bə̀ nʼê zal bə̀ cìn ǹdə́ pɛnɛ́ y kɛ̀bɛ́ Yi pɔ bɛ mɔ́. 
1CO.14.33	Yi nʼê ce yə̀-zùlə́ jòm lyì bí cəcəl wə. Rə̀ tʼâ ce lyì wɛ̀rhɛ́ yààyàà yé. Wɔ́ èta kɔn nʼê tó né Kristə-lyì gùúlí dwã bɛ́ gakó wẽ́.
1CO.14.34	Kɔn wɔ́ nyɔ́ɔ́ sə kana bɛ́ jòm shɛ́shɛ́ á gùúlí wẽ́, bə̀ sɔ́má tɛ̀nɛ́ sə kana bɛ́ zɔ̀m yé. Bə̀ mə̂ sə bə lwəl bə̀ cìn tɛ̃´, ǹdə bə̀ gə́ kɛ̃ Yi nyə́ né sɛ́bɛ́ rɛ́ wẽ́ né. 
1CO.14.35	Bə̀ gə nʼê yâl bə sú zɔ̀mɛ̀ kùrə̀, sə bə bwə̀rh bə̀ byə́nə́ bé jẽ̌, bə̀ kɔn bə mə̂ sə kɛ̃ zɔ̀m gùlú w wẽ́ yé.
1CO.14.36	Á nʼá bùl bə̀ Yi zɔ̀mɛ̀ rɛ́ wɔ́ ámyɛ̌ sõ rə̀ shí ní? Ráá wɔ́ ámyɛ̌ dúdú sõ rə̀ yú ní? 
1CO.14.37	Lò gə ŋwɛ́nɛ́ ń nə́ ń bùl bə̀ ńmyɛ̌ wɔ́ Yi nyì-zwennə ráá ń nə́ ń bùl bə̀ Eshirhə náàcɛ̀nɛ́ ŋwɛ́nɛ́ ń wẽ́, ń mə̂ sə n lwar bə̀ kɔn dɛ̀bɛ́ à kɛ̃ a pə ába mɔ́ wɔ́ Cinu nyí. 
1CO.14.38	Lò gə yə̀ zɔ̀mà nɛ́ nə̀myɛ́ yò shɛ̀nɛ́, rə̀myɛ́ nʼê byili bə̀ Yi myɛ yə̀l rə̀-ná-cí pár yé.
1CO.14.39	Da-byâ, rə̀myɛ́ gakó wẽ́, pyâna Yi nyì-zwennə pɛnɛ́ yá, sʼá bə̀kʼá cə̀r lò bə̀ ń bə̀ká n zɔ̀m zɔ̀mà dwí dõ yé. 
1CO.14.40	Kɔn gakó mə̂ sə rə wɛ̀rhɛ́ náàcɛ̀nɛ́, rə̀ bə̀kʼa wɛ̀rhɛ́ yààyàà yé.
1CO.15.1	Da-byâ, à kʼâ nʼâ lyǐrh ába yò-ècɔ̀nɔ̀ nyí rí à bwə̀l a byili ába mó yò. Á zwẽ de á zhǐ kẽkẽ. 
1CO.15.2	Á gə zɔ rɛ ǹdə à gə́ bwə̀l lè a byili ába né, wɔ́ rə̀myɛ́ rə̀ bʼa vwârh ába. È gə də̀ rə̀myɛ́, sə́ nyǐ á Yi-ni-zhú mú wɔ́ nánfò.
1CO.15.3	À byili ába kɔn dɛ́ dɛ̀bɛ́ bə̀ byili àmyɛ nɛ mɔ́, sə wɔ́ rə̀myɛ́ rə̀ zhe kùr du, bə̀ Kristə cù nə́ yə̀-bəlwàálɛ́ yilə, ǹdə bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né. 
1CO.15.4	Bə̀ co mo, n ká n bwìrhì ń dwã nə̀tɔ̀ yùwə̀, ǹdə bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né. 
1CO.15.5	Ń byili ń cìn Pyɛɛrɛ nɛ, n zɛ̃̀ n byili ń cìn ń tùntúmə́ bé shí ǹdə́ bə̀lyè y ne. 
1CO.15.6	Rə̀myɛ́ kwã nɛ́, n byili ń cìn ń kwã-lyì bí jàlà nɛ̀ ǹdə́ bə̀ zhǐ dwã yó. Bə̀ yʼà du lyì zwã̌-ànu. Bə̀ jàlà cùwə̀, sə bə̀ nánzhəzhɔ̌ gwẽ̌ ŋwɛ́nɛ́. 
1CO.15.7	Sə rə̀myɛ́ kwã nɛ́, ń byili ń cìn Zhakɛ nɛ, n zɛ̃̀ n byili ń cìn ń tùntúmə́ bé gakó ne.
1CO.15.8	Rə̀myɛ́ gakó kwã nɛ́, n zɛ̃̀ n byili ń cìn àmyɛ́ mɔ̀bɔ́ à nyɛ̌ ǹdə byì-shɛ̀mɛ́ kɛ̀bɛ́ bə̀ lùl ǹdə́ è cànsɛ́ gwẽ̌ yə̀ yí ta mɔ́ nɛ, 
1CO.15.9	bʼà wɔ́ námpɔ́lɛ́ ń tùntúmə́ bé gakó wẽ́. À nwɛ̀nɛ̀ Yi lyì bí gùlú wə́. Rə̀myɛ́ ce, kɔn bə mə̂ sə bə byẽ̀ nè bə̀ Kristə tùntúm yé. 
1CO.15.10	Wɔ́ Yi gə́ wɔ́ sónó cə́bal mɔ́ è ce, à wɔ́ à gə́ wɔ́ nɛ́, sə rə̀ sónó w ò ŋwɛ́nɛ́ ǹdə́ nɛ mɔ́ yə̀ nánfò yàl yé. Àmyɛ́ gaga mɔ́ twĩ̀ du Kristə tùntúmə́ bé gakó. Sə è gə wɔ́ zhə̀n wál yilə, è də̀ àmyɛ́ sə̀pwà jàn à mʼa twĩ̀ yé. Wɔ́ Yi sónó w rə̀ zɔ ǹdə́ nɛ mɔ́. 
1CO.15.11	È gə wɔ́ àmyɛ́ ráá bə̀myɛ́, nə́myɛ̌ ga wɔ́ yò-ècɔ̀nɔ̀ nyí rí rə̀myɛ́ rə̀dù y nə́ rʼé bwə̀l nə́ byili. Wɔ́ rə̀myɛ́ nyí ámyɛ zwẽ.
1CO.15.12	Da-byâ, nə́ rʼé bwə̀l bə̀ Kristə bwìrhì n zɛ̃̀ n du cùùrì wẽ́. Byè yil á lyì jàlà nʼê wə̀l bə̀ cùùrì tʼâ la bùrhù? 
1CO.15.13	Cùùrí gə tʼâ la bùrhù, rə̀myɛ́ sə́ nyǐ Kristə myɛ yə̀ bwìrhì yé. 
1CO.15.14	E jà Kristə gə yə̀ bwìrhì, sə́ nyǐ kɔn dɛ́ dɛ̀bɛ́ nə́ rʼé bwə̀l nə́ byili mú bə kùr zhe yé, sə́ nyǐ kɔn dɛ́ dɛ̀bɛ́ ámyɛ zwẽ rə̀ nyí mú wɔ́ nánfò. 
1CO.15.15	Kɔn súlí myɛ, sə́ nyǐ nə́myɛ̌ gə́ wò bə̀ Yi bwìrhì Kristə mó, wɔ́ kɔma nə́ rʼé gòm nə́ ce Yi nyí ni. Cùùrí gə tʼâ la bùrhù, sə́ nyǐ Yi yə̀ Kristə myɛ bwìrhì yé. 
1CO.15.16	Cùùrí gə tʼâ la bùrhù, rə̀myɛ́ sə́ nyǐ Kristə myɛ yə̀ bwìrhì yé. 
1CO.15.17	E jà Kristə gə yə̀ bwìrhì, sə́ nyǐ á Yi-ni-zhú mú myɛ bə kùr zhe yé, bʼâ gwẽ̌ ŋwɛ́nɛ́ á yə̀-bəlwàálɛ́ wẽ́. 
1CO.15.18	Kɔn gə wɔ́ èta, sə́ nyǐ byɛ̀bɛ́ bə̀ zù Kristə bə zɛ̃̀ bə cì mú jé. 
1CO.15.19	È gə wɔ́ lũ w kɔ̀bɔ́ nə́ ŋwɛ́nɛ́ ò wẽ́ èlâsɛ̃´ mɔ́ dúdú yil nə́ zù Kristə nə́ rʼé dɛ̃̀ kɔn ń sõ, sə́ nyǐ nə́ zhe zwini du lyì bí gakó.
1CO.15.20	Lwarna bʼè də̀ èta yé. Kristə bwìrhì zhə̀n ga, n zɛ̃̀ n du cùùrì wẽ́, n mə n byili bə̀ byɛ̀bɛ́ bə̀ cù mú myɛ bʼa bwìrhì. 
1CO.15.21	Cu mú wɔ́ lò mə̀dù dɛnnɛ mə̀ tó né mə bà. Sə wɔ́ lò mə̀dù jàn yil myɛ cùùrí gakó bʼa tó né rə bwìrhì. 
1CO.15.22	Wɔ́ Adəma dɛnnɛ cu mú tó né mə bà, lyì bí gakó nʼê cì. Sə wɔ́ Kristə jàn yil bə̀ gakó bʼa kʼa nə myə̂l. 
1CO.15.23	Wɔ́ Kristə ń tó yé n bwìrhì. Rə̀myɛ́ kwã nɛ́, ń gə ká ń túwə́, wɔ́ byɛ̀bɛ́ bə̀ zù mù mú bə̀ mʼa bwìrhì. Wɔ́ èta kɔn gakó la nɛ́ tó. 
1CO.15.24	Kristə gə tú ń cɔ̀ jàn cìnə́ byɛ̀bɛ́ bə̀ ŋwɛ́nɛ́ dɛ̃̌, ǹdə́ ŋwɔ̀nɔ́ cìnə́ bé dwí gakó jàn dɛ́ yi ní, ń mà n pə ń pyɛ̀lɛ̀ rɛ́ ń Da Yi ni. Rə̀myɛ́ kwã nɛ́, kɔn gakó bʼa zhɛ̀.
1CO.15.25	Sə kɔn wɔ́ nyɔ́ɔ́ bə̀ Kristə jí pyɛ̀lɛ̀ rɛ́, kɔn bʼe yí dɛ̃ rɛ́ tɛ̀bɛ́ Yi la ce n nɔ̀ rə̀ zwə̀ bé gakó ń nə̀rh kùr w mó. 
1CO.15.26	Sə zù-bal mɔ́ nánkwaá mɔ́ ń la zhìlù mú, wɔ́ cu. 
1CO.15.27	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Yi co kɔn gakó ń nə̀rh kùr wə̀.” Sə nə́ yě pamparɛ̃ɛ̃ bə̀, bə̀ gə́ wò bə̀ kɔn gakó ŋwɛ́nɛ́ ń nə̀rh kùr w mó, wɔ́ zhə̀nà, sə Yi twə́r tɛ̀nɛ́ wẽ̀ dé tɛ̀bɛ́ gakó rə̀ la Kristə nə̀rh kùr w yál mɔ́ wẽ́ yé, bə̀ wɔ́ Yi rə̀ pɔ mɔ ŋwɔ̀nɔ́ kɔn gakó yó. 
1CO.15.28	Byǐ mú gə tú ń nə́ ń jí pyɛ̀lɛ̀ kɔn gakó yó, Da mɔ́ mɔ̀bɔ́ ń pɔ mɔ ŋwɔ̀nɔ́ kɔn gakó yó mó mà n jí pyɛ̀lɛ̀ ńmyɛ yó wə. Èta, Yi bʼa jí pyɛ̀lɛ̀ námpúm kɔn gakó yó.
1CO.15.29	Lyì jàlà ŋwɛ́nɛ́ bə̀ nʼê ce bə pə bɛ nɛ̃̌-shɔ cùùrì yilə. Sə cùùrì gə yʼà tʼâ la bùrhù, wɔ́ bə̀kɔ́n nyɔ̀ɔ̀rhɛ́ bə̀ nɛ̃̌-shɔ mɔ́ èta mɔ́ la bɛ pɔ? 
1CO.15.30	Sə nə́myɛ̌ cìcì mú, wɔ́ bə̀kɔ́n yil nə́ jʼá tʼá gá nə́ myə̂l lé ne twéé gakó? 
1CO.15.31	Da-byâ, zhə̀nà, dɛ̃ gakó à tʼâ gá à myə̂l lé ne yé. À wu nyɛ̀ ǹdʼába nə́ Cinu Yezu Kristə jàn yilə. Wɔ́ rə̀myɛ́ è ce à nʼâ byili ába rə̀myɛ́. 
1CO.15.32	À bú dwã ǹdə́ lyì Efɛɛzɛ nɛ, bə̀ tùntwə̃̀ə̃̀ né nyɛ̌ ǹdə gɔ vwàmá tùntwə̃̀ə̃̀ ta. È gə wɔ́ lũ w nyə̀ná nɛ́ dúdú yil à bú búlə́ né nə̀myɛ́, wɔ́ bə̀kɔ́n nyɔ̀ɔ̀rhɛ́ à la nɔ? Cùùrì gə tʼâ la bùrhù, sə nə́ wɛ̀rhɛ́ ǹdə səswalá èdù gə́ byili ní. È wòwə̀: “Nə́ jí sə nə́ nyɔ̀, bə̀ nəkɔl nə́ la cú.”
1CO.15.33	Dɛ̃̌na á cìnə̀, bə̀ wɔ́ dɔwa námməlwɛ̀lɛ́ ń nə́ ń cɔ̀ yò. 
1CO.15.34	Káná bə̀ á nà y yó, sʼá yẽ̌ yə̀-bəlɔ̀lɔ́ wɔ̀rhɔ́ nɛ. Lyì jàlà ŋwɛ́nɛ́ á wẽ́ bə̀ yə̀l Yi pár yé. À nʼâ wə̀l èta à la mʼa ce ába cìzhìlə̀.
1CO.15.35	Dɛ̀ga, mɔ̃̌ mà n zɛ̃̀ ń nə́ ń bwə̀rh ń cìnə̀: “Etər cùùrí bʼa tó né rə bwìrhì? Wɔ́ etər yala nɛ́ nyɛ̀bɛ́ nə̀ la kʼa bʼe bwìrhì mú mʼa yə̀ nɛ́?” 
1CO.15.36	Lò mɔ̀bɔ́ ń nə́ ń bùl rə̀myɛ́ bə surhə zhe yé. Ǹ gə kwè jíjí byǐ ǹ dùwə̀, è wàr è mʼa lyĩ ǹdə́ è yə̀ bwár yé. 
1CO.15.37	È gə wɔ́ yál-byǐ ráá jíjí dwí dõ byǐ ǹ la dú, wɔ́ byǐ y ǹ nə́ ǹ dwì. E zɛ̃̀ e lyĩ e byì e ce eshɔ̀. Sə byǐ y tʼâ la já e lyĩ eshɔ̀ yé. 
1CO.15.38	Wɔ́ Yi rə̀ nʼê ce yál-byǐ lyĩ e byì e jǐrh yál-eshɔ̀ ǹdə rə̀ gə́ nʼê yâl nɛ́. Wɔ́ rə̀myɛ́ rə̀ nʼê ce jíjí gakó ce rə̀ shəshɔ̀.
1CO.15.39	Wẽ̀ dé gakó yala nɛ́ də̀ rə̀dù yé. Numbyíní yala nɛ́ ǹdə́ vwâm mɔ́ yala nɛ́ də̀ rə̀dù yé. Kúmí yala nɛ́ ǹdə́ émwâ myɛ yala nɛ́ də̀ rə̀dù yé.
1CO.15.40	Wẽ̀ ŋwɛ́nɛ́ dɛ̃̌, rə̀ tɛ̀ ŋwɛ́nɛ́ cɛ yó, sə tɛ̀bɛ́ rə̀ ŋwɛ́nɛ́ dɛ̃̌ mɔ́ ǹdə́ cɛ yó nyân dɛ́ cɛ̀nɛ̀ rɛ́ də̀ rə̀dù yé. 
1CO.15.41	Yi rí cɛ̀nɛ̀ rɛ́ ǹdə́ cànà y cɛ̀nɛ̀ rɛ́ ǹdə́ cã̀mə́sɔ̌sɛ́ cɛ̀nɛ̀ rɛ́ də̀ rə̀dù yé. Cã̀mə́sɔ̌sɛ́ myɛ gakó cɛ̀nɛ̀ rɛ́ də̀ rə̀dù yé. Cã̀mə́sɔ̀wá gakó zhe è cɛ̀nɛ̀.
1CO.15.42	Kɔn bʼa yə̀ èta cùùrí myɛ gə tú rə̀ bwìrhì yi ní. Numbyíní gə cù bə ce y tɛ̃´ cɛ y wẽ́, ǹdə bə̀ gə́ yʼa dù jíjí ní, è yala nɛ́ nʼê bwárá. Sə è gə kʼa bwìrhì, è kʼê wàr è la bwár yé. 
1CO.15.43	Numbyíní yala nɛ́ bə̀ nʼê ce gɔ́rɔ́ wẽ́ mó bə kùr zhe yé. Sə è gə kʼâ la bùrhù, wɔ́ yala nyɛ̀bɛ́ nə̀ zhe kùr è la mʼe bwìrhì. Nyɛ̀bɛ́ bə̀ nʼê ce gɔ́rɔ́ w wẽ́ mó bə jàn zhe yé. Sə è gə kʼâ la bùrhù, wɔ́ yala nyɛ̀bɛ́ nə̀ zhe jàn è la mʼe bwìrhì. 
1CO.15.44	Numbyíní yala nɛ́ bə̀ nʼê ce gɔ́rɔ́ wẽ́ ǹdə jíjí byǐ ta mɔ́ wɔ́ lũ w nyə̀ná nɛ́. Sə è gə kʼâ la bùrhù, wɔ́ Eshirhə náàcɛ̀nɛ́ nyə̀ná nɛ́ è la mʼe bwìrhì. Cɛ yó dúdú yala nɛ́ myɛ ŋwɛ́nɛ́. Nyɛ̀bɛ́ nə̀ jǐrh Eshirhə náàcɛ̀nɛ́ nyə̀ná mɔ́ myɛ ŋwɛ́nɛ́.
1CO.15.45	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Adəma nã́yə́ə́ mó wɔ́ numbyíní. Yi wɛ̀rhɛ́ mɔ rə pɔ̃ nyǔ.” Sə Adəma nánkwaá mɔ́ wɔ́ Eshirhə, è nʼê pɛ nyǔ. 
1CO.15.46	È də̀ mɔ̀bɔ́ ń wɔ́ Eshirhə y mó ń jɛ̀rɛ̀ n bə̀ yé. Wɔ́ mɔ̀bɔ́ ń wɔ́ numbyíní y mú ń jɛ̀rɛ̀ n bà. 
1CO.15.47	Adəma nã́yə́ə́ mó wɔ́ cɛ y shó w wẽ́ ń shí ní, sə bə̀lyè nyân mɔ́ wɔ́ Arəzana w ń shí ní. 
1CO.15.48	Byɛ̀bɛ́ bə̀ wɔ́ lũ w lyì bí mú wɔ́ ǹdə mɔ̀bɔ́ bə̀ zə cɛ y shó w bə mɔ mɔ́ ta. Byɛ̀bɛ́ bə̀ wɔ́ dɛ̃̌ Arəzana w lyì bí mú wɔ́ ǹdə mɔ̀bɔ́ ń shí dɛ̃̌ Arəzana w mɔ́ ta. 
1CO.15.49	Èta myɛ, nə́ bʼâ nyɛrhɛ mɔ̀bɔ́ ń shí Arəzana w mɔ́, ǹdə nə́ gə́ nyɛrhɛ mɔ̀bɔ́ bə̀ zə cɛ y shó w bə mɔ mɔ́ ta.
1CO.15.50	Da-byâ, à nʼâ yâl a wɔ̀ bə̀ kɔn dɛ̀bɛ́ rə̀ wɔ́ nàmá ǹdə́ jal kɔn tʼâ la jàà nɔ Yi tənà y wẽ́ yé. Kɔn dɛ̀bɛ́ rə̀ nʼê cì rə̀ bwár mɔ́ tʼâ la cəl nɔ nyǔ mə̀ tʼâ la zhɔ̌ wẽ́ yé.
1CO.15.51+1CO.15.52	À mʼa byili ába kɔn rə̀ kùr lwar zum: nə́ gakó tʼá la cú yé. Lũ zhɔ̌ pɔ́lá y wúl mó yi ní, nə́ gakó bʼâ lyə́r twər rə̀dù sá, ǹdə yírh gə́ yʼa kámsɛ nɛ́. Pɔ́lá y gə tú è wúl, byɛ̀bɛ́ bə̀ cù mú gakó mʼa bwìrhì. Bə̀ yala nɛ́ kʼê tʼâ la bwár yé, sə nə́ gakó bʼâ lyə́r. 
1CO.15.53	Wɔ́ nyɔ́ɔ́ bə̀ yala nɛ́ nyɛ̀bɛ́ nə̀ nʼê cì nə̀ bwár mɔ́ bə̀kʼa kʼe cì nə bwár yé. 
1CO.15.54	Sə yala nɛ́ nyɛ̀bɛ́ nə̀ nʼê cì nə̀ bwár mɔ́ gə tú nə̀ kʼê tʼâ la cú nə bwár, rə̀myɛ́ yi ní, kɔn dɛ́ dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó bʼa pyìrh. Bə̀ kɛ̃ rə̀ wẽ́ bə wɔ̀:
1CO.15.54	“Cu mú jàn gɔwa, bə̀ ŋwɛ̀nɛ́ mɔ.
1CO.15.55	Cu, yẽ̀ ǹ jàn dɛ́ ŋwɛ́nɛ́?
1CO.15.55	Cu, yẽ̀ ǹ swã̀ y ŋwɛ́nɛ́?”
1CO.15.56	Wɔ́ yə̀-bəlɔ̀lɔ́ ò wɔ́ cu mú swã̀ yá. Sə wɔ́ Muyiisi nyí rí rə̀ wɔ́ yə̀-bəlɔ̀lɔ́ w jàn dɛ́. 
1CO.15.57	Cenə nə́ ce Yi nə̀báná, bə̀ wɔ́ rə̀myɛ́ rə̀ ce nə́ jí bɛlɛ nə́ Cinu Yezu Kristə jàn yilə.
1CO.15.58	Rə̀myɛ́ ce, da-byâ nántwə̂rh, zhǐnə á nà y yó kẽkẽ, á bə̀kʼá twẽ̌ yé. Twĩ̌nə Cinu tum dí twéé gakó ǹdə́ yə̀wâl. Á yě bə̀ Cinu tum dí á nʼá twĩ̀ mú tʼâ la nánfò yál yé.
1CO.16.1	È gə wɔ́ wársɛ́ shɛ̀bɛ́ bə̀ mə̂ sə bə ce dwã yó bə pə Zhərəzalɛm Kristə-lyì bí ni mú yilə, à pɔ nyí Galəshi tənà y Kristə-lyì gùúlí ni. Ámyɛ mə̂ sʼá tó nyí rí rə̀myɛ́ nɛ. 
1CO.16.2	Jə̀máásɛ gakó, lò gakó mə̂ sə́ vùr wársɛ kɔn myɛrhɛ dwã ǹdə ǹmyɛ gə́ nɔ nɛ́ ń cĩ́ kwã nɛ́, sʼá bə̀kʼá yẽ̌ à gə túwə́, á zɛ̃̀ á ji kùr á la lɔ yé. 
1CO.16.3	Sə à gə túwə́, à bʼa kɛ̃ sɛ́bɛ́ a pə lyì bí byɛ̀bɛ́ á la cír mó ne bə súlí á pansɛ́ nɛ, bə vò e pə Zhərəzalɛm Kristə-lyì bí ni. 
1CO.16.4	Sə kɔn gə mə̂ bʼàmyɛ cìcì zhəl, sə́ nyǐ nə́ bʼâ tó dwã nə́ vò.
1CO.16.5	À la Masɛdwanɛ tənà y wẽ́ tó. Rə̀myɛ́ ce, à mʼa tó gàà a lyɛ̃ a bə̀ á sõ. 
1CO.16.6	À mʼa wɛ̀rhɛ́ dwã màngɛlɛ́ á sõ, sə dɛ̀ga à gaga mɔ́ bʼa mɛ̃ á sõ kɔn bʼe yí wàr rɛ́ lyɔ̃. Rə̀myɛ́ yi ní, á wɔ̌ á bʼâ sɛ̃ nɛ a súlí à sɔ́má yá. 
1CO.16.7	À tʼâ yâl à gə tú à nɔ ába sʼa zhì dɛ̃̌ a lyɛ̃ yé. Cinu gə pɔ sɔ́má, à nʼâ bùl bʼà mʼa dɛnɛ á sõ námpɔ́lɛ́.
1CO.16.8	Sə à gwẽ̌ bʼa mɛ̃ Efɛɛzɛ nɛ́ kɔn mʼe yí Pantəkɔtɛ címsí, 
1CO.16.9	bə̀, ǹdə́ zwə̀ bé já ga, Yi pul sɔ́má rə pɛ̃ à la tum nánfɔ̀lɔ̀ tũ̌ nyə̀má.
1CO.16.10	Timote gə tú á sõ, sʼá nyǐ ń yò náàcɛ̀nɛ́, mùnì á pɔ̃ wu-jɔ̀, bə̀ ńmyɛ nə́ ń twĩ̀ Cinu tum dí ǹdə àmyɛ ta. 
1CO.16.11	Lò lò bə̀ká n fulsi mu yé. Sɛ̃na mɔ n ká n yí à sõ ǹdə́ yə̀-zùlə́, bʼà nʼâ dɛ̃̀ ńmyɛ̌ ǹdə́ nə́ da-byâ bɛ́ bə̀ tó mo mó.
1CO.16.12	È gə wɔ́ nə́ da-byǐ Apɔlɔɔsɛ yilə, à cící mu a kʼa bwérhé, mùnì ga n tó nə́ da-byâ bɛ́ dwã bɛ́ nɛ n bə̀ á sõ, sə ń cẽ lyɛ́lyɛ́ bə̀ ń tá ń bàn èlâsɛ̃´ yé. Ń gə tú ń nɔ bɔ̀l, ń mà n bà.
1CO.16.13	Zəna á yírhə́. Zhínə Yi ni kẽkẽ. Zəna wu-jɔ̀. Zəna á cìn kẽkẽ. 
1CO.16.14	Wɛ̀rhɛ́na kɔn gakó ǹdə́ sónó.
1CO.16.15	Da-byâ, à gwẽ̌ zhe kɔn rə̀dù à la ába byilu. Á yě bə̀ wɔ́ Esətəfanaasɛ ǹdə́ ń kɛ̀lɛ́ y lyì bí bə̀ wɔ́ Akəyi Kristə-lyì nã́yə́ə́; sə bə̀ nʼê sɛ̃ Kristə-lyì bí dwã bɛ́ nɛ ǹdə́ bə̀ wun gakó. 
1CO.16.16	Kɔn dɛ̀bɛ́ lyì bí bə̀myɛ́ dwí rí ǹdə́ lyì byɛ̀bɛ́ gakó bə̀ nʼê tó be bə̀ twĩ̀ mú gə nʼê byili ába, sʼá zwẽ bə̀ nyí ni.
1CO.16.17	À wu nyɛ̀ Esətəfanaasɛ ǹdə́ Forətunətuusi ǹdə́ Akəyikuusi gə́ tú à sõ mó yilə. Bə̀ sɛ̃ nɛ ǹdə ámyɛ̌ gə́ yʼâ mə̂ sʼá sɛ̃ nɛ nɛ́. 
1CO.16.18	Zhə̀nà, bə̀ zɔ à wu ni, bə zə ámyɛ wun ni. Á mə̂ sʼá nyɛ̀ lyì bí byɛ̀bɛ́ bə̀ wɔ́ èta mɔ́ dwí rí.
1CO.16.19	Azhi tənà y Kristə-lyì gùúlí nʼê ce ába. Akəlaasɛ ǹdə́ Pərishii, ǹdə́ Kristə-lyì bí bə̀ nʼê gùlí dwã bə̀ sõ mó gakó myɛ nʼê ce ába Cinu yil lé yilə. 
1CO.16.20	Kristə-lyì bí byɛ̀bɛ́ bə̀ ŋwɛ́nɛ́ nyɔ̀nɔ̀ mɔ́ gakó nʼê ce ába.
1CO.16.20	Cenə dwã, á kwə̀ə̀lè dwã náàcɛ̀nɛ́ ǹdə da-byâ ta.
1CO.16.21	Wɔ́ àmyɛ́ Pwəə à nʼâ ce ába ǹdə́ zɔ̀mà nɛ́ nyɛ̀bɛ́. Wɔ́ àmyɛ́ cìcì jɛ̃̀ è kɛ̃ nɛ.
1CO.16.22	Lò mɔ̀bɔ́ ǹ bə Cinu só, sə Yi zhìlì ǹ yò!
1CO.16.22	“Marana ta!” (Rə̀ kùr wɔ́: Cinu, bà!)
1CO.16.23	Cinu Yezu mà n cĩ́ bwəl á yó!
1CO.16.24	À só á gakó Yezu Kristə yilə.
2CO.1.1	Àmyɛ́ Pwəə à wɔ́ Yezu Kristə tùntúm ǹdə Yi gə́ nʼê yâl nɛ́. Wɔ́ àmyɛ́ ǹdə́ nə́ da-byǐ Timote nə́ rʼé kɛ̃ sɛ́bɛ́ rɛ́ tɛ̀bɛ́ nə́ la Yi gùlú w lyì bí bə̀ ŋwɛ́nɛ́ Kɔrɛ̃tɛ nɛ́ mɔ́ nɛ pɔ. È də̀ ámyɛ̌ dúdú yé. Wɔ́ ǹdə́ Yi lyì bí byɛ̀bɛ́ gakó bə̀ ŋwɛ́nɛ́ Akəyi tənà y púlə́púlə́ wẽ́ mó. 
2CO.1.2	Nə́ Da Yi ǹdə́ Cinu Yezu Kristə bʼa cĩ́ bwəl á yó, sə bə pə ába yə̀-zùlə́!
2CO.1.3	Bànà nə́ cèrhé nə́ Cinu Yezu Kristə Da Yi rí! Ń wɔ́ nə́ Da ǹdə́ nə́ Yi. Ń zhe wu-bɔ̀nɔ̀ dɛ̃´dɛ̃´. Ń nə́ ń pɛ nə́ba wu-jɔ̀ twéé twéé. 
2CO.1.4	Ń nə́ ń zal nə́ wun ni zwini dwí gakó wẽ́, mùnì ga nə́myɛ ŋwɛ̀nɛ́ nə́ zə lyì byɛ̀bɛ́ bə̀ ŋwɛ́nɛ́ zwini dwí gakó wẽ́ mó wun ni ǹdə́ wu-jɔ̀ w kɔ̀bɔ́ Yi nʼê pɛ nə́ba mɔ́. 
2CO.1.5	Nə́ rʼé nɛ wu-jɔ̀ dɛ̃´dɛ̃´ Kristə jàn yilə, ǹdə nə́ gə́ nʼé tó mo nə́ nwɛ̀nɛ̀ dɛ̃´dɛ̃´ nɛ́. 
2CO.1.6	Sə nə́ gə́ nʼé nwɛ̀nɛ̀ èta mɔ́, wɔ́ á wun ni zal ǹdʼá vwârh yilə. Nə́ gə́ nɔ wu-jɔ̀ mɔ́, wɔ́ mùnì ga nə́ zə ámyɛ wun ni, á ŋwɛ̀nɛ́ á pyɛ́nɛ́ á zhì kẽkẽ á nɔ̀nɔ̀ w wẽ́ ǹdə nə́myɛ ta. 
2CO.1.7	Nə́ yě náàcɛ̀nɛ́ bʼâ gə́ nʼá tó á nwɛ̀nɛ̀ mɔ́ ce, á bʼâ tó á nə wu-jɔ̀ w myɛ.
2CO.1.8	Da-byâ, nə́ rʼé yâl bʼâ lwar bə̀ nə́ nwɛ̀nɛ̀ dɛ̃´dɛ̃´ Azhi tənà y wa. Nɔ̀nɔ̀ w kɔ̀bɔ́ nə́ nɔ gàà mɔ́ yʼà du nə́ jàn. Nə́ yʼà nʼê bùl bə̀ nə́ mʼâ cì. 
2CO.1.9	Nə́ yʼâ nʼé bùl bə̀ bə̀ kɔ́ nə́ bùrsì bə̀ la nə́ba gu. Rə̀myɛ́ ce, nə́ yʼâ kʼé bə nə́ cìcì zhə̀n zhe yé. Wɔ́ Yi zhə̀n nə́ yʼâ zhe, bə̀ rə̀myɛ́ nʼê bwìrhì cùùrì. 
2CO.1.10	Wɔ́ rə̀myɛ́ rə̀ zwẽ nə́ba cu jɔ̃̀ w rə̀myɛ́ yi ní, sə rə̀ gwẽ̌ bʼa zwẽ nə́ba. Zhə̀nà, nə́ yě náàcɛ̀nɛ́ bə̀ rə̀ gwẽ̌ bʼa zwẽ nə́ba. 
2CO.1.11	Ámyɛ nʼá sɛ̃ nə́ba ǹdə́ Yi lwə̂l. Èta, lyì nánzhəzhɔ̌ Yi-co jàn yilə, Yi bʼa wɛ̀rhɛ́ nə́ba cɛ̀nɛ̀, sə nunə nánzhəzhɔ̌ mʼa tó rə̀myɛ́ dɛnnɛ bə ce Yi nə̀bán nə́ yilə.
2CO.1.12	Kɔn dɛ̀bɛ́ rə̀ nʼê pɛ nə́ba wu-nyɔ̃̀ mɔ́, wɔ́ nə́ gə́ pwèlè nə́ wun nə́ zə nə́ cìn lũ w wẽ́ ǹdə́ cɛ̀nɛ̀ ǹdə́ zhə̀n dɛ́ tɛ̀bɛ́ rə̀ nʼê shí Yi sono mó. Sə kɔn du, wɔ́ nə́ gə́ nʼé wɛ̀rhɛ́ èta ǹdʼámyɛ mɔ́. Rə̀myɛ́ wɔ́ Yi pɛnɛ́, sə è də̀ numbyíní surhə tum yé. 
2CO.1.13+2CO.1.14	Nə́ yə̀ kɔn dõ nə́ sábá wẽ́ kɛ̃ nə́ pə ába yé. Wɔ́ tɛ̀bɛ́ á nʼá kàrmə̀ á nyɛ̌ rə̀ kùr mó dúdú, sə à nʼâ bùl bʼâ mʼâ jʼá sú rə̀ gakó kùr náàcɛ̀nɛ́. Èlâsɛ̃´, á nyɛ̌ rə̀ kùr námpɔ́lɛ́, sə dɛ̃ rɛ́ tɛ̀bɛ́ Cinu Yezu ká ń bàn mɔ́ yùwə̀, á wun bʼa yə̀ nyɛ̀n ǹdə́ nə́ba, sə nə́myɛ wun bʼa yə̀ nyɛ̀n ǹdʼámyɛ.
2CO.1.15+2CO.1.16	Wɔ́ à gə́ yʼà yě rə̀myɛ́ pamparɛ̃ɛ̃ mɔ́ è ce à yʼà nʼâ yâl a jɛ̀rɛ̀ a tó á sono, sʼa zhì á sono a lyɛ̃ a vò Masɛdwanɛ; à gə shí gàà mɔ́, sʼa kʼa tó á sono, mùnì ga á wun kwɛrhɛ nə zə nyɛ̀n nə súlí, sə á sɛ̃ nɛ a lyɛ̃ a yí Zhide. 
2CO.1.17	À gə́ byili bʼà la rə̀myɛ́ wɔ̀rhɔ́ mɔ́, à yə̀ tɛ́rɛ́ a mʼa byili ri nà? Nà a gə gu à wẽ́ à la kɔn wɔ̀rhɔ́, a gə zɛ̃̀ a wɔ̀ bə̀ “ɔ̃̀ɔ̃̂”, a kʼa wɔ̀ bə̀ “ɔ̃́ʼɔ̃”, wɔ́ numbyíní pùbùlə̀ tum nà? 
2CO.1.18	Yi wɔ́ à zhə̀n-cí. Rə̀ cìcì yě bə̀ kɔn dɛ̀bɛ́ à byili mú də̀ wò à wò bə̀ “ɔ̃̀ɔ̃̂” a jʼa kʼa wɔ̀ bə̀ “ɔ̃́ʼɔ̃” myɛ yé. 
2CO.1.19	Àmyɛ́ ǹdə́ Shəlaasɛ ǹdə́ Timote gə́ bwə̀l Yi Byǐ Yezu Kristə yò w nə́ byili ába mó, rə̀ yə̀ “ɔ̃̀ɔ̃̂” yàl rə kʼa yə́yɛ́lɛ́ rə yə̀ “ɔ̃́ʼɔ̃” yé. Ń zɔ̀mà nɛ́ yàl “ɔ̃̀ɔ̃̂” twéé twéé yilə.
2CO.1.20	Zhə̀nà, Yezu zɔ̀mà nɛ́ wɔ́ “ɔ̃̀ɔ̃̂” Yi nyə́ né rə̀ bwəl mó gakó yilə. Wɔ́ ńmyɛ̌ dɛnnɛ nə́ rʼé tó né nə́ cèrhé Yi nə́ wɔ̀ bə̀: “Amɛ̀n”. 
2CO.1.21	Wɔ́ Yi cìcì rə̀ nʼê súlí nə́myɛ̌ ǹdʼámyɛ̌ ga jàn Kristə jàn yilə. Wɔ́ rə̀myɛ́ rə̀ cír nə́ba rə cĩ́ nə́ dúdú rə̀ cìcì yilə. 
2CO.1.22	Rə cĩ́ rə̀ myɔrhɔ nə́ yó, rə jɛ̀rɛ̀ rə ce rə̀ Eshirhə y nə́ wun ní wẽ́, rə mʼe byili bə̀ rə̀ bʼa pə nə́ba kɔn dɛ̀bɛ́ gakó rə̀ bwəl nə́ba rə̀ nyí mú.
2CO.1.23	Zhə̀n zhə̀nà, Yi wɔ́ à zhə̀n-cí. À gə gòm kɔma, sʼa cì! Wɔ́ à gə́ tʼâ yâl a zhìlì á wun ni mú è ce, à kʼa yə̀ kwɛ̃̀ a bə̀ Kɔrɛ̃tɛ yé. 
2CO.1.24	Á zhí Yi ni kẽkẽ, nə́ zɛ̃̀ nə́ rʼé yâl nə́ mù dwã nɛ ǹdʼába nə́ pyà á wu-nyɔ̃̀, sʼe də̀ yál nə́ rʼé yâl nə́ byili ába á Yi-ni-zhú mú gə́ mə̂ sə mə yə̀ nɛ́ yé.
2CO.2.1	Wɔ́ rə̀myɛ́ è ce, à gu à wẽ́ à kʼâ yə̀ á sõ tó, mùnì ga à bə̀kʼa zhìlì á wun ni kə́dò yé. 
2CO.2.2	Àmyɛ́ gə zhìlì á wun ni, wɔ́ mɔ̌ ń mà n pɛ̃ wu-nyɔ̃̀? Wɔ́ ámyɛ̌ byɛ̀bɛ́ à zhìlì á wun ni mú á yʼâ mə̂ sʼá pɛ̃ wu-nyɔ̃̀. 
2CO.2.3	Wɔ́ rə̀myɛ́ è ce, à byili ába sɛ́bɛ́ rɛ́ tɛ̀bɛ́ à jɛ̀rɛ̀ a kɛ̃ a pə ába mɔ́ wẽ́, bə̀ nyǐ à tʼâ yâl a bə̀ á sõ mùnì byɛ̀bɛ́ bə̀ yʼà mə̂ sə bə pɛ̃ wu-nyɔ̃̀ mɔ́ wun bə̀kʼa zhìlì yé. Zhə̀nà, à yě pamparɛ̃ɛ̃ bʼà wu gə nyɛ̀, ámyɛ wun bʼa yə̀ nyɛ̀n. 
2CO.2.4	Zhə̀nà, wɔ́ wu-zhìlù nánfɔ̀lɔ̀ ǹdə́ yə́-nàná à mʼa kɛ̃ sɛ́bɛ́ rɛ́ rə̀myɛ́, sʼe jà à yə̀ rɛ kɛ̃ à la mʼa zhìlì á wun ni yé. À kɛ̃ dɛ a pə ába mùnì á lwar bʼà só ába dɛ̃´dɛ̃´.
2CO.2.5	Lò mó mɔ̀bɔ́ ń ce wu-zhìlù w ŋwɛ́nɛ́ mɔ́, è də̀ à dúdú wu ni ń zhìlì yé. Wɔ́ á gakó. Sə à tʼâ yâl a wɔ̀ bə̀ wɔ́ á gakó á wun zhìlì yé. Wɔ́ á jàlà wun nə̀ zhìlì. 
2CO.2.6	Sə lyì nánzhəzhɔ̌ gə́ pɔ mɔ còrhò-tum mú, rə̀myɛ dúdú já. 
2CO.2.7	Rə̀myɛ́ ce, á mə̂ sʼá pɔ̃ sǔbri èlâsɛ̃´, sʼá cící mu. È gə də̀ rə̀myɛ́, ń wu gə zhìlì ò lyɛ̃ cɛ nɛ, ń wu wɔ̌ ò gɛ. 
2CO.2.8	Wɔ́ rə̀myɛ́ è ce à nʼâ lwə̀l ába, sʼá ce n lwar bʼâ só mo.
2CO.2.9	À kɛ̃ sɛ́bɛ́ rɛ́ a pə ába à la bʼa dwẽ́ ába, a nyǐ ǹdʼá gə bʼâ zwẽ kɔn dɛ̀bɛ́ gakó à byili ába mó. 
2CO.2.10	Mɔ̀bɔ́ á pɔ mɔ sǔbri mú, àmyɛ nʼâ pɛ mɔ sǔbri. À gə mə̂ sʼa pə sǔbri lò nè, à gə pɔ mɔ, wɔ́ ámyɛ̌ yil à pɔ mɔ sǔbri Kristə yé né. 
2CO.2.11	Èta mɔ́, Shətana tʼâ la bɔ̀l nɔ è zù nə́ bwə̂l w yé. Zhə̀nà, nə́ yě è surhə né gə́ wɔ́ nɛ́ náàcɛ̀nɛ́.
2CO.2.12	À gə́ yú Tərəwaasɛ à la Kristə yò-ècɔ̀nɔ̀ nyí rí bwə̂l mó, à pwírí Cinu yà ń pul sɔ́má n pɛ̃ mùnì a ŋwɛ̀nɛ́ a twĩ̀ gàà. 
2CO.2.13	Sə à gə́ yə̀ à da-byǐ Titi nɛ mɔ́ ce, à wu yə̀ nyɛ̀n yàl yé. Wɔ́ rə̀myɛ́ è ce a kʼa zhǐr gàà a vò Masɛdwanɛ.
2CO.2.14	Cèrhénə nə́ cèrhé Yi, bə̀ rə̀ tó Kristə mó ń jú bɛlɛ mɔ́ dɛnnɛ rə sɛ̃ nə́ba nə́ ŋwɛ́nɛ́ Kristə mó ńmyɛ̌ mə̀dù y kwã nɛ́ twéé twéé. Rə̀ nʼê tó nə́ dɛnnɛ rə ce ń pár lwar mɔ́ sáa jààsɛ́ gakó wə, ǹdə lwẽ́ nã́nyə̀nyɛ̀lɛ́ ta. 
2CO.2.15	Zhə̀nà, nə́ wɔ́ ǹdə lwẽ́ nã́nyə̀nyɛ̀lɛ́ ta Kristə nə́ ń pɛ Yi ni. Lwẽ́ dé rə̀myɛ́ wɔ́ byɛ̀bɛ́ Yi nʼê vwârh mɔ́ ǹdə́ byɛ̀bɛ́ bə̀ yò nʼô yâl o zhìlì mú yilə. 
2CO.2.16	Sə lwẽ́ dé rə̀myɛ́ mɔ́ wɔ́ cu lwẽ́, rə̀ nʼê twí ǹdə́ cu byɛ̀bɛ́ bə̀ yò nʼô zhìlì mú yilə. Rə zɛ̃̀ rə̀ wɔ́ nyǔ lwẽ́ rə̀ nʼê pɛ nyǔ byɛ̀bɛ́ Yi nʼê vwârh mɔ́ nɛ. Sə è nə wɔ́ mɔ̌ ń wɔ̌ ń mà n twĩ̀ tum dí rə̀myɛ́? 
2CO.2.17	Nə́myɛ̌ də̀ ǹdə lyì nánzhəzhɔ̌ byɛ̀bɛ́ bə̀ nʼê zə Yi zɔ̀mɛ̀ rɛ́ bə̀ dɔ̌l mɔ́ ta yé. Nə́myɛ̌ wɔ́ Yi rə̀ twĩ̀ nə́ba nə́ rʼé byili rə̀ zɔ̀mɛ̀ rɛ́ ǹdə́ wu-põ rə̀ yé né, Kristə jàn yilə.
2CO.3.1	Nə́ gə́ zɔ̀m èta mɔ́, á zɛ̃̀ á nʼá bùl bə̀ wɔ́ nə́ cìn nə́ kʼé ji kùr nə́ rʼé zhẽ̌ dɛ̃̌ náá etəra? Ráá nə́ mə̂ sə nə́ zə sábá nə́ bʼě byili ába mùnì ga á lwar bə̀ nə́ wɔ́ Kristə tùntúmə́, ráá ámyɛ mə̂ sʼá pə nə́ba sábá mùnì ga lyì bí lwar bə́ nə́ wɔ́ Kristə tùntúmə́, ǹdə lyì jàlà gə́ nʼê wɛ̀rhɛ́ nɛ́? 
2CO.3.2	Wɔ́ ámyɛ̌ cìcì á wɔ́ nə́ sɛ́bɛ́, rə̀ kɛ̃ nə́ wun ní wẽ́; lyì bí gakó wɔ̌ bə̀ lwar rə̀ párá bə kàrmə̀. 
2CO.3.3	Bə̀ lwar pamparɛ̃ɛ̃ bʼâ wɔ́ sɛ́bɛ́ Kristə cìcì kɛ̃ nə́ zə nə́ mʼé bà, sə è də̀ numbyíní è kɛ̃ sɛ́bɛ́ rɛ́ rə̀myɛ́ zɔ̀mà nɛ́ yé. Wɔ́ Yi nã́nyì y Eshirhə y è kɛ̃ nɛ. Nə̀ yə̀ kɛ̃ nə́kuuli yó yé. Wɔ́ numbyínsi wun wẽ́ nə̀ kɛ̃ nɛ́.
2CO.3.4	Nə́ rʼé tó Kristə dɛnnɛ nə́ zɔ̀m èta ǹdə́ zhə̀n dɛ́ tɛ̀bɛ́ nə́ zhe ǹdə́ Yi mú. 
2CO.3.5	È də̀ búl nə́ rʼé bùl bə̀ nə́ wɔ̌ kɔn nə́ la wɔ̀rhɔ́ ǹdə́ nə́ sə̀pwà jàn yé. Nə́ ŋwɔ̀nɔ́ w wɔ́ Yi sõ ò nʼô shí ní, 
2CO.3.6	bə̀ wɔ́ rə̀myɛ́ rə̀ ce nə́ ŋwɛ̀nɛ́ nə́ jǐrh rə̀ tùntùnnə̀ nə́ rʼé bwə̀l dɔbrɛ́ nándùl lé nyí rí nə́ byili. Dɔbrɛ́ nándùl lé rə̀myɛ́ nʼê shí Eshirhə náàcɛ̀nɛ́ sõ. Rə̀ tʼâ shí nyə́ né nə̀ kɛ̃ nə́kuulí yó mó wẽ́ yé. Nyə́ né nə̀ kɛ̃ mɔ́ nʼê zə cu nə̀ twí, sə Eshirhə y nʼê pɛ nyǔ.
2CO.3.7	Muyiisi yà ń nə́ ń bwə̀l nyə́ né zɔ̀mà nɛ́ nə̀ kɛ̃ nə́kuulí yó mó, sə nə̀ yʼà nʼê zə cu nə̀ twí. Ǹdə́ rə̀myɛ́ ga, tum dí rə̀myɛ́ mɔ́ yʼà nʼê byili Yi zùwə́ yə́. Rə̀ zùwə́ y èmyɛ́ yʼà nʼê ce Muyiisi yé y jə́jɛ̀mɛ́. Rə̀myɛ́ ce, Esərayɛl lyì bí yʼà kʼê kwàl ń yé y bə̀ nʼê nyǐ yé. È jə́jɔ̀mɔ́ mɔ́ jʼà yʼà tʼâ dɛnɛ yé, 
2CO.3.8	sə zùwə́ y kɛ̀bɛ́ Eshirhə náàcɛ̀nɛ́ tum dí nʼê pɛ mɔ́ já dɛ̃´dɛ̃´ du. 
2CO.3.9	Nyə́ né nyɛ̀bɛ́ nə̀ yʼà nʼê zə cu nə̀ twí mú bwə̂l e byili mú gə yʼà nʼê ce nə̀ bwə̀lnə̀ mó nə zùwə́, sə́ nyǐ Eshirhə y è nʼê ce nə́ kʼé bə dwə́ə́re zhe mó bwə̀lnə̀ bé nə zùwə́ nánfɔ̀lɔ̀ du. 
2CO.3.10	Zùwə́ y kɛ̀bɛ́ è ŋwɛ́nɛ́ èlâsɛ̃´ mɔ́ du shãã ga nyâ yá. Rə̀myɛ́ ce shãã ga nyâ y kʼê bə kùr zhe yé. 
2CO.3.11	Kɔn dɛ̀bɛ́ rə̀ tʼâ dɛnɛ rə̀ mʼê jé mó gə zhe zùwə́, sə́ nyǐ tɛ̀bɛ́ rə̀ jʼâ ŋwɛ́nɛ́ gaga mɔ́ zhe zùwə́ du.
2CO.3.12	Nə́ gə́ nʼé dɛ̃̀ Yi nyì-bwelé y pyǐrh mó ce nə́ zhe wu-jɔ̀. 
2CO.3.13	Nə́ tʼâ wɛ̀rhɛ́ ǹdə Muyiisi ta yé. Ń yà ń nə́ ń zə kàmə̀-jɛ̃̀ ń mə́ ń círhí ń yé ne, mùnì ga Esərayɛl lyì bí bə̀kʼa nə ń yé y jə́jɔ̀mɔ́ mɔ́ gə́ la nɛ́ zhɔ̌ yé, e jʼà tʼâ dɛnɛ yé. 
2CO.3.14	Sə bə̀ surhə né yʼà pyi. Zà zà myɛ gwẽ̌ wɔ́ èta. Bə̀ gə nʼê kàrmə̀ dɔbrɛ́ nándwə́l lé sɛ́bɛ́ rɛ́, kàmə̀-jɛ̃̀ y èmyɛ́ cìcì mú nʼê pyi bə̀ surhə né. Lò mɔ̀bɔ́ ń zù Kristə, wɔ́ ńmyɛ̌ dúdú surhə né kàmə̀-jɛ̃̀ y èmyɛ́ tʼâ pyi yé.
2CO.3.15	Zà zà gwẽ̌, bə̀ gə nʼê kàrmə̀ Muyiisi sábá nɛ́, kàmə̀-jɛ̃̀ gwẽ̌ nʼê pyi bə̀ wun ní. 
2CO.3.16	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Lò mɔ̀bɔ́ ǹ pyìrhí ǹ wu ń zù Cinu, kàmə̀-jɛ̃̀ y nʼê púrə́.” 
2CO.3.17	Nyɔ̀nɔ̀, bə̀ gə wò bə̀ Cinu, wɔ́ ń Eshirhə y yò bə̀ nʼê zɔ̀mà, sə Cinu Eshirhə y gə ŋwɛ́nɛ́ mə̀gã̌, cìn-cìnú ŋwɛ́nɛ́ gàà. 
2CO.3.18	Nə́myɛ̌ byɛ̀bɛ́ gakó kàmə̀-jɛ̃̀ y yə̀ nə́ yésé ne círhí mú, nə́ rʼé nɛ Cinu zùwə́ y ǹdə lò gə́ nə́ ń nyǐ ń cìn zhèzhé wẽ́ ta. Ńmyɛ̌ mɔ̀bɔ́ ń wɔ́ Eshirhə mó ce nə́ rʼé nɛ zùwə́ dɛ̃´dɛ̃´. Èta, nə́ zɛ̃̀ nə́ nyɛrhɛ ń cìcì.
2CO.4.1	Wɔ́ Yi gə́ wɔ́ nɔ̀nɔ̀-dǔr cə́bal mɔ́ è ce rə pə nə́ba tum dí rə̀myɛ́. Rə̀myɛ́ yilə, nə́ wun tʼâ gɛ yé. 
2CO.4.2	Nə́ zhɔ̃̀ tùntwə̃̀ə̃̀ né nyɛ̀bɛ́ gakó nə̀ wɔ́ cìzhìl nyə̀ná bə̀ nʼê shèè bə̀ twĩ̀ mú. Nə́ tʼá wɛ̀rhɛ́ yǔyǔ yé, nə́ tʼá lyə́r Yi zɔ̀mɛ̀ rɛ́ rə̀ gùlí kɔma nɛ yé. Nə́myɛ̌ gaga mɔ́ nʼé byili rə̀ zhə̀n dɛ́ pamparɛ̃ɛ̃, mùnì ga lò gakó tó ń wu-cəl lé dɛnnɛ n lwar bə̀ nə́ wɔ́ zhə̀n-cìnə́ Yi yé né. 
2CO.4.3	Sə yò-ècɔ̀nɔ̀ nyí rí nə́ rʼé bwə̀l mó gə shèè, wɔ́ lyì byɛ̀bɛ́ bə̀ yò la zhìlù mú yil rə̀ shèè. 
2CO.4.4	Bə̀ yə̀ Yi ni zhí yé, bə̀ lũ w kɔ̀bɔ́ lwɛlɛ cə́bal mɔ́ pyi bə̀ surhə né, bə zɛ̃̀ bə̀ kʼê bə yò-ècɔ̀nɔ̀ nyí rí pwẽ̀ dé nɛ yé. Yò-ècɔ̀nɔ̀ nyí rí rə̀myɛ́ nʼê byili Kristə mó ń wɔ́ Yi nyɔrhɔ mɔ́ zùwə́ yə́. 
2CO.4.5	Nə́myɛ̌ də̀ nə́ cìcì yò nə́ rʼé bwə̀l nə́ byili yé. Wɔ́ Yezu Kristə ń wɔ́ Cinu mú nə́ rʼé bwə̀lə̀. Nə́myɛ̌ zɛ̃̀ nə́ rʼé byili bə̀ nə́ wɔ́ á tùntùnnə̀ ńmyɛ̌ yil yilə. 
2CO.4.6	Yi rí tɛ̀bɛ́ rə̀ wò bə̀ pwẽ̀ yə̂r cə-byṹ wẽ́ mó, wɔ́ rə̀myɛ́ cìcì rə̀ zə rə̀ pwẽ̀ dé rə yə̂r nə́ wun ní, rə ce nə́ wɔ̌ nə́ rʼé nɛ rə̀ zùwə́ y è nʼê jə́jɛ̀mɛ́ Kristə yé-zwã̌ w mɔ́.
2CO.4.7	Sə nə́myɛ̌ byɛ̀bɛ́ nə́ zhe Yi pɛnɛ́ y nánfwɛ̀lɛ̀ y èmyɛ́ mɔ́, nə́ nyɛ̌ ǹdə dɔ nə̀zhẽ̌ ta Yi co rə̀ pɛnɛ́ y nə́ wẽ́, rə mʼe byili bə̀ wɔ́ rə̀ jàn dɛ́ nánfɔ̀lɔ̀ w ò ŋwɛ́nɛ́ ǹdə́ nə́ba, sə è də̀ nə́ sə̀pwà jàn yé. 
2CO.4.8	Lyì bí nʼê jí zùùrì dwí gakó ǹdə́ nə́ba, sə bə̀ tʼâ ŋwɛ̀nɛ́ nə́ba yé. Yò-cə̀ə̀lè nʼê zal nə́ba, sə nə́ wun tʼâ gɛ yé. 
2CO.4.9	Bə̀ nʼê nwɛ̀nɛ̀ nə́ba, sə Yi tʼâ yẽ̌ nə́ba yé. Bə̀ nʼê zal nə́ba bə̀ fwàl tɛ̃´, sə rə̀myɛ́ tʼâ gwi nə́ba yé. 
2CO.4.10	Yezu cu mú nɔ̀nɔ̀ w dɛ̃ nə́ba nə́ mʼé zhə̀l twéé twéé, mùnì bə nə ń nyǔ mú myɛ nə́ yala nɛ́ wẽ́. 
2CO.4.11	Nə́ ŋwɛ́nɛ́ lũ ní, sə ǹdə́ rə̀myɛ́ ga, nə́ nyɛ̌ ǹdə wɔ́ cu nyí ni nə́ zhǐ ní dɛ̃ gakó Yezu yil ta. Kɔn wɔ́ èta mùnì ga bə ŋwɛ̀nɛ́ bə nə ń nyǔ mú myɛ nə́ yala nɛ́ nə̀ la cú mú wẽ́. 
2CO.4.12	Èta, cu mú nʼê twĩ̀ mə̀ tum nə́myɛ̌ wẽ́; nyǔ mú zɛ̃̀ mə̀ nʼê twĩ̀ mə̀ tum ámyɛ̌ wẽ́.
2CO.4.13	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “À zwẽ nyí. Wɔ́ rə̀myɛ́ yil à zɔ̀m.” Nə́myɛ wɔ́ èta. Nə́ rʼé zwẽ nyí. Wɔ́ rə̀myɛ́ yil nə́ rʼé zɔ̀mà. 
2CO.4.14	Zhə̀nà, nə́ yě bə̀ mɔ̀bɔ́ ń bwìrhì Cinu Yezu mú mà n súlí n bwìrhì nə́myɛ, sə nə́myɛ̌ ǹdʼámyɛ̌ ga bʼâ du nə́ zhì Yezu yala nɛ. 
2CO.4.15	Wɔ́ ámyɛ̌ yil rə̀myɛ́ gakó la wɔ̀rhɔ́, mùnì ga Yi yò-ècɔ̀nɔ̀ w jʼâ nʼô yí lyì nánjə̀jóló. Èta, á mʼâ yə̀ nánzhəzhɔ̌ á mù dwã nɛ á ce Yi nə̀báná, sʼá cèrhé re.
2CO.4.16	Wɔ́ rə̀myɛ́ è ce, nə́ wun tʼâ gɛ gaga yé. Bá nə́ yala nɛ́ jàn dɛ́ gə nʼê bɔ̀ námpɔ́lɛ́ námpɔ́lɛ́ myɛ, nə́ yě nə́ wẽ́ bə̀ nə́ yò nʼô kwɛrhɛ ǹdə́ Yi twéé twéé. 
2CO.4.17	Zhə̀nà, èlâsɛ̃´ mɔ́, nɔ̀nɔ̀ zhe nə́ba námpɔ́lɛ́, sə ò tʼâ la dɔnɔ yé. Nɔ̀nɔ̀ w òmyɛ́ bʼa ce nə́ nə zùwə́ nánfɔ̀lɔ̀ è tʼâ la zhɔ̌, sə zùwə́ y nə́ la nɔ mɔ́ bʼa dwini nɔ̀nɔ̀ w kɔ̀bɔ́ nə́ rʼé nwɛ̀nɛ̀ èlâsɛ̃´ mɔ́ dɛ̃´dɛ̃´. 
2CO.4.18	Nə́myɛ̌ tʼá pyà kɔn dɛ̀bɛ́ yírhə́ wɔ̌ nə̀ nɛ yé. Wɔ́ dɛ̀bɛ́ yírhə́ wàr nə̀ nɛ mɔ́ nə́ rʼé pyà, bə̀ dɛ̀bɛ́ yírhə́ nə mɔ́ bəbwâ cɔ̌ yé, sə dɛ̀bɛ́ yírhə́ bə nɛ mɔ́ tʼâ cɔ̀ gaga yé.
2CO.5.1	Nə́ yě myɛ bə̀ nə́ cɛ yó yala nɛ́ nyɛ̌ ǹdə wɔ́ kòrhó wẽ́ nə́ ŋwɛ́nɛ́ ta. Nə́ yě bə̀, kòrhó w òmyɛ́ gə cɔ̀ myɛ, Yi cìcì lù jì rə cĩ́ nə́ba dɛ̃̌ Arəzana wa, sə jì y èmyɛ́ tʼâ la wǔr gaga yé, bə̀ è də̀ numbyínsi jɛ̃̀ tum yé. 
2CO.5.2	Wɔ́ rə̀myɛ́ è ce, nə́ rʼé kúrh nə́ yala nɛ́ nə̀ wɔ́ kòrhó w mɔ́ wẽ́, nə́ rʼé yâl ǹdə́ nə́ wun gakó nə́ zù nə́ jì y Arəzana w mɔ́ ǹdə kàmə̀-zwǐ ta. 
2CO.5.3	Bə̀ nə́ gə zù jì y èmyɛ́ ǹdə kàmə̀-zwǐ ta, nə́ kʼé tʼá la nánlwə̀rh yál Yi yé né yé.
2CO.5.4	Zhə̀nà, nə́ gə́ ŋwɛ́nɛ́ nə́ cɛ yó kòrhó w wẽ́ mó ce, nə́ wun zhìlì, nə́ rʼé kúrh ǹdə wɔ́ zhĩĩ tɛ̀bɛ́ rə̀ dùm nə́ zhĩ ta. Sə rə̀myɛ́ tʼâ yâl e byili bə̀ nə́ rʼé yâl nə́ dùr nə́ yẽ̌ nə́ cɛ yó yala nɛ́ nɛ yé. Wɔ́ yál nə́ rʼé yâl nə́ zù Arəzana yala nɛ́ ǹdə kàmə̀-zwǐ ta, mùnì ga nə́ yala nɛ́ nə̀ rʼê cì mú zù nyǔ mú mə̀ tʼâ la zhɔ̌ mɔ́ wẽ́. 
2CO.5.5	Wɔ́ Yi cìcì rə̀ kwɛrhɛ nə́ba rə ce nə́ rʼé dɛ̃̀ kɔn dɛ́ rə̀myɛ́ mɔ́, rə ce rə̀ Eshirhə y só nə́ yó wə. Wɔ́ èmyɛ́ è ce nə́ yě bə̀ nə́ bʼâ nə kɔn dɛ́ dɛ̀bɛ́ gakó Yi byili bə̀ rə̀ la nə́ba pɔ mɔ́.
2CO.5.6	Wɔ́ rə̀myɛ́ è ce, nə́ zhǐ kẽkẽ ǹdə́ wu-jɔ̀ twéé twéé. Nə́ yě bə̀, nə́ gə́ gwẽ̌ ŋwɛ́nɛ́ ǹdə́ nə́ yala nɛ́ mɔ́, nə́ gwẽ̌ tɛ̀nɛ́ Cinu sõ yé. 
2CO.5.7	Sə wɔ́ nə́ Yi-ni-zhú mú yil nə́ ŋwɛ́nɛ́, è də̀ nə́ yírhə́ nə̀ nə kɔn yil yé. 
2CO.5.8	Zhə̀nà, nə́ zhǐ kẽkẽ ǹdə́ wu-jɔ̀, sə tɛ̀bɛ́ nə́ yʼâ mʼâ swéné du mú, wɔ́ nə́ gə yʼâ zhǐr nə́ yẽ̌ nə́ cɛ yó yala nɛ́ nɛ, nə́ vò nə́ jòm Cinu yala nɛ, rə̀myɛ́ yʼà cɔ̃̀. 
2CO.5.9	Sə ǹdə́ rə̀myɛ́ ga, nə́ gə ŋwɛ́nɛ́ ǹdə́ nə́ yala nɛ́ myɛ, ráá nə́ gə zhǐr nə́ yẽ̌ ne myɛ, nə́myɛ̌ wírí nə́ tùntwĩ̀ĩ̀ sú Cinu yírh, wɔ́ rə̀myɛ́ nə́ rʼé pyà du. 
2CO.5.10	Lò ǹ gə wɛ̀rhɛ́ cɛ̀nɛ̀ ráá lwɛlɛ ǹdə́ ǹ cɛ yó yala nɛ́ ǹdə́ ǹ gwẽ̌ ŋwɛ́nɛ́ lũ ní myɛ, kɔn wɔ́ nyɔ́ɔ́ bə̀ nə́ gakó zhǐ Kristə yé né, n bùr nə́ bùrsì. Rə̀myɛ́ yó, lò gakó bʼâ nə tɛ̀bɛ́ rə̀ mə̂ dwã ǹdə́ ǹ tùntwə̃̀ə̃̀ né mó.
2CO.5.11	Bə̀ gə wò bə̀ lò nə́ ń nyàm Cinu, nə́myɛ̌ yě zɔ̀mɛ̀ rɛ́ rə̀myɛ́ mɔ́ gə́ nʼê yâl rə wɔ̀ nɛ́. Wɔ́ rə̀myɛ́ è ce nə́ rʼé ce jàn nɛ́ nə́ byili lyì bí ni mùnì ga bə nyɛ̀ɛ̀ nə́ zɔ̀mà nɛ́ kùrə̀. Yi yě nə́ gə́ wɔ́ nɛ́ pamparɛ̃ɛ̃, sə à nʼâ bùl bʼâmyɛ yě à gə́ wɔ́ nɛ́ mɔ́ pamparɛ̃ɛ̃. 
2CO.5.12	È də̀ yál nə́ kʼé nʼé yâl nə́ zhẽ̌ nə́ cìn dɛ̃̌ á yé né yé. Wɔ́ sɔ́má nə́ rʼé yâl nə́ pul nə́ pə ába, mùnì ga á wun yə̀ nyɛ̀n ǹdə́ nə́ba. Èta, á bʼâ ŋwɛ̀nɛ́ á lyár byɛ̀bɛ́ bə̀ nʼê zhẽ̌ bə̀ cìn dɛ̃̌ wẽ̀ dé tɛ̀bɛ́ numbyínsi yírhə́ nə mɔ́ yilə, bə̀ twə́r jʼà tɛ̀nɛ́ ǹdə́ tɛ̀bɛ́ rə̀ wɔ wu w wẽ́ mó. 
2CO.5.13	Nə́myɛ̌ gə wɔ́ ǹdə nyə̀nyə̀rh ta myɛ, wɔ́ Yi yilə, sə nə́ gə zhe surhə, wɔ́ ámyɛ̌ yilə. 
2CO.5.14	Kristə sónó w cǐ nə́ba, bə̀ nə́ yě pamparɛ̃ɛ̃ bə̀ lò mə̀dù cù lyì bí gakó yilə, sə rə̀myɛ́ nʼê byili bə̀ bə̀ gakó tó mo bə cì. 
2CO.5.15	Ń cù lyì bí gakó yilə, mùnì ga byɛ̀bɛ́ bə̀ ŋwɛ́nɛ́ mɔ́ bə̀kʼa kʼe yə̀ nɛ́ bə̀ cìn yil yé, sə bə yə̀ nɛ́ mɔ̀bɔ́ ń cù n ká n bwìrhì bə̀ yil mó yilə.
2CO.5.16	Wɔ́ rə̀myɛ́ è ce, nə́ kʼé tʼá nyǐ lò lò ǹdə́ numbyíní surhə yé. Nə́ gə yʼâ nʼé nyǐ Kristə shãã ga èta myɛ, èlâsɛ̃´, nə́ kʼé tʼá nyǐ mu ǹdə nə́ gə́ yě né yé. 
2CO.5.17	Èta, lò mɔ̀bɔ́ ń zù Kristə, ń jǐrh lyì-dùl. Tùntwə̃̀ə̃̀ nándwə́lə́ né jé; e jǐrh tùntwə̃̀ə̃̀ nándùlə̀ nə̀ ŋwɛ́nɛ́. 
2CO.5.18	Sə rə̀myɛ́ gakó wɔ́ Yi sõ rə̀ nʼê shí ní, rə̀myɛ́ rə̀ kwɛrhɛ nə́ yò ǹdə́ rə̀ cìcì Yezu Kristə jàn yilə, sə rə̀ pɔ nə́ba nyí bə̀ nə́ bwə̂l nə́ byili lyì bí dwã bɛ́ nɛ, bə̀ rə̀ nʼê yâl rə kwɛrhɛ bə̀ yò ǹdə́ rə̀ cìcì. 
2CO.5.19	Yi kwɛrhɛ lũ w lyì bí yò ǹdə́ rə̀ cìcì Kristə jàn yilə, rə zə bə̀ dwə́ə́ré rə cɛ̃´ bɛ. Sə rə̀ pɔ rə̀ zɔ̀mɛ̀ rɛ́ nə́myɛ̌ nɛ bə̀ nə́ bwə̂l nə́ byili lyì bí ni, bə̀ rə̀ nʼê yâl rə kwɛrhɛ bə̀ yò ǹdə́ rə̀ cìcì.
2CO.5.20	Zhə̀n zhə̀nà, nə́myɛ̌ wɔ́ Kristə nyì-zwennə. Wɔ́ Yi rə̀ tó nə́ dɛnnɛ rə̀ nʼê lwə̀l ába dɛ̃´dɛ̃´ Kristə yil lé yilə: yẽ̌nə rə kwɛrhɛ á yò ǹdə́ rə̀ cìcì. 
2CO.5.21	Kristə yə̀ yə̀-bəlɔ̀lɔ́ wɛ̀rhɛ́ gaga yé, sə Yi zwẽ nə́ yə̀-bəlwàálɛ́ rə cĩ́ ń yó wə, mùnì ga rə tó ń dɛnnɛ rə ce nə́ bə̀kʼá kʼé zə dwə́ə́re yé.
2CO.6.1	Nə́myɛ̌ byɛ̀bɛ́ nə́ rʼé tó Yi ni nə́ twĩ̀ mú nʼé lwə̀l ába: bə̀kʼá shɛ̀nɛ́ pansɛ́ Yi pɔ ába mɔ́ yə̀ nánfò yé. 
2CO.6.2	Bə̀ kɛ̃ Yi zɔ̀mɛ̀ rɛ́ sɛ́bɛ́ ré wẽ́ bə̀ Yi wòwə̀:
2CO.6.2	“Yi rí tɛ̀bɛ́ à só mó gə́ tú e yí, à zwẽ ǹ lwə̂l mó;
2CO.6.2	vwârh mɔ́ dɛ̃ rɛ́ gə́ tú e yí, à tú a sɛ̃ mɔ́.”
2CO.6.2	Nyǐnə, yi rí yúwə́; nyǐnə, dɛ̃ rɛ́ tɛ̀bɛ́ á mə̂ sʼá nə vwârh mɔ́ yúwə́.
2CO.6.3	Nə́ rʼé dɛ̃̀ nə́ cìnə̀, mùnì ga lò lò bə̀ká ń tu tɛ̃´, bə zɛ̃̀ bə tó rə̀myɛ́ dɛnnɛ bə zɔ̀m nə́ sõ nə́ tum dí shò-kwã nɛ́ yé. 
2CO.6.4	Nə́ rʼé byili kɔn gakó wẽ́ bə̀ nə́ wɔ́ Yi tùntùnnə̀. Nə́ rʼé pyɛ́nɛ́ nə́ cìn yò-cə̀ə̀lè ǹdə́ zwini ǹdə́ nɔ̀nɔ̀ dwí gakó wẽ́. 
2CO.6.5	Bə̀ nʼê mà nə́ba; bə̀ nʼê ce nə́ba byə̀nə́-jù wə̀; bə́ nʼê ce lyì bí zɛ̃̀ búlə́ ne ǹdə́ nə́ba; bə̀ nʼê ce nə́ twĩ̀ tùm-kùlə̀; nə́ tʼá dɛ̀ɛ̀ nə́ swí yé; nə́ tʼá jí nə́ swí yé. 
2CO.6.6	Nə́ wɔ́ wu-põ cìnə́; nə́ yě Yi zhə̀n dɛ́; nə́ zhe cìn-pyɔ́nɔ́; nə́ zhe wu-bɔ̀nɔ̀; Eshirhə náàcɛ̀nɛ́ ŋwɛ́nɛ́ ǹdə́ nə́ba; nə́ zhe sónó zhə̀n zhə̀nà. 
2CO.6.7	Yi nʼê pɛ nə́ba jàn nə́ mʼé bwə̀l zhə̀n dé nə́ byili. Cángá nyə̀ná nɛ́ nə̀ wɔ́ nə́ búlə́ wẽ̀ nə́ mʼé bwí nə́ jʼâ mʼé cə̀r nə́ cìn yé ne. 
2CO.6.8	Bə̀ nʼê cèrhé nə́ba, bə̀ jʼà nʼê ce nə́ba cìzhìlə̀. Bə̀ nʼê zɔ̀m nə́ yil náàcɛ̀nɛ́, bə̀ jʼà nʼê zhìlì nə́ yilə. Bə̀ nʼê nyǐ nə́ba ǹdə kɔ̀mdɛ̀ ta, e jà wɔ́ zhə̀n nə́ rʼé zɔ̀mà. 
2CO.6.9	Bə̀ nʼê wɛ̀rhɛ́ ǹdə bə̀ yə̀l nə́ pár ta, lyì bí gakó jʼà yě nə́ pár náàcɛ̀nɛ́. Bə̀ nʼê nyǐ nə́ba ǹdə cùùrì ta, nə́ jʼâ yə̀ cì yé. Bə̀ pɔ nə́ba còrhò-tum, sə bə̀ yə̀ nə́ba gwi yé. 
2CO.6.10	Bə̀ nʼê nyǐ nə́ba ǹdə lyì byɛ̀bɛ́ bə̀ wun zhìlì ta, nə́ wun jʼà nyɛ̀ twéé twéé. Bə̀ nʼê nyǐ nə́ba ǹdə nə̀mwà ta, e jà lyì nánzhəzhɔ̌ tó nə́ dɛnnɛ bə jǐrh nə̀cɛ̀nà. Bə̀ nʼê nyǐ nə́ba ǹdə nə́ bə kaka zhe ta, e jà nə́ zhe kɔn gakó.
2CO.6.11	Da-byâ Kɔrɛ̃tɛ lyì, nə́ pul nə́ wun nə́ zɔ̀m ǹdʼába pamparɛ̃ɛ̃. 
2CO.6.12	Nə́ yə̀ kaka shèè nə́ wẽ́ yé. Wɔ́ ámyɛ̌ á yə̀ á wun ní pul ǹdə́ nə́ba yé. 
2CO.6.13	À nʼâ zɔ̀m ǹdʼába ǹdə lò gə́ nə́ ń zɔ̀m ǹdə́ ń byâ nɛ́. Wɛ̀rhɛ́na ǹdə nə́myɛ ta: pulnə á wun ní pamparɛ̃ɛ̃ ǹdə́ nə́ba.
2CO.6.14	Á bə̀kʼá tó lyì byɛ̀bɛ́ bə̀ yə̀ Yi ni zhí ni á wɛ̀rhɛ́ ǹdə bə̀ ta yé. Kɔn dɛ̀bɛ́ rə̀ wɔ́ cángá ǹdə́ dɛ̀bɛ́ rə̀ də̀ cángá wɔ̌ rə̀ bʼa tó dwã? Pwẽ̀ ǹdə́ cə-byín wɔ̌ rə̀ zhə̀l ǹdə́ dwã? 
2CO.6.15	Kristə ǹdə́ Shətana nyí wɔ̌ è mʼa yə̀ rə̀dù? Ráá lò mɔ̀bɔ́ ń zù Kristə ǹdə́ mɔ̀bɔ́ ń yə̀ Kristə zwì tùntwĩ̀ĩ̀ wɔ̌ è yàl rə̀dù? 
2CO.6.16	Yi jì y ǹdə́ wẽ̀ tɛ̀bɛ́ rə̀ də̀ Yi mú jààsɛ́ wɔ̌ è yàl rə̀dù? Nə́myɛ̌ wɔ́ Yi nã́nyì y jì. Yi cìcì wòwə̀:
2CO.6.16	“À bʼa yə̀ nɛ́ ǹdə́ bɛ a tó be à nʼâ zhə̀lə̀,
2CO.6.16	a yə̀ bə̀ Yi, sə bə̀ mʼa yə̀ à lyì.”
2CO.6.17	Wɔ́ rə̀myɛ́ yil Cinu kə́ n wɔ̀:
2CO.6.17	“Dunə á yẽ̌ be, á vò á jòm kwã nɛ́.
2CO.6.17	Á bə̀kʼá dwə̀rh kɔn dɛ̀bɛ́ rə̀ zhe jìmdì yé.
2CO.6.17	Rə̀myɛ́ yi ní, à mʼa zwẽ ába.
2CO.6.18	À mʼa yə̀ á Da,
2CO.6.18	sə ámyɛ mʼâ yə̀ à byâ ǹdə́ à bə̀kwá.
2CO.6.18	Wɔ́ Cinu jàn-bə-swɛ̃´-zhe cə́bal mɔ́ ń zɔ̀m èta.”
2CO.7.1	À lyì nántwə̂rh, nyə́ né nyɛ̀bɛ́ Yi bwəl èta mɔ́ gakó zhe kùr nə́ yilə. Wɔ́ rə̀myɛ́ è ce, nə́ mə̂ sə nə́ kwɛrhɛ kɔn dɛ̀bɛ́ gakó rə̀ nʼê pɛ jìmdì nə́ yala nɛ́ ǹdə́ nə́ ywə́lsé ne mó yò ǹdə́ Yi, sə nə́ zɛ̃̀ nə́ ce jàn nɛ́ nə́ yə̀ náàcɛ̀nà námpúm nə́ wɛ̀rhɛ́ Yi pùbùlə̀.
2CO.7.2	Pulnə á wun ní ǹdə́ nə́ba, bə̀ nə́ yə̀ lò lò gwar yé, nə́ yə̀ lò lò Yi-ni-zhú cɔ̀ yé, nə́ yə̀ lò lò kɔn zwẽ nə́ jí yé. 
2CO.7.3	À tʼâ zɔ̀m èta à la mʼa cĩ́ yò á yó w yé. À jɛ̀rɛ̀ a byili bə̀ nyǐ nə́ só ába dɛ̃´dɛ̃´; è gə wɔ́ cu myɛ, nə́ ŋwɛ́nɛ́ ǹdə́ dwã; è gə də̀ cu myɛ, nə́ ŋwɛ́nɛ́ ǹdə́ dwã twéé twéé. 
2CO.7.4	À zhe á zhə̀n námpúm; à só á yò dɛ̃´dɛ̃´. À wu zɔ kẽkẽ; à wu nyɛ̀ dɛ̃´dɛ̃´ nə́ yò-cə̀ə̀lè ga yírh wə.
2CO.7.5	Zhə̀nà, nə́ gə́ tú nə́ yí Masɛdwanɛ nə́ zhɛ̀, nə́ yə̀ shìrhə́ nɛ gaga yé. Nə́ nɔ zwini dwí gakó: lyì pyà zɔ̀mà nə́ nyí ni, ywẽ myɛ yʼà zhe nə́ba. 
2CO.7.6	Sə Yi nʼê swẽ́ wu-zhìlù cìnə́ wun ni. Rə̀ tó Titi twírí y dɛnnɛ rə swẽ́ nə́myɛ wun ni. 
2CO.7.7	È də̀ ń twírí y dúdú yil nə́ wun swẽ́ yé. Ń byili nə́ba myɛ bʼâ zɔ ń wu ni. Wɔ́ rə̀myɛ́ gakó rə̀ swẽ́ nə́ wun ní. Ń byili myɛ bʼâ nʼá yâl á nə nɛ ǹdʼá wun gakó. Ń zɔ̀m á wu-zhìlù w yò n byili nə́ba; n byili myɛ bʼâ só à yò dɛ̃´dɛ̃´ èlâsɛ̃´. Rə̀myɛ́ ce à wu zɛ̃̀ o kwɛrhɛ ò nyɛ̀.
2CO.7.8	Sɛ́bɛ́ rɛ́ dõ mó à kɛ̃ a pə ába mɔ́ gə zhìlì á wun ni myɛ, à tʼâ gá rə̀myɛ́ nɛ kə́dò yé. Á gə́ nɔ rɛ yi ní, rə̀ yʼà zhìlì á wun ni námpɔ́lɛ́. Wɔ́ rə̀myɛ́ yó à yʼà nʼâ gá nɛ́. 
2CO.7.9	Sə èlâsɛ̃´, à wu nyɛ̀. Sə è də̀ á wun ní gə́ zhìlì yil à wu nyɛ̀ yé. Wɔ́ á wu-zhìlù w gə́ ce á wun kʼa pyìrhí mú yilə. Wɔ́ wu-zhìlù w òmyɛ́ dwí rí ò nʼô tó ǹdə Yi pùbùlə̀ né gə́ nʼê yâl nɛ́. Rə̀myɛ́ nʼê byili bə̀ nə́ yə̀ lwɛlɛ wɛ̀rhɛ́ á mə̀dù ga nɛ yé. 
2CO.7.10	Zhə̀nà, wu-zhìlù w òmyɛ́ dwí rí tʼâ yàl kɔn nánfò numbyíní yil yé. Ò nʼô ce è wu pyìrhí e nə vwârh. Sə wu-zhìlù kɔ̀bɔ́ ò nʼô tó ǹdə lũ w pùbùlə̀ né gə́ nʼê yâl nɛ́ mɔ́, òmyɛ́ nʼô zə numbyíní ò zhə̀l è cu sɔ́má yó. 
2CO.7.11	Á wu-zhìlù w tó ǹdə Yi pùbùlə̀ né gə́ nʼê yâl nɛ́ zhə̀n zhə̀nà. Wɔ́ rə̀myɛ́ rə̀ co yə̀wâl á wẽ́ á pú á lwar làlà bʼâ dówə́. Á wun zhìlì, ywẽ zə ába; á zɛ̃̀ á nʼá yâl á nə nɛ; á jʼâ nʼá yâl á pə còrhò-tum mɔ̀bɔ́ ń dó mó myɛ nɛ ǹdʼá wun gakó. Zhə̀nà, á tó rə̀myɛ́ gakó dɛnnɛ á byili bə̀ dóó dwí-byǐ yə̀ ába gùlí yé.
2CO.7.12	È də̀ lò mó mɔ̀bɔ́ ń dó mó yil à kɛ̃ sɛ́bɛ́ rɛ́ yé, e jʼà kʼê də̀ mɔ̀bɔ́ bə̀ dó mo mó myɛ yil yé. À kɛ̃ dɛ mùnì a byili Yi yé né bə̀ nyǐ á shɛ̀nɛ́ á zwẽ nyí, á nʼá ce jàn nɛ́ á twĩ̀ nə́ yilə. 
2CO.7.13	Wɔ́ rə̀myɛ́ è ce nə́ wun swẽ́.
2CO.7.13	È də̀ rə̀myɛ́ dúdú rə̀ swẽ́ nə́ wun ni yé. Á gə́ zɔ Titi wu ni, ń wu yə̀ nyɛ̀n mɔ́, súlí e pə nə́ba wu-nyɔ̃̀ nánfɔ̀lɔ̀. 
2CO.7.14	Zhə̀nà, à byili Titi ni bə̀ nyǐ à wu nyɛ̀ dɛ̃´dɛ̃´ ǹdʼába. Sə á yə̀ nɛ̀ cìzhìl pɛ yé. Nə́ rʼé zɔ̀m zhə̀n nə́ byili ába twéé twéé. Rə̀myɛ́ ce à zhe bwìrì a mʼa byili Titi ni bə̀ nyǐ à wu nyɛ̀ dɛ̃´dɛ̃´ á yilə. 
2CO.7.15	Titi gə lyǐrh á gə́ zwẽ mo á sono ǹdə́ ywẽ ǹdʼá nʼá kəkə, á gakó zɛ̃̀ á shɛ̀nɛ́ á zwẽ nyí mú, ń wu kwɛrhɛ o nyɛ̀ ǹdʼába. 
2CO.7.16	À wu nyɛ̀ dɛ̃´dɛ̃´ bʼà nʼâ nyǐ á yó w kɔn gakó wẽ́.
2CO.8.1	Da-byâ, nə́ rʼé yâl nə́ byili ába yò-ècɔ̀nɔ̀ w kɔ̀bɔ́ Yi wɛ̀rhɛ́ Masɛdwanɛ Kristə-lyì gùúlí ni mú. 
2CO.8.2	Zwini zɔ bɛ dɛ̃´dɛ̃´, sə ǹdə́ rə̀myɛ́ ga, bə̀ wun yàl nyɛ̀n dɛ̃´dɛ̃´. Bə̀ wɔ́ nə̀mwà, sə ǹdə́ rə̀myɛ́ ga, bə̀ pɔ bə̀ jɛ̃̀-kɔn dɛ̃´dɛ̃´ ǹdə́ bə̀ wun gakó. 
2CO.8.3	Bə̀ pɔ ǹdə bə̀myɛ gə́ zhe né; bə̀ gaga mɔ́ pɔ kɔn dwini bə̀ gə́ zhe né. Àmyɛ́ cìcì mú nɔ bə̀ gə́ pɔ nɛ́ ǹdə́ à yírh: bə̀ pɔ ǹdə́ bə̀ sə̀pwà pùbùlə̀. 
2CO.8.4	Bə̀ lwə̀l nə́ba ǹdə́ bə̀ wun gakó bə̀ nə́ zwẽ bə̀ pansɛ́, nə́ vò nə́ pə Zhərəzalɛm nɛ́ bə mʼe sɛ̃ Kristə-lyì bí ni. 
2CO.8.5	Bə̀ jɛ̀rɛ̀ bə pə bə̀ cìn Cinu ni, fòró bə zɛ̃̀ bə pə bə̀ cìn nə́myɛ nɛ ǹdə Yi gə́ nʼê yâl nɛ́. Bə̀ pɔ bə̀ cìn dɛ̃´dɛ̃´ kɔn lyɛ̃ nə́ gə́ yʼâ nʼé bùl né. 
2CO.8.6	Nə́ lwə̀l Titi bə̀ ń já n twĩ̀ nɔ̀nɔ̀-dǔr tum dí tɛ̀bɛ́ ń ju rə̀ kùr á sõ Zhərəzalɛm lyì bí yil mó, n báásɛ. 
2CO.8.7	Á zhí Kristə ne ǹdʼá wun gakó, á mʼá nʼá wɛ̀rhɛ́ kɔn gakó cɛ̀nɛ̀: á nʼá bwə̀l Yi zɔ̀mɛ̀ rɛ́ cɛ̀nɛ̀, á yě zhə̀n dɛ́ gə́ wɔ́ nɛ́, á zhe yə̀wâl, á só nə́ba. Rə̀myɛ́ gakó wɔ́ nə̀cɛ̀ndɛ̀ nánfɔ̀lɔ̀ á zhe. Sə nə́ rʼé yâl sʼá ce jàn nɛ́ á zə yə̀wâl ǹdə́ nɔ̀nɔ̀-dǔr tum dí rə̀myɛ́ mɔ́ myɛ.
2CO.8.8	È də̀ nyí à nʼâ pɛ ába yé. Wɔ́ yál à nʼâ yâl bʼâmyɛ zə yə̀wâl ǹdə Kristə-lyì gùúlí dwã bɛ́ ta, mùnì ga á byili bʼâ zhe sónó zhə̀nà. 
2CO.8.9	Á yě nə́ Cinu Yezu Kristə gə́ só nə́ba nɛ́. Ń yà ń zhe kɔn gakó, sə ń shɛ̀nɛ́ n zə ń cìn n yə̀ nə̀mɔ̀ ámyɛ̌ yilə, mùnì n tó nə̀mɔ̀ɔ̀rɛ́ rə̀myɛ́ dɛnnɛ n ce á jǐrh nə̀cɛ̀nà.
2CO.8.10+2CO.8.11	Wɔ́ kɔn dɛ̀bɛ́ à nʼâ bùl yò w òmyɛ́ shò-kwã nɛ́ mɔ́ à nʼâ byili ába. Wɔ́ ámyɛ̌ á tó yé á tɛ́rɛ́ tum dí rə̀myɛ́ yò jẽ̀ nè ga, á jʼâ jɛ̀rɛ̀ lyì bí gakó á twĩ̀ dì. Èlâsɛ̃´, cə̀ə̀lènə̀ á nʼá twĩ̀ tum dí rə̀myɛ́ ǹdʼá wun gakó, á pə kɔn dɛ̀bɛ́ á zhe mó kɔn tó ǹdə á gə́ ju kùr á bù ní. Wɔ́ rə̀myɛ́ rə̀ wɔ́ kɔn dɛ̀bɛ́ rə̀ zhe kùr á yilə. 
2CO.8.12	Lò gə nə́ ǹ pɛ kɔn dɛ̀bɛ́ ǹ zhe ǹdə́ ǹ pùbùlə̀, Yi nʼê zwẽ de. È də̀ tɛ̀bɛ́ ǹ bə zhe mó rə̀ nʼê yí Yi pùbùlə̀ yé. Wɔ́ tɛ̀bɛ́ ǹ zhe ń pə rɛ mɔ́ rə̀ nʼê yí rə̀ pùbùlə̀.
2CO.8.13	È də̀ yál à nʼâ yâl bʼâ kwě kɔn dɛ̀bɛ́ á zhe mó gakó á bʼá sɛ̃ lyì dwã nɛ, ámyɛ̌ zɛ̃̀ á jǐrh zúzúnú cìnə́ yé. Wɔ́ yál à nʼâ yâl bʼâmyɛ̌ ǹdə́ bə̀myɛ́ ga myɛrhɛ dwã. 
2CO.8.14	Èlâsɛ̃´, ámyɛ̌ gə́ zhe dɛ̃´dɛ̃´ mɔ́ ce, á wɔ̌ á mʼâ sɛ̃ byɛ̀bɛ́ bə̀ bə kaka zhe mó ne. Èta, ámyɛ gə tú á kʼá bə kaka zhe, ǹdə́ bə̀myɛ gə zhe dɛ̃´dɛ̃´, bə̀ wɔ̌ bə̀ mʼa sɛ̃ ámyɛ nɛ. Èta, á gakó bʼâ myɛrhɛ dwã. 
2CO.8.15	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Lò mɔ̀bɔ́ ń yà ń pwà kùjú dɛ̃´dɛ̃´ myɛ, ò myɛrhɛ ǹdə́ ń jú. Lò mɔ̀bɔ́ ń yà ń kə́ ń pwà námpɔ́lɛ́ myɛ, ò yə̀ ń jú mwìrì yé.”
2CO.8.16	À nʼâ ce Yi nə̀báná, bə̀ wɔ́ rə̀myɛ́ rə̀ co yə̀wâl Titi wẽ́ ń nə́ ń yâl n sɛ̃ ába ǹdə àmyɛ ta. 
2CO.8.17	Titi shɛ̀nɛ́ kɔn dɛ́ dɛ̀bɛ́ nə́ lwə̀l mò mó nyí. Ń zwẽ nyí ǹdə́ ń sə̀pwà pùbùlə̀ ń bàn á sõ ǹdə́ ń wu gakó. 
2CO.8.18	Sə nə́ bʼâ ce nə́ da-byǐ mə̀dù tó mo ń bà. Nə́ da-byǐ mú ńmyɛ̌ mɔ́ nə́ ń bwə̀l yò-ècɔ̀nɔ̀ nyí rí ǹdə́ yə̀wâl, ce Kristə-lyì gùúlí nʼê zɔ̀m ń yil náàcɛ̀nɛ́. 
2CO.8.19	Wɔ́ gùúlí lyì bí bə̀ súlí bə cír mo ń la nə́ba tó nə́ zə pansɛ́ nə́ mʼé vò nə́ pə Zhərəzalɛm Kristə-lyì bí ni. Wɔ́ tum dí rə̀myɛ́ nə́ rʼé twĩ̀ nə́ mʼé sɛ̃ lyì bí dwã bɛ́ nɛ Cinu yil lé còrhó yilə.
2CO.8.20	Bə̀ pɔ nə́ba wársɛ dɛ̃´dɛ̃´ sə nə́ bʼâ nyǐ sə̀ yò cɛ̀nɛ̀. Wɔ́ rə̀myɛ́ è ce nə́ tʼá yâl sə bə tó sə̀ dɛnnɛ bə zhìlì nə́ yil yé. 
2CO.8.21	Nə́ rʼé pyà sə nə́ twĩ̀ cɛ̀nɛ̀. È bə̀kʼa yə̀ Cinu dúdú yírh w yé. Nə́ rʼé pyà sə nə́ twĩ̀ cɛ̀nɛ̀ numbyínsi myɛ yírh wə.
2CO.8.22	Nə́ ce nə́ da-byǐ dõ la bɛ tó ń bà. Ń zhe dwã nɛ sãɔ̃ tum dí yə̀wâl. Nə́ cìcì mú nɔ rə̀myɛ́ twər nánzhəzhɔ̌ ǹdə́ nə́ yírhə́. Ń gə́ zɛ̃̀ ń zhe á zhə̀n dɛ̃´dɛ̃´ èlâsɛ̃´ mɔ́ ce, ń gaga mɔ́ nə́ ń yâl n ce yə̀wâl nɛ́ ǹdə́ tum dí rə̀myɛ́ dwini shãã ga. 
2CO.8.23	È gə wɔ́ Titi yilə, ńmyɛ̌ wɔ́ à tó-dõ, nə́ rʼé tó dwã nə́ twĩ̀ á yilə. Sə byɛ̀bɛ́ bə̀ tó mo bə̀ bàn mɔ́ wɔ́ Kristə-lyì gùúlí rə̀ twĩ̀ bì. Bə̀ wɔ́ lyì byɛ̀bɛ́ bə̀ nʼê twĩ̀ Kristə yil lé còrhó yilə. 
2CO.8.24	Cenə bə lwar bʼâ só be zhə̀n zhə̀nà. Gùúlí lyì bí gə nyɛ̀ɛ̀ rə̀myɛ́, bə̀ mʼa lwar bə̀ nə́ gə́ byili bi bə̀ nə́ wun nyɛ̀ ǹdʼába mɔ́ wɔ́ zhə̀nà.
2CO.9.1	È gə wɔ́ pansɛ́ shɛ̀bɛ́ bə̀ nʼê ce dwã yó bə̀ la vò bə pə Yi lyì bí bə̀ ŋwɛ́nɛ́ Zhərəzalɛm nɛ́ mɔ́ yilə, kɔn də̀ nyɔ́ɔ́ bʼà kɛ̃ sɛ́bɛ́ a pə ába rə̀myɛ́ yil yé. 
2CO.9.2	À yě bʼâ nʼá yâl á pə zhə̀n zhə̀nà. Wɔ́ rə̀myɛ́ è ce à wu yàl nyɛ̀n a zɔ̀m á yò Masɛdwanɛ Kristə-lyì bí sono, a wɔ̀ bə̀ nyǐ Akəyi tənà y Kristə-lyì bí wɔ́ jẽ̀ nè ga bə̀ ju kùr bə̀ nʼê yâl bə pa. Á gə́ nʼá yâl á pə ǹdə́ á wun gakó mó nʼê ce yə̀wâl Kristə-lyì gùúlí lyì nánzhəzhɔ̌ wẽ́. 
2CO.9.3	Wɔ́ à gə́ jɛ̀rɛ̀ a zɔ̀m á yò mó è ce a twĩ̀ nə́ da-byâ bɛ́ á sõ, sʼá ce jàn nɛ́ á tɛnɛ, mùnì ga à gə́ zɔ̀m á yò a byili ní mú bə̀kʼa yə̀ kɔma yé. 
2CO.9.4	È gə də̀ rə̀myɛ́, Masɛdwanɛ Kristə-lyì bí gə tó ne bə tú á sõ, bə pwírí á yə̀ tɛnɛ á zhɛ̀, è mʼa yə̀ cìzhìl àmyɛ́ mɔ̀bɔ́ à zhe á zhə̀n mɔ́ ǹdə́ ámyɛ̌ cìcì mú ga yilə. 
2CO.9.5	Wɔ́ rə̀myɛ́ è ce, à pwírí kɔn mə̂ bʼà lwə̂l nə́ da-byâ bɛ́ bə tó yé bə bə̀ á sõ, mùnì á tɛnɛ pɛnɛ́ y á bwəl è nyí mú á cĩ́. Nə́ gə tú nə́ pwírí á tɛnɛ á zhɛ̀, nə́ mʼâ lwar bə̀ wɔ́ á pùbùlə̀ á mʼá pa, è də̀ lò ń nyɛ́ɛ́ ába yé.
2CO.9.6	Kɔn rə̀dù ŋwɛ́nɛ́ á mə̂ sʼá lwar: lò mɔ̀bɔ́ ǹ dù námpɔ́lɛ́, wɔ́ námpɔ́lɛ́ ǹ yʼâ jə̀r; sə lò mɔ̀bɔ́ ǹ dù dɛ̃´dɛ̃´, wɔ́ dɛ̃´dɛ̃´ ǹ yʼâ jə̀r. 
2CO.9.7	Yi só lò mɔ̀bɔ́ ń nə́ ń pɛ ǹdə́ wu-nyɔ̃̀. Rə̀myɛ́ ce, kɔn dɛ̀bɛ́ lò gakó bùl ǹ wẽ́ ǹ la pɔ mɔ́, sə́ pa. Ǹ bə̀ká pə ǹdə́ wu-zhìlù ǹdə wɔ́ lò ń nə́ ń nyɛ́ɛ́ mɔ́ ta yé. 
2CO.9.8	Yi wɔ̌ rə̀ mʼa pə ába rə̀ pansɛ́ shɛ̀bɛ́ dwí gakó á zhe sə̀ tum mú sə yí ába dɛ̃ gakó sə dàl, á mʼá twĩ̀ tùm-ècɛ̀nà dwí gakó. 
2CO.9.9	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
2CO.9.9	“Ń nə́ ń pɛ ń kɔn nə̀mwà nɛ̀ ǹdə́ ń wu gakó;
2CO.9.9	ń tùm-ècɛ̀nà nɛ́ bə zhɔ̌ zhe yé.”
2CO.9.10	Wɔ́ Yi rə̀ nʼê pɛ jíjí dwí vwàlnà nɛ̀ ń dwì; wɔ́ rə̀myɛ́ rə̀ nʼê pɛ nyí kùjú w myɛ. Rə̀ bʼa pə jíjí dwí ámyɛ nɛ á dù, rə ce rə lyĩ rə byì rə ce byâ nánzhəzhɔ̌. Á tùm-ècɛ̀nà nɛ́ myɛ bʼa ce byâ nánzhəzhɔ̌ èta. 
2CO.9.11	Yi mʼa tó rə̀myɛ́ dɛnnɛ rə ce á jǐrh nə̀cɛ̀nà kɔn gakó wẽ́, mùnì ga á ŋwɛ̀nɛ́ á nʼá pɛ ǹdʼá wun gakó. Èta, nə́ gə zhə̀l nə́ pɔ bɛ á jɛ̃̀-kɔn dɛ́, bə̀ nánzhəzhɔ̌ bʼa ce Yi nə̀bán á yilə. 
2CO.9.12	Pɛnɛ́ y èmyɛ́ mɔ́ wɔ́ Zhərəzalɛm Kristə-lyì bí ni á la mʼá sɛ̃, tɛ̀bɛ́ rə̀ mwìrì bi mú yilə. Kɔn súlí myɛ, bə̀ nánzhəzhɔ̌ bʼa tó èmyɛ́ dɛnnɛ myɛ bə ce Yi nə̀báná. 
2CO.9.13	Kɔn dɛ́ dɛ̀bɛ́ á la bɛ pɔ èta mɔ́ zhe kùr dɛ̃´dɛ̃´. Rə̀myɛ́ nʼê byili bʼâ zhí Kristə ne ǹdʼá wun gakó yò-ècɔ̀nɔ̀ nyí rí jàn yilə. Á nʼá tó rə̀myɛ́ dɛnnɛ myɛ á byili bʼâmyɛ̌ ǹdə́ Zhərəzalɛm Kristə-lyì bí nyí wɔ́ rə̀dù, e súlí Kristə-lyì bí dwã bɛ́ gakó. Á tum dí rə̀myɛ́ mʼa ce bə cèrhé Yi. 
2CO.9.14	Sə bə̀ mʼa lwə̀l Yi á yilə, mùnì ga á lwar bə̀ bə̀ wun ní ŋwɛ́nɛ́ ǹdʼába, yò-ècɔ̀nɔ̀ w nánfɔ̀lɔ̀ w kɔ̀bɔ́ Yi wɛ̀rhɛ́ ǹdʼába mɔ́ yilə. 
2CO.9.15	Yi nə còrhó, rə̀ pɛnɛ́ y nánfɔ̀lɔ̀ w è bə dõ zhe mó yilə!
2CO.10.1	Wɔ́ àmyɛ́ Pwəə à nʼâ lwə̀l ába ǹdə́ wu-bɔ̀nɔ̀ w kɔ̀bɔ́ ò nʼô shí Kristə sono. Lyì jàlà nʼê wə̀l bə̀ à gə ŋwɛ́nɛ́ á sono, à nʼâ zɔ̀m ǹdʼába ǹdə kwàlmə̀-yúrhú cə́bal ta, sə à gə kʼâ tɛ̀nɛ́ á sõ, a zɛ̃̀ à nʼâ zɔ̀m jàn. 
2CO.10.2	À nʼâ lwə̀l ába, à gə tú á sõ, sʼá bə̀kʼá pyɛ́nɛ́ nɛ á ce a zɔ̀m ǹdə́ jàn yé. À gə la jàn zɔ̌m myɛ, wɔ́ lyì bí byɛ̀bɛ́ bə̀ nʼê bùl bə̀ nə́ tùntwə̃̀ə̃̀ né wɔ́ numbyínsi nyə̀ná mɔ́ yilə. 
2CO.10.3	Zhə̀nà, nə́ wɔ́ numbyínsi, sə búlə́ né nyɛ̀bɛ́ nə́ rʼé bwí mú də̀ numbyínsi nyə̀ná yé. 
2CO.10.4	Búlə́ né wẽ̀ dé tɛ̀bɛ́ nə́ mʼé bwí mú myɛ də̀ numbyíní nyân yé. Wɔ́ Yi sõ rə̀ jàn dɛ́ nʼê shí ní, nə́ mʼé zhìlì kɔn dɛ̀bɛ́ gakó rə̀ tʼâ zwẽ Kristə nyí ni mú, ǹdə́ bùlə̀ nyɛ̀bɛ́ nə̀ bə kùr zhe mó yò, 
2CO.10.5	e súlí cìn-byilu zɔ̀mà nyɛ̀bɛ́ gakó nə̀ nʼê cə̀r lò yé ne ǹdə́ Yi pár lwar mɔ́. Nə́ rʼé yâl nə́ pyìrhí lyì bí wun ní mùnì ga bə wɛ̀rhɛ́ Kristə pùbùlə̀. 
2CO.10.6	Sə á gə tú á nʼá wɛ̀rhɛ́ Kristə pùbùlə̀ námpúm, rə̀myɛ́ yi ní, lò mɔ̀bɔ́ ń tá ń wɛ̀rhɛ́ Kristə pùbùlə̀ nə́ mʼâ pɔ̃ còrhò-tum.
2CO.10.7	Nyǐnə, lò mɔ̀bɔ́ ǹ yě ǹ wẽ́ zhə̀n zhə̀n ga bə̀ ǹ wɔ́ Kristə lò, sə́ ce jàn nɛ́ ń lwar bə̀ nə́myɛ wɔ́ Kristə lyì ǹdə ǹ ta. Rə̀myɛ́ wɔ́ pamparɛ̃ɛ̃. 
2CO.10.8	Cinu pɔ nə́ba ŋwɔ̀nɔ́, sə è də̀ á yò zhìlù yil ń pɔ nə́ba w yé. Wɔ́ á yò kɔrhɔ yilə. À zɔ̀m á yil náàcɛ̀nɛ́, sə rə̀ cìzhìl bə nɛ zhe yé. 
2CO.10.9	À sábá nɛ́ à nʼâ kɛ̃ à pɛ ába mɔ́, è də̀ yál à nʼâ yâl a zə nɛ a ce ywẽ á wẽ́ yé. 
2CO.10.10	Lyì jàlà nʼê wə̀l bʼà sábá nɛ́ zɔ̀mà nɛ́ wɔ́ lyim nyə̀ná, bʼà zɔ̀mà nɛ́ wɔ́ nánkùlə̀. E jà à cìcì gə túwə́, a zɛ̃̀ à nʼâ zɔ̀m ǹdə nə̀bwɛ̃̀ ta; à zɔ̀mà nɛ́ cilu bə shíl zhe yé. 
2CO.10.11	Lò mɔ̀bɔ́ ń nə́ ń zɔ̀m rə̀myɛ́, ń mə̂ sə n lwar bə̀ kɔn dɛ̀bɛ́ nə́ rʼé kɛ̃ sábá nɛ́ wẽ́ mó ǹdə́ tɛ̀bɛ́ nə́ rʼé twí nə́ zɔ̀m nə́ cìcì nì mú ga wɔ́ rə̀dù.
2CO.10.12	Zhə̀nà, lyì jàlà ŋwɛ́nɛ́ bə̀ nʼê cèrhé bə̀ cìn dɛ̃´dɛ̃´. Nə́myɛ̌ tʼá yâl nə́ zə nə́ cìn nə́ myɛrhɛ ǹdə bə̀ ta yé. Bə̀ gə la zə bə̀ cìn bə mʼe myɛrhɛ kɔn, wɔ́ bə̀ cìcì. Kɔn tɛ̀nɛ́ bə̀ nʼê zə bə̀ cìn bə̀ myɛrhɛ ǹdə́ è də̀ bə̀ cìcì yé. Bə̀ wɔ́ lyì byɛ̀bɛ́ bə̀ bə surhə zhe yé. 
2CO.10.13	Sə è gə wɔ́ nə́myɛ̌ yilə, nə́ tʼá yâl nə́ zhẽ̌ nə́ cìn dɛ̃̌ nə́ lyɛ̃ nə́ swɛ̃´ yé. Yi ce nə́ bə̀ á sono. Rə byili nə́ba tum dí tɛ̀bɛ́ rə̀ pɔ nə́ba mɔ́ swɛ̃´ rɛ́. 
2CO.10.14	Nə́ gə́ tú á sõ yi ní, nə́ yə̀ tum dí twĩ̀ nə́ lyɛ̃ nə́ swɛ̃´ yé. Wɔ́ nə́myɛ̌ nə́ jɛ̀rɛ̀ nə́ zə Kristə yò-ècɔ̀nɔ̀ nyí rí nə́ yí á sono. 
2CO.10.15	Nə́ yə̀ nə́ cìn dɛ̃̌ zhẽ̌ lyì dwã tum yil yé. Sə nə́ rʼé bùl bʼâ Yi-ni-zhú mú gə́ nʼê súlí mú ce, nə́ tum dí bʼa vò yé né á cəcəl wə, sə rə̀ bə̀kʼa lyɛ̃ rə̀ swɛ̃´ yé. 
2CO.10.16	Èta, nə́ bʼâ ŋwɛ̀nɛ́ nə́ lyɛ̃ nə́ vò nə́ bwə̀l yò-ècɔ̀nɔ̀ nyí rí cɛmɛ nɛ́ dwã bɛ́ wẽ́. Nə́ tʼá yâl nə́ zù tumə nyɛ̀bɛ́ lyì dwã jɛ̀rɛ̀ bə twĩ̀ wẽ́ nə́ zhẽ̌ nə́ cìn yé.
2CO.10.17	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Lò mɔ̀bɔ́ ǹ nə́ ǹ yâl ń cèrhé ǹ cìnə̀, sə́ cèrhé ǹ cìn kɔn dɛ́ dɛ̀bɛ́ Cinu wɛ̀rhɛ́ mɔ́ yilə.” 
2CO.10.18	È də̀ lò mɔ̀bɔ́ ń nə́ ń cèrhé ń cìn mú ń sú Yi yírh yé. Wɔ́ mɔ̀bɔ́ Cinu nə́ ń cèrhé mó.
2CO.11.1	À yʼà só sʼá shɛ̀nɛ́ bʼà zɔ̀mà nɛ́ wɔ́ ǹdə nyə̀nyà zɔ̀mà ta! Zhə̀nà, shɛ̀nɛ́na! 
2CO.11.2	Á nyɛ̌ ǹdə kɛ̃-byǐ kɛ̀bɛ́ è yə̀l bal pár ta, à kwè à la byal nɛ pɔ. Byal mɔ́ ńmyɛ̌ mɔ́ wɔ́ Kristə. À só ába dɛ̃´dɛ̃´, sə sónó w kɔ̀bɔ́ à zhe ǹdʼába mɔ́ wɔ́ Yi sõ ò nʼô shí ní. 
2CO.11.3	Ywẽ zhe ne, dɛ̀ga lyì bʼa jə́jɛ̀rɛ́ ába á wun pyìrhí, á zɛ̃̀ á yẽ̌ á gə́ ju kùr á zhí Kristə ne ǹdə́ wu-põ mó ne, ǹdə Awa gə́ yẽ̌ ń cìn nì n pə dɔm mɔ́ nɛ mə jə́jɛ̀rɛ́ ǹdə́ mə̀ kɔma bɛ́ nɛ́. 
2CO.11.4	Lò dõ gə tú ń bwə̀l Yezu dõ, mɔ̀bɔ́ nə́myɛ̌ yə̀ bwə̀l nə́ byili ába gaga mɔ́ yò ń byili ába, á zɛ̃̀ á nʼá zwẽ nyí, ráá á shɛ̀nɛ́ á zwẽ éshìrhə́ kɛ̀bɛ́ á gwẽ̌ yə̀ zwẽ gaga. Bə̀ gə bwə̀l yò-ècɔ̀nɔ̀ nyí tɛ̀bɛ́ á gwẽ̌ yə̀ rə̀ yò nyɛ̀ɛ̀ gaga bə byili ába, á nʼá shɛ̀nɛ́ á zwẽ nyí.
2CO.11.5	À tʼâ bùl bʼà yə̀ yírh swí á tùntúmə́ bé nánfwààlɛ́ kùr w yé. 
2CO.11.6	Dɛ̀ga, wɔ́ à nyí rə̀ wàr zɔ̀mà yé. Sə ǹdə́ rə̀myɛ́ ga, à yě kɔn dɛ̀bɛ́ à nʼâ zɔ̀m mɔ́ kùrə̀. Nə́ ce á lwar rə̀myɛ́ pamparɛ̃ɛ̃ twéé gakó kɔn dɛ̀bɛ́ nə́ wɛ̀rhɛ́ gakó wẽ́.
2CO.11.7	À gə́ tú a bwə̀l Yi yò-ècɔ̀nɔ̀ nyí rí á sõ yi ní, à lwəl à cìn tɛ̃´, mùnì ga a zhẽ̌ á yó dɛ̃̌. À bwə̀l lè nánfò. À gə́ wɛ̀rhɛ́ èta mɔ́ wɔ́ dóó nà? 
2CO.11.8	À shɛ̀nɛ́ a yẽ̌ Kristə-lyì gùúli dwã kwɛ̃̌ nɛ. Wɔ́ bə̀myɛ́ jɛ̃̀-kɔn à zwẽ a mʼa sɛ̃ ába. 
2CO.11.9	À gə́ yʼà ŋwɛ́nɛ́ á sõ yi ní, à yʼà tú à zhe wɛ́rɛ́ tum, sə à yə̀ lò yó w nyǐ yé. Wɔ́ nə́ da-byâ bɛ́ bə̀ shí Masɛdwanɛ mɔ́ bə̀ sɛ̃ nɛ ǹdə́ kɔn dɛ̀bɛ́ gakó à yʼà zhe rə̀ tum mú. À zɔ à cìnə̀, mùnì à bə̀kʼa nyǐ á yó w kɔn dɛ̀bɛ́ gakó à zhe rə̀ tum yil yé. À nʼâ yâl a jʼa zhe à cìn èta twéé gakó. 
2CO.11.10	Lò lò wàr ń la nɛ cə̂r Akəyi tənà y vɔ̃̀ òdù ga wẽ́ ǹdə́ wu-nyɔ̃̀ w òmyɛ́ byilu yé. Rə̀myɛ́ wɔ́ zhə̀n à nʼâ byili Kristə jàn yilə. 
2CO.11.11	À gə́ nʼâ wɛ̀rhɛ́ èta mɔ́, wɔ́ só à bə ába só? È də̀ èta yé; Yi cìcì yě bʼà só ába.
2CO.11.12	À mʼa jʼâ nʼâ wɛ̀rhɛ́ kɔn dɛ̀bɛ́ à nʼâ wɛ̀rhɛ́ mɔ́ gaga, mùnì ga lyì bí byɛ̀bɛ́ bə̀ nʼê yâl bə zhẽ̌ bə̀ cìn dɛ̃̌ bə wɛ̀rhɛ́ ǹdə nə́ ta mɔ́ lyɛ̃̀ bɔ̀l. 
2CO.11.13	Lyì bí bə̀myɛ́ də̀ Kristə tùntúmə́ yé. Bə̀ wɔ́ tùntùnnə̀ byɛ̀bɛ́ bə̀ nyɛ̌ yǔyǔ. Bə̀ nʼê zə bə̀ cìn bə̀ yàl ǹdə Kristə tùntúmə́ ta. 
2CO.11.14	Rə̀myɛ́ tʼâ jàr lò yé, bə̀ Shətana cìcì nʼê zə è cìn è yàl ǹdə màlɛ́ka kɛ̀bɛ́ è shí pwẽ̀ wẽ́ ta. 
2CO.11.15	Rə̀myɛ́ ce, è kwã-lyì bí gə nʼê wɛ̀rhɛ́ ǹdə bə̀ tùntwə̃̀ə̃̀ né wɔ́ cángá ta, rə̀ tʼâ jàr lò yé. Sə bə̀ yó-gurə́ yə́, wɔ́ tɛ̀bɛ́ bə̀ twĩ̀ mú bə̀ mʼa na.
2CO.11.16	À kʼa bwérhé à nʼâ wə̀l ába: bə̀kʼá bù bʼà wɔ́ nyə̀nyà yé. Á gə cẽ, sʼá nyǐ ni ǹdə nyə̀nyà ta, mùnì ga àmyɛ ŋwɛ̀nɛ́ a zhẽ̌ à cìn dɛ̃̌ námpɔ́lɛ́. 
2CO.11.17	Zhə̀nà, à tʼâ zɔ̀m ǹdə Cinu gə́ nə́ ń yâl nɛ́ yé. À nʼâ zɔ̀m ǹdə nyə̀nyà ta, mùnì ga a tó rə̀myɛ́ dɛnnɛ a zhẽ̌ à cìn dɛ̃̌. 
2CO.11.18	Lyì nánzhəzhɔ̌ ŋwɛ́nɛ́ bə̀ nʼê tó numbyínsí tùntwə̃̀ə̃̀ né dúdú dɛnnɛ bə̀ zhẽ̌ bə̀ cìn dɛ̃̌. 
2CO.11.19	Ámyɛ̌ byɛ̀bɛ́ á zhe surhə mó zɛ̃̀ á shɛ̀nɛ́ á ŋwɛ́nɛ́ ǹdə́ nyə̀nyə̀rh! 
2CO.11.20	Á yẽ̌ bə̀ nʼê wɛ̀rhɛ́ ába ǹdə yómə́ ta, bə̀ nʼê myìnì ába, bə̀ nʼê zwẽ á wẽ̀ dé, bə̀ nʼê tùrh ába, bə̀ nʼê mà ába jə̀-sə̂rh! 
2CO.11.21	È gə wɔ́ nə́myɛ̌ yilə, nə́ yə̀ wu-jɔ̀ zal ǹdə́ rə̀myɛ́ wɔ̀rhɔ́ yé. Cìzhìl zhe ne ǹdə́ rə̀ zɔ̌m.
2CO.11.21	Ǹdə́ rə̀myɛ́ ga, kɔn gə ŋwɛ́nɛ́ lò wɔ̌ ń zhẽ̌ ń cìn rə̀ yilə, sə́ nyǐ àmyɛ wɔ̌ à zhẽ̌ à cìnə̀, bá ǹdə́ à gə nʼâ zɔ̀m ǹdə nyə̀nyà ta, 
2CO.11.22	Bə̀ wɔ́ Ebərəbá? Àmyɛ wɔ́ Ebərə. Bə̀ wɔ́ Esərayɛl lyì? Àmyɛ wɔ́ Esərayɛl lò. Bə̀ wɔ́ Abəraham dwí rí lyì? Àmyɛ wɔ́ Abəraham dwí rí lò. 
2CO.11.23	Bə̀ wɔ́ Kristə tùntùnnə̀? Àmyɛ́ wɔ́ Kristə tùntùnnə̀ du bi. À gə́ nʼâ byili rə̀myɛ́ mɔ́, wɔ́ zɔ́m à nʼâ zɔ̀m ǹdə nyə̀nyà ta kɔn lyɛ̃ cɛ nɛ. À twĩ̀ dɛ̃´dɛ̃´ du bi. Bə̀ co ne byə̀nə́-jù w twər nánzhəzhɔ̌ du bi. Bə̀ mà nɛ̀ dɛ̃´dɛ̃´ du bi. Twər nánzhəzhɔ̌ myɛ kɔn yʼà dàl námpɔ́lɛ́ y sə bə gu ni.
2CO.11.24	Zhwifubá zɔ nɛ bə mà dàməshɔ̀rɔ́ yírhə́ shə́-ètɔ̀ ǹdə́ nə̀bɔ́ nə̀bɔ́ kùrə̀ nə̀nu. 
2CO.11.25	Orɔm lyì bí myɛ zə nɛ bə mà ǹdə́ də̀-dààlɛ̀ twər rə̀tɔ̀. Dɛ̃ rə̀dù, bə̀ yʼà zɔ nə́kuuli bə dul ne bə̀ la gu. À zù bǔ-bwəl rə gə nɛ̃̌ mɔ́ wẽ́ twər rə̀tɔ̀. Sə dɛ̃ rə̀dù, à mɛ̃ nɛ̃̌ mɔ́ wẽ́ a zɔ̃̀. 
2CO.11.26	À zhə̀l jààsɛ̀ nánzhəzhɔ̌ wẽ́. À yʼà dàl námpɔ́lɛ́ y sʼa mɛ̃ bǔrh wẽ́. Èmà-byâ yʼà la nɛ gu. À da-byâ Zhwifubá ǹdə́ byɛ̀bɛ́ bə̀ də̀ Zhwifubá ga yʼà nʼê pyà à gu. Bə̀ yʼà nʼê pyà nɛ̀ cɛmɛ nɛ́ wẽ́ ǹdə́ gɔ nɛ́ bə̀ la gu. À yʼà dàl námpɔ́lɛ́ y sʼa mɛ̃ nə̀-fɔ̀lɔ̀ w wẽ́. Byɛ̀bɛ́ bə̀ nʼê gòm kɔma bə̀ bə̀ wɔ́ Kristə-lyì mú myɛ yʼà nʼê pyà à gu.
2CO.11.27	À twĩ̀ tumə nyɛ̀bɛ́ nə̀ jɛ̀, nə̀ nʼê lyɛ̀ɛ̀ numbyíní. Dədɛ̃̌nɛ, à tʼâ dɛ̀ɛ̀ yé. Nɔrh ǹdə́ nə̀nyɛ̀lsɛ̀ zɔ nɛ. Dədɛ̃̌nɛ, kɔn wɔ́ nyɔ́ɔ́ sʼa zhɛ̃̀ kùjú. Dədɛ̃̌nɛ, wàr yʼà zə nɛ, gɔ̀nɔ̀ myɛ jʼa tɛ̀nɛ́ yé. 
2CO.11.28	Sə kɔn dɛ́ dɛ̀bɛ́ rə̀ yò zù nì du rə̀myɛ́ gakó mó, wɔ́ Kristə-lyì gùúlí. Wɔ́ rə̀myɛ́ yò ò zù nì dɛ̃ gakó. 
2CO.11.29	Lò gə yə̀ Yi ni zhí kẽkẽ, àmyɛ yʼa yə̀ ǹdə ń ta. Lò gə tu yə̀-bəlɔ̀lɔ́ wẽ́, à wu yʼa zhìlì dɛ̃´dɛ̃´.
2CO.11.30	È gə wɔ́ cìn-dɛ̃̌-zhõ̌ yilə, wɔ́ à gə́ bə kùr zhe yil à nʼâ zhẽ̌ à cìnə̀. 
2CO.11.31	Nə́ Cinu Yezu Da Yi yě bə̀ wɔ́ zhə̀n à nʼâ zɔ̀mà. Ń yil lé bʼa nə còrhó twéé gakó! 
2CO.11.32	À gə́ yʼà ŋwɛ́nɛ́ Damaasɛ nɛ́ yi ní, cɔ w yó-cə́bal mɔ́, pyɔ̌ Arətaasɛ yà ń cĩ́ gàà mɔ́, ce lyì zɛ̃̀ bə cə̀r cɔ w jààsɛ́ gakó ne, mùnì ga bə zə nɛ. 
2CO.11.33	Rə̀myɛ́ yó, bə̀ zɛ̃̀ bə ce a zù sə́yâ wa, bə kwè nè bə tó byílí y bə̀ lù bə mʼe kə́kɛ́lɛ́ cɔ w mɔ́ túkwə́rə́ èdù, bə cĩ́ pwẽ̀ nè. Wɔ́ gàà mɔ́ à tó né a lù cɔ w cə́bal mɔ́ yé né.
2CO.12.1	À mə̂ sʼa zhẽ̌ à cìn dɛ̃̌, sə rə̀myɛ́ bə kùr zhe yé. E jà ǹdə́ rə̀myɛ́ ga, à mʼa byili ába kɔn dɛ̀bɛ́ Cinu byili ni, n jà n ce a lwar rə̀ pár mɔ́. 
2CO.12.2	À yě Kristə-lò mə̀dù párá. Yi kwè mò rə mʼe vò dɛ̃̌ dɛ̃̌ è zhe byinə shí ǹdə́ nə̀na. È gə wɔ́ zhə̀n zhə̀n ga Yi kwè mò rə mʼe vò dɛ̃̌, ráá wɔ́ ǹdə dàrhà ta, à yə̀l yé. Wɔ́ Yi dúdú rə̀ yě. 
2CO.12.3	Zhə̀nà, à yě bə̀ Yi kwè bal mɔ́ ńmyɛ̌ rə mʼe vò dɛ̃̌. Sə à nʼâ byili gwẽ̌, è gə wɔ́ zhə̀n zhə̀n ga Yi kwè mò rə mʼe vò, ráá wɔ́ ǹdə dàrhà ta, à yə̀l rə̀myɛ́ yé. Wɔ́ Yi dúdú rə̀ yě. 
2CO.12.4	Ń nyɛ̀ɛ̀ zɔ̀mà gàà, sə nə̀ də̀ kɔn dɛ̀bɛ́ numbyíní wɔ̌ è mʼa byili yé. E jʼà bə sɔ́má myɛ zhe è zɔ̀m nɛ̀ yé. 
2CO.12.5	È gə wɔ́ bal mɔ́ ńmyɛ̌ yilə, à mʼa zhẽ̌ à cìnə̀. Sə à tʼâ la à cìn zhõ̌ à cìcì yil yé. Ǹdə́ à gə la à cìn zhõ̌, wɔ́ à bə-jàn-zhəəré yilə. 
2CO.12.6	Bá à gə la à cìn dɛ̃̌ zhõ̌ myɛ, rə̀myɛ́ də̀ tum dɛ̀bɛ́ à nʼâ twĩ̀ à yə̀l rə̀ kùr yé, bə̀ wɔ́ zhə̀n à nʼâ zɔ̀mà. Sə à nʼâ dɛ̃̀ à cìn ǹdə́ cìn dɛ̃̌ zhõ̌ mó, bʼà tʼâ yâl sə lyì bí tó à tumə né ǹdə́ à zɔ̀mà nɛ́ dɛnnɛ bə bù bʼà du bi yé.
2CO.12.7	Kɔn zù à yala nɛ́ wẽ́ rə̀ nʼê yì nì. Kɔn wɔ́ ǹdə wɔ́ Shətana è nʼê mà nɛ̀ ta. Kɔn dɛ́ dɛ̀bɛ́ Cinu byili ni mú zhe kùr dɛ̃´dɛ̃´. Wɔ́ rə̀myɛ́ è ce n yẽ̌ nɔ̀nɔ̀ w òmyɛ́ yí ni, mùnì ga à bə̀kʼa zhẽ̌ à cìn dɛ̃̌ kɔn dɛ́ rə̀myɛ́ yil yé. 
2CO.12.8	À lwə̀l mò, twər rə̀tɔ̀ gakó, sə n vùr nɔ̀nɔ̀ w òmyɛ́ à yala nɛ. 
2CO.12.9	Sə ń wò nè: “À gə́ só mó mó myɛ dúdú já. Wɔ́ ǹ bə-jàn-zhəəre yi ní à nʼâ ce à jàn dɛ́ yàl nɛ́ ǹdə́ mɔ́ dɛ̃´dɛ̃´.” Wɔ́ rə̀myɛ́ è ce à bʼa zhẽ̌ à cìn dɛ̃̌ à bə-jàn-zhəəre yilə, mùnì ga Kristə jàn dɛ́ yìlì nì. 
2CO.12.10	Wɔ́ rə̀myɛ́ è ce, bə-jàn-zhəəre ga, tùùrhì ga, yò-cə̀ə̀lè ga, lyì bí gə́ nʼê nwɛ̀nɛ̀ nɛ̀ mɔ́ ga, twə́lə́ né ga; à gə nʼâ nɛ rə̀myɛ́ gakó Kristə yilə, à wu nyɛ̀. Zhə̀nà, wɔ́ à bə-jàn-zhəəre yi ní à nʼâ nɛ jàn nɛ́.
2CO.12.11	À gə zɛ̃̀ à nʼâ zɔ̀m ǹdə nyə̀nyà ta, wɔ́ ámyɛ̌ á ce à nʼâ wɛ̀rhɛ́ èta. Bə̀ wɔ́ ámyɛ̌ á yʼâ mə̂ sʼá zwẽ à nyí ni. Bá àmyɛ́ gə də̀ kaka myɛ, byɛ̀bɛ́ á nʼá bùl bə̀ bə̀ wɔ́ Kristə tùntúmə́ nánfwààlɛ̀ mɔ́ myɛ bə nɛ du yé. 
2CO.12.12	À wɛ̀rhɛ́ kɔn dɛ̀bɛ́ rə̀ bʼa ce á lwar bʼà wɔ́ Kristə tùntúm mú á yírhə́ na. À zhìlì à yala nɛ dɛ̃´dɛ̃´. Wò-jààrɛ̀ ǹdə́ màmyaarhɛ ǹdə́ tùm-fwààlɛ̀ gakó wɛ̀rhɛ́ á sõ. 
2CO.12.13	Wɔ́ bə̀kɔ́n à wɛ̀rhɛ́ Kristə-lyì gùúlí dwã bɛ́ nɛ du ámyɛ̌? Kɔn rə̀dù à yě: à yə̀ á yó w nyǐ yé. E zɛ̃̀ wɔ́ rə̀myɛ́ á pwírí rə̀ bə càn ná etəra? È gə wɔ́ èta, sə́ nyǐ à nʼâ lwə̀l ába sǔbri.
2CO.12.14	Nyǐnə à nʼâ tɛnɛ à bàn á sõ. Rə̀myɛ́ bʼa ce né wɔ́ twər rə̀tɔ̀ à gə́ nʼâ twí á sõ né. Sə kɔn bʼa yə̀ ǹdə twéé twéé mó ta, à tʼâ la ába lyɔ̀ɔ̀ ǹdə́ kɔn dɛ̀bɛ́ à zhe rə̀ tum yé. È də̀ á kɔn à nʼâ yâl yé. Wɔ́ á cìcì mú à nʼâ yàlá. È də̀ bə̀sɔ́bwɛ̀lɛ́ námpɔ́lɛ́ è nʼê pyà è pɛ è da nɛ́ yé. Wɔ́ da ń ya n pyà n pə ń bə̀sɔ́bwɛ̀lɛ́ námpɔ́lɛ́ nɛ. 
2CO.12.15	È gə wɔ́ àmyɛ́ yilə, à bʼa pə ába kɔn dɛ̀bɛ́ à zhe, e súlí à cìcì námpúm. E zɛ̃̀ wɔ́ à gə́ só ába dɛ̃´dɛ̃´ mɔ́ yilə, á sónó w nʼê bɔ̀ ǹdə́ nɛ?
2CO.12.16	Dɛ̀ga lyì jàlà nʼê zɔ̀m bʼà də̀ cángá yé, bə̀ wɔ́ kɔma à gòm a mʼa jə́jɛ̀rɛ́ ába. A jʼà yə̀ ába lyɛ̀ɛ̀ ǹdə́ kɔn dɛ̀bɛ́ à zhe rə̀ tum yé. 
2CO.12.17	Á gə nʼá yâl sʼá nyǐ lyì bí byɛ̀bɛ́ à twĩ̀ á sõ mó, à yə̀ ce mə̀dù ga yǔr ába n zwẽ á kɔn n bə̀ n pɛ̃ yé. 
2CO.12.18	À lwə̀l Titi a twĩ̀ ńmyɛ̌ ǹdə́ nə́ da-byǐ mú á yě ń pár mɔ́ á sõ. Bə̀ nə gə́ tú mú, Titi yǔr ába n zwẽ á kɔn nà? Á nʼá bùl bʼàmyɛ́ ǹdə́ ńmyɛ̌ tùntwĩ̀ĩ̀ rí yə̀ rə̀dù yàl, ráá nə́ bùlə̀ né nə̀ yə̀ rə̀dù yàl?
2CO.12.19	Dɛ̀ga á ju kùr shãã shãã ga á nʼá bùl á wẽ́ bə̀ wɔ́ bwìrì nə́ rʼé pyà á sõ? E jʼà də̀ èta yé. Nə́ rʼé zɔ̀m Yi yé né ǹdə Kristə gə́ nə́ ń yâl nɛ́. Dɔwabá nántwə̂rh, nə́ rʼé zɔ̀m rə̀myɛ́ gakó ámyɛ̌ sãɔ̃ yilə, mùnì ga á kwɛrhɛ á zhí Yi ni. 
2CO.12.20	Ywẽ zhe ne, dɛ̀ga à gə́ mʼa bə̀ á sõ, a pwírí á də̀ ǹdə à gə́ nʼâ yâl nɛ́ yé, dɛ̀ga ámyɛ pwírí àmyɛ də̀ ǹdə á gə́ nʼá yâl nɛ́ yé. Kɔn súlí myɛ, ywẽ zhe ne, ǹ gə só a mʼa pwírí nyə̀-pâr ǹdə́ bwɛ̃̌-dǔr, ǹdə́ lyim, ǹdə́ búlə́, ǹdə́ dwã yil zhìlù, ǹdə́ wu-bárhɛ́ zɔ̀mà, ǹdə́ cìn-byilu, ǹdə́ yààyàà tumə ŋwɛ́nɛ́ á cəcəl wə. 
2CO.12.21	Ywẽ zhe ne myɛ, à gə́ mʼa kʼa bə̀ á sõ, a zɛ̃̀ à la cìzhìl nɔ Yi yé né á yilə. Dɛ̀ga lyì jàlà ŋwɛ́nɛ́ bə̀ gwẽ̌ nʼê fwə̀lə́, bə̀ nʼê wɛ̀rhɛ́ lwɛlɛ, bə̀ nʼê wɛ̀rhɛ́ yààyàà ǹdə bə̀ shãã ga mɔ́ ta, bə̀ yə̀ shɛ̀nɛ́ bə pyìrhí bə̀ wun yé. Rə̀myɛ́ zɛ̃̀ rə̀ la à wu ni zhìlù.
2CO.13.1	À bàn á sõ, sə rə̀myɛ́ bʼa ce né wɔ́ twər rə̀tɔ̀ à gə́ nʼâ twí á sõ né. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Yò gə la kɔrhɔ gakó, sʼe yə̀ zhə̀n-cìnə́ bə̀lyè ráá bə̀tɔ̀ yírh wə.” 
2CO.13.2	À zhe zɔ̀mɛ̀ à la byɛ̀bɛ́ bə̀ wɛ̀rhɛ́ yə̀-bəlwàálɛ́ shãã ga mɔ́ ǹdə́ lyì bí dwã bɛ́ nɛ byilu. À gə́ yʼà kʼa bwérhé a bə̀ á sõ yi ní, à yʼà byili ri. Wɔ́ rə̀myɛ́ à kʼâ nʼâ byili bi kə́dò ǹdə́ à tɛ̀nɛ́ á sõ ga. À gə tú èlâsɛ̃´, sǔbri tʼâ la nɛ́ yál lò mə̀dù ga yil yé. 
2CO.13.3	Á nʼá yâl bʼà wɛ̀rhɛ́ kɔn dɛ̀bɛ́ rə̀ bʼa ce á lwar bə̀ Kristə nə́ ń tó à dɛnnɛ ń zɔ̀mà. Sə à nʼâ byili ába, Kristə də̀ bə-jàn-zhəəre cí yé. Rə̀myɛ́ ce, ń gə la ń tum dí tũ̌ á wẽ́, ń nə́ ń byili ń jàn dɛ́. 
2CO.13.4	Zhə̀nà, ń shɛ̀nɛ́ n yə̀ ǹdə bə-jàn-zhəəre cí ta bə pəpa mɔ də̀-jɔrhɔ́ yó. Sə ń bwìrhì ń ŋwɛ́nɛ́ Yi jàn yilə. Èta, nə́ mù dwã nɛ ǹdə́ mɔ, nə́ shɛ̀nɛ́ nə́ yə̀ bə-jàn-zhəəre cìnə́. Sə á bʼâ tó nə́ tùntwə̃̀ə̃̀ né dɛnnɛ á lwar bə̀ nə́ mù dwã nɛ ǹdə́ Kristə nə́ ŋwɛ́nɛ́ Yi jàn yilə.
2CO.13.5	Bwə̂rhnə á cìnə̀, sʼá tɛ́rɛ́ á wẽ́ á nyǐ ǹdə́ á gə nʼâ wɛ̀rhɛ́ ǹdə lyì byɛ̀bɛ́ bə̀ zhí Kristə ne ta? Èta á mʼâ pwírí Yezu Kristə ŋwɛ́nɛ́ á wẽ́. È gə də̀ rə̀myɛ́, sə́ nyǐ kaka tɛ̀nɛ́ rə̀ nʼê byili bʼâ zhí mu yé. 
2CO.13.6	È gə wɔ́ nə́myɛ̌ yilə, kɔn ŋwɛ́nɛ́ rə̀ nʼê byili bə̀ nə́ zhí mu. À nʼâ bùl bʼâ cìcì mú yě rə̀myɛ́. 
2CO.13.7	Nə́ rʼé lwə̀l Yi sʼá bə̀kʼá wɛ̀rhɛ́ kɔn dɛ̀bɛ́ rə̀ bə càn yé. Nə́ tʼá wɛ̀rhɛ́ rə̀myɛ́ nə́ la mʼé pə bwìrì nə́ cìn nì yé. Wɔ́ yál nə́ rʼé yâl bʼâ wɛ̀rhɛ́ cɛ̀nɛ̀. Á gə tə̀ rə̀myɛ́ yil á nʼá wə̀l bə̀ nə́ dówə́, rə̀myɛ́ də̀ yò yé. 
2CO.13.8	Nə́ wàr zhə̀n dɛ́ yé ne nə́ la cə̂r yé. Kɔn dɛ́ dɛ̀bɛ́ nə́ wɔ̌ mɔ́, wɔ́ nə́ twĩ̀ zhə̀n dɛ́ byilu yilə. 
2CO.13.9	Ámyɛ̌ gə wɔ́ jàn cìnə́, nə́myɛ̌ zɛ̃̀ nə́ wɔ́ bə-jàn-zhəəre cìnə́, nə́ wun nyɛ̀ nə́ bə-jàn-zhəəré yilə. Sə kɔn dɛ̀bɛ́ nə́ rʼé lwə̀l Yi ni á yil mó gakó wɔ́ sʼá yə̀ náàcɛ̀nà námpúm Yi yilə. 
2CO.13.10	Wɔ́ rə̀myɛ́ è ce à nʼâ kɛ̃ sɛ́bɛ́ rɛ́ tɛ̀bɛ́ à la ába pɔ ǹdə́ à gwẽ̌ yə̀ á sõ yí yé. Bá à gə tú á sõ myɛ, à tʼâ yâl a ji ába búlə́ kɔn lyɛ̃ cɛ nɛ yé. Zhə̀nà, Cinu pɔ nɛ ŋwɔ̀nɔ́ á yò kɔrhɔ yilə, sə è də̀ á yò zhìlù yil yé.
2CO.13.11	Da-byâ, tɛ̀bɛ́ rə̀ dàl mɔ́, cenə á wun yə̀ nyɛ̀n, sʼá yə̀ náàcɛ̀nà námpúm. Cícínə dwã. Wɛ̀rhɛ́na nyì-dwìì, sʼá jòm ǹdə́ dwã ǹdə́ yə̀-zùlə́. Èta, Yi bʼa yə̀ nɛ́ ǹdʼába. Wɔ́ rə̀myɛ́ rə̀ wɔ́ sónó ǹdə́ yə̀-zùlə́ cí mú.
2CO.13.12	Cenə dwã, á kwə̀ə̀lè dwã náàcɛ̀nɛ́ ǹdə da-byâ ta. Yi lyì bí gakó nʼê ce ába.
2CO.13.13	Cinu Yezu Kristə mà n cĩ́ bwəl á yó! Nə́ Da Yi sónó w ǹdə́ nyì-dwìì rí tɛ̀bɛ́ Eshirhə náàcɛ̀nɛ́ nʼê pɛ mɔ́ bʼa yə̀ nɛ́ ǹdʼá gakó!
GAL.1.1+GAL.1.2	Àmyɛ́ Pwəə, à wɔ́ Yezu Kristə tùntúm, sə à yə̀ ń tùntúm jǐrh ǹdə́ numbyíní pùbùlə̀ yé. È kʼê də̀ numbyíní cã̌ nɛ à zɔ nɛ́ a mʼa jǐrh ń tùntúm yé. Wɔ́ ńmyɛ̌ ǹdə́ nə́ Da Yi rí rə̀ bwìrhì mù mú jàn yil à jǐrh ń tùntúm. Àmyɛ́ ǹdə́ nə́ da-byâ bɛ́ bə̀ ŋwɛ́nɛ́ nyɔ̀nɔ̀ mɔ́ gakó, nə́ rʼé kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ Yi gùúlí rə̀ ŋwɛ́nɛ́ Galəshi ní mú lyì bí ni pɔ, nə́ mʼé ce ába. 
GAL.1.3	Nə́ Da Yi ǹdə́ Cinu Yezu Kristə mʼa cĩ́ bwəl á yó, sə bə pə ába yə̀-zùlə́!
GAL.1.4	Kristə pɔ ń myə̂l lé n mə n vwârh nə́ba nə́ yə̀-bəlwàálɛ́ wẽ́, mùnì n zwẽ nə́ba èlâsɛ̃´ lũ w ò bə càn mɔ́ wẽ́, ǹdə nə́ Da Yi gə́ nə́ ń yâl nɛ́. 
GAL.1.5	Yi bʼa nə còrhó byinə nə̀ bə zhɔ̌ zhe yilə! Amɛ̀n!
GAL.1.6	Yi byẽ̀ ába Kristə sónó w yilə. Sə kɔn jàr nɛ̀ dɛ̃´dɛ̃´, á gə́ yàl làlà á pú á yẽ̌ de, á kʼá vò á zwẽ yò-ècɔ̀nɔ̀ nyí dõ mó yilə. 
GAL.1.7	À yě bə̀ lyì ŋwɛ́nɛ́ bə̀ nʼê zhizhiri á wun ní. Bə̀ nʼê yâl bə lyə́r Kristə yò-ècɔ̀nɔ̀ nyí rí zɔ̀mà nɛ́, sə lwarna bə̀ yò-ècɔ̀nɔ̀ nyí dõ tɛ̀nɛ́ yé. 
GAL.1.8	Kɔn gə lyɛ̃ yò-ècɔ̀nɔ̀ nyí rí tɛ̀bɛ́ nə́ bwə̀l nə́ byili ába mó, lò gə bwə̀l kɔn dõ, bá è gə wɔ́ nə́myɛ̌ cìcì, bá è gə wɔ́ màlɛ́ka è shí dɛ̃̌ myɛ, sə Yi zhìlì rə̀-ná-cìnə́ bé yò! 
GAL.1.9	Nə́ jɛ̀rɛ̀ nə́ byili ába rə̀myɛ́, sə èlâsɛ̃´, à kʼâ nʼâ byili ába rə̀myɛ́ kə́dò: lò gə bwə̀l yò-ècɔ̀nɔ̀ nyí dõ n byili ába, rə̀myɛ́ ǹdə́ tɛ̀bɛ́ á zwẽ mó də̀ rə̀dù, sə Yi zhìlì rə̀-ná-cí yò!
GAL.1.10	Á nʼá bùl bə̀ à gə́ zɔ̀m èta mɔ́, wɔ́ numbyíní pùbùlə̀ ráá Yi pùbùlə̀ wɔ̀rhɔ́ à nʼâ pyà? Wɔ́ numbyíní wu-nyɔ̃̀ à nʼâ pyà nà? È gə yʼà wɔ́ numbyíní wu-nyɔ̃̀ à nʼâ pyà, à gə kʼâ də̀ Kristə tùntùnnə̀ yé.
GAL.1.11	Da-byâ, à nʼâ yâl sʼá lwar bə̀ yò-ècɔ̀nɔ̀ nyí rí à nʼâ bwə̀l mó də̀ numbyíní nyân yé. 
GAL.1.12	Wɔ́ Yezu Kristə ń byili ri ni, sə è də̀ numbyíní è cèrhè rè nè yé.
GAL.1.13	Á nyɛ̀ɛ̀ à tùntwĩ̀ĩ̀ rí gə́ yʼà wɔ́ nɛ́, ǹdə́ à yʼà gwẽ̌ ŋwɛ́nɛ́ Zhwifubá Yi-sɔ́má y wẽ́ mó. Á yě bʼà yʼà nʼâ nwɛ̀nɛ̀ Yi gùlú w lyì bí dɛ̃´dɛ̃´, à yʼà nʼâ yâl a zhìlì bə̀ yò. 
GAL.1.14	Rə̀myɛ́ yi ní, à yʼà nʼâ zwẽ Zhwifubá Yi-sɔ́má y nyə́ né du à shí-dwã bɛ́ nánzhəzhɔ̌. À yʼà zhe yə̀wâl dɛ̃´dɛ̃´ du bi nə́ nàmbala bɛ́ lùl-e-pwírí y nyə́ né wẽ́.
GAL.1.15	Sə Yi cír ne ǹdə́ à gwẽ̌ ŋwɛ́nɛ́ à ná wẽ́, rə byẽ̀ nè ǹdə́ wu-bɔ̀nɔ̀. 
GAL.1.16	Rə̀ yʼà nʼê yâl rə byili ni rə̀ Byǐ mú párá, mùnì ga a bwə̀l ń yò w a byili byɛ̀bɛ́ bə̀ də̀ Zhwifubá mó ne. Dɛ̃ rɛ́ rə̀myɛ́ gə́ yúwə́, à kʼâ yə̀ zhì sʼa pyà bə̀ lò sɛ̃ nɛ ǹdə́ cícú yé. 
GAL.1.17	À yə̀ Zhərəzalɛm zhə̀l a nə byɛ̀bɛ́ bə̀ jɛ̀rɛ̀ nɛ̀ bə jǐrh tùntúmə́ mó myɛ yé, a jʼa zhì à kùr yó gàà mɔ́, a vò Arəbyi, a zɛ̃̀ a zhì gàà a kwɛ̃̀ a bə̀ Damaasɛ. 
GAL.1.18	A wɛ̀rhɛ́ byinə nə̀tɔ̀. Rə̀myɛ́ kwã nɛ́, a zɛ̃̀ a vò Zhərəzalɛm mùnì ga a lwar Pyɛɛrɛ párá, a wɛ̀rhɛ́ dwã shí ǹdə́ nə̀nu ń sono. 
GAL.1.19	À yə̀ tùntúm dõ nɛ gàà yé. Wɔ́ Cinu da-byǐ Zhakɛ dúdú à nɔwa. 
GAL.1.20	Kɔn dɛ́ dɛ̀bɛ́ à nʼâ kɛ̃ à la ába pɔ èta mɔ́, à nʼâ byili Yi yé né bʼè də̀ kɔma à nʼâ gòm yé.
GAL.1.21	Rə̀myɛ́ kwã nɛ́ kə́dò, a zhǐr a vò Siri ǹdə́ Shilishi tənèsé wə, 
GAL.1.22	sə rə̀myɛ́ yi ní ǹdə́ Zhide tənà y Kristə-lyì gùúlí yʼà gwẽ̌ yə̀l à pár yé. 
GAL.1.23	Sə wɔ́ nyɛ́ bə̀ yʼà nyɛ̌ lyì jàlà nʼê zɔ̀m à yò bə̀ zhe: “Shãã ga, bal mɔ́ mɔ̀bɔ́ èta mɔ́ yà ń nə́ ń nwɛ̀nɛ̀ nə́ba, ńmyɛ̌ ń zɛ̃̀ èlâsɛ̃´ ń nə́ ń bwə̀l Yi-ni-zhú yò-ècɔ̀nɔ̀ nyí rí, e jà ń yà ń nə́ ń yâl n cɔ̀ rə̀ yò.” Wɔ́ rə̀myɛ́ dúdú bə̀ yʼà yě, 
GAL.1.24	sə bə̀ yʼà nʼê cèrhé Yi rə̀myɛ́ yilə.
GAL.2.1	Byinə shí ǹdə́ nə̀na rə̀myɛ́ kwã nɛ́, à kʼa kwɛ̃̀ a vò Zhərəzalɛm, àmyɛ́ ǹdə́ Barnabaasɛ. A zə Titi a mʼa súlí. 
GAL.2.2	Wɔ́ Yi rə̀ byili ni rə̀myɛ́, sə à zhə̀l a nə Kristə-lyì bí gùlú w yé né cìnə́ bé bə̀ dúdú, a byili bi yò-ècɔ̀nɔ̀ nyí rí à nʼâ bwə̀l à byili byɛ̀bɛ́ bə̀ də̀ Zhwifubá ne mó. À yʼà tʼâ yâl bʼà tum dí à twĩ̀ mú ǹdə́ tɛ̀bɛ́ à gwẽ̌ nʼâ twĩ̀ mú yál kɔn nánfò yé.
GAL.2.3	Titi mú ń yà ń tó ne mó wɔ́ Gərɛkɛ. Sə ǹdə́ rə̀myɛ́ ga, bə̀ yə̀ mɔ nyɛ́ɛ́ bə ce góm mó wẽ́ yé. 
GAL.2.4	Sə lyì jàlà bə̀ wɔ́ surhə námməlwâlsɛ cìnə́ yʼà tú bə zù nə́ wẽ́ ǹdə lyì-twə̂rh ta, bə̀ nʼê gòm kɔma bə̀ bə̀ wɔ́ nə́ da-byâ, e jʼà wɔ́ nə́ yǔr yil bə̀ yʼà túwə́. Bə̀myɛ́ mɔ́ yʼà nʼê yâl bə̀ ń góm. Bə̀ yʼà nʼê yâl bə ce nə́ jǐrh ǹdə yómə́ ta, e jʼà cìn-cìnú mú mɔ̀bɔ́ nə́ zhe mó wɔ́ Yezu Kristə sõ mə̀ shí ní. 
GAL.2.5	Sə nə́ yə̀ shɛ̀nɛ́ nə́ zwẽ bə̀ nyə̀ná nɛ́ námpɔ́lɛ́ myɛ cìcì yé, bə̀ nə́ yʼâ nʼé yâl bʼâ mɛ̃ Kristə yò-ècɔ̀nɔ̀ nyí rí zhə̀n dɛ́ wẽ́.
GAL.2.6	È gə wɔ́ byɛ̀bɛ́ Kristə-lyì bí nʼê nyǐ ǹdə bə̀ gùlú w yé né cìnə́ bé ta mɔ́ yilə, bə̀ yə̀ nɛ nyɛ́ɛ́ bʼà wɛ̀rhɛ́ kɔn dõ a súlí yé. (Bə̀ gə́ yʼà wɔ́ nɛ́ mɔ́ də̀ kaka àmyɛ́ yil yé, bə̀ è gə wɔ́ Yi yilə, lyì bí gakó wɔ́ kɔn rə̀dù.) 
GAL.2.7	Yé né cìnə́ bé bə̀myɛ́ mɔ́ lwar bə̀ wɔ́ Yi rə̀ pɔ nɛ nyí bʼà bwə̂l yò-ècɔ̀nɔ̀ nyí rí a byili byɛ̀bɛ́ bə̀ də̀ Zhwifubá mó ne, ǹdə rə̀ gə́ pɔ nyí Pyɛɛrɛ myɛ nɛ bə̀ ń bwə̂l yò-ècɔ̀nɔ̀ nyí rí n byili Zhwifubá ne né. 
GAL.2.8	Yi ce Pyɛɛrɛ jǐrh rə̀ tùntúm Zhwifubá yilə, rə ce àmyɛ́ jǐrh rə̀ tùntúm byɛ̀bɛ́ bə̀ də̀ Zhwifubá mó yilə.
GAL.2.9	Kristə-lyì bí yʼà nʼê nyǐ Zhakɛ ǹdə́ Pyɛɛrɛ ǹdə́ Zhã ǹdə bə̀ gùlú w yé né cìnə́ ta, sə bə̀myɛ lwar bə̀ wɔ́ Yi rə̀ pɔ nɛ tum dí rə̀myɛ́ mɔ́ rə̀ sónó w yilə. Bə zɛ̃̀ bə ce jɛ̃̀ àmyɛ́ ǹdə́ Barnabaasɛ jɔ̃̀ wà, bə mʼe byili bə̀ nə́myɛ̌ ǹdə́ bə̀myɛ́ ga nyí wɔ́ rə̀dù, bə̀ nə́myɛ̌ mə̂ sə nə́ vò byɛ̀bɛ́ bə̀ də̀ Zhwifubá mó sono, sə bə̀myɛ́ vò Zhwifubá sono. 
GAL.2.10	Sə tɛ̀bɛ́ bə̀ lwə̀l nə́ba bə̀ nə́ wɛ̀rhɛ́ mɔ́, wɔ́ nə́ lyǐrh Zhərəzalɛm gùlú w nə̀mwà bɛ́ yò, sə à yʼà nʼâ yâl a wɛ̀rhɛ́ rə̀myɛ́ ǹdə́ à wu gakó.
GAL.2.11	Sə Pyɛɛrɛ gə́ tú n yí Ancɔɔsɛ, à bú mu lyì bí gakó yé né, bə̀ ń yà ń dówə́. 
GAL.2.12	Ń yà ń ju kùr ń nə́ ń tó Kristə-lyì bí byɛ̀bɛ́ bə̀ də̀ Zhwifubá mó ne ń jí. Rə̀myɛ́ kwã nɛ́, lyì dwã zɛ̃̀ bə shí Zhakɛ sono bə bà. Ywẽ zɛ̃̀ rə̀ zhe mo, ń kə́ ń bə shɛ̀ Kristə-lyì bí byɛ̀bɛ́ bə̀ də̀ Zhwifubá mó ne tó n jí yé, bə̀ byɛ̀bɛ́ bə̀ yʼà shí Zhakɛ sõ mó yʼà nʼê nyɛ́ɛ́ byɛ̀bɛ́ bə̀ də̀ Zhwifubá mó bə̀ bə̀ góm. 
GAL.2.13	Kristə-lyì bí dwã bɛ́ byɛ̀bɛ́ bə̀ wɔ́ Zhwifubá mó gakó zɛ̃̀ bə̀myɛ tó bə zù tùntwə̃̀ə̃̀ né nyɛ̀bɛ́ nə̀ yə̀ tó ǹdə́ kɔn dɛ̀bɛ́ bə̀ yě bə̀ rə̀ wɔ́ zhə̀n mɔ́ nɛ yé. Rə̀myɛ́ ce Barnabaasɛ myɛ tó n zù bə̀ nyə̀ná nɛ́. 
GAL.2.14	À gə́ pwírí bə̀ tʼâ zhə̀l zhə̀n sɔ́má y yó ǹdə yò-ècɔ̀nɔ̀ nyí rí gə́ nʼê byili ní mú, à wò Pyɛɛrɛ nɛ lyì bí gakó yé né: “Ǹmyɛ́ wɔ́ Zhwifu, sə ǹ jòm nyɔ̀nɔ̀ ǹdə lò mɔ̀bɔ́ ń də̀ Zhwifu ta. Ǹ yə̀ wɛ̀rhɛ́ ǹdə Zhwifubá ta yé. Bə̀kɔ́n yil ǹ nə zɛ̃̀ ǹ nə́ ǹ yâl ń nyɛ́ɛ́ byɛ̀bɛ́ bə̀ də̀ Zhwifubá mó bə wɛ̀rhɛ́ ǹdə Zhwifubá ta?”
GAL.2.15	Nə́myɛ̌ wɔ́ Zhwifubá; nə́ də̀ ǹdə lyì bí dwã bɛ́ byɛ̀bɛ́ bə̀ yə̀l Yi nyə́ né mó ta yé. 
GAL.2.16	Sə ǹdə́ rə̀myɛ́ ga, nə́ yě bʼè də̀ Muyiisi nyə́ né zõ mó è bʼa ce numbyíní cẽ dóó zal yé. Wɔ́ ǹ gə zhí Yezu Kristə ne dúdú, fòró Yi ce ǹ kə́ ǹ bə dóó zhe yé. Wɔ́ rə̀myɛ́ è ce, nə́myɛ zù Yezu Kristə, mùnì ga nə́ gə́ zhí mu, sə Yi ce nə́ bə̀kʼá kʼé zə dwə́ə́re yé; sə è də̀ Muyiisi nyə́ né zõ è bʼa ce yé, bə̀ nyə́ né nə̀myɛ́ zõ mó wàr è bʼa ce lò cẽ dóó zal yé.
GAL.2.17	Nə́myɛ̌ byɛ̀bɛ́ nə́ wɔ́ Zhwifubá, nə́ rʼé pyà sə Yi ce nə́ bə̀kʼá kʼé zə dwə́ə́re Kristə jàn yil mó, lyì bí gə tə̀ rə̀myɛ́ yil bə̀ nʼê nyǐ nə́myɛ ǹdə yə̀-bəlwàálɛ cìnə́ ta, è nə zɛ̃̀ wɔ́ Kristə ń ce nə́ jǐrh yə̀-bəlwàálɛ cìnə́? Rə̀myɛ́ də̀ zhə̀n yé. 
GAL.2.18	À gə zɛ̃̀ à kʼâ zwẽ Muyiisi nyə́ né à zhɔ̃̀ mɔ́, wɔ́ àmyɛ́ à nʼâ cĩ́ dóó à cìcì yó wə. 
GAL.2.19	Wɔ́ Muyiisi nyə́ né cìcì nə̀ ce a jǐrh ǹdə wɔ́ cú à cù ta, a du nə̀ wẽ́. Kɔn yàl èta, mùnì ga a yə̀ nɛ́ Yi yilə. À tó Kristə ne a cì də̀-jɔrhɔ́ yó. 
GAL.2.20	Àmyɛ́ cìcì mú kʼâ tɛ̀nɛ́ yé. Wɔ́ Kristə ń ŋwɛ́nɛ́ à wẽ́. À gə́ ŋwɛ́nɛ́ cɛ yó èlâsɛ̃´ mɔ́, wɔ́ Yi Byǐ mú ń swéné ne n pə ń myə̂l à yil mó ne à zhí. 
GAL.2.21	À tʼâ yâl a zhɛ̃̀ Yi sónó w yé. Zhə̀nà, Muyiisi nyə́ né zõ mó gə yʼà wɔ̌ è ce lò cẽ dóó zal, sə́ nyǐ Kristə cu mú wɔ́ nánfò, mə̀ bə kùr zhe yé.
GAL.3.1	Galəshi lyì, bə surhə zhe cìnə́, wɔ́ mɔ̌ lò ń pyìrhí á surhə né èta mɔ́? E jà bə byili bə̀ gə́ pəpa Yezu Kristə də̀-jɔrhɔ́ w yó né mó pamparɛ̃ɛ̃ á gakó yé né á yírhə́ na. 
GAL.3.2	À nʼâ yâl a bwə̀rh ába zɔ̀mɛ̀ rə̀dù sásá sʼá lyár nɛ: wɔ́ Muyiisi nyə́ né zõ mó è ce Eshirhə náàcɛ̀nɛ́ só á yó wə, ráá yò-ècɔ̀nɔ̀ nyí rí á nyɛ̀ɛ̀ á zɛ̃̀ á zwẽ de mó è ce? 
GAL.3.3	Surhə mwìrì ába nà? Á ji kùr ǹdə́ Eshirhə náàcɛ̀nɛ́ jàn, èlâsɛ̃´ á zɛ̃̀ á nʼá yâl á báásɛ ǹdʼá sə̀pwà jàn? 
GAL.3.4	Kɔn dɛ́ tɛ̀bɛ́ Yi tó á dɛnnɛ rə wɛ̀rhɛ́ mɔ́ gakó bʼa yə̀ nánfò? Rə̀ wàr rə̀ bʼa yə̀ nánfò yé. 
GAL.3.5	Yi gə́ nʼê ce rə̀ Eshirhə y swé á yó wə, rə jʼà nʼê wɛ̀rhɛ́ màmyaarhɛ nánzhəzhɔ̌ á sõ mó, wɔ́ byè yilə? Wɔ́ Muyiisi nyə́ né zõ mó è ce, ráá yò-ècɔ̀nɔ̀ nyí rí á nyɛ̀ɛ̀ á zɛ̃̀ á zwẽ de mó è ce?
GAL.3.6	Abəraham myɛ yàl èta. Bə̀ zɔ̀m ń yò Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Ń zɔ Yi zhə̀nà. Rə zɛ̃̀ rə nyǐ mu ǹdə ń bə dóó zhe ta, ń gə́ zhí ri mú yilə.” 
GAL.3.7	Lwarna bə̀ wɔ́ byɛ̀bɛ́ bə̀ zhí Yi ni mú bə̀ wɔ́ Abəraham nɛ̀mɛ́. 
GAL.3.8	Bə̀ dámâ bə byili Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ byɛ̀bɛ́ bə̀ də̀ Zhwifubá mó gə zù Yi, rə̀ bʼa ce bə̀ kʼê tʼâ la dwə́ə́re zal yé. Wɔ́ rə̀myɛ́ è ce, rə̀ dámâ rə byili yò-ècɔ̀nɔ̀ nyí rí Abəraham nɛ. Rə̀ wò mò: “À bʼa tó ǹmyɛ́ dɛnnɛ a cĩ́ bwəl lũ w lyì bí gakó yó.” 
GAL.3.9	Abəraham gə́ yà ń zhí Yi ni mú ce rə̀ cĩ́ bwəl ń yó. Èta, lò mɔ̀bɔ́ gakó ǹmyɛ zhí ri ǹdə Abəraham ta, rə̀ bʼa cĩ́ bwəl ǹ yó ǹdə rə̀ gə́ cĩ́ bwəl Abəraham yó né.
GAL.3.10	Sə lò mɔ̀bɔ́ gakó ń nə́ ń bùl bə̀ Muyiisi nyə́ né zõ mó bʼa ce n nə vwârh, rə̀-ná-cí yò zhìlì. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Lò mɔ̀bɔ́ ǹ tá ǹ wɛ̀rhɛ́ ǹdə bə̀ gə́ byili nyə́ né sɛ́bɛ́ rɛ́ wẽ́ né dɛ̃ gakó, ǹ yò bʼa zhìlì.” 
GAL.3.11	Bə̀ byili pamparɛ̃ɛ̃ bə̀ Muyiisi nyə́ né zõ mó wàr è bʼa ce lò cẽ dóó zal yé. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Lò mɔ̀bɔ́ ǹ zhí Yi ni, rə̀ bʼa ce ǹ kə́ ǹ tá ǹ la dóó zal yé. Ǹ bʼâ nə nyǔ.” 
GAL.3.12	Muyiisi nyə́ né zõ mó ǹdə́ Yi-ni-zhú mú də̀ rə̀dù yé. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Lò mɔ̀bɔ́ ǹ wɛ̀rhɛ́ kɔn dɛ̀bɛ́ gakó nyə́ né byili mú, ǹ bʼâ zə nyǔ nyə́ né jàn yilə.”
GAL.3.13	Kristə lwə̂r nə́ba nyə́ né nə̀ yʼà lyẽ nə́ba mó wẽ́. Ń zwẽ dɛ̀bɛ́ rə̀ yʼà zhìlì nə́ yò mó n cĩ́ ń cìcì yó wə. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Lò mɔ̀bɔ́ ń tɔ̌r nyíní cǒ yó, ń yò zhìlì.” 
GAL.3.14	Kɔn yàl èta mùnì ga byɛ̀bɛ́ bə̀ də̀ Zhwifubá mó nə bwəl lé Yi yʼà bwəl rə̀ nyí Abəraham nɛ mɔ́ Yezu Kristə jàn yilə. Nə́ gə zhí Yi ni, nə́ bʼâ nə kɔn dɛ́ tɛ̀bɛ́ Yi yʼà bwəl rə̀ nyí mú. Kɔn dɛ́ rə̀myɛ́ mɔ́ wɔ́ Eshirhə náàcɛ̀nɛ́.
GAL.3.15	Da-byâ, à bʼa zə kɔn rə̀dù rə̀ ŋwɛ́nɛ́ nə́myɛ̌ numbyínə́ bé cìcì tùntwə̃̀ə̃̀ né wẽ́ a bʼa myɛrhɛ: lwarna bə̀ lò gə bwəl nyí ǹdə nyə́ né gə́ nʼê byili ní, lò dõ wàr ń mà n shí kwã nɛ́ n cɔ̀ rɛ̀, ráá n súlí kɔn dõ né yé. 
GAL.3.16	Èta myɛ, Yi bwəl nyí bə̀ rə̀ la kɔn Abəraham ǹdə́ ń nɔ̃̌ nɛ pɔ. Wɔ́ Abəraham ǹdə́ ń nɔ̃̌ nɛ Yi bwəl nyí rí. Bə̀ yə̀ kɛ̃ bə̀: “Abəraham ǹdə́ ń nɛ̀mɛ́”, ǹdə wɔ́ lyì nánzhəzhɔ̌ yò bə̀ nʼê zɔ̀m ta yé. Bə̀ kɛ̃ bə̀: “Abəraham ǹdə́ ń nɔ̃̌.” Rə̀myɛ́ nʼê byili bə̀ wɔ́ lò mə̀dù yò bə̀ zɔ̀m. Lwarna bə̀ nɔ̃̌ w òmyɛ́ mɔ́ wɔ́ Kristə. 
GAL.3.17	Wɔ́ yál à nʼâ yâl a wɔ̀ bə̀ nyǐ Yi yʼà bwəl nyí, rə wɔ̀ bə̀ nyì-bwelé y èmyɛ́ tʼâ la kwârh gaga yé. Rə̀ pɔ rə̀ nyə́ né Muyiisi ni ǹdə́ rə̀ gə́ wɛ̀rhɛ́ rə̀ nyì-bwelé y mó zhe byinə zwã̌-àna ǹdə́ shə́-ètɔ̀. Nyə́ né nə̀myɛ́ wàr nə̀ bʼa cɔ̀ rə̀ nyí rí rə̀ bwəl mó rə jǐrh kɔn nánfò yé. 
GAL.3.18	È gə wɔ́ nyə́ né dɛnnɛ lò mà n tó né n nə kɔn dɛ́ dɛ̀bɛ́ Yi yʼà byili bə̀ rə̀ la rə̀ lyì bí ni pɔ mɔ́, sə́ nyǐ lò kə́ ń wàr ń mà n nə rɛ nyí rí rə̀ yʼà bwəl mó yil yé. E jʼà wɔ́ nyí rí rə̀ bwəl mó dɛnnɛ rə̀ tó né rə byili rə̀ sónó w Abəraham nɛ.
GAL.3.19	Wɔ́ bə̀kɔ́n yil nyə́ né ŋwɛ́nɛ́? Nə̀myɛ́ wɔ́ súlí nə̀ súlí ní, mùnì ga nə sɛ̃ lyì bí ni bə lwar kɔn dɛ̀bɛ́ ná-dwí yil rə̀ də̀ Yi pùbùlə̀, bə̀ mʼê dɛ̃̀ nɔ̃̌ w Yi bwəl ò nyí Abəraham nɛ mɔ́. È gə wɔ́ Yi nyə́ né yilə, wɔ́ màlɛ́kabá bə̀ tó numbyíní dɛnnɛ bə bə̀ e byili ni lyì bí ni. 
GAL.3.20	Sə è gə wɔ́ rə̀ nyì-bwelé y yilə, rə̀ yə̀ lò dɛnnɛ tó yé; wɔ́ rə̀ cìcì rə̀ zɔ̀m.
GAL.3.21	Rə̀myɛ́ nə zɛ̃̀ è nʼê yâl e byili bə̀ Muyiisi nyə́ né nʼê cə̀r Yi nyì-bwelé yə́? È də̀ èta yé. Nyə́ né bə̀ pɔ mɔ́ gə yʼà wɔ̌ nə̀ nʼê pɛ nyǔ numbyíní ni, lyì bí yʼà wɔ̌ bə̀ mʼa tó nə̀ dɛnnɛ bə cẽ dwə́ə́re zal yé. 
GAL.3.22	Yi zɔ̀mɛ̀ rɛ́ sɛ́bɛ́ rɛ́ byili bə̀ yə̀-bəlɔ̀lɔ́ cǐ lũ w lyì bí gakó. Wɔ́ rə̀myɛ́ è ce, kɔn dɛ́ dɛ̀bɛ́ Yi bwəl rə̀ nyí mú, rə̀ bʼa pə rɛ byɛ̀bɛ́ bə̀ zù Kristə mó ne, bə̀ gə́ zhí mu mú yilə.
GAL.3.23	Shãã ga, wɔ́ Muyiisi nyə́ né nə̀ yʼà nʼê yìlì nə́ba ǹdə byə̀nə́-jì lyì ta, nə́ mʼé dɛ̃̀ Yi-ni-zhú mú cə-kɔ́lɔ́ wá, mùnì ga, cə-kɔ́lɔ́ w òmyɛ́ gə yúwə́, sə Yi byili nə́ba nə́ gə́ bʼâ zhí ri ní. 
GAL.3.24	Wɔ́ èta nyə́ né yìlì nə́ba né, kɔn bʼe yí Kristə twírí yə́, mùnì ga Yi ce nə́ bə̀kʼá kʼé zə dwə́ə́re, nə́ gə́ zhí ri mú yilə. 
GAL.3.25	Sə èlâsɛ̃´, Yi-ni-zhú mú cə-kɔ́lɔ́ w gə́ yú mú ce, nə́ kʼé bə yìlnə̀ mó ńmyɛ̌ mɔ́ tum zhe yé.
GAL.3.26	Ámyɛ̌ gakó wɔ́ á gə́ zù Yezu Kristə mó è ce, á wɔ́ Yi byâ. 
GAL.3.27	Ámyɛ̌ byɛ̀bɛ́ gakó á zwẽ nɛ̃̌-shɔ Yezu Kristə wẽ́ mó, wɔ́ zú á zù mù ǹdə kàmə̀-zwǐ ta. 
GAL.3.28	È kʼê bə zhe bə̀ mɔ̀bɔ́ wɔ́ Zhwifu, mɔ̀bɔ́ də̀ Zhwifu yé; è bə zhe bə̀ mɔ̀bɔ́ wɔ́ yóm, mɔ̀bɔ́ cǐ ń cìn yé; è kʼê bə zhe bə̀ mɔ̀bɔ́ wɔ́ bal, mɔ̀bɔ́ wɔ́ kɛ̃ yé, bʼâ gakó jǐrh kɔn rə̀dù sá Yezu Kristə wẽ́. 
GAL.3.29	Á gə́ wɔ́ Kristə lyì mú ce, á wɔ́ Abəraham nɛ̀mɛ́, sə á bʼâ nə cəl kɔn dɛ́ dɛ̀bɛ́ Yi bwəl nyí bə̀ rə̀ la Abəraham nɛ pɔ mɔ́ wẽ́.
GAL.4.1	Sə àmyɛ́ nʼâ bùl bə̀ bə̀sɔ́bwɛ̀lɛ́ gə la bə̀ e cìní è da jɛ̃̀-kɔn myɛ, è gə́ gwẽ̌ wɔ́ námpɔ́lɛ́ mɔ́ ce, è nyɛ̌ ǹdə yóm ta, e jʼà wɔ́ èmyɛ́ è la bə̀ e cìní kɔn gakó. 
GAL.4.2	È mə̂ sʼe zwẽ lyì bí byɛ̀bɛ́ bə̀ nʼê nyǐ èmyɛ́ ǹdə́ è kɔn dɛ́ ga yò mó nyí ni, kɔn bʼe yí yi rí tɛ̀bɛ́ è da byili mú. 
GAL.4.3	Nə́myɛ wɔ́ èta. Nə́ gə́ yʼà gwẽ̌ wɔ́ ǹdə bə̀sɔ́ná ta yi ní, nə́ yʼâ wɔ́ lũ w wẽ̀ dé tɛ̀bɛ́ yírhə́ wàr nə̀ nɛ mɔ́ yómə́. 
GAL.4.4	Sə yi rí gə́ tú e yí, Yi twĩ̀ rə̀ Byǐ mú. Wɔ́ kɛ̃ ń lùl mò; ń lùl mò Zhwifubá wẽ́, n zwẽ bə̀ nyə́ né, 
GAL.4.5	mùnì n vwârh byɛ̀bɛ́ bə̀ wɔ́ nyə́ né yómə́ mó, sə nə́myɛ ŋwɛ̀nɛ́ nə́ tó rə̀myɛ́ dɛnnɛ nə́ jǐrh Yi byâ.
GAL.4.6	Yi twĩ̀ rə̀ Byǐ mú Eshirhə y nə́ wun ní wẽ́, rə mʼe byili bʼâ wɔ́ rə̀ byâ zhə̀nà, sə Eshirhə y ce nə́ rʼé bya nə́ zhe: “Aba”, rə̀ kùr wɔ́: “À Da”. 
GAL.4.7	Rə̀myɛ́ ce, ǹ kə́ ǹ də̀ yóm yé. Ǹ wɔ́ Yi byǐ. Sə ǹ gə́ wɔ́ Yi byǐ mú ce, ǹ bʼâ nə cəl kɔn dɛ́ dɛ̀bɛ́ Yi tɛnɛ rə̀ byâ bɛ́ yil mó wẽ́.
GAL.4.8	Á yʼâ yə̀l Yi pár shãã ga yé. Á yʼâ wɔ́ wẽ̀ dé tɛ̀bɛ́ yírhə́ bə nɛ, rə jʼà də̀ yə mó yómə́. 
GAL.4.9	Sə èlâsɛ̃´, á lwar Yi párá. Kɔn du, Yi cìcì mú myɛ yě bʼâ wɔ́ rə̀myɛ́ byâ. Byè yil á nə zɛ̃̀ á kʼá nʼá yâl á zù wẽ̀ dé rə̀myɛ́ tɛ̀bɛ́ rə̀ bə ŋwɔ̀nɔ́ zhe, rə jʼà bə kùr zhe mó? E zɛ̃̀ wɔ́ yál á kʼá nʼá yâl á jǐrh rə̀ yómə́, náá etəra? 
GAL.4.10	Á nʼá bùl bə̀ dwã ǹdə́ cànsɛ̀ ǹdə́ byinə jàlà ŋwɛ́nɛ́ nə̀ zhe kùr du nə̀ dwã bɛ́. Á nʼá bùl myɛ bə̀ yə jàlà ŋwɛ́nɛ́ nə̀ du nə̀ dwã bɛ́. 
GAL.4.11	À tʼâ yâl bə̀ tum dí à twĩ̀ á yil mó yál nánfò yé. Wɔ́ rə̀myɛ́ ywẽ è zhe ne.
GAL.4.12	Da-byâ, à jǐrh ǹdə á ta. Rə̀myɛ́ ce, à nʼâ lwə̀l ába: wɛ̀rhɛ́na ǹdə à ta. Á yə̀ nɛ lwɛlɛ də́-byǐ wɛ̀rhɛ́ yé. 
GAL.4.13	Á yě bə̀ à gə́ jɛ̀rɛ̀ a bwə̀l yò-ècɔ̀nɔ̀ nyí rí a byili ába mó, wɔ́ à gə́ yʼà bə jàn zhe mó yi ní. 
GAL.4.14	À yala nɛ́ gə́ yʼà nyɛ̌ nɛ́ mɔ́ yʼà wɔ̌ rə̀ bʼa ce á nyɛ̃´ nɛ, ráá á dùr á yẽ̌ ne, sə á yə̀ èta wɛ̀rhɛ́ yé. Á zwẽ à zhəəlé ǹdə Yi màlɛ́ka ta. Á gaga mɔ́ zwẽ ne ǹdə Yezu Kristə ta. 
GAL.4.15	Á wu-nyɔ̃̀ w shãã ga mɔ́ tó yẽ̀? Á gə yʼâ wɔ̌ á yírhə́ né á la jârh á pɛ̃ rə̀myɛ́ yi ní myɛ, á gə jàrh nɛ̀. Àmyɛ́ cìcì mú wɔ́ rə̀myɛ́ zhə̀n-cí. 
GAL.4.16	E zɛ̃̀ wɔ́ à gə́ nʼâ byili ába zhə̀n dɛ́ mɔ́ è ce a jǐrh á zù-bal èlâsɛ̃´?
GAL.4.17	Lyì ŋwɛ́nɛ́ bə̀ nʼê wɛ̀rhɛ́ ǹdə wɔ́ só bə̀ só ába ta, e jʼà wɔ́ kɔma. Wɔ́ yál bə̀ nʼê yâl bə pɔr ába àmyɛ́ kwã nɛ́, á kʼá tó bə̀myɛ́ nɛ. 
GAL.4.18	Á mə̂ sʼá zə yə̀wâl twéé twéé ǹdə́ cɛ̀nɛ̀ wɔ̀rhɔ́, sə è bə̀kʼa yə̀ à gə ŋwɛ́nɛ́ á sõ yi ní dúdú yé. 
GAL.4.19	À byâ, zwini kʼê zhe ne dɛ̃´dɛ̃´ á yilə, ǹdə kɛ̃ pwǐ gə́ yʼa yì ní, sə rə̀ nʼê nwɛ̀nɛ̀ nɛ̀ kɔn la mʼe yí Kristə jòm á wẽ́ pamparɛ̃ɛ̃. 
GAL.4.20	À yʼà só ǹdə́ à wu gakó sʼa yə̀ á sõ a kwɛrhɛ a zɔ̀m ǹdʼába, bʼà wu nʼô zɛ̃̀ á yilə.
GAL.4.21	Ámyɛ̌ byɛ̀bɛ́ á nʼá yâl á yə̀ Muyiisi nyə́ né yómə́ mó, wálna àmyɛ́ nɛ: á bə kɔn dɛ́ dɛ̀bɛ́ bə̀ kɛ̃ nyə́ né sɛ́bɛ́ rɛ́ wẽ́ mó kùr nyɛ̌ nà? 
GAL.4.22	Rə̀ nʼê byili bə̀ Abəraham nɔ bala-byâ bə̀lyè. Mə̀dù y wɔ́ Agaarɛ ń lùl mò; ń dõ mó wɔ́ Sara ń lùl mò. Sə Agaarɛ mɔ́ yà ń wɔ́ yóm. Wɔ́ Sara ń yà ń wɔ́ Abəraham kɛ̃ mɔ́ páá mɔ́. 
GAL.4.23	Byǐ mú mɔ̀bɔ́ Agaarɛ lùl mó, yàl numbyíní pùbùlə̀ kɔna, sə mɔ̀bɔ́ Sara lùl mó wɔ́ Yi nyì-bwelé y pyǐrh kɔna.
GAL.4.24+GAL.4.25	Rə̀myɛ́ nʼê byili nə́ba bə̀ kana bɛ́ bə̀lyè y nʼê myɛrhɛ dɔbrɛ́ kùrə̀ nə̀lyè yə́. Agaarɛ byâ bɛ́ wɔ́ yómə́. Ń nə́ ń myɛrhɛ dɔbrɛ́ tɛ̀bɛ́ Yi zɔ Sənəyi pyɔ̀ w yó mó. Pyɔ̀ w òmyɛ́ ŋwɛ́nɛ́ Arəbyi ní, n jà ń nə́ ń myɛrhɛ Zhərəzalɛm. Cɔ w òmyɛ́ ŋwɛ́nɛ́ zà zà, òmyɛ́ ǹdə́ ò lyì bí ga wɔ́ yómə́. 
GAL.4.26	Sə Zhərəzalɛm, cɔ w kɔ̀bɔ́ ò ŋwɛ́nɛ́ dɛ̃̌ Arəzana w mɔ́, cǐ ò cìnə̀. Wɔ́ òmyɛ́ ò wɔ́ nə́ ná mɔ́. 
GAL.4.27	Èta, bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
GAL.4.27	“Ǹmyɛ́ kɛ̃ mɔ́ mɔ̀bɔ́ ǹ yə̀ lùl mó, ce ǹ wu yə̀ nyɛ̀n.
GAL.4.27	Ǹmyɛ́ mɔ̀bɔ́ ǹ yə̀ byǐ lul zúzúnú pár lwar mɔ́, búbwéé ǹdə́ wu-nyɔ̃̀;
GAL.4.27	bə̀ kɛ̃ mɔ̀bɔ́ bə̀ yârh tɛ̃´, bə̀ tʼâ cili ń sõ, ń mà n nə bə̀sɔ́ná nánzhəzhɔ̌ du mɔ̀bɔ́ ń byal mɔ́ só mó.”
GAL.4.28	Da-byâ, è gə wɔ́ ámyɛ̌ yilə, á wɔ́ Yi nyì-bwelé y byâ ǹdə Yəzakɛ ta. 
GAL.4.29	Sə shãã ga, byǐ mú mɔ̀bɔ́ bə̀ yʼà lùl ǹdə́ numbyíní pùbùlə̀ mó, yà ń nə́ ń nwɛ̀nɛ̀ mɔ̀bɔ́ ń yàl Yi Eshirhə y kɔn mɔ́, sə zà zà myɛ, kɔn gwẽ̌ wɔ́ èta. 
GAL.4.30	Wɔ́ bə̀kɔ́n Yi zɔ̀mɛ̀ rɛ́ sɛ́bɛ́ rɛ́ nʼê byili? Rə̀ wòwə̀: “Vǔr yə-kɛ̃ mɔ́ ǹdə́ ń byǐ mú ga ǹ sono, bə̀ yə-kɛ̃ mɔ́ byǐ mú bə mə̂ sə n zə cəl ń da jɛ̃̀-kɔn dɛ́ wẽ́ yé. Wɔ́ da mɔ́ kɛ̃ mɔ́ páá mɔ́ byǐ mú ń mə̂ sə n cìní ri.” 
GAL.4.31	Da-byâ, nə́ də̀ yə-kɛ̃ mɔ́ byâ yé. Nə́ wɔ́ kɛ̃ mɔ́ páá mɔ́ byâ.
GAL.5.1	Kristə zwẽ nə́ba, mùnì ga nə́ cìní nə́ cìn zhə̀n zhə̀nà. Rə̀myɛ́ ce, zhǐnə kẽkẽ, á bə̀kʼá shɛ̀nɛ́ á kʼá ce á cìn yómdé jɔ̃̀ w yé.
GAL.5.2	Cilinə kɔn dɛ̀bɛ́ àmyɛ́ Pwəə la ába byilu: á gə ce bə̀ nʼê gòm ába, sʼá lwar bə̀ Kristə nyə̀ná nɛ́ kʼê tʼâ la kùr zal á yil yé.
GAL.5.3	À gwẽ̌ nʼâ bwérhé à byili ába bə̀ lò mɔ̀bɔ́ gakó ǹ nə́ ǹ ce bə gòm mó, kɔn wɔ́ nyɔ́ɔ́ sə́ zwẽ Muyiisi nyə́ né gakó. 
GAL.5.4	Ámyɛ̌ byɛ̀bɛ́ á nʼá yâl á zwẽ Muyiisi nyə́ né mùnì ga á bə̀kʼá kʼá zə dwə́ə́re mó, á pɔr Kristə kwã nɛ́, ce á kʼá wàr á bʼâ nə Yi pɛnɛ́ y yé. 
GAL.5.5	Sə è gə wɔ́ nə́myɛ̌ yilə, Yi bʼa ce nə́ kʼé tʼá la dwə́ə́re zal yé. Wɔ́ rə̀myɛ́ nə́ rʼé dɛ̃̀ ǹdə́ Eshirhə náàcɛ̀nɛ́ jàn, nə́ gə́ zhí Kristə ne mó yilə. 
GAL.5.6	Lò ǹ gə zù Yezu Kristə, ǹ gə gòm ráá ǹ yə̀ gòm, rə̀myɛ́ də̀ kaka yé. Tɛ̀bɛ́ rə̀ zhe kùr du mú, wɔ́ ǹ gə zhí Yi ni ń zɛ̃̀ ǹ nə́ ǹ twĩ̀ sónó tumə.
GAL.5.7	Á ju kùr cɛ̀nɛ̀. È nə wɔ́ yẽ̀ lò ń ce á yẽ̌ zhə̀n dɛ́ zõ mó ne? 
GAL.5.8	Bùlə̀ né nə̀myɛ́ mɔ́ yə̀ Yi rí tɛ̀bɛ́ rə̀ byẽ̀ ába mó sõ shí yé. 
GAL.5.9	Bə̀ yʼa wɔ̀ bə̀ sã̀-nə̀byẽ̌ námpɔ́lɛ́ gə co mún wẽ́, mə̀ gakó nʼê zɛ̃̀. 
GAL.5.10	Sə Cinu jàn yil à zhe á zhə̀nà. Ń ce à yě pamparɛ̃ɛ̃ bʼâ bùlə̀ né ǹdə́ à nyə̀ná nɛ́ ga wɔ́ rə̀dù. Sə è gə wɔ́ lò mó mɔ̀bɔ́ ń nə́ ń zhízhǐ á wun ní mú yilə, ń gə wɔ́ mámá myɛ, Yi bʼa pɔ̃ còrhò-tum.
GAL.5.11	Da-byâ, lwarna bʼè gə wɔ́ àmyɛ́ cìcì mú yilə, à gə yʼà gwẽ̌ nʼâ bwə̀l à byili lyì bí ni bə̀ kɔn wɔ́ nyɔ́ɔ́ sə bə gõ bè, wɔ́ bə̀kɔ́n yil bə̀ yʼà mʼa cə̀ə̀lè bə̀ nʼê nwɛ̀nɛ̀ nɛ̀? À gə yʼà nʼâ byili èta, Kristə də̀-jɔrhɔ́ w nyə̀ná nɛ́ yʼà kʼê tʼâ la yò yál lò lò sõ yé. 
GAL.5.12	Sə è gə wɔ́ lyì bí byɛ̀bɛ́ bə̀ ŋwɛ́nɛ́ á wẽ́ bə̀ nʼê zhizhiri á wun ní mú yilə, bə̀ mə̂ sə bə ce bə kɔkwa bɛ!
GAL.5.13	Da-byâ, è gə wɔ́ ámyɛ̌ yilə, Yi byẽ̀ ába mùnì ga á cìní á cìnə̀, sə á bə mə̂ sʼá zə á cìn-cìnú mú mə̀myɛ́ á bʼá twĩ̀ á yala nɛ́ pùbùlə̀ yé. Zəna zɔ̀mɛ̀ rɛ́ rə̀myɛ́ á mʼá sɛ̃ dwã nɛ ǹdə́ sónó. 
GAL.5.14	Kɔn dɛ̀bɛ́ Muyiisi nyə́ né nʼê byili mú gakó ŋwɛ́nɛ́ zɔ̀mɛ̀ rə̀dù wẽ́. Zɔ̀mɛ̀ rɛ́ rə̀myɛ́ nʼê wə̀lə̀: “Swéné ǹ dõ ǹdə ǹ cìcì ta.” 
GAL.5.15	Sə dɛ̃̌na á cìnə̀. Á gə zɛ̃̀ á nʼá vwar dwã ǹdə kǔlsi ta, á nʼá nwɛ̀nɛ̀ dwã, á nʼá cɛ̀mɛ̀ dwã, lwarna bʼâ mʼâ zhìlì dwã yò.
GAL.5.16	Wɔ́ rə̀myɛ́ è ce, à nʼâ wə̀l ába: yẽ̌nə á cìn nì á ce Eshirhə náàcɛ̀nɛ́ jɔ̃̀ wà, e zə ába e mʼe vò. Èta, á kʼá tʼá la á yala nɛ́ shilə námməlwâlsɛ́ pùbùlə̀ wɔ̀rhɔ́ yé. 
GAL.5.17	Lwarna bə̀ kɔn dɛ̀bɛ́ á yala nɛ́ shilə né nʼê yâl mɔ́, Eshirhə náàcɛ̀nɛ́ tʼâ yâl lɛ yé. Tɛ̀bɛ́ Eshirhə náàcɛ̀nɛ́ myɛ nʼê yâl mɔ́, á yala nɛ́ shilə né tʼâ yâl lɛ yé. Yala nɛ́ shilə né ǹdə́ Eshirhə náàcɛ̀nɛ́ nʼê bwí dwã. Wɔ́ rə̀myɛ́ è ce, cɛ̀nɛ̀ rɛ́ á nʼá yâl á wɛ̀rhɛ́ mɔ́, á wàr rɛ̀ sʼá wɛ̀rhɛ́ yé. 
GAL.5.18	Sə è gə wɔ́ Eshirhə náàcɛ̀nɛ́ è nʼê zə ába è zhə̀lə̀, á kʼá tʼá la nyə́ né yómə́ yál yé.
GAL.5.19	Á cìcì mú yě kɔn ná-dwí yil yala nɛ́ shilə né námməlwâlsɛ́ nʼê ce lyì bí wɛ̀rhɛ́. Sə̀ nʼê ce bə̀ wɛ̀rhɛ́ fwə̂l tumə; bə̀ nʼê twĩ̀ tùntùm-bəywààlɛ̀; bə̀ nʼê twĩ̀ ǹdə bə̀ gə́ só né; 
GAL.5.20	bə̀ nʼê wùlì tɛ̃´ bə̀ cèrhé wẽ̀ tɛ̀bɛ́ rə̀ də̀ Yi; bə̀ nʼê wɛ̀rhɛ́ cə́mə́ námməlwâlsɛ; bə̀ nʼê súl dwã; bə̀ nʼê bwí dwã; bə̀ nʼê dùr dwã bwɛ̃̌; bə̀ nʼê kwè lyimə ǹdə́ dwã; bə̀ nʼê yâl sə lyì bí gakó nə bɛ́; bə̀ nʼê pɔr dwã nɛ kùkùl kùkùl, bə̀ gə́ bə dwã zɔ̀mà kùr nyɛ̌ yilə; 
GAL.5.21	bə̀ nʼê dùr bə̀ dwã bɛ́ wẽ̀ dé bwɛ̃̌; bə̀ nʼê nywɛ̀ sɛ̃´ kɔn lyɛ̃ cɛ nɛ; bə̀ nʼê jí dɛ̃´dɛ̃´. Wẽ̀ dé rə̀myɛ́ dwí rí dwã myɛ súlí rə̀ ŋwɛ́nɛ́ bə̀ nʼê wɛ̀rhɛ́. À kʼâ nʼâ byili ába, ǹdə à gə́ jɛ̀rɛ̀ a byili ní: lyì bí byɛ̀bɛ́ bə̀ nʼê wɛ̀rhɛ́ tumə né nə̀myɛ́ mɔ́ dwí rí gakó tʼâ la jàà nɔ Yi tənà y wẽ́ yé.
GAL.5.22	Sə kɔn dɛ̀bɛ́ Eshirhə náàcɛ̀nɛ́ nʼê pɛ mɔ́, wɔ́ dwã sónó, wu-nyɔ̃̀, yə̀-zùlə́, yala nɛ zhìlù, cɛ̀nɛ̀ wɔ̀rhɔ́, dwã nɛ sãɔ̃, e zə dwã zhə̀nà, 
GAL.5.23	wu-bɔ̀nɔ̀, ǹdə́ cìn-zal. Muyiisi nyə́ né tʼâ cẽ rə̀myɛ́ yò yé. 
GAL.5.24	Byɛ̀bɛ́ bə̀ zù Yezu Kristə mó, bə̀ pəpa bə̀ yala nɛ́ shilə námməlwâlsɛ́ sə̀ nʼê zə bɛ sə̀ zhə̀l mó də̀-jɔrhɔ́ yó. 
GAL.5.25	Wɔ́ Eshirhə náàcɛ̀nɛ́ è ce nə́ ŋwɛ́nɛ́. Rə̀myɛ́ ce, yẽ̌nə e zə nə́ba e mʼe vò.
GAL.5.26	Nə́ bə̀kʼá yə̀ cìn-byilu cìnə́ yé. Nə́ bə̀kʼá bú dwã yé, sə nə́ bə̀kʼá dùr dwã bwɛ̃̌ myɛ yé.
GAL.6.1	Da-byâ, wɔ́ Eshirhə náàcɛ̀nɛ́ è nʼê zə ába è zhə̀lə̀. Rə̀myɛ́ ce, á gə nɔ lò mɔ̀bɔ́ ń nə́ ń dwé, sʼá kʼá zə mɔ ǹdə́ wu-bɔ̀nɔ̀ á cĩ́ sɔ́má kɛ̀bɛ́ è càn yó. Sə à nʼâ wə̀l ámyɛ̌ cìcì mú mə̀dù mə̀dù gakó ne: á yʼâ dɛ̃̀ á cìnə̀, bə̀ ǹ cìcì mú wɔ̌ ǹ twi sòlò wẽ́. 
GAL.6.2	Sɛ̃na dwã nɛ á yò-cə̀ə̀lé wẽ́. Á gə nʼá wɛ̀rhɛ́ èta, wɔ́ Kristə nyə́ né á nʼá zwẽ. 
GAL.6.3	Lò mɔ̀bɔ́ ǹ nə́ ǹ bùl bə̀ ǹ wɔ́ kɔna, ń jà ǹ də̀ kaka, wɔ́ ǹ cìn ǹ nə́ ǹ jə́jɛ̀rɛ́. 
GAL.6.4	Lò gakó mə̂ sə́ nyǐ tɛ̀bɛ́ ǹ nə́ ǹ wɛ̀rhɛ́ mɔ́ cɛ̀nɛ̀. Rə̀ gə bʼa pɔ̃́ wu-nyɔ̃̀, sʼe yə̀ ǹ dúdú wẽ́, sə ǹ bə̀ká zə rɛ ń myɛrhɛ ǹ dõ nyân nɛ yé, 
GAL.6.5	bə̀ lò gakó mə̂ sə́ cili ǹ cìcì nyə̀ná nɛ́ sõ.
GAL.6.6	Lò mɔ̀bɔ́ bə̀ nʼê cèrhè kàrmɔ̀, ń mə̂ sə n vùr ń jɛ̃̀-kɔn n pə mɔ̀bɔ́ ń nə́ ń cèrhè mò mó ne.
GAL.6.7	Á bə̀kʼá jə́jɛ̀rɛ́ á cìn yé. Zhə̀nà, Yi bə shɛ̀ rə̀ mɔ̌n yò yé. Kɔn dɛ̀bɛ́ lò dùwə̀, wɔ́ rə̀myɛ́ ń la jə̂r. 
GAL.6.8	Lò ǹ gə dù ǹ yala nɛ́ shilə né, wɔ́ ǹ yò zhìlù nə̀ bʼa ce rə yə̀ ǹ lyààrɛ́ kɔn ń jə̀r. Sə ǹ gə dù tɛ̀bɛ́ rə̀ wɔ́ Eshirhə náàcɛ̀nɛ́ pùbùlə̀ mó, è mʼa ce ń jə̀r nyǔ mə̀ tʼâ la zhɔ̌. 
GAL.6.9	Bànà nə́ bə̀kʼá gá lyààrɛ̀ nɛ̀ ǹdə́ cɛ̀nɛ̀ wɔ̀rhɔ́ yé. Zhə̀nà, nə́ gə pyɛ́nɛ́ dɛ̃ rɛ́ bʼe yí, nə́ bʼâ nə kwândɛ. 
GAL.6.10	Rə̀myɛ́ ce, bànà nə́ zə bɔ̀l mɔ́ mɔ̀bɔ́ mə̀ dàl nə́ yil mó, nə́ mʼé twĩ̀ cɛ̀nɛ̀ lyì bí gakó ne, sə kɔn du, nə́ twĩ̀ cɛ̀nɛ̀ byɛ̀bɛ́ bə̀ wɔ́ nə́ da-byâ Kristə-lyì mú ni.
GAL.6.11	Á gə la nyǔ èlâsɛ̃´, á mʼâ pwírí kəkɛ̃ɛ̃ rɛ́ tɛ̀bɛ́ nyɛ̌ nánfwààlɛ̀, bə̀ wɔ́ àmyɛ́ cìcì à nʼâ kɛ̃ dɛ. 
GAL.6.12	Byɛ̀bɛ́ bə̀ nʼê yâl bə nyɛ́ɛ́ ába bə ce góm mó wẽ́ mó, wɔ́ cìn-byilu bə̀ nʼê yâl bə tó numbyínsí nyə̀ná nɛ́ dɛnnɛ bə wɛ̀rhɛ́. Tɛ̀bɛ́ bə̀ nʼê pyà mɔ́, wɔ́ bə cə̀r nɔ̀nɔ̀ w kɔ̀bɔ́ bə̀ la nɔ Kristə də̀-jɔrhɔ́ w yil mó yé ne. 
GAL.6.13	Bə̀myɛ́ byɛ̀bɛ́ bə̀ nʼê ce bə̀ gòm bè mó cìcì tʼâ zwẽ Muyiisi nyə́ né yé. Bə jʼà nʼê yâl sə bə gõ ába, sə bə zɛ̃̀ bə zə rə̀myɛ́ bə̀ mʼê zhẽ̌ bə̀ cìn dɛ̃̌. 
GAL.6.14	Sə è gə wɔ́ àmyɛ́ yilə, à zhe nə́ Cinu Yezu Kristə də̀-jɔrhɔ́ w zhə̀nà, bə̀ ò ce a zɛ̃̀ à nʼâ nyǐ lũ w ǹdə wɔ́ cú ò cù ta à yilə, ǹdə wɔ́ cú àmyɛ cù ta lũ w yilə. 
GAL.6.15	Bə̀ gə gòm lò, bə̀ gə yə̀ mɔ̀ gòm myɛ, rə̀myɛ́ də̀ kaka yé. Tɛ̀bɛ́ rə̀ zhe kùr mó, wɔ́ ǹ gə jǐrh lyì-dùl. 
GAL.6.16	Yi bʼa dùr byɛ̀bɛ́ bə̀ nʼê zwẽ nyí rí rə̀myɛ́ mɔ́, ǹdə́ rə̀ dwí rí púlə́púlə́ nɔ̀nɔ̀, sə rə̀ yə̀-zùlə́ né yə̀ nɛ́ ǹdə́ bɛ!
GAL.6.17	Sə kɔn zhí zà, lò bə̀ká n kə́ n bə̀ n nwɛ̀nɛ̀ nɛ̀ yé, bə̀ Yezu nɔ̀nɔ̀ w dɛ̃ nɛ à mʼâ zhə̀lə̀. Sə rə̀myɛ́ nʼê byili bʼà wɔ́ ń tùntùnnə̀.
GAL.6.18	Da-byâ, nə́ Cinu Yezu Kristə mà n cĩ́ bwəl á yó! Amɛ̀n!
EPH.1.1	Àmyɛ́ Pwəə, Yi ce à wɔ́ Yezu Kristə tùntúm ǹdə rə̀ gə́ nʼê yâl nɛ́. Wɔ́ àmyɛ́ à nʼâ kɛ̃ sɛ́bɛ́ rɛ́ tɛ̀bɛ́ à la ámyɛ̌ byɛ̀bɛ́ á wɔ́ Yi lyì, á ŋwɛ́nɛ́ Efɛɛzɛ nɛ́, á zù Yezu Kristə mó ne pɔ. 
EPH.1.2	Nə́ Da Yi ǹdə́ nə́ Cinu Yezu Kristə mʼa cĩ́ bwəl á yó, sə bə pə ába yə̀-zùlə́!
EPH.1.3	Bànà nə́ cèrhé nə́ Cinu Yezu Kristə Da Yi rí, bə̀ rə̀ cĩ́ bwəl dwí tɛ̀bɛ́ gakó rə̀ nʼê shí dɛ̃̌ Arəzana w mɔ́ nə́ yó. Bwəl lé rə̀myɛ́, wɔ́ Eshirhə náàcɛ̀nɛ́ sõ rə̀ nʼê shí ní, Kristə jàn yilə. 
EPH.1.4	Yi tó Kristə dɛnnɛ rə cír nə́ba ǹdə́ rə̀ gwẽ̌ yə̀ lũ w wɛ̀rhɛ́ yé, rə ce nə́ jǐrh rə̀ lyì zhə̀nà, dóó bə̀kʼá jòm nə́ yó w rə̀ yé né yé. 
EPH.1.5	Rə̀ gə́ só nə́ba mó ce, rə̀ gu rə̀ wẽ́ rə̀ nʼê yâl bə̀ nə́ tó Yezu Kristə dɛnnɛ nə́ jǐrh rə̀ byâ. Rə̀myɛ́ yàl rə̀ pùbùlə̀, rə̀ gə́ wɔ́ wu-bɔ̀nɔ̀ cí mú yilə. Rə̀ wɛ̀rhɛ́ èta nə́ yilə, 
EPH.1.6	mùnì ga nə́ cèrhé re rə̀ gə́ tó rə̀ Byì-sónó w dɛnnɛ rə pə nə́ba rə̀ pɛnɛ́ y nánfɔ̀lɔ̀ w mɔ́ yilə.
EPH.1.7	Kristə zə ń cìn n yə̀ vwĩ̀-kɔna. Nə́ zɛ̃̀ nə́ tó ń jal mɔ́ dɛnnɛ nə́ nə nə́ cìnə̀, nə́ jà nə́ nə nə́ dwə́ə́ré sǔbri. Èta, Yi byili rə̀ yò-cɔ̀nɔ̀ w nánfɔ̀lɔ̀ w rə̀ wɛ̀rhɛ́ ǹdə́ nə́ba mɔ́. 
EPH.1.8	Rə̀ yò-cɔ̀nɔ̀ w já dɛ̃´dɛ̃´, rə̀ pɔ nə́ba surhə ǹdə́ lárma dwí gakó. 
EPH.1.9	Kɔn ŋwɛ́nɛ́ rə̀ yʼà shèè, Yi yʼà dámâ rə gu rə̀ wẽ́ rə̀ la tó Kristə dɛnnɛ rə wɛ̀rhɛ́, rə̀ gə́ wɔ́ wu-bɔ̀nɔ̀ cí mú yilə. Wɔ́ rə̀myɛ́ Yi ce nə́ lwar. 
EPH.1.10	Yi nʼê yâl rə pyìrh kɔn dɛ́ rə̀myɛ́ mɔ́ ǹdə́ rə̀ yi rí gə tú rə̀ yúwə́. Rə̀myɛ́ yi ní, Yi bʼa mù kɔn dɛ̀bɛ́ rə̀ ŋwɛ́nɛ́ dɛ̃̌ ǹdə́ cɛ yó mó dwí gakó dwã w rə ce Kristə jɔ̃̀ w n cìní.
EPH.1.11	Yi nʼê wɛ̀rhɛ́ kɔn gakó rə tó ǹdə rə̀myɛ́ cìcì gə́ nʼê yâl nɛ́. Wɔ́ rə̀myɛ́ è ce rə tó Kristə dɛnnɛ rə cír nə́ba mùnì nə́ jǐrh rə̀ sə̀pwà lyì. Wɔ́ èta rə̀ yʼà dámâ rə gu rə̀ wẽ́ rə̀ la nɛ́ wɔ̀rhɔ́, 
EPH.1.12	mùnì ga nə́myɛ̌ byɛ̀bɛ́ nə́ tó yé nə́ rʼé dɛ̃̀ kɔn Kristə sõ mó cèrhé re rə̀ zùwə́ y nánfɔ̀lɔ̀ w yilə.
EPH.1.13	Kɔn wɔ́ èta ǹdʼámyɛ; á nyɛ̀ɛ̀ zɔ̀mɛ̀ rɛ́ tɛ̀bɛ́ rə̀ wɔ́ zhə̀n mɔ́. Wɔ́ rə̀myɛ́ rə̀ wɔ́ yò-ècɔ̀nɔ̀ nyí rí Yi tó rə̀ dɛnnɛ rə vwârh ába mɔ́. Á zù Kristə, Yi ce Eshirhə náàcɛ̀nɛ́ y rə̀ yʼà bwəl è nyí mú só á yó wə. Eshirhə y èmyɛ́ wɔ́ rə̀ cìcì myɔrhɔ rə̀ cĩ́ á yala nɛ. 
EPH.1.14	Yi gə́ ce Eshirhə náàcɛ̀nɛ́ só nə́ yó mó nʼê byili bə̀, dɛ̃ rɛ́ tɛ̀bɛ́ Yi lyì bí la vwârh nɔ námpúm mú gə yúwə́, rə̀ bʼa pə nə́ba kɔn dɛ́ dɛ̀bɛ́ rə̀ bwəl nyí bə̀ rə̀ la nə́ba pɔ mɔ́ gakó, mùnì ga nə́ cèrhé re rə̀ zùwə́ y nánfɔ̀lɔ̀ w yilə.
EPH.1.15	Wɔ́ rə̀myɛ́ gakó è ce, èlâsɛ̃´ à gə́ nyɛ̀ɛ̀ bʼâ zhí Cinu Yezu ni, á jʼâ só byɛ̀bɛ́ bə̀ wɔ́ ń lyì mú, 
EPH.1.16	à nʼâ ce Yi nə̀bán twéé gakó á yilə. À gə la Yi-co wɔ̀rhɔ́ gakó, à tʼâ swě á yò yé. 
EPH.1.17	À nʼâ lwə̀l mɔ̀bɔ́ ń wɔ́ nə́ Cinu Yezu Kristə Yi rí, n jà ń wɔ́ ń Da, ń mə̂ ǹdə́ còrhó mó ne, bə̀ ń ce Eshirhə náàcɛ̀nɛ́ pə ába surhə á lwar ń pár náàcɛ̀nɛ́. 
EPH.1.18	À nʼâ lwə̀l mò bə̀ ń pul á wun ní pamparɛ̃ɛ̃, mùnì á sú kɔn dɛ̀bɛ́ ń byẽ̀ ába á nʼá dɛ̃̀ ń sõ mó kùrə̀, sʼá lwar kɔn dɛ́ nánfɔ̀lɔ̀ w kɔ̀bɔ́ ń bwəl nyí bə̀ ń la ń lyì bí ni pɔ mɔ́ myɛ gə́ wɔ́ nɛ́, 
EPH.1.19	sʼá jʼâ lwar jàn dɛ́ nánfɔ̀lɔ̀ w rə̀ ŋwɛ́nɛ́ nə́myɛ̌ byɛ̀bɛ́ nə́ zù mù mú wẽ́ rə̀ nʼê twĩ̀ mú yé-shò. Yi ce jàn nánfɔ̀lɔ̀ w òmyɛ́ mɔ́ nʼô twĩ̀. 
EPH.1.20	Rə̀ tó rə̀ gə́ bwìrhì Kristə rə ce n zɛ̃̀ n vò dɛ̃̌ Arəzana w ń jě rə̀ jə̀jĩ́ ní mú dɛnnɛ, rə byili rə̀ jàn nánfɔ̀lɔ̀ wá. 
EPH.1.21	Èta, rə̀ ce Kristə cǐ jàn cìnə́ bé bə̀ ŋwɛ́nɛ́ dɛ̃̌ bə̀ zhe ŋwɔ̀nɔ́, bə̀ nʼê jí pyɛ̀lɛ̀ mɔ́ dwí gakó. Ń zhe ŋwɔ̀nɔ́ du kɔn dɛ̀bɛ́ dwí gakó rə̀ ŋwɛ́nɛ́ èlâsɛ̃´ lũ w wẽ́, ǹdə́ tɛ̀bɛ́ rə̀ la lũ w kɔ̀bɔ́ ò bàn mɔ́ wẽ́ yál mɔ́ gakó. 
EPH.1.22	Yi co kɔn gakó Kristə nə̀rh kùr w ń cǐ. Rə̀ ce ń wɔ́ ń lyì bí gùlú w yó-cə́bal. 
EPH.1.23	Gùlú w wɔ́ Kristə yala. Ń ŋwɛ́nɛ́ ò wẽ́ námpúm. Yi cìcì zɛ̃̀ rə̀ ŋwɛ́nɛ́ Kristə wẽ́ námpúm.
EPH.2.1	Shãã ga á dwə́ə́ré ǹdʼá yə̀-bəlwàálɛ́ yʼà ce á cì. 
EPH.2.2	Á yʼâ nʼá nyǐ lũ w kɔ̀bɔ́ lyì bí tùntwə̃̀ə̃̀ né nə̀ wɔ́ lwɛlɛ nyə̀ná mɔ́, á zɛ̃̀ á tó á nʼá wɛ̀rhɛ́ ǹdə bə̀ ta. Á yʼâ nʼá wɛ̀rhɛ́ jàn cìnə́ námməlwâlsɛ́ sə̀ ŋwɛ́nɛ́ dɛ̃̌ mɔ́ yó-cə́bal mɔ́ pùbùlə̀. Wɔ́ ńmyɛ̌ ń ŋwɛ́nɛ́ lyì bí byɛ̀bɛ́ bə̀ tʼâ wɛ̀rhɛ́ Yi pùbùlə̀ mó wẽ́ èlâsɛ̃´ ń nə́ ń twĩ̀.
EPH.2.3	Shãã ga nə́myɛ̌ gakó yʼâ wɔ́ ǹdə lũ w lyì bí ta. Nə́ tùntwə̃̀ə̃̀ né yʼà wɔ́ ǹdə nə́ wun ní gə́ nʼê yâl nɛ́. Èta, nə́ yʼâ nʼé tó nə́ shilə námməlwâlsɛ ǹdə́ nə́ wun bùlə̀ námməlwâlsɛ gə́ nʼê yâl nɛ́. Nə́myɛ̌ gə́ yʼâ wɔ́ èta mɔ́ ce, Yi lyim yʼà zɛ̃̀ ǹdə́ nə́ba rə̀ la nə́ba còrhò-tum pɔ ǹdə bə̀ ta.
EPH.2.4	Sə Yi nɔ̀nɔ̀-dǔr mó já dɛ̃´dɛ̃´. Rə̀ só nə́ba kɔn lyɛ̃ cɛ nɛ. 
EPH.2.5	Nə́ dwə́ə́ré yʼà ce nə́ cì, sə Yi ce nə́ tó Kristə né nə́ bwìrhì. Wɔ́ rə̀ gə́ só ába dɛ̃´dɛ̃´ mɔ́ è ce rə vwârh ába. 
EPH.2.6	Rə̀ tó Yezu Kristə dɛnnɛ rə bwìrhì nə́ba, mùnì nə́ tó mo nə́ jòm Arəzana w nə́ jí pyɛ̀lɛ̀. 
EPH.2.7	Èta, Yi wɛ̀rhɛ́ cɛ̀nɛ̀ ǹdə́ nə́ba Kristə jàn yilə, mùnì ga byinə né nyɛ̀bɛ́ nə̀ bàn mɔ́ gakó wẽ́, lyì dwí gakó lwar bə̀ rə̀ tó Yezu Kristə dɛnnɛ rə byili rə̀ nɔ̀nɔ̀-dǔr mó ǹdə́ rə̀ sónó wə́. 
EPH.2.8	Wɔ́ Yi gə́ só ába dɛ̃´dɛ̃´ mɔ́ è ce rə vwârh ába, á gə́ zhí Kristə ne mó yilə. Rə̀myɛ́ wɔ́ Yi pɛnɛ́. È də̀ ámyɛ̌ sõ rə̀myɛ́ shí ní yé. 
EPH.2.9	È də̀ á tùm-ècɛ̀nà nə̀ ce á nə vwârh yé. Èta, lò lò wàr ń mà n zhẽ̌ ń cìn dɛ̃̌ yé. 
EPH.2.10	Wɔ́ Yi rə̀ wɛ̀rhɛ́ nə́ba. Rə̀ wɛ̀rhɛ́ nə́ba Yezu Kristə jàn yilə, mùnì ga nə́ twĩ̀ tùntũ̀-ècɛ̀nà. Wɔ́ rə̀myɛ́ cìcì rə̀ dámâ rə tɛnɛ tùntwə̃̀ə̃̀ né nə̀myɛ́ rə cĩ́ nə́ba.
EPH.2.11	Ámyɛ̌ byɛ̀bɛ́ bə̀ yə̀ lùl Zhwifubá dwí rí wẽ́ mó, bə̀ yʼà tʼâ gòm ába yé. Sə bə̀ gə́ yʼà nʼê gòm Zhwifubá mó ce, bə̀ tə̀ rə̀myɛ́ yil bə̀ nʼê byẽ̀ ába bə̀ “lyì byɛ̀bɛ́ bə̀ yə̀ gòm”, bə zɛ̃̀ bə̀ nʼê byẽ̀ bə̀ cìn bə̀ “lyì byɛ̀bɛ́ bə̀ gòmə̀”, kɔn dɛ́ dɛ̀bɛ́ bə̀ nʼê gòm bə̀ yala nɛ mɔ́ yilə. Lyǐrhnə bə̀ wɔ́ èta á yʼâ wɔ́ nɛ́ shãã ga. 
EPH.2.12	Lwarna bə̀, rə̀myɛ́ yi ní, á yʼâ gwẽ̌ yə̀ Kristə zwì yé; á yʼâ wɔ́ zhələ; á yʼâ tɛ̀nɛ́ Yi lyì bí rə̀ cír mó wẽ́ yé. Yi yʼà zɔ dɔbrɛ ǹdə́ rə̀ lyì bí, rə bwəl be nyí, sə ámyɛ̌ twə́r yʼà tɛ̀nɛ́ nyì-bwelé y èmyɛ́ wẽ́ yé. Á yʼâ ŋwɛ́nɛ́ lũ w wẽ́, á yə̀l Yi párá, á tʼá dɛ̃̀ kɔn rə̀ sõ myɛ yé. 
EPH.2.13	Sə èlâsɛ̃´, á gə́ zù Yezu Kristə mó ce, á tó ń jal mɔ́ mə̀ ló tɛ̃´ mɔ́ dɛnnɛ á bwəlse Yi ni, e jà shãã ga á yʼâ nyɛ ǹdə́ rɛ.
EPH.2.14	Wɔ́ Kristə cìcì ń pɔ ń myə̂l, n mə n ce yə̀-zùlə́ jòm Zhwifubá ǹdə́ byɛ̀bɛ́ bə̀ də̀ Zhwifubá mó bwə̂l wə. N vùr kɔn dɛ́ dɛ̀bɛ́ rə̀ yʼà ŋwɛ́nɛ́ bə̀ cəcəl w rə̀ nʼê pɔr bɛ dwã nɛ, e ce zùùrì ŋwɛ́nɛ́ bə̀ bwə̂l w mó. N ce bə̀myɛ́ kùrə̀ nə̀lyè y ga dwã yó bə jǐrh dwí rə̀dù. 
EPH.2.15	N ce Zhwifubá nyə́ né ǹdə́ nə̀ gə́ nʼê byili ní mú gakó kʼê bə kùr zhe yé. Ń wɛ̀rhɛ́ èta, n mə n ce dwə́ né nə̀myɛ́ kùrə̀ nə̀lyè y ga jǐrh dwí nándùl kùr rə̀dù, bə̀ gə́ zù mù mú yilə. Wɔ́ èta ń tó né n ce yə̀-zùlə́ né ŋwɛ́nɛ́ bə̀ bwə̂l wə. 
EPH.2.16	Ń cù də̀-jɔrhɔ́ yó n mə n vùr kɔn dɛ̀bɛ́ rə̀ yʼà ce bə̀ nʼê súl dwã mɔ́, bə zɛ̃̀ bə jǐrh kɔn rə̀dù. Ń ce bə̀myɛ́ kùrə̀ nə̀lyè y ga yò kʼa kwɛrhɛ ǹdə́ Yi. 
EPH.2.17	Èta ń zɔ yə̀-zùlə́ nyí rí n mə n bə̀ n byili ámyɛ̌ byɛ̀bɛ́ á yʼâ nyɛ ǹdə́ Yi mú, ǹdə́ byɛ̀bɛ́ bə̀ yʼà bwə́l le mó ne. 
EPH.2.18	Wɔ́ ńmyɛ̌ dɛnnɛ nə́myɛ̌ byɛ̀bɛ́ nə́ wɔ́ Zhwifubá mó, ǹdʼámyɛ̌ byɛ̀bɛ́ á də̀ Zhwifubá mó bʼâ tó né nə́ bwəlse Yi ni, Eshirhə náàcɛ̀nɛ́ y èdù y jàn yilə.
EPH.2.19	Wɔ́ rə̀myɛ́ è ce, á kʼá də̀ zhələ yé. Á kʼá də̀ lyì byɛ̀bɛ́ bə̀ shí kwã nɛ́ yé. Á zù Yi dwí rí wẽ́ èlâsɛ̃´. Ámyɛ̌ ǹdə́ rə̀ dwí rí ga jǐrh kɔn rə̀dù. 
EPH.2.20	Bə̀ zə ámyɛ bə súlí bə̀ mʼê lwì Yi dwí rí jì yə́, sə wɔ́ Kristə tùntúmə́ bé ǹdə́ Yi nyì-zwennə bé bə̀ mʼe cĩ́ jì y kùr ré. Wɔ́ Yezu Kristə cìcì mú ń wɔ́ jì-byòló w nə́kulu wə́. 
EPH.2.21	Wɔ́ ńmyɛ̌ yó bə̀ nʼê zhílí jì y bəkwâ bɛ́ nɛ bə̀ lwì, mùnì ga e zə è jàn nɛ̀, e yə̀ Cinu nyâ. 
EPH.2.22	Á gə́ zù mù mú ce, bə̀ zə ámyɛ bə súlí bə̀ mʼê lwì jì y kɛ̀bɛ́ Yi tó rə̀ Eshirhə y dɛnnɛ rə̀ ŋwɛ́nɛ́ è wẽ́ mó.
EPH.3.1	Wɔ́ rə̀myɛ́ è ce àmyɛ́ Pwəə nʼâ lwə̀l Yi á yilə. Bə̀ co ne byə̀nə́-jù wə̀, à gə́ nʼâ twĩ̀ Yezu Kristə tum dí à pɛ ámyɛ̌ byɛ̀bɛ́ á də̀ Zhwifubá ne mó yilə. 
EPH.3.2	Zhə̀nà, à yě pamparɛ̃ɛ̃ bʼâ nyɛ̀ɛ̀ tum dí tɛ̀bɛ́ Yi tó rə̀ sónó w dɛnnɛ rə pɛ̃ bʼà twĩ̌ á yil mó. 
EPH.3.3	Yi byili ni kɔn dɛ́ dɛ̀bɛ́ rə̀ yʼà nʼê yâl rə wɛ̀rhɛ́ mɔ́. Rə̀ jʼa yə̀ ce lò lò lwar rə̀myɛ́ shãã ga yé. À zɔ̀m kɔn dɛ́ rə̀myɛ́ mɔ́ yò ǹdʼába námpɔ́lɛ́. 
EPH.3.4	Á gə kàrmə̀ à sɛ́bɛ́ rɛ́, á bʼâ pwírí à lwar kɔn dɛ́ dɛ̀bɛ́ Yi byili ni rə̀ yʼà shèè Kristə shò-kwã nɛ́ mɔ́ kùrə̀. 
EPH.3.5	Shãã ga, Yi yə̀ ce lyì bí lwar kɔn dɛ́ rə̀myɛ́ kùr yé. Sə èlâsɛ̃´, rə̀ byili ri rə̀ tùntúmə́ bé ǹdə́ rə̀ nyì-zwennə bé rə̀ cír mó ne ǹdə́ Eshirhə náàcɛ̀nɛ́ jàn. 
EPH.3.6	Kɔn dɛ́ rə̀myɛ́ mɔ́ wɔ́: byɛ̀bɛ́ bə̀ də̀ Zhwifubá mó gə́ tó yò-ècɔ̀nɔ̀ nyí rí dɛnnɛ bə zù Yezu Kristə mó ce, bə̀myɛ bʼa nə cəl kɔn dɛ́ dɛ̀bɛ́ Yi yʼà bwəl rə̀ nyí rə̀ la rə̀ lyì bí ni pɔ mɔ́ wẽ́. Bə̀myɛ́ ǹdə́ Zhwifubá ga jǐrh kɔn rə̀dù. Bə̀myɛ twə́r ŋwɛ́nɛ́ kɔn dɛ́ dɛ̀bɛ́ Yi bwəl rə̀ nyí rə̀ la pɔ mɔ́ wẽ́.
EPH.3.7	Wɔ́ Yi rə̀ ce à nʼâ bwə̀l yò-ècɔ̀nɔ̀ nyí rí. Wɔ́ rə̀myɛ́ rə̀ tó rə̀ sónó w ǹdə́ rə̀ jàn dɛ́ nánfɔ̀lɔ̀ w dɛnnɛ rə pɛ̃ tum dí rə̀myɛ́. 
EPH.3.8	Àmyɛ́ à wɔ́ Kristə-lyì bí gakó námpɔ́lɛ́. Sə ǹdə́ rə̀myɛ́ ga, Yi pɔ nɛ sɔ́má à nʼâ bwə̀l Kristə yò-ècɔ̀nɔ̀ nyí rí à byili byɛ̀bɛ́ bə̀ də̀ Zhwifubá mó ne. Kɔn dɛ́ dɛ̀bɛ́ yò-ècɔ̀nɔ̀ nyí rí nʼê pɛ mɔ́ wɔ́ nə̀cɛ̀ndɛ̀ nánfɔ̀lɔ̀; rə̀ kùr nyɔ̀ɔ̀ zum ǹdə́ lyì bí. 
EPH.3.9	Yi ce à nʼâ byili lyì bí gakó ne kɔn dɛ́ dɛ̀bɛ́ rə̀ yʼà shèè shãã ga mɔ́ gə́ la nɛ́ wɔ̀rhɔ́. Wɔ́ Yi rí tɛ̀bɛ́ rə̀ wɛ̀rhɛ́ kɔn gakó mó rə̀ yʼà shèè kɔn dɛ́ rə̀myɛ́ kɔn mʼe yí zà. Lyì bí yə̀ rə̀ kùr lwar yé. 
EPH.3.10	Yi wɛ̀rhɛ́ èta mùnì ga, èlâsɛ̃´, jàn cìnə́ byɛ̀bɛ́ bə̀ ŋwɛ́nɛ́ dɛ̃̌ bə̀ zhe ŋwɔ̀nɔ́ mɔ́ dwí gakó tó Kristə-lyì gùlú w dɛnnɛ bə lwar bə̀ Yi surhə né já dɛ̃´dɛ̃´. 
EPH.3.11	Rə̀ tó nə́ Cinu Yezu Kristə dɛnnɛ rə wɛ̀rhɛ́ rə̀myɛ́ ǹdə rə̀ gə́ nʼê yâl bə̀ kɔn tó né ǹdə́ lũ w yʼà gwẽ̌ yə̀ kùr ji yé. 
EPH.3.12	Nə́ gə́ mù dwã nɛ ǹdə́ Kristə, nə́ zhí mu mú ce, nə́ wɔ̌ nə́ bwəlse Yi ni ǹdə́ nə́ wun gakó, ywẽ kʼê bə nə́ba zhe yé. 
EPH.3.13	Wɔ́ rə̀myɛ́ è ce, à nʼâ lwə̀l ába, á bə̀kʼá tə̀ nɔ̀nɔ̀ w kɔ̀bɔ́ à nʼâ nwɛ̀nɛ̀ á yil mó yil á gə á wun yé. Nɔ̀nɔ̀ w òmyɛ́ bʼa ce á nə cəl Yi zùwə́ y wẽ́.
EPH.3.14	Wɔ́ rə̀myɛ́ è ce, à nʼâ wùlì nə́ Da Yi yé né. 
EPH.3.15	Ń ce dwí tɛ̀bɛ́ gakó rə̀ ŋwɛ́nɛ́ dɛ̃̌ ǹdə́ cɛ yó zhe rə̀ yilə. 
EPH.3.16	Yi zhe zùwə́ dɛ̃´dɛ̃´, rə̀ zhe kɔn gakó. Wɔ́ rə̀myɛ́ yil à nʼâ lwə̀l lè bə̀ rə̀ pə ába wu-jɔ̀, mùnì á tó rə̀ Eshirhə y dɛnnɛ á zə jàn nánfɔ̀lɔ̀, 
EPH.3.17	sə Kristə yə̀ á wun ní wẽ́, á gə́ zhí mu mú yilə. Zhǐnə kẽkẽ, á swéné dwã, á nə̀rh pə tɛ̃´, á bə̀kʼá zhízhǐ yé. 
EPH.3.18	Èta, á bʼâ ŋwɛ̀nɛ́ á tó Yi lyì bí dwã bɛ́ gakó ne á lwar Kristə sónó w ò já dɛ̃´dɛ̃´, ò də̀ zhɔ̌ kɔn mɔ́ gə́ wɔ́ nɛ́. 
EPH.3.19	Á bʼâ lwar ń sónó w ò kùr lwar zum mú gə́ wɔ́ kɔn ná-dwí yilə; e jʼà wɔ́ kɔn dɛ̀bɛ́ numbyíní wàr è kùr è nʼê swí yé. Èta, Yi cìcì bʼa yə̀ á wẽ́ námpúm.
EPH.3.20	Yi nə còrhó! Rə̀ jàn dɛ́ nánfɔ̀lɔ̀ w gə́ ŋwɛ́nɛ́ ǹdə́ nə́ba mɔ́ ce, nə́ gə lwə̀l lè kɔn, rə̀ yʼa pə nə́ba kɔn dwini nə́ gə́ lwə̀l né, ráá nə́ gə́ nʼé bùl né. 
EPH.3.21	Yi nə còrhó twéé gakó Kristə-lyì gùlú w wẽ́ Yezu Kristə jàn yilə, byinə nə̀ bə zhɔ̌ zhe yilə! Amɛ̀n!
EPH.4.1	Àmyɛ́ mɔ̀bɔ́ bə̀ co byə̀nə́-jù w à gə́ nʼâ twĩ̀ Cinu tum dí yil mó, à nʼâ lwə̀l ába ǹdə́ à wu gakó Yi yò-ècɛ̀nà nɛ́ yilə: zəna á cìn cɛ̀nɛ̀ á yə̀ ǹdə Yi gə́ byẽ̀ ába bʼâ yál nɛ́ mɔ́. 
EPH.4.2	Yálna cìn-lwəl ǹdə́ wu-bɔ̀nɔ̀ ǹdə́ cìn-pyɔ́nɔ́ cìnə́. Swénénə dwã, sʼá zə cìn-pyɔ́nɔ́ ǹdə́ dwã. 
EPH.4.3	Cenə jàn nɛ́ á tó yə̀-zùlə́ né nə̀ co ába dwã nɛ́ mɔ́ dɛnnɛ á zə nyì-dwìì rí tɛ̀bɛ́ rə̀ nʼê shí Eshirhə náàcɛ̀nɛ́ sõ mó. 
EPH.4.4	Nə́ gakó wɔ́ kɔn rə̀dù; nə́ zhe Eshirhə náàcɛ̀nɛ́ èdù; kɔn dɛ́ dɛ̀bɛ́ Yi byẽ̀ nə́ba nə́ rʼé dɛ̃̀ rə̀ sõ mó myɛ wɔ́ rə̀dù; 
EPH.4.5	nə́ Cinu mú wɔ́ mə̀dù; nə́ Yi-ni-zhú mú wɔ́ mə̀dù; nə́ nɛ̃̌-shɔ mɔ́ myɛ wɔ́ mə̀dù; 
EPH.4.6	nə́ Yi rí myɛ wɔ́ rə̀dù; rə̀ wɔ́ nə́ gakó Da; rə̀ cǐ nə́ gakó, rə̀ nʼê tó nə́ gakó dɛnnɛ rə̀ twĩ̀, rə̀ ŋwɛ́nɛ́ nə́ gakó wẽ́.
EPH.4.7	Nə́ gakó nɔ Yi pɛnɛ́ y ǹdə Kristə gə́ tə̀l n pə lò gakó ne né. 
EPH.4.8	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
EPH.4.8	“Ń gə́ zɛ̃̀ n vò dɛ̃̌ yi ní,
EPH.4.8	ń zɔ yómə́ n mə n vò
EPH.4.8	n pə pansɛ lyì nì.”
EPH.4.9	Ń dɛ̃̌ zhəl mó nʼê yâl e wɔ̀ bə̀ byè? Rə̀ nʼê yâl e wɔ̀ bə̀ nyǐ ń jɛ̀rɛ̀ n shí dɛ̃̌ dɛ̃̌ n só tɛ̃´ cɛ y yó. 
EPH.4.10	Mɔ̀bɔ́ ń shí dɛ̃̌ n só tɛ̃´ mɔ́, wɔ́ ńmyɛ̌ ń kə́ n vò dɛ̃̌ n lyɛ̃ cɛ nɛ gaga, mùnì ga n sú lũ w púlə́púlə́.
EPH.4.11	Wɔ́ ńmyɛ̌ ń tə̀l pansɛ́ n pə lò gakó ne. Ń ce lyì jàlà wɔ́ ń tùntúmə́, jàlà wɔ́ Yi nyì-zwennə, jàlà wɔ́ yò-ècɔ̀nɔ̀ nyí rí bwə̀lnə̀, jàlà nʼê nyǐ ń gùlú w lyì bí yò e jà bə̀ nʼê byili Yi zɔ̀mɛ̀ rɛ́. 
EPH.4.12	Ń pɔ pansɛ́ sə̀myɛ́ mɔ́ ń lyì bí ni mùnì bə ŋwɛ̀nɛ́ bə twĩ̀ ń tum dí cɛ̀nɛ̀. Èta, gùlú w ò wɔ́ ń yala nɛ́ mɔ́ mʼa vò yé né.
EPH.4.13	Èta, nə́ gakó bʼâ jǐrh kɔn rə̀dù nə́ Yi-ni-zhú mú ǹdə́ Yi Byǐ mú pár lwar mɔ́ ga wẽ́, nə́ yə̀ námpwə̀lə́ Kristə wẽ́, nə́ yə̀ ǹdə ń ta námpúm. 
EPH.4.14	Nə́ kʼé tʼá la yál ǹdə bə̀sɔ́ná ta, sə bə mʼe yə́yɛ́lɛ́ nə́ba dɛ̃̌ ǹdə zho nánfɔ̀lɔ̀ gə́ yʼa zə bǔ-bwəl o mʼo vò, ò gə́ zâ má ta yé. Èta, lyì bí byɛ̀bɛ́ bə̀ nʼê gòm kɔma mɔ́ kʼê wàr nə́ba bə̀ la jə́jɔ̀rɔ́ ǹdə́ zɔ̀mà dwí tə̀ltə̀l yé. 
EPH.4.15	Sə nə́ gə nʼé byili zhə̀n nə́ dwã bɛ́ nɛ ǹdə́ sónó, nə́ bʼâ byì kɔn gakó wẽ́ nə́ jǐrh ǹdə Kristə ta. Wɔ́ ńmyɛ̌ ń wɔ́ ń lyì bí gùlú w yó wə́. 
EPH.4.16	Wɔ́ ńmyɛ̌ jàn yil yala nɛ́ kə̀kàlsɛ́ gakó zhí dwã nɛ sə̀ wɔ́ kɔn rə̀dù. Yala nɛ́ kə̀kàlsɛ́ já, sə sə̀ gakó zhí dwã nɛ, sə jǐrh kɔn rə̀dù. Wɔ́ rə̀myɛ́ è ce, yala nɛ́ kə̀kàlà èdù gakó gə nʼê twĩ̀ è tum dí cɛ̀nɛ̀, nə̀ gakó nʼê byìl sónó wẽ́.
EPH.4.17	À nʼâ lwə̀l ába ǹdə́ à wu gakó Cinu yil lé yilə, sʼá bə̀kʼá kʼá wɛ̀rhɛ́ ǹdə byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ ta yé. Bə̀ nʼê tó bə̀ wun bùlə̀ né nə̀ bə kùr zhe mó ne. 
EPH.4.18	Bə̀ surhə né pyi, bə̀ ywẽ́ né myɛ jʼà nyɛ̌ nánkùùlì, bə̀ yə̀l nə̀ kùrə̀ yé. Bə̀ twə́r tɛ̀nɛ́ nyǔ mú mɔ̀bɔ́ Yi nʼê pɛ mɔ́ wẽ́ yé. 
EPH.4.19	Bə̀ kʼê yə̀l kɔn dɛ̀bɛ́ rə̀ càn ǹdə́ dɛ̀bɛ́ rə̀ bə càn pár dwã w yé. Bə̀ kʼê yə̀l cìzhìl myɛ pár yé. Bə̀ nʼê twĩ̀ ywâl tumə, bə̀ tʼâ dùr ywẽ yé.
EPH.4.20	Sə è də̀ èta bə̀ byili ámyɛ̌ nɛ nɛ́ Kristə shò-kwã nɛ́ yé. 
EPH.4.21	Ámyɛ̌ byɛ̀bɛ́ á mù dwã nɛ ǹdə́ Yezu Kristə mó, bə̀ yə̀ ába zhə̀n dɛ́ ń shò-kwã nɛ́ mɔ́ byili nà? 
EPH.4.22	Á mə̂ sʼá yẽ̌ á shãã ga tùntwə̃̀ə̃̀ né ne. Wɔ́ á yò zhìlù jàà w tùntwə̃̀ə̃̀ né nə̀myɛ́ yʼà zə ába nə̀ la nɛ́. Yẽ̌nə ne ǹdə lò gə́ yʼâ ji ǹ yala gɔ̀nɔ̀ kɔ̀bɔ́ ò kʼô bə càn myǐn ní. 
EPH.4.23	Yẽ̌nə Yi Eshirhə y pyìrhí á surhə né ǹdə è gə́ nʼê yâl nɛ́. 
EPH.4.24	Yálna lyì-dùlə̀, ǹdə wɔ́ kàmə̀-zù-dùrh á zù ta. Lyì-dùlə̀ bé bə̀myɛ́ mɔ́ wɔ́ Yi rə̀ wɛ̀rhɛ́ bɛ ǹdə rə̀ gə́ nʼê yâl nɛ́. Bə̀ tó zhə̀n dɛ́ dɛnnɛ bə jǐrh Yi lyì, wu-cángá cìnə́.
EPH.4.25	Rə̀myɛ́ ce, á bə̀kʼá kʼá gõ kɔma yé. Lò gakó mə̂ sə́ byili zhə̀n ǹ dõ ne, bə̀ nə́myɛ̌ gakó wɔ́ kɔn rə̀dù Kristə yala nɛ́ wẽ́. 
EPH.4.26	Á lyimə gə tú è zɛ̃̀ yi ní, sʼá bə̀kʼá wɛ̀rhɛ́ yə̀-bəlɔ̀lɔ́ yé. Bá á gə kwè lyim myɛ, sə yi bə̀kʼá zù ǹdə́ rə̀ gwẽ̌ nʼê yì yé. 
EPH.4.27	Á bə̀kʼá pə bɔ̀l Shətana nɛ e zù á wẽ́ yé.
EPH.4.28	Lò mɔ̀bɔ́ ń yà ń nə́ ń ŋwɔ̀là, sə ń bə̀ká n kə́ n ŋwɔ̀ yé, sə n ce jàn nɛ́ n twĩ̀ ǹdə́ ń sə̀pwà jɛ̀sɛ́. Ń bə̀ká n wɛ̀rhɛ́ yǔyǔ yé. Èta, ń bà n ŋwɛ̀nɛ́ n nə kɔn n mə n sɛ̃ lò mɔ̀bɔ́ ń bə zhe ne.
EPH.4.29	Zɔ̀mà nyɛ̀bɛ́ nə̀ bə càn bə mə̂ sə nə shí á nyú w yé. Zɔ̌mna zɔ̀mà nyɛ̀bɛ́ nə̀ zhe kùr nə̀ wɔ̌ nə̀ bʼa sɛ̃ lyì bí byɛ̀bɛ́ á nʼá zɔ̀m nɛ̀ á byili mú ni, mùnì ga bə̀ Yi-ni-zhú mú jàn dɛ́ súlí.
EPH.4.30	Yi zə rə̀ Eshirhə y rə cĩ́ rə̀ cìcì myɔrhɔ á yala nɛ. Á bə̀kʼá zhìlì è wu ni yé, bə̀ wɔ́ èmyɛ́ è ce á yě bə̀ Yi bʼa vwârh ába námpúm á yə̀-bəlwàálɛ́ wẽ́ dɛ̃ rə̀dù.
EPH.4.31	Lò gə wɛ̀rhɛ́ ába lwɛlɛ, sʼá bə̀kʼá cĩ́ di á wẽ́ yé. Á bə̀kʼá kwè lyim, á bʼá pupwiri tɛ̃´ yé. Á bə̀kʼá bya dwã yé, á bə̀kʼá tùrh dwã yé. Dɛ̃̌na á cìn ǹdə́ wu-bárhɛ́ tùntwə̃̀ə̃̀ dwí gakó. 
EPH.4.32	Wɛ̀rhɛ́na cɛ̀nɛ̀ dwã nɛ, sʼá zə wu-bɔ̀nɔ̀ ǹdə́ dwã. Pəna dwã sǔbri ǹdə Yi gə́ tó Kristə dɛnnɛ rə pə ába sǔbri ní.
EPH.5.1	Á wɔ́ Yi byì-swénnə. Rə̀myɛ́ ce, cenə jàn nɛ́ á wɛ̀rhɛ́ ǹdə rə̀ ta. 
EPH.5.2	Swénénə dwã, ǹdə Kristə gə́ só nə́ba né. Ń pɔ ń cìn Yi ni ǹdə vwĩ̀-kɔn dɛ̀bɛ́ rə̀ zhe lwẽ́ nã́nyə̀nyɛ̀lɛ́ rə̀ sú Yi yírh ta nə́ yilə.
EPH.5.3	Á wɔ́ Yi lyì. Fwə̂l tumə ǹdə́ tùntùm-bəywààlɛ̀ ǹdə́ nə̀cɛ̀ndɛ̀ pyâ kɔn lyɛ̃ cɛ nɛ, rə̀myɛ́ èta mɔ́ yò bə mə̂ sʼo púr nyú w myɛ cìcì á sõ yé. 
EPH.5.4	Á bə̀kʼá púr zɔ̀m-bəywààlɛ̀ ráá zɔ̀mà nyɛ̀bɛ́ nə̀ bə kùr zhe myɛ cìcì á nyú w yé. Zɔ̀mà nɛ́ nə̀myɛ́ gakó bə mə̂ sə nə zɔ̀m yé. Á gə la zɔ̌m, sʼe yə̀ Yi nə̀bán co. 
EPH.5.5	Lwarna bə̀ nə̀fòló ǹdə́ lyì-bəyɔ̀lɔ̀ ǹdə́ bwɛ̃̌-dǔr cí tʼâ la jàà nɔ Kristə ǹdə́ Yi tənà y wẽ́ yé, bə̀ wẽ̀ dé tɛ̀bɛ́ lò mó nə́ ń dùr rə̀ bwɛ̃̌ mɔ́ nʼê jǐrh ǹdə ń yi ta.
EPH.5.6	Á bə̀kʼá yẽ̌ lyì zə zɔ̀m-fwə́ə́re bə mʼe jə́jɛ̀rɛ́ ába yé. Wɔ́ rə̀myɛ́ gakó yil Yi lyim nʼê zɛ̃̀ ǹdə́ lyì bí byɛ̀bɛ́ bə̀ tʼâ zwẽ rə̀ nyí ni mú. 
EPH.5.7	Á bə̀kʼá jí ǹdə́ lyì bí bə̀myɛ́ mɔ́ dwí rí yé. 
EPH.5.8	Shãã ga, á yʼâ ŋwɛ́nɛ́ cə-byín wə. Sə èlâsɛ̃´, á gə́ zù Cinu mú ce, á ŋwɛ́nɛ́ pwẽ̀ wə̀. Rə̀myɛ́ ce, wɛ̀rhɛ́na ǹdə pwẽ̀ lyì gə́ mə̂ sə bə wɛ̀rhɛ́ nɛ́, 
EPH.5.9	bə̀ cɛ̀nɛ̀ dwí gakó, ǹdə́ cángá dwí gakó, ǹdə́ zhə̀n dwí gakó, wɔ́ pwẽ̀ wẽ́ rə̀ nʼê shí ní. 
EPH.5.10	Cenə jàn nɛ́ á lwar kɔn dɛ̀bɛ́ rə̀ wɔ́ Yi pùbùlə̀. 
EPH.5.11	Á bə̀kʼá ce á cìn cə-byṹ tùntwə̃̀ə̃̀ né wẽ́ yé, bə̀ nə̀ bə kùr zhe yé. Á gaga mɔ́ mə̂ sʼá byili byɛ̀bɛ́ bə̀ nʼê twĩ̀ tùntwə̃̀ə̃̀ né nə̀myɛ́ mɔ́ nɛ bə̀ nyǐ nə̀ bə mə̂ yé. 
EPH.5.12	Kɔn dɛ̀bɛ́ bə̀myɛ́ cìnə́ bé nʼê shèè bə̀ wɛ̀rhɛ́ mɔ́ byilu myɛ wɔ́ cìzhìlə̀. 
EPH.5.13	Sə pwẽ̀ gə tú è yə̂r tùntwə̃̀ə̃̀ né nə̀myɛ́ gakó, kɔn gakó nʼê dwi pwẽ̀ nè pamparɛ̃ɛ̃. 
EPH.5.14	Zhə̀nà, kɔn dɛ̀bɛ́ gakó rə̀ du pwẽ̀ nè pamparɛ̃ɛ̃, rə̀ nʼê jǐrh pwẽ̀. Wɔ́ rə̀myɛ́ è ce, bə̀ nʼê wə̀lə̀:
EPH.5.14	“Ǹmyɛ́ mɔ̀bɔ́ ǹ dɛ̌ mɔ́, zɛ̃̀ tɛ̃´;
EPH.5.14	zɛ̃̀ ń yẽ̌ cùùrí ni;
EPH.5.14	Kristə mà n yə̂r mó ǹdə́ ń pwẽ̀ dé.”
EPH.5.15	Dɛ̃̌na á cìn á tùntwə̃̀ə̃̀ né wẽ́. Yálna surhə cìnə́, sʼá bə̀kʼá wɛ̀rhɛ́ ǹdə bə-surhə-zhe cìnə́ ta yé. 
EPH.5.16	Cenə jàn nɛ́ á wɛ̀rhɛ́ cɛ̀nɛ̀ twéé twéé, bə̀ lũ w nə́ ŋwɛ́nɛ́ ò wẽ́ èlâsɛ̃´ mɔ́ bə càn yé. 
EPH.5.17	Wɔ́ rə̀myɛ́ è ce, á bə̀kʼá yə̀ lyì byɛ̀bɛ́ bə̀ yə̀l nə̀ kùrə̀ yé. Cenə jàn nɛ́ á lwar kɔn dɛ̀bɛ́ Cinu nə́ ń yâl bʼâ wɛ̀rhɛ́ mɔ́ kùrə̀.
EPH.5.18	Á bə̀kʼá nyɔ̀ sɛ̃´ kɔn lyɛ̃ cɛ nɛ yé, bə̀ sɛ̃´ nyɔ́ kɔn lyɛ̃ cɛ nɛ nʼê ce numbyíní yààyàà tùntwə̃̀ə̃̀ wẽ́. Cenə á wun ní sú ǹdə́ Eshirhə náàcɛ̀nɛ́. 
EPH.5.19	Á gə tú dwã yó gakó, sʼá nún núrh shɛ̀bɛ́ gakó sə̀ nʼê shí Eshirhə náàcɛ̀nɛ́ sõ, ǹdə́ núrh dwí gakó, á mʼá ce Cinu nə̀bán ǹdʼá wun gakó. 
EPH.5.20	Cenə nə́ Da Yi nə̀bán twéé twéé kɔn gakó wẽ́, Cinu Yezu Kristə yil yilə.
EPH.5.21	Shɛ̀nɛ́na dwã nyí ni Kristə nyɔ̀mɔ̀ w yilə. 
EPH.5.22	Ámyɛ̌ kana bɛ́, zwẽnə á byə́nə́ bé nyí ni, ǹdə á gə́ nʼá zwẽ Cinu nyí ni ní, 
EPH.5.23	bə̀ bal wɔ́ ń kɛ̃ yó-cə́bal ǹdə Kristə gə́ wɔ́ ń gùlú w yó-cə́bal nɛ́. Gùlú w wɔ́ Kristə yala. Wɔ́ ńmyɛ̌ cìcì ń wɔ́ ò Zwennə. 
EPH.5.24	Kana bɛ́ myɛ mə̂ sə bə zwẽ bə̀ byə́nə́ bé nyí ni, ǹdə gùlú w gə́ nʼô zwẽ Kristə nyí ni ní.
EPH.5.25	Ámyɛ̌ bala bɛ́, swénénə á kana bɛ́, ǹdə Kristə gə́ só ń gùlú w n pə ń myə̂l lé ò yil né. 
EPH.5.26	Ń zə nɛ̃̌ ǹdə́ ń nyì-zɔ̀mɛ̀ n mə n shàrh w o jǐrh wárhgáá ǹdə Yi gə́ nʼê yâl nɛ́. 
EPH.5.27	Ń nə́ ń yâl bʼò yál cɛ̀nɛ̀ ò kɔn gakó wẽ́, o yə̀ wárhgáá, dóó dwí-byǐ bə̀kʼa gùlí w o mʼo zhì ńmyɛ̌ cìcì yé né yé.
EPH.5.28	Èta myɛ, bala bɛ́ mə̂ sə bə swéné bə̀ kana bɛ́ ǹdə bə̀ gə́ só bə̀ cìcì ní, bə̀ lò mɔ̀bɔ́ ǹ só ǹ kɛ̃, wɔ́ ǹ cìcì ǹ só. 
EPH.5.29	Lò tɛ̀nɛ́ ń nə́ ń wə̀l bə̀ ń twə́r tɛ̀nɛ́ ǹdə́ ń sə̀pwà yala nɛ́ yé. Lò gakó nə́ ń cili ń yala nɛ́ sõ, n kwɛrhɛ nɛ cɛ̀nɛ̀, ǹdə Kristə gə́ nə́ ń wɛ̀rhɛ́ ń gùlú w ní. 
EPH.5.30	Nə́myɛ̌ wɔ́ Kristə yala nɛ́ kə̀kàlsɛ̀. 
EPH.5.31	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Rə̀myɛ́ yilə, bal mà n yẽ̌ ń da ǹdə́ ń ná nɛ, n jòm ǹdə́ ń kɛ̃ mɔ́, sə bə̀myɛ́ bə̀lyè y ga bʼa mù dwã nɛ bə jǐrh kɔn rə̀dù.” 
EPH.5.32	Zɔ̀mɛ̀ rɛ́ rə̀myɛ́ nʼê byili nə́ba kɔn nánfɔ̀lɔ̀ dɛ̀bɛ́ rə̀ zhe kùrə̀, sə àmyɛ́ nʼâ bùl bə̀ wɔ́ Kristə ǹdə́ ń gùlú w yò rə̀ nʼê zɔ̀mà. 
EPH.5.33	Sə rə̀ nʼê zɔ̀m ámyɛ yò, bə̀ bal gakó mə̂ sə́ swéné ǹ kɛ̃ ǹdə ǹ cìcì ta, sə kɛ̃ myɛ mə̂ sə́ nyɛ̀ ǹ byal.
EPH.6.1	Ámyɛ̌ bə̀sɔ́ná bɛ́, zwẽnə á dabá ǹdʼá nábá nyí ni, ǹdə Cinu gə́ nə́ ń yâl nɛ́. Rə̀myɛ́ wɔ́ kɔn dɛ̀bɛ́ rə̀ mâ. 
EPH.6.2	Yi nyə́ né gakó wẽ́, wɔ́ nyí rí tɛ̀bɛ́ rə̀ nʼê wə̀l bə̀: “Nyám ǹ da ǹdə́ ǹ ná” mɔ́ nɛ rə̀ jɛ̀nɛ̀ rə bwəl nyí rə bʼe súlí. 
EPH.6.3	Rə̀ wòwə̀: “Ǹ gə nə́ ǹ nyàm ǹ da ǹdə́ ǹ ná, ǹ bʼâ nə wu-nyɔ̃̀, ǹ myə̂l jʼa zə dwɛ̀lɛ̀ cɛ yó.”
EPH.6.4	Ámyɛ̌ dabá, bə̀kʼá wɛ̀rhɛ́ á bə̀sɔ́ná bɛ́, á ce bə̀ lyimə zɛ̃̀ yé. Kɔ́nna bɛ, sʼá cící bi, á cèrhè bè, ǹdə́ Cinu cìcì surhə né.
EPH.6.5	Ámyɛ̌ tùntùnnə̀ bé, zwẽnə á yó-cìnə́ bé cɛ yó mó nyí ni. Nyámna bɛ ǹdə́ wu-põ, ǹdə á gə́ nʼá zwẽ Kristə nyí ni ní. 
EPH.6.6	È bə̀kʼa yə̀ bə̀ gə zhǐ bə̀ yírhə́, á zɛ̃̀ á nʼá twĩ̀ á pɛ bɛ ǹdə wɔ́ numbyínsi pùbùlə̀ wɔ̀rhɔ́ á nʼá pyà ta yé. Wɛ̀rhɛ́na kɔn dɛ̀bɛ́ Yi nʼê yàlá, ǹdʼá wun gakó á tumə né wẽ́, ǹdə Kristə tùntùnnə̀ ta. 
EPH.6.7	Twĩ̌nə á pə á yó-cìnə́ bé ne ǹdə́ wu òdù, ǹdə wɔ́ Kristə ne á nʼá twĩ̀ á pɛ ta, sə è bə̀kʼa yə̀ ǹdə wɔ́ numbyínsi dúdú ni á nʼá twĩ̀ á pɛ ta yé. 
EPH.6.8	Lwarna bə̀ lò mɔ̀bɔ́ ń nə́ ń wɛ̀rhɛ́ cɛ̀nɛ̀, rə̀-ná-cí gə wɔ́ lò tùntùnnə̀, ráá ń gə cǐ ń cìn myɛ, ń bʼa nə cɛ̀nɛ̀ rɛ́ ń wɛ̀rhɛ́ mɔ́ Cinu sõ.
EPH.6.9	Ámyɛ̌ yó-cìnə́ bé, ámyɛ wɛ̀rhɛ́na cɛ̀nɛ̀ ǹdʼá tùntùnnə̀ bé. Á bə̀kʼá bya bɛ yé. Lwarna bʼâmyɛ̌ ǹdə́ bə̀myɛ́ ga zhe yó-cə́bal mə̀dù, ń ŋwɛ́nɛ́ Arəzana w ń cǐ ámyɛ̌ ga. Lyì bí gakó wɔ́ kɔn rə̀dù ń sono.
EPH.6.10	À zɔ̀mɛ̀ nánkwɛɛ́rɛ́ à la byilu mú, wɔ́ lwə́l à nʼâ lwə̀l ába, sʼá zhí Cinu ni á bʼá pyà wu-jɔ̀ ń jàn dɛ́ nánfɔ̀lɔ̀ w wẽ́. 
EPH.6.11	Kwěnə Yi búlə́ wẽ̀ dé gakó á zə á jɔ̃̀ wà, mùnì á ŋwɛ̀nɛ́ á zhì á cẽ Shətana sòlò mó. 
EPH.6.12	Nə́ tʼá bwí ǹdə́ numbyínsi yé. Nə́ rʼé bwí ǹdə́ jàn cìnə́ námməlwâlsɛ́ shɛ̀bɛ́ dwí gakó sə̀ ŋwɛ́nɛ́ dɛ̃̌, yírhə́ wàr nə̀ nɛ, sə̀ zhe jàn ǹdə́ ŋwɔ̀nɔ́ cə-byín lũ w wẽ́ mó. 
EPH.6.13	Rə̀myɛ́ ce, kwěnə Yi búlə́ wẽ̀ dé gakó á zə á jɔ̃̀ w èlâsɛ̃´, mùnì dwã nɛ́ nyɛ̀bɛ́ nə̀ bə càn mɔ́ gə tú nə̀ yúwə́, sʼá ŋwɛ̀nɛ́ á zhì á bú búlə́ né kɔn mʼe yí nə̀ zhɔ̌, sʼá zhì á nà y yó kẽkẽ.
EPH.6.14	Zɛ̃̀nà á zhì dɛ̃̌ á dɛ̃̀. Cenə zhə̀n dɛ́ á cã̌ nɛ́ ǹdə cã̌-tɔ̀nɔ̀ ta. Zwínə cángá tumə né nə yə̀ ǹdə kàmə̀-zwǐ kɛ̀bɛ́ á mʼá cə̀r á cìn búlə́ jàà w ta. 
EPH.6.15	Cenə yə̀wâl á nə̀rh né ǹdə nə̀cìlə̀ ta, á mʼá bwə̀l yò-ècɔ̀nɔ̀ nyí rí rə̀ nʼê pɛ yə̀-zùlə́ mó. 
EPH.6.16	Zəna á Yi-ni-zhú mú mə yə̀ ku á mʼá cə̀r á cìn kɔn gakó wẽ́ twéé gakó. Shətana gə tú è la zə è swé ré ǹdə́ rə̀ myǐn mú e dul ába, sə ku w cə̀r rè. 
EPH.6.17	Zwẽnə Yi vwârh mɔ́ á pú ǹdə cɔ̀bɔ́ yə́-pú ta, sʼá zwẽ Yi zɔ̀mɛ̀ rɛ́ Eshirhə náàcɛ̀nɛ́ nʼê pɛ ába ǹdə búlə́ shù ta mɔ́.
EPH.6.18	Cenə Yi dɛ̃ gakó, á lwə̀l lè ǹdə́ Eshirhə náàcɛ̀nɛ́ jàn, sʼá zhìlì á yala nɛ kɔn gakó wẽ́, á lwə̀l lè dɛ̃ gakó rə̀ lyì bí gakó yilə. 
EPH.6.19	Lwə̂lnə re àmyɛ yilə, mùnì à gə la zɔ̌m, sə rə sɛ̃ nɛ ǹdə́ zɔ̀mà nyɛ̀bɛ́ nə̀ mʼa ce a byili yò-ècɔ̀nɔ̀ nyí rí rə̀ yʼà shèè mó ǹdə́ wu-jɔ̀. 
EPH.6.20	À wɔ́ yò-ècɔ̀nɔ̀ nyí rí rə̀myɛ́ bwə̀lnə̀. Wɔ́ rə̀myɛ́ yil bə̀ zɔ nɛ bə ce byə̀nə́-jù wə̀. Lwə̂lnə Yi à yilə, mùnì a zɔ̀m ǹdə à gə́ mə̂ sʼa zɔ̀m nɛ́ ǹdə́ wu-jɔ̀.
EPH.6.21	Tishiki wɔ́ nə́ da-byǐ nántwə̂. Ń nə́ ń twĩ̀ Cinu tum dí ǹdə kɔn gə́ mə̂ nɛ́. Ń mà n zɔ̀m à yò ǹdʼába, n byili ába kɔn dɛ̀bɛ́ à nʼâ wɛ̀rhɛ́. 
EPH.6.22	À nʼâ twĩ̀ mù á sõ, mùnì n byili ába kɔn dɛ̀bɛ́ rə̀ ŋwɛ́nɛ́ nə́ sono, sə n súlí n zə á wun ní.
EPH.6.23	Nə́ Da Yi ǹdə́ Cinu Yezu Kristə mʼa ce bə̀ yə̀-zùlə́ né ǹdə́ bə̀ sónó w yə̀ nɛ́ ǹdʼámyɛ̌ ǹdə́ nə́ da-byâ bɛ́ gakó, á kwɛrhɛ á zhí bi. 
EPH.6.24	Yi mʼa cĩ́ bwəl lyì byɛ̀bɛ́ gakó bə̀ só nə́ Cinu Yezu Kristə ǹdə́ sónó páá mɔ́ yó!
PHP.1.1	Àmyɛ́ Pwəə ǹdə́ Timote wɔ́ Yezu Kristə tùntùnnə̀. Wɔ́ nə́myɛ̌ nə́ rʼé kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ byɛ̀bɛ́ á ŋwɛ́nɛ́ Shilipu cɔ w wa, á zù Yezu Kristə, á jǐrh Yi lyì mú, ǹdʼá gùlú w yé né cìnə́ bé ǹdə́ gùlú w tùntùnnə̀ bé ne pɔ. 
PHP.1.2	Nə́ Da Yi ǹdə́ Cinu Yezu Kristə mʼa cĩ́ bwəl á yó, sə bə pə ába yə̀-zùlə́!
PHP.1.3	À gə lyǐrh á yò gakó, à nʼâ ce à Yi rí nə̀báná. 
PHP.1.4	À gə nʼâ lwə̀l lè á yil gakó, à nʼâ lwə̀l lè ǹdə́ wu-nyɔ̃̀, 
PHP.1.5	á gə́ ju á jɛ̃̀ yò-ècɔ̀nɔ̀ nyí rí bwə̂l tum dí wẽ́ kùr-ju yi ní ga kɔn mʼe yí zà mɔ́ yilə. 
PHP.1.6	È gə́ wɔ́ Yi rə̀ ju tùm-ècɛ̀nà nɛ́ nə̀myɛ́ kùr á wun ní wẽ́ mó ce, à yě pamparɛ̃ɛ̃ bə̀ rə̀ mʼa súlí ni rə báásɛ kɔn mʼe yí dɛ̃ rɛ́ tɛ̀bɛ́ Yezu Kristə mà n ká n bə̀ mɔ́. 
PHP.1.7	Kɔn mâ bʼà búl rə̀myɛ́ ámyɛ̌ mə̀dù mə̀dù gakó yilə, bʼà kwè ába a ji à wẽ́, Yi gə́ pɔ ába pɛnɛ́ y kɛ̀bɛ́ rə̀ pɔ àmyɛ́ nɛ mɔ́ yilə. Rə̀ ce á sɛ̃ nɛ byə̀nə́-jù wə̀, kɔn mʼe yí à gə́ zɔ̀m a byili yò-ècɔ̀nɔ̀ nyí rí zhə̀n dɛ́ mɔ́. 
PHP.1.8	Yi yě bə̀ wɔ́ zhə̀nà, à só ába ǹdə́ à wu gakó ǹdə́ Yezu Kristə cìcì sónó wə́.
PHP.1.9	Sə kɔn dɛ̀bɛ́ à nʼâ lwə̀l Yi ni á yil mó, wɔ́ bə̀ rə̀ ce á sónó w jʼâ nʼô súlí gaga, sə á surhə né ǹdʼá lárma mɔ́ myɛ súlí, 
PHP.1.10	mùnì ga á ŋwɛ̀nɛ́ á cír tɛ̀bɛ́ rə̀ mâ. Èta, á mʼâ yə̀ pwɛ̃´pwɛ̃´, dóó tʼâ la á yó w yál, kɔn mʼe yí dɛ̃ rɛ́ tɛ̀bɛ́ Kristə mà n ká n bə̀ mɔ́, 
PHP.1.11	sə á jʼâ tó á tùm-ècɛ̀nà nɛ́ á nʼá twĩ̀ mú dɛnnɛ á byili pamparɛ̃ɛ̃ bʼâ kʼá bə dwə́ə́re zhe Yezu Kristə jàn yilə. Rə̀myɛ́ mʼa ce Yi zùwə́ y ǹdə́ rə̀ còrhó w du.
PHP.1.12	Da-byâ, à nʼâ yâl a ce á lwar bə̀ kɔn dɛ́ tɛ̀bɛ́ rə̀ wɛ̀rhɛ́ nɛ mɔ́ gaga jʼa ce yò-ècɔ̀nɔ̀ nyí rí kwɛrhɛ rə̀ nʼê yí lyì nánzhəzhɔ̌. 
PHP.1.13	Èta, shə̀dɛ́ɛ́sɛ́ shɛ̀bɛ́ sə̀ nʼê yìlì pyɔ̌ mɔ́ kɛ̀lɛ́ y nɛ mɔ́ ǹdə́ lyì bí dwã bɛ́ gakó lwar bə̀ wɔ́ Kristə yil à ŋwɛ́nɛ́ byə̀nə́-jù wə̀. 
PHP.1.14	Kɔn súlí myɛ, Kristə-lyì bí gə́ nɔ nɛ bə̀ co byə̀nə́-jù w mú, nánzhəzhɔ̌ jʼa kwɛrhɛ bə zhí Cinu ni, bə̀ nʼê bwə̀l yò-ècɔ̀nɔ̀ nyí rí ǹdə́ wu-jɔ̀, ywẽ bə bɛ zhe yé.
PHP.1.15	Zhə̀nà, lyì jàlà nʼê bwə̀l Kristə yò w ǹdə́ bwɛ̃̌-dǔr ǹdə́ nyə̀-pâr, sə jàlà nʼê bwə̀l w ǹdə́ surhə nyɛ̀bɛ́ nə̀ càn. 
PHP.1.16	Bə̀myɛ́ cìnə́ bé nʼê twĩ̀ ǹdə́ sónó, bə̀ bə̀ yě bʼà gə́ ŋwɛ́nɛ́ byə̀nə́-jù w mú, wɔ́ Yi rə̀ nʼê yâl bʼà byili yò-ècɔ̀nɔ̀ nyí rí zhə̀n dɛ́. 
PHP.1.17	Sə bə̀ dwã bɛ́ nʼê bwə̀l ń yò w ǹdə́ nyə̀-pâr, sə è də̀ ǹdə́ wu-põ yé. Bə̀ nʼê bùl bə̀ rə̀myɛ́ nʼê súlí à nɔ̀nɔ̀ w byə̀nə́-jù wə̀.
PHP.1.18	Sə rə̀myɛ́ gakó də̀ kaka àmyɛ́ yil yé. Bá è gə wɔ́ lyì yírhə́ yilə, ráá è gə wɔ́ ǹdə́ wu-põ myɛ, wɔ́ Kristə yò w bə̀ nʼê bwə̀l. À wu nyɛ̀, o jʼà gwẽ̌ bʼa yə̀ nyɛ̀n o súlí, 
PHP.1.19	bʼà yě bə̀ wɔ́ rə̀myɛ́ rə̀ mʼa vwârh nɛ, á Yi-co w ǹdə́ Yezu Kristə Eshirhə y jàn yilə. 
PHP.1.20	Kɔn dɛ̀bɛ́ à nʼâ yàlá, a jʼà nʼâ dɛ̃̀ ǹdə́ à wu gakó mó, wɔ́ à bə̀kʼa nə cìzhìl yé, sʼa kwɛrhɛ a zə wu-jɔ̀: à gə ŋwɛ́nɛ́ myɛ, à gə cù myɛ, Kristə zùwə́ y mʼa tó à tùntwə̃̀ə̃̀ né dɛnnɛ e du.
PHP.1.21	À gə ŋwɛ́nɛ́ myɛ, wɔ́ Kristə ń cǐ ni; à gə cù myɛ, wɔ́ cu mú gaga mɔ́ wẽ́ à bʼa nə à cìn ní. 
PHP.1.22	Sə à lũ w wẽ́ yál mɔ́ gə mʼa ce a twĩ̀ kɔn dɛ̀bɛ́ rə̀ zhe kùrə̀, sə́ nyǐ à yə̀l tɛ̌ yil à mʼa cír yé. 
PHP.1.23	À ŋwɛ́nɛ́ rə̀myɛ́ ga cəcəl wə. Àmyɛ́ à nʼâ yâl a zhǐr a vò a yə̀ nɛ́ ǹdə́ Kristə, bə̀ wɔ́ rə̀myɛ́ rə̀ cɔ̃̀. 
PHP.1.24	A jʼà gə ŋwɛ́nɛ́ lũ w wẽ́ à nʼâ sɛ̃ ába myɛ, rə̀myɛ́ kʼê wɔ́ nyɔ́ɔ́ du. 
PHP.1.25	Sə à yě pamparɛ̃ɛ̃ bʼà mʼa yə̀ nɛ́ ǹdʼá gakó a sɛ̃ ába, mùnì ga á jʼá nʼá ce jàn nɛ́ á zhí Kristə ne ǹdə́ wu-nyɔ̃̀. 
PHP.1.26	Èta, à gə kʼâ tú á sono, à twírí y bʼa pə ába wu-nyɔ̃̀ Yezu Kristə wẽ́ e súlí.
PHP.1.27	È gə wɔ́ má má myɛ, ámyɛ̌ wírí á ce á tùntwə̃̀ə̃̀ né myɛrhɛ dwã ǹdə Kristə yò-ècɔ̀nɔ̀ nyí rí gə́ nʼê byili ní. Èta, à gə ŋwɛ̀nɛ́ à tú á sõ, ráá à gə yə̀ twí myɛ, sʼa nyɛ̀ɛ̀ bʼâ zhǐ á nà y yó kẽkẽ, á nyí wɔ́ rə̀dù, á mù dwã nɛ ǹdə́ wu òdù, á nʼá ce jàn nɛ́ mùnì ga kɔn dɛ́ dɛ̀bɛ́ á nyɛ̀ɛ̀ yò-ècɔ̀nɔ̀ nyí rí wẽ́ á zɛ̃̀ á zwẽ rə̀ nyí mú jʼâ wɔ́ èta twéé twéé. 
PHP.1.28	Sə á bə̀kʼá dùr á zwə̀ bé ywẽ námpɔ́lɛ́ myɛ cìcì yé. Bə̀ mʼa tó rə̀myɛ́ dɛnnɛ bə lwar bə̀ wɔ́ jó sɔ́má yó bə̀ ŋwɛ́nɛ́, sə ámyɛ̌ wɔ́ á cìn vwârh sɔ́má yó á ŋwɛ́nɛ́. Sə rə̀myɛ́ wɔ́ Yi sõ rə̀ nʼê shí ní. 
PHP.1.29	Wɔ́ Yi rə̀ pɔ ába sɔ́má bʼâ zwí Kristə; sə è də̀ ń zú mú dúdú yé, wɔ́ á nwɛ̀nɛ̀ ń yil myɛ. 
PHP.1.30	Ámyɛ shɛ̀nɛ́ á nʼá nwɛ̀nɛ̀ nɔ̀nɔ̀ w kɔ̀bɔ́ á nɔ nɛ à nwɛ̀nɛ̀, á jʼâ yě bʼà gwẽ̌ nʼâ nwɛ̀nɛ̀ èlâsɛ̃´ mɔ́.
PHP.2.1	Á Kristə ne zhú mú nʼê pɛ ába wu-jɔ̀. Ń sónó w nʼô zal á wun ni. Eshirhə náàcɛ̀nɛ́ nʼê ce ába dwã yó. Á zhe wu-bɔ̀nɔ̀ ǹdə́ nɔ̀nɔ̀-dǔr ǹdə́ dwã. Rə̀myɛ́ wɔ́ zhə̀nà. 
PHP.2.2	Rə̀myɛ́ ce, zəna nyì-dwìì ǹdə́ sónó ǹdə́ wu òdù ǹdə́ bùlì rə̀dù. Èta, á mʼâ ce a zə wu-nyɔ̃̀ námpúm. 
PHP.2.3	Á bə̀kʼá wɛ̀rhɛ́ kaka ǹdə́ dùnundi ráá cìn-còrhó yé; zəna cìn-lwəl ǹdə́ dwã, sə lò gakó nyǐ ǹ dõ ǹdə ń du mú ta. 
PHP.2.4	Lò gakó bə̀ká nyǐ ǹ dúdú yò yé; nyǐ ǹ dwã bɛ́ myɛ yò. 
PHP.2.5	Búlnə ǹdə Yezu Kristə ta ǹdə́ dwã.
PHP.2.6	Ńmyɛ̌ ń wɔ́ Yi twéé twéé; ńmyɛ̌ ǹdə́ Yi wɔ́ rə̀dù;
PHP.2.6	n jà ń yə̀ tə̀ rə̀myɛ́ yil n zhẽ̌ ń cìn dɛ̃̌ yé.
PHP.2.7	N yẽ̌ ŋwɔ̀nɔ́ kɔ̀bɔ́ ń yà ń zhe mó ne,
PHP.2.7	n zə ń cìn n yə̀ tùntùnnə̀ n twĩ̀ n pə lyì bí ni.
PHP.2.7	Ń jǐrh numbyíní, bə nə mɔ ń yàl numbyíní ǹdə nə́ ta.
PHP.2.8	Ń shɛ̀nɛ́ n lwəl ń cìn tɛ̃´ kɔn gakó wẽ́,
PHP.2.8	kɔn mʼe yí ń cu; n cì də̀-jɔrhɔ́ yó.
PHP.2.9	Wɔ́ rə̀myɛ́ yilə, Yi zhẽ̌ ń yó dɛ̃̌,
PHP.2.9	rə ce mo yil dɛ̀bɛ́ rə̀ du yilə né gakó,
PHP.2.10	mùnì ga kɔn dɛ̀bɛ́ gakó rə̀ ŋwɛ́nɛ́ dɛ̃̌, ǹdə́ tɛ̃´ ǹdə́ cɛ y kùr w ga,
PHP.2.10	sə rə wùlì tɛ̃´ rə̀ nə̀dwə́nə́ yó Yezu yé né ń yil lé nyɔ̀mɔ̀ yilə,
PHP.2.11	sə lyì dwí gakó bwə̀l bə byili bə̀ Yezu Kristə wɔ́ Cinu,
PHP.2.11	ń Da Yi còrhó yilə.
PHP.2.12	À dɔwabá, à gə́ yʼà ŋwɛ́nɛ́ á sõ yi ní, á yʼâ nʼá shɛ̀nɛ́ á zwẽ Yi nyí rí twéé twéé. Èlâsɛ̃´ à kʼâ tɛ̀nɛ́ á sõ yé, sə kɔn mâ bʼâ gwẽ̌ cə̀ə̀lè á shɛ̀nɛ́ á zwẽ rə̀ nyí rí. Twĩ̌nə tùntwə̃̀ə̃̀ nyɛ̀bɛ́ nə̀ mʼa byili bʼâ nɔ vwârh, sʼá wɛ̀rhɛ́ nɛ ǹdə́ ywẽ ǹdə́ wu-zɛ̃̀ɛ̃´, 
PHP.2.13	bə̀ wɔ́ Yi cìcì rə̀ nʼê twĩ̀ á wẽ́ mùnì ga á ŋwɛ̀nɛ́ á cír kɔn dɛ̀bɛ́ rə̀ wɔ́ rə̀myɛ́ pùbùlə̀ á wɛ̀rhɛ́.
PHP.2.14	Kɔn dɛ̀bɛ́ gakó á gə la wɔ̀rhɔ́, sʼá bə̀kʼá wɛ̀rhɛ́ rɛ ǹdə́ ŋwɔ́ŋwɔ̌ ráá ǹdə́ sɔ̀ yé. 
PHP.2.15	Lũ w lyì bí wɔ́ yǔyǔ ǹdə́ lwɛlɛ cìnə́, sə ámyɛ̌ yálna lyì byɛ̀bɛ́ bə̀ bə yò zhe, wu-põ cìnə́; á yə̀ lyì byɛ̀bɛ́ bə̀ wɔ́ Yi byâ nántwə̂rh bə̀ cəcəl wə; á yə̀ pwẽ̀ lyì; á pwẽ̀ dé yə̂r bə̀ púlə́púlə́, 
PHP.2.16	á mʼá byili bi Yi zɔ̀mɛ̀ rɛ́ rə̀ nʼê pɛ nyǔ mú. Á gə wɛ̀rhɛ́ èta, à lyààrɛ́ tɛ̀bɛ́ gakó à lyɛ̀ɛ̀ mɔ́ tʼâ la nánfò yál yé, sə dɛ̃ rɛ́ tɛ̀bɛ́ Kristə ká ń bàn mɔ́, à wu bʼa yə̀ nyɛ̀n á yilə.
PHP.2.17	Á gə́ zhí Yezu Kristə ne mó nyɛ̌ ǹdə wɔ́ vwĩ̀ á nʼá zwə́l á pɛ Yi ni ta. Bá à gə mə̂ sʼa cì myɛ, à cu mú bʼa yə̀ vwĩ̀ rə súlí á nyân dɛ́ nɛ. È gə wɔ́ èta, à nʼâ fùù ǹdə́ wu-nyɔ̃̀, sə à nʼâ yâl bʼâmyɛ tó ne á fùù. 
PHP.2.18	Ámyɛ fǔnə ǹdə́ wu-nyɔ̃̀, sə àmyɛ tó ába a fùù.
PHP.2.19	Cinu Yezu gə sɛ̃, à nʼâ bùl bʼà mʼa twĩ̀ Timote á sõ dwã nɛ́ nyɛ̀bɛ́ nɛ, mùnì ga n ká n bə̀ n byili ni kɔn dɛ̀bɛ́ rə̀ nʼê wɛ̀rhɛ́ á sõ, mùnì à wu za. 
PHP.2.20	È gə də̀ ńmyɛ̌ yilə, lò dõ tɛ̀nɛ́ ń nə́ ń bùl á yò ǹdə́ ń wu gakó ǹdə àmyɛ́ ta yé. 
PHP.2.21	È gə wɔ́ lyì bí dwã bɛ́ yilə, Yezu Kristə nyə̀ná nɛ́ yò yə̀ bɛ̀ zwì yé. Wɔ́ bə̀ sə̀pwà nyə̀ná nɛ́ yò ò zù bì. 
PHP.2.22	Sə è gə wɔ́ Timote yilə, á cìcì mú yě bə̀ ń tó ne n twĩ̀ yò-ècɔ̀nɔ̀ nyí rí yilə, ǹdə bə̀sɔ́bwɛ̀lɛ́ gə́ nʼê sɛ̃ è da nɛ nɛ́; ń tùntwə̃̀ə̃̀ né yàl cángá. 
PHP.2.23	À nʼâ bùl bə̀, à gə tú à lwar kɔn gə́ la nɛ́ yál à yilə, sə́ nyǐ wɔ́ ńmyɛ̌ à bʼa twĩ̀ á sõ. 
PHP.2.24	Sə à yě pamparɛ̃ɛ̃ bə̀, Cinu jàn yilə, àmyɛ́ cìcì mʼa bə̀ á sõ dwã nɛ́ nyɛ̀bɛ́ nɛ.
PHP.2.25	Á yʼâ twĩ̀ nə́ da-byǐ Epəfərəditi à sõ ǹdə́ kɔn dɛ̀bɛ́ à zhe rə̀ tum; ń tó ne n twĩ̀, n tó ne n nwɛ̀nɛ̀, sə à pwírí bə̀ kɔn wɔ́ nyɔ́ɔ́ bʼà kʼa ce n bə̀ á sõ. 
PHP.2.26	Ń gə́ tú n lwar bʼâ nyɛ̀ɛ̀ ń nə̀bwɛ̀nɛ̀ rɛ́ yò mó ce, ń cìcì mú yà ń nə́ ń yâl ǹdə́ ń wu gakó n bə̀ n nə ába. 
PHP.2.27	Wɔ́ zhə̀nà, ń yà ń bə jàn zhe yé. Címí y yʼà zù mù dɛ̃´dɛ̃´, ń yà ń nə́ ń yâl n cì. Sə Yi dùr ń nɔ̀nɔ̀, sə è də̀ ń dúdú nɔ̀nɔ̀ rə̀ dùr yé, rə̀ dùr àmyɛ nɔ̀nɔ̀, mùnì ga à wu-zhìlù w bə̀kʼa kʼo súlí yé. 
PHP.2.28	À nʼâ yâl a ce n bə̀ á sõ làlà, á nə mɔ, mùnì ga á wun kʼa yə̀ nyɛ̀n, sə àmyɛ wu swẽ́. 
PHP.2.29	Rə̀myɛ́ yilə, zwẽnə mo ǹdə́ wu-nyɔ̃̀ nánfɔ̀lɔ̀ Cinu yil lé yilə. Zəna nyɔ̀mɔ̀ ǹdə́ lò mɔ̀bɔ́ gakó ń wɔ́ Cinu kwã-lò ǹdə ńmyɛ̌ ta mɔ́, 
PHP.2.30	bə̀ ń zhɔ̃̀ ń myə̂l lé Kristə tum dí yilə, n ŋwɛ̀nɛ́ n sɛ̃ nɛ ǹdə́ sɛ̃ɛ̃´ kɛ̀bɛ́ á cìcì yʼâ wàr á mʼá bàn nɛ sãɔ̃.
PHP.3.1	Da-byâ, nyǐnə kɔn dɛ̀bɛ́ à la ába byilu èlâsɛ̃´ mɔ́: cenə á wun yə̀ nyɛ̀n á gə́ zù Cinu mú yilə. À tʼâ lyɛ̀ɛ̀ gaga ǹdʼába rə̀myɛ́ byilu yé. Rə̀myɛ́ wɔ̌ rə̀ bʼa sɛ̃ ába mùnì ga á zhì kẽkẽ.
PHP.3.2	Dɛ̃̌na á cìn ǹdə́ tùntùnnə̀ námməlwâlsɛ́. Bə̀ wɔ́ kǔlsi. Wɔ́ bə̀myɛ́ bə̀ nʼê cìrh ába bə̀ ce né, á ce bə̀ nʼê gòm ába, e jʼà wɔ́ kɔn dɛ̀bɛ́ rə̀ bə kùr zhe yé. 
PHP.3.3	Wɔ́ nə́myɛ̌ nə́ wɔ́ góm mó páá mɔ́ cìnə́, bə̀ nə́myɛ̌ nʼé tó Yi Eshirhə y dɛnnɛ nə́ cèrhé re. Nə́ yə̀ nə́ cìn nì yẽ̌ nə́ ce wẽ̀ dɛ̀bɛ́ numbyínsi nʼê wɛ̀rhɛ́ jɔ̃̀ w yé. Nə́ kwè nə́ cìn nə́ ce Yezu Kristə jɔ̃̀ wà. 
PHP.3.4	Àmyɛ jʼà yʼà wɔ̌ à mʼa kwè à cìn a ce wẽ̀ dɛ́ rə̀myɛ́ mɔ́ jɔ̃̀ wà. Sə lò gə nə́ ń bùl bə̀ ń nɔ ń cìn ń gə́ co ń cìn wẽ̀ dé rə̀myɛ́ jɔ̃̀ w mɔ́ yilə, àmyɛ́ yʼà wɔ̌ à bùl rə̀myɛ́ du, 
PHP.3.5	bə̀ wɔ́ Esərayɛl lyì bí dwí rí wẽ́ bə̀ lùl nè né; à dwã nyàlpyɛ̀ yù w bə̀ gõ nè; à wɔ́ Bɛ̃zhamɛ kwálá y lò; à wɔ́ Ebərə páá. È gə wɔ́ Muyiisi nyə́ né zõ yilə, à yʼà wɔ́ Farɛzhɛ̃ɛ̃. 
PHP.3.6	À yʼà nʼâ zwẽ ne náàcɛ̀nɛ́; rə̀myɛ́ ce, à yʼà nʼâ nwɛ̀nɛ̀ Kristə-lyì bí. Nyə́ né zõ gə yʼà nʼê ce lò cẽ dóó zal Yi yé né, à yʼà bə dóó dwí-byǐ zhe yé.
PHP.3.7	À yʼà nʼâ nyǐ wẽ̀ dé rə̀myɛ́ gakó ǹdə kɔn dɛ̀bɛ́ rə̀ zhe kùr ta. Sə èlâsɛ̃´, à gə́ zù Kristə mó ce, à nʼá nyǐ ri ǹdə kɔn nánfò ta. 
PHP.3.8	À gə́ lwar à Cinu Yezu Kristə pár mɔ́ wɔ́ kɔn dɛ̀bɛ́ rə̀ zhe kùr du kɔn gakó; rə̀myɛ́ ce à nʼâ nyǐ kɔn dɛ̀bɛ́ gakó à zhe mó ǹdə kɔn nánfò ta. Wɔ́ Kristə yil à yẽ̌ kɔn gakó ne, à nʼâ nyǐ ri ǹdə pùlú yó ywə̀ə̀rhè ta, mùnì ga n yə̀ kɔn dɛ̀bɛ́ rə̀ zhe kùr à yilə, 
PHP.3.9	sə n cìní ni námpúm. À kʼâ tʼâ bùl bə̀ wɔ́ Muyiisi nyə́ zõ mó è ce à kʼâ bə dóó zhe Yi yé né yé. Wɔ́ Kristə ne zhú mú è ce. Sə rə̀myɛ́ wɔ́ Yi rə̀ nʼê pɛ rɛ byɛ̀bɛ́ bə̀ zù Kristə mó ne. 
PHP.3.10	Kɔn dɛ̀bɛ́ à nʼâ yàlá, wɔ́ a lwar Kristə párá, sʼa lwar jàn dɛ́ tɛ̀bɛ́ rə̀ ce n bwìrhì mú myɛ gə́ wɔ́ nɛ́, sʼa tó mo a nwɛ̀nɛ̀, a tó mo a cì. 
PHP.3.11	Èta, à nʼâ bùl bə̀ Yi mʼa bwìrhì àmyɛ a dù cùùrì wẽ́.
PHP.3.12	Zhə̀nà, à tʼâ yâl a byili bʼà gwẽ̌ nɔ dɛ̀bɛ́ à nʼâ pyà mɔ́ yé; à cɛ̀nɛ̀ rɛ́ gwẽ̌ yə̀ pyìrh kókó yé. Sə à nʼâ ce jàn nɛ́ mùnì ga a zə rə̀myɛ́ gakó à jɔ̃̀ wà, ǹdə Yezu Kristə gə́ zhe àmyɛ́ ń jɔ̃̀ w nɛ́.
PHP.3.13	Da-byâ, à tʼâ bùl bʼà gwẽ̌ nɔ rɛ yé. Sə kɔn dɛ́ dɛ̀bɛ́ à nʼâ wɛ̀rhɛ́ mɔ́, wɔ́ a swě tɛ̀bɛ́ rə̀ lyɛ̃ mɔ́, sʼa ce jàn nɛ́ a nə tɛ̀bɛ́ rə̀ ŋwɛ́nɛ́ yé né mó. 
PHP.3.14	À nʼâ ce jàn nɛ́ ǹdə́ ywə́l, mùnì ga a nə kwândɛ́ tɛ̀bɛ́ Yi nʼê byẽ̀ nə́ba rə̀ la pɔ dɛ̃̌ Arəzana w Yezu Kristə jàn yil mó.
PHP.3.15	Nə́myɛ̌ byɛ̀bɛ́ gakó nə́ zù Yezu Kristə kɔn dɛnɛ mɔ́, wɔ́ bùlə̀ né nə̀myɛ́ nə̀ mə̂ sə nə yə̀ nə́ wẽ́. Sə ámyɛ̌ jàlà gə nʼá bùl kɔn dõ, Yi bʼa pul á surhə. 
PHP.3.16	Sə sɔ́má y kɛ̀bɛ́ nə́ gakó kwè kɔn mʼe yí zà mɔ́, bànà nə́ jʼá cə̀ə̀lè nə́ yə̀ èmyɛ́ yó.
PHP.3.17	Da-byâ, wɛ̀rhɛ́na ǹdə àmyɛ́ ta; nyǐnə lyì bí byɛ̀bɛ́ bə̀ tùntwə̃̀ə̃̀ né nʼê tó kɔn dɛ̀bɛ́ nə́ cèrhè ába mó ne mó, sʼá kwè bə̀myɛ́ nà yá. 
PHP.3.18	À yʼà jɛ̀rɛ̀ a byili ába twər nánzhəzhɔ̌, sə à kʼâ nʼâ bwérhé à byili ába ǹdə́ yə́-nàná, bə̀ lyì nánzhəzhɔ̌ ŋwɛ́nɛ́ bə̀ tùntwə̃̀ə̃̀ né nʼê byili bə̀ bə̀ wɔ́ Yezu Kristə də̀-jɔrhɔ́ w zwə̀. 
PHP.3.19	Sə bə̀ yésé gə́ zâ mə̀gã̌ mɔ́, wɔ́ jó jàà w bə̀ la nɛ́, bə̀ bə̀myɛ́ wɔ́ bə̀ pwǐsí sə̀ wɔ́ bə̀ yi. Kɔn dɛ̀bɛ́ rə̀ wɔ́ cìzhìl kɔn mɔ́, wɔ́ rə̀myɛ́ bə̀ mʼê yàl bə̀ wu-nyɔ̃̀ kɔna. Bə̀ tʼâ bùl kaka dõ yò, e súlí lũ w kɔ̀bɔ́ nyə̀ná nɛ́ dúdú ni yé.
PHP.3.20	Sə è gə wɔ́ nə́myɛ̌ yilə, wɔ́ Arəzana è wɔ́ nə́ da-dǒ. Wɔ́ gàà nə́ rʼé dɛ̃̀ nə́ Cinu Yezu Kristə ǹdə́ nə́ wun gakó ń la nɛ́ shú n bə̀ n zwẽ nə́ba. 
PHP.3.21	Ń mà n zə jàn dɛ́ tɛ̀bɛ́ rə̀ ce ń wɔ̌ ń mà n ce kɔn gakó shɛ̀nɛ́ ń nyí ni mú, n mə n ce nə́ yala nɛ́ nyɛ̀bɛ́ nə̀ bə kùr zhe mó jǐrh ǹdə ń nyə̀ná nɛ́ nə̀ zhe zùwə́ mó ta.
PHP.4.1	Da-byâ nántwə̂rh, á nʼá pɛ nɛ wu-nyɔ̃̀ ǹdə́ yó-dɛ̃̌-zhõ̌. À só sʼa kʼa nə ába. Rə̀myɛ́ ce, zhínə Cinu ni á zhì kẽkẽ.
PHP.4.2	È gə wɔ́ Evodi ǹdə́ Sɛ̃tiishi yilə, à nʼâ lwə̀l bè, bə̀ bə̀ ce jàn nɛ́ bə ló dwã yó, bə yə̀ wu òdù cìnə́ ǹdə da-bə̀kwá ta Cinu yil lé yilə. 
PHP.4.3	Bə̀ yʼà nʼê tó àmyɛ́ ǹdə́ Kəlɛma ǹdə́ à dwã tùntùnnə̀ bé bə̀ yilə né kɛ̃ nyǔ mə̀ tʼâ la zhɔ̌ sɛ́bɛ́ rɛ́ wẽ́ mó ne bə̀ bwə̀l yò-ècɔ̀nɔ̀ nyí rí. Rə̀myɛ́ ce, à nʼâ lwə̀l mó bə̀ ǹ sɛ̃ bɛ.
PHP.4.4	Á gə́ zù Cinu mú ce, fǔnə ǹdə́ wu-nyɔ̃̀. À kʼa bwérhé à nʼâ wə̀l ába: fǔnə ǹdə́ wu-nyɔ̃̀.
PHP.4.5	Wɛ̀rhɛ́na wu-bɔ̀nɔ̀ ǹdə́ lyì bí gakó, bə̀ Cinu twírí y bwəlse. 
PHP.4.6	Á bə̀kʼá cĩ́ kaka twə́lə́ á wẽ́ yé. Cenə Yi kɔn gakó wẽ́, á ce rə̀ nə̀báná, sʼá lwə̀l lè kɔn dɛ̀bɛ́ gakó á zhe rə̀ tum. 
PHP.4.7	Sə Yi yə̀-zùlə́ né nə̀ du numbyíní surhə dwí gakó mó bʼa yìlì á wun ní ǹdʼá bùlə̀ né Yezu Kristə wẽ́.
PHP.4.8	Da-byâ, nyǐnə kɔn dɛ́ dɛ̀bɛ́ rə̀ dàl à la ába byilu mú: zəna kɔn dɛ̀bɛ́ gakó rə̀ càn, rə̀ mə̂ dwã ǹdə́ còrhó mó, á cĩ́ á wẽ́: dɛ̀bɛ́ gakó rə̀ wɔ́ zhə̀nà, dɛ̀bɛ́ gakó rə̀ mə̂ dwã ǹdə́ nyɔ̀mɔ̀, dɛ̀bɛ́ gakó rə̀ wɔ́ cángá, dɛ̀bɛ́ gakó rə̀ wɔ́ pwɛ̃´pwɛ̃´, dɛ̀bɛ́ gakó rə̀ mə̂ dwã ǹdə́ sónó, dɛ̀bɛ́ gakó rə̀ wɔ́ yil-dɛ̃̌-zhõ̌ kɔna; cĩ́nə rə̀myɛ́ gakó á wẽ́, 
PHP.4.9	sʼá ce jàn nɛ́ á wɛ̀rhɛ́ kɔn dɛ̀bɛ́ gakó á nyɛ̀ɛ̀ à byili ába mó, ǹdə́ dɛ̀bɛ́ à wɛ̀rhɛ́ á yírhə́ nə mó, ǹdə́ dɛ̀bɛ́ à cèrhè ába á zwẽ mó; sʼá yẽ̌ bə̀ Yi rí tɛ̀bɛ́ rə̀ nʼê pɛ yə̀-zùlə́ mó bʼa yə̀ nɛ́ ǹdʼába.
PHP.4.10	À wu yàl nyɛ̀n Cinu wẽ́, á gə́ gwẽ̌ nʼá lyǐrh à yò mó yilə. À yě bʼâ yʼâ nʼá bùl à yò. Wɔ́ bɔ̀l á yə̀ nɛ á wɛ̀rhɛ́ kɔn à yil yé. 
PHP.4.11	È də̀ kɔn à nʼâ yâl yil à nʼâ zɔ̀m èta yé. À wu nyɛ̀ ǹdə́ kɔn dɛ̀bɛ́ à zhe mó. 
PHP.4.12	À gə zhe dɛ̃´dɛ̃´, à gə bə kaka zhe myɛ, à yě à gə́ nʼâ zal à cìn ní. À gə zhe à nʼâ jí, à gə bə zhe à nʼâ jí myɛ, à gə zhe dɛ̃´dɛ̃´, à gə bə kaka zhe myɛ, à wu nyɛ̀ rə̀myɛ́ ga wẽ́. 
PHP.4.13	À wɔ̌ rə̀myɛ́ gakó Kristə jàn yilə. 
PHP.4.14	Sə ǹdə́ rə̀myɛ́ ga, á gə́ sɛ̃ nɛ à yə̀-cə̀ə̀lé wẽ́ mó, á wɛ̀rhɛ́ cɛ̀nɛ̀.
PHP.4.15	Shilipu cɔ lyì, á cìcì mú yě, à gə́ ju kùr a bwə̀l yò-ècɔ̀nɔ̀ nyí rí Masɛdwanɛ tənà y wa, a zɛ̃̀ a zhǐr, rə̀myɛ́ kwã nɛ́, wɔ́ ámyɛ̌ dúdú á yàl Kristə-lyì á sɛ̃ nɛ. Lyì dwã yə̀ nɛ tó nə́ sɛ̃ dwã nɛ yé; wɔ́ ámyɛ̌ dúdú. 
PHP.4.16	À gə́ yʼà ŋwɛ́nɛ́ Tesəloniki ní yi ní myɛ, á yə̀ jíjírhí á mʼá sɛ̃ nɛ ǹdə́ kɔn dɛ̀bɛ́ à yʼà zhe rə̀ tum mú yé. Sə á gə́ sɛ̃ nɛ èta mɔ́ yə̀ twər rə̀dù yàl yé. 
PHP.4.17	È də̀ kɔn à nʼâ yâl yil yé. Tɛ̀bɛ́ à nʼâ yâl mɔ́, wɔ́ sə tɛ̀bɛ́ á nʼá wɛ̀rhɛ́ mɔ́ zə nyɔ̀ɔ̀rhɛ́ e pə ába.
PHP.4.18	Kɔn dɛ̀bɛ́ gakó á pɔ rə bə̀ mɔ́, à nɔ rɛ. Wɔ́ rə̀myɛ́ yil à nʼâ byili ába sʼá lwar bʼà nɔ rɛ. Èlâsɛ̃´, Epəfərəditi gə́ zɔ á pansɛ́ gakó n yí mú ce, à nɔ kɔn dɛ̀bɛ́ gakó à zhe rə̀ tum mú. Rə̀ gaga mɔ́ du à gə́ yʼà nʼâ yâl nɛ́. Kɔn dɛ́ dɛ̀bɛ́ á pɔ nɛ mɔ́, wɔ́ kɔn dɛ̀bɛ́ rə̀ sú Yi yírhə́; rə̀ wɔ́ ǹdə vwĩ̀-kɔn ta Yi swéné, sə rə̀ zwẽ de. 
PHP.4.19	Kɔn dɛ̀bɛ́ gakó á zhe rə̀ tum, à Yi rí rə̀ zhe kɔn gakó mó mʼa pə rɛ ába Yezu Kristə wẽ́. 
PHP.4.20	Nə́ Da Yi mà n nə còrhó byinə nə̀ bə zhɔ̌ zhe yilə! Amɛ̀n!
PHP.4.21	Cenə lyì bí byɛ̀bɛ́ gakó bə̀ jǐrh Yi dwí mú Yezu Kristə yil lé yilə. À da-byâ bɛ́ nə́ ŋwɛ́nɛ́ ǹdə́ dwã nyɔ̀nɔ̀ mɔ́ myɛ nʼê ce ába. 
PHP.4.22	Byɛ̀bɛ́ gakó bə̀ jǐrh Yi dwí mú nʼê ce ába. Sə wɔ́ byɛ̀bɛ́ bə̀ ŋwɛ́nɛ́ pyɔ̌ mɔ́ sõ kɛ̀lɛ́ w mɔ́ bə̀ nʼê ce ába du.
PHP.4.23	Cinu Yezu Kristə mà n cĩ́ bwəl á gakó yó!
COL.1.1+COL.1.2	Àmyɛ́ Pwəə, Yi ce à wɔ́ Yezu Kristə tùntúm ǹdə rə̀ gə́ nʼê yâl nɛ́. Àmyɛ́ ǹdə́ nə́ da-byǐ Timote nʼé kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ byɛ̀bɛ́ á wɔ́ nə́ da-byâ á ŋwɛ́nɛ́ Kɔlɔɔsɛ nɛ́, á zù Kristə á jǐrh Yi lyì mú ni pɔ. Nə́ Da Yi mà n cĩ́ bwəl á yó, sə n pə ába yə̀-zùlə́!
COL.1.3	Nə́ gə nʼé lwə̀l Yi, nə́ Cinu Yezu Kristə Da mɔ́, á yil gakó, nə́ rʼé ce ń nə̀báná. 
COL.1.4	Nə́ nyɛ̀ɛ̀ bʼâ zhí Yezu Kristə ne, á jʼâ só byɛ̀bɛ́ gakó bə̀ wɔ́ Yi lyì mú. 
COL.1.5	Á nʼá dɛ̃̀ kɔn dɛ́ dɛ̀bɛ́ Yi tɛnɛ rə cĩ́ Arəzana w á yil mó, sə wɔ́ yò-ècɔ̀nɔ̀ nyí rí rə̀ wɔ́ zhə̀n zɔ̀mɛ̀ rɛ́ bə̀ bwə̀l bə byili ába mó rə̀ ce á lwar rə̀myɛ́. 
COL.1.6	Bə̀ nʼê bwə̀l yò-ècɔ̀nɔ̀ nyí rí rə̀myɛ́ mɔ́ lũ w púlə́púlə́ wə, sə byɛ̀bɛ́ bə̀ nʼê zwẽ de mó jʼâ nʼê súlí twéé twéé. Wɔ́ èta kɔn wɔ́ nɛ́ ámyɛ sõ, á gə́ ju kùr á nyɛ̀ɛ̀ Yi sónó zɔ̀mɛ̀ rɛ́, á sú rə̀ kùr zhə̀n zhə̀n mɔ́ yi ní ga. 
COL.1.7	Wɔ́ nə́ tó-dõ nántwə̂ Epafəraasɛ ń byili ába rə̀myɛ́. Wɔ́ ńmyɛ̌ ń nə́ ń twĩ̀ Kristə tum dí ǹdə kɔn gə́ mə̂ nɛ́ á sõ nə́ yilə. 
COL.1.8	Ńmyɛ̌ ń byili nə́ba sónó w Eshirhə náàcɛ̀nɛ́ co á wun ní wẽ́ mó yò.
COL.1.9	Wɔ́ rə̀myɛ́ è ce, nə́ gə́ nyɛ̀ɛ̀ á Yi-ni-zhú mú yò w yi ní ga, nə́ rʼé ce Yi á yil twéé gakó. Nə́ rʼé lwə̀l lè bə̀ rə̀ pə ába lárma ǹdə́ surhə nyɛ̀bɛ́ gakó nə̀ shí rə̀ cìcì Eshirhə y sõ mó, mùnì ga á ŋwɛ̀nɛ́ á lwar rə̀ pùbùlə̀ né námpúm. 
COL.1.10	Èta, á tùntwə̃̀ə̃̀ né bʼa tó Cinu pùbùlə̀ nè, sə á bʼâ ŋwɛ̀nɛ́ á wɛ̀rhɛ́ kɔn dɛ̀bɛ́ ń nə́ ń yàlá, sʼá wɛ̀rhɛ́ tùm-ècɛ̀nà dwí gakó, á kwɛrhɛ á lwar Yi párá. 
COL.1.11	Nə́ rʼé lwə̀l Yi mùnì rə̀ jàn dɛ́ rə̀ du kɔn gakó mó pə ába jàn, mùnì ga á ŋwɛ̀nɛ́ á zhì ǹdə́ wu-jɔ̀, sʼá zə á cìnə̀. 
COL.1.12	Cenə nə́ Da Yi nə̀bán ǹdə́ wu-nyɔ̃̀, bə̀ ń ce ámyɛ wɔ̌ á nɛ cəl kɔn dɛ́ tɛ̀bɛ́ ń tɛnɛ n cĩ́ ń lyì bí ni pwẽ̀ jàà w mɔ́ wẽ́. 
COL.1.13	Ń vùr nə́ba cə-byín wə, cə-byín dí kʼê bə ŋwɔ̀nɔ́ zhe nə́ yó yé, ń ce nə́ zù ń Byì-sónó w tənà y wa. 
COL.1.14	Wɔ́ Byǐ mú ńmyɛ̌ dɛnnɛ nə́ tó né nə́ nə nə́ cìnə̀, nə́ nə nə́ yə̀-bəlwàálɛ́ sǔbri.
COL.1.15	Lò lò wàr Yi ń la nɔ ǹdə́ ń yírhə́ yé. Wɔ́ Kristə ń nə́ ń byili rə̀ gə́ wɔ́ nɛ́ ma cìcì. Ńmyɛ̌ ń wɔ́ Byì-cɛ, ń cǐ dɛ̀bɛ́ gakó Yi wɛ̀rhɛ́ mɔ́, 
COL.1.16	bə̀ wɔ́ ńmyɛ̌ dɛnnɛ Yi tó né rə wɛ̀rhɛ́ kɔn dɛ̀bɛ́ gakó rə̀ ŋwɛ́nɛ́ dɛ̃̌ ǹdə́ cɛ yó, tɛ̀bɛ́ yírhə́ wɔ̌ nə̀ nɛ, ǹdə́ tɛ̀bɛ́ yírhə́ wàr nə̀ nɛ, jàn cìnə́ byɛ̀bɛ́ bə̀ ŋwɛ́nɛ́ dɛ̃̌ bə̀ zhe ŋwɔ̀nɔ́, bə̀ nʼê jí pyɛ̀lɛ̀ mɔ́ dwí gakó. Wɔ́ ńmyɛ̌ dɛnnɛ Yi tó né rə wɛ̀rhɛ́ kɔn gakó, e jʼà wɔ́ ńmyɛ̌ yil Yi wɛ̀rhɛ́ rɛ. 
COL.1.17	Ń jɛ̀rɛ̀ kɔn gakó ń ŋwɛ́nɛ́. Wɔ́ ńmyɛ̌ jàn yil kɔn gakó zhǐ rə̀ jàà wà. 
COL.1.18	Wɔ́ ńmyɛ̌ ń wɔ́ yala nɛ́ yó wə́. Yala nɛ́ nə̀myɛ́ mɔ́ wɔ́ ń lyì bí gùlú wə́. Wɔ́ ńmyɛ̌ ń wɔ́ kɔn gakó kùr-jirə́. Byɛ̀bɛ́ bə̀ cù mú wẽ́, wɔ́ ńmyɛ̌ ń yàl nã́yə́ə́ mó ń bwìrhì, mùnì ga n yə̀ kɔn gakó yé né. 
COL.1.19	Kɔn yàl Yi pùbùlə̀ bə̀ rə̀myɛ́ cìcì yál rə̀ Byǐ mú wẽ́ námpúm. 
COL.1.20	Bə̀ pəpa rə̀ Byǐ mú də̀-jɔrhɔ́ yó ń jal mɔ́ ló tɛ̃´. Kɔn yàl rə̀ pùbùlə̀ bə̀ rə̀ tó ń jal mɔ́ mə̀myɛ́ dɛnnɛ rə ce yə̀-zùlə́ yə̀ nɛ́. Èta, rə̀ tó ńmyɛ̌ dɛnnɛ rə kwɛrhɛ kɔn dɛ̀bɛ́ gakó rə̀ ŋwɛ́nɛ́ cɛ yó, ǹdə́ tɛ̀bɛ́ gakó rə̀ ŋwɛ́nɛ́ dɛ̃̌ Arəzana w mɔ́ yò ǹdə́ rə̀ cìcì.
COL.1.21	Shãã ga, ámyɛ yʼâ nyɛ ǹdə́ Yi; á bùlə̀ námməlwâlsɛ́ ǹdʼá tumə námməlwâlsɛ́ ce á yʼâ wɔ́ rə̀ zwə̀. 
COL.1.22	Sə Yi Byǐ mú jǐrh numbyíní n cì. Èlâsɛ̃´, Yi tó ń cu mú dɛnnɛ rə kʼa kwɛrhɛ á yò ǹdə́ rə̀ cìcì, mùnì á yə̀ rə̀myɛ́ lyì, á yə̀ wárhgáá, dóó bə̀kʼa yə̀ á yó w yé, á bʼá ŋwɛ̀nɛ́ á zhì rə̀ yé né. 
COL.1.23	Sə á mə̂ sʼá pə á nà tɛ̃´ á zhì kẽkẽ á Yi-ni-zhú mú wẽ́. Á bə̀kʼá yẽ̌ yò-ècɔ̀nɔ̀ nyí rí bə̀ bwə̀l bə byili ába mó ne yé, bə̀ wɔ́ rə̀myɛ́ rə̀ ce nə́ rʼé dɛ̃̀ kɔn dɛ̀bɛ́ Yi la nə́ba pɔ mɔ́. Bə̀ bwə̀l yò-ècɔ̀nɔ̀ nyí rí rə̀myɛ́ mɔ́ bə byili lũ w púlə́púlə́ ne, sə àmyɛ́ wɔ́ rə̀myɛ́ yil à nʼâ twĩ̀.
COL.1.24	À wu nyɛ̀ èlâsɛ̃´ à gə́ nʼâ nwɛ̀nɛ̀ á yil mó. Wɔ́ nɔ̀nɔ̀ w kɔ̀bɔ́ Kristə nwɛ̀nɛ̀ ń yala nɛ́ yil mó àmyɛ nʼâ tó à nwɛ̀nɛ̀. Yala nɛ́ nə̀myɛ́ wɔ́ ń gùlú wə́. 
COL.1.25	Yi twĩ̀ nì bʼà bwə̂l rə̀ zɔ̀mɛ̀ rɛ́ a byili lyì bí ni. Wɔ́ rə̀myɛ́ è ce à jǐrh gùlú w tùntùnnə̀, mùnì a bwə̀l lè námpúm a byili ába. 
COL.1.26	Lũ w kùr-ju yi ní ga, Yi yʼà shèè rè lyì dwí gakó yé né. Sə èlâsɛ̃´, rə̀ byili ri rə̀ lyì bí ni pamparɛ̃ɛ̃. 
COL.1.27	Zɔ̀mɛ̀ rɛ́ rə̀myɛ́ mɔ́ zhe kùr dɛ̃´dɛ̃´. Wɔ́ rə̀myɛ́ è ce Yi byili rə̀myɛ́ ǹdə́ rə̀ zùwə́ y rə̀ lyì bí ni nunə dwí gakó yilə. Zɔ̀mɛ̀ rɛ́ rə̀myɛ́ nʼê byili bə̀ Kristə ŋwɛ́nɛ́ á wẽ́; wɔ́ ńmyɛ̌ ń ce á nʼá dɛ̃̀ cəl Yi zùwə́ y wẽ́. 
COL.1.28	Wɔ́ Kristə mó ńmyɛ̌ mɔ́ yò w nə́ rʼé bwə̀l nə́ byili lyì bí gakó ne. Nə́ rʼé cící bi, nə́ rʼé byili bi ǹdə́ surhə nyɛ̀bɛ́ gakó nə́ zhe, mùnì ga nə́ sɛ̃ bɛ bə ŋwɛ̀nɛ́ bə yə̀ náàcɛ̀nà Yi yé né. 
COL.1.29	Wɔ́ rə̀myɛ́ yil à nʼâ ce jàn nɛ́ à twĩ̀ ǹdə́ jàn dɛ́ nánfɔ̀lɔ̀ w Kristə pɔ nɛ mɔ́.
COL.2.1	Zhə̀nà, à nʼâ yâl bʼâ lwar bʼà nʼâ ce jàn nɛ́ ǹdə́ à wu gakó ámyɛ̌ ǹdə́ Laɔdɛɛsɛ lyì bí ǹdə́ byɛ̀bɛ́ gakó bə̀ gwẽ̌ yə̀ nɛ̀ nɛ ǹdə́ bə̀ yírh mó yilə, 
COL.2.2	mùnì ga ámyɛ̌ ǹdə́ bə̀myɛ́ ga wun swẽ́, sʼá zə sónó ǹdə́ nyì-dwìì, sʼá zə lármɔ dɛ̃´dɛ̃´, á lwar Kristə mó ń wɔ́ kɔn dɛ̀bɛ́ Yi yʼà shèè mó párá. 
COL.2.3	Wɔ́ ńmyɛ̌ sõ surhə ǹdə́ zhə̀n pár lwar dwí gakó ŋwɛ́nɛ́ nɛ́.
COL.2.4	À nʼâ byili ába rə̀myɛ́ mùnì ga á bə̀kʼá yẽ̌ lò zə ń zɔ̀m-ènyɛ̀là n mə n jə́jɛ̀rɛ́ ába yé. 
COL.2.5	Bá nə́ gə nyɛ ǹdə́ dwã myɛ, à wu w ŋwɛ́nɛ́ ǹdʼába. À tʼâ swě á yò yé, sə à wu nyɛ̀ à gə́ nyɛ̀ɛ̀ bʼâ zhí Kristə ne kẽkẽ, á jě ǹdə́ dwã cɛ̀nɛ̀ mɔ́ yilə.
COL.2.6	Á zù Yezu Kristə ń wɔ́ á Cinu, jʼá nʼá tó mo ǹdʼá wun gakó. 
COL.2.7	Zhínə ńmyɛ̌ nɛ kẽkẽ ǹdə cǒ nə̀rh gə́ yʼa pə tɛ̃´ nɛ́, sʼá yẽ̌ á cìn nì námpúm á ce ń jɔ̃̀ wà. Cə̀ə̀lènə̀ á zhí mu ǹdə bə̀ gə́ cèrhè ába né, sʼá ce Yi nə̀bán dɛ̃´dɛ̃´.
COL.2.8	Dɛ̃̌na, lò bə̀ká n zə numbyínsi lármɔ ǹdə́ kɔma zɔ̀mà n jə́jɛ̀rɛ́ ába yé, bə̀ rə̀myɛ́ gakó wɔ́ numbyínsi lùl-e-pwírí ǹdə́ lũ w wẽ̀ tɛ̀bɛ́ yírhə́ wàr nə̀ nɛ wẽ́ rə̀ nʼê shí ní, sə è də̀ Kristə sõ yé. 
COL.2.9	Lwarna bə̀ Yi cìcì ŋwɛ́nɛ́ Kristə yala nɛ́ wẽ́ námpúm. 
COL.2.10	Á gə́ mù dwã nɛ ǹdə́ ńmyɛ̌ mɔ́ ce, á nɔ kɔn gakó ń sõ, bə̀ ń cǐ ŋwɔ̀nɔ́ cìnə́ ǹdə́ jàn cìnə́ byɛ̀bɛ́ gakó yírhə́ wàr nə̀ nɛ mɔ́.
COL.2.11	Wɔ́ ńmyɛ̌ wẽ́ bə̀ gòm ába né, sə bə̀ yə̀ ába góm ǹdə numbyínsí gə́ nʼê gòm né yé.
COL.2.12	Bə̀ tó nɛ̃̌-shɔ mɔ́ á zwẽ mó dɛnnɛ bə mù ába Kristə ne bə ce lú-bɔ̀l wà, sə Yi bwìrhì mù n zɛ̃̀ n du cùùrì wẽ́. Á gə́ zhí Yi jàn dɛ́ nánfɔ̀lɔ̀ w nɛ mɔ́ ce, á kʼá tó mo myɛ á bwìrhì. 
COL.2.13	Shãã ga, á lwɛlɛ rɛ́ ǹdə́ bə̀ gə́ yʼà yə̀ ába gòm mó ce, á yʼâ cùwə̀. Sə èlâsɛ̃´, Yi kʼá tó Kristə dɛnnɛ rə bwìrhì ába, rə pə nə́ba nə́ yə̀-bəlwàálɛ́ gakó sǔbri. 
COL.2.14	Sɛ́bɛ́ rɛ́ tɛ̀bɛ́ nə́ yə̀-bəlwàálɛ́ yʼà kɛ̃ rə̀ wẽ́ rə̀ nʼê byili bə̀ nə́ mə̂ ǹdə́ còrhò-tum mú, Yi kâr rɛ. Kɔn nyɛ̌ ǹdə wɔ́ Kristə də̀-jɔrhɔ́ yó rə̀ pəpa rɛ nɛ́ ta. 
COL.2.15	Èta, Yi zwẽ ŋwɔ̀nɔ́ cìnə́ ǹdə́ jàn cìnə́ byɛ̀bɛ́ yírhə́ wàr nə̀ nɛ mɔ́ jàn dɛ́, rə zə bɛ rə mʼe byili lyì bí gakó yé né bə̀ rə̀ Byǐ mú jú bɛlɛ bə̀ yó.
COL.2.16	Rə̀myɛ́ yilə, lò bə mə̂ sə n zɔ̀m á sõ kùjú jú, ráá sɛ̃´ nyɔ́ shò-kwã nɛ́ yé. Lò bə mə̂ sə n zɔ̀m á sõ myɛ címsi jú, ráá càn-dùlí, ráá shìrhə́ dɛ̃ rɛ́ yil yé, 
COL.2.17	bə̀ rə̀myɛ́ gakó wɔ́ kɔn dɛ́ dɛ̀bɛ́ rə̀ bàn mɔ́ èsə̃̌yùlú, sə kɔn dɛ́ cìcì mú wɔ́ Kristə.
COL.2.18	Lyì ŋwɛ́nɛ́ bə̀ nʼê wùlì màlɛ́kabá yé né bə̀ nʼê cèrhé be. Bə̀ nʼê bùl bə̀ kɔn dɛ̀bɛ́ bə̀ nʼê nɛ bə̀ dàrhà wẽ́ mó wɔ́ kɔn nánfɔ̀lɔ̀. Lyì bí bə̀myɛ́ mɔ́ bùlə̀ né wɔ́ numbyínsi nyə̀ná, nə zɛ̃̀ nə ce bə̀ nʼê zhẽ̌ bə̀ cìn dɛ̃̌. Á bə̀kʼá yẽ̌ lyì bí bə̀myɛ́ mɔ́ dwĩ̀ ába á mwìrì kwândɛ́ dɛ̀bɛ́ Yi tɛnɛ rə cĩ́ ába mó yé. 
COL.2.19	Bə̀myɛ́ tʼâ pyɛ́nɛ́ bə̀ zhí Kristə ne kẽkẽ yé, e jʼà wɔ́ ńmyɛ̌ ń wɔ́ yala nɛ́ yó wə́. Wɔ́ yó w ò nʼô pɛ yala nɛ́ kɔn dɛ̀bɛ́ gakó nə̀ zhe rə̀ tum. Wɔ́ òmyɛ́ ò ce yala nɛ́ kə̀kàlsɛ́ gakó zhí dwã nɛ náàcɛ̀nɛ́, Yi zɛ̃̀ rə̀ ce nə̀ rʼê byìl ǹdə rə̀ gə́ nʼê yâl nɛ́.
COL.2.20	Ámyɛ̌ tó Kristə ne á cì. Èta, á zwẽ á cìn lũ w wẽ̀ dé tɛ̀bɛ́ yírhə́ wàr nə̀ nɛ mɔ́ jɔ̃̀ wà. Byè yil á nə nʼá wɛ̀rhɛ́ ǹdə lũ w gwẽ̌ cǐ ába ta? Byè yil á nʼá yẽ̌ bə̀ pɛ ába nyə́ né nyɛ̀bɛ́ èta mɔ́? 
COL.2.21	Nyə́ né nə̀myɛ́ mɔ́ nʼê byili: “Bə̀ká kwè tɛ̀bɛ́ yé; bə̀ká jí tɛ̀bɛ́ yé; bə̀ká dwə̀rh tɛ̀bɛ́ yé.” 
COL.2.22	E jʼà wɔ́ wẽ̀ tɛ̀bɛ́ ǹ gə kwè ń mə́ wɛ̀rhɛ́ kɔn, jʼâ wɔ́ rə̀ ga; wɔ́ wẽ̀ dé rə̀myɛ́ yil bə̀ nʼê pɛ nyə́ né nə̀myɛ́, e jʼà wɔ́ numbyínsi nyə́. 
COL.2.23	Zhə̀nà, e wùlì tɛ̃´ e cèrhé Yi ǹdə́ cìn-lwəl ǹdə ǹ gə́ nə́ ǹ yâl nɛ́, wɔ́ ǹ yala nɛ́ nɔ̀nɔ̀; rə̀myɛ́ gakó nyɛ̌ ǹdə surhə kɔn ta. Nyə́ né nə̀myɛ́ mɔ́ jʼà bə kùr zhe yé. Nə̀ wɔ́ numbyíní yala shil kɔna.
COL.3.1	Á tó Kristə ne á bwìrhì. Rə̀myɛ́ ce, pyâna kɔn dɛ̀bɛ́ rə̀ ŋwɛ́nɛ́ dɛ̃̌, ń gə́ jě Yi jə̀jĩ́ ni mə̀gã̌ mɔ́. 
COL.3.2	Cenə dɛ̀bɛ́ rə̀ ŋwɛ́nɛ́ dɛ̃̌ mɔ́ pyâ yò zù ába, sʼá bə̀kʼá yẽ̌ dɛ̀bɛ́ rə̀ ŋwɛ́nɛ́ cɛ yó mó pyâ yò zù ába yé, 
COL.3.3	bʼâ cùwə̀, sə á nyǔ mú tó Kristə ne mə shèè Yi wẽ́. 
COL.3.4	Wɔ́ Kristə ń wɔ́ á nyǔ mú. Sə ń gə ká ń túwə́, rə̀myɛ́ yó, ámyɛ bʼâ tó mo á zù ń zùwə́ y wẽ́.
COL.3.5	Rə̀myɛ́ ce, vǔrnə lũ w nyə̀ná nɛ́ á wẽ́: fwə̂l, ǹdə́ tùntùm-bəywààlɛ̀, ǹdə́ bùlə̀ námməlwâlsɛ, ǹdə́ shilə námməlwâlsɛ, ǹdə́ nə̀cɛ̀ndɛ̀ pyâ kɔn lyɛ̃ cɛ nɛ, bə̀ nə̀cɛ̀ndɛ́ pyâ kɔn lyɛ̃ cɛ nɛ mɔ́ nʼê twí è jǐrh ǹdə yi ta numbyíní yilə. 
COL.3.6	Wɔ́ rə̀myɛ́ rə̀ nʼê zɛ̃̀ Yi lyim ni ǹdə́ byɛ̀bɛ́ bə̀ tʼâ zwẽ rə̀ nyí ni mú. 
COL.3.7	Shãã ga, ámyɛ gə́ yʼâ gwẽ̌ ŋwɛ́nɛ́ wẽ̀ dé rə̀myɛ́ mɔ́ wẽ́ yi ní, wɔ́ èta á yʼâ nʼá wɛ̀rhɛ́ nɛ́.
COL.3.8	Sə èlâsɛ̃´, yẽ̌nə wẽ̀ dé tɛ̀bɛ́ èta mɔ́ nɛ: lyim, ǹdə́ jàn tumə, ǹdə́ wu-bárhɛ́. Dwã tùùrhì ǹdə́ zɔ̀m-bəywààlɛ̀ bə mə̂ sə nə du á nyú w yé. 
COL.3.9	Á bə̀kʼá gõ kɔma á pə dwã nɛ yé, bʼâ vùr á shãã ga tùntwə̃̀ə̃̀ né ǹdə kàmə̀-zù-dwã́ ta. 
COL.3.10	Sə èlâsɛ̃´, kɔn nyɛ̌ ǹdə wɔ́ kàmə̀-zù-dwə̃̀ á kʼá zù ta. Á jǐrh lyì-dùlə̀, byɛ̀bɛ́ bə̀ jʼâ wɔ́ nándùlə̀ twéé twéé, bə̀ nyɛrhɛ bə̀ Wârhna mɔ́, mùnì ga bə lwar ń pár náàcɛ̀nɛ́. 
COL.3.11	Èta, Zhwifubá ǹdə́ byɛ̀bɛ́ bə̀ də̀ Zhwifubá mó ga jǐrh kɔn rə̀dù; byɛ̀bɛ́ bə̀ gòm mó ǹdə́ byɛ̀bɛ́ bə̀ yə̀ gòm mó ga jǐrh kɔn rə̀dù; zhələ ǹdə́ gɔ-má ǹdə́ yómə́ ǹdə́ byɛ̀bɛ́ bə̀ cǐ bə̀ cìn mú ga jǐrh kɔn rə̀dù. Sə Kristə wɔ́ kɔn gakó, ń ŋwɛ́nɛ́ á gakó wẽ́.
COL.3.12	Yi só ába, rə̀ cír ába, mùnì ga á yə̀ rə̀myɛ́ lyì. Rə̀myɛ́ ce, cenə jàn nɛ́ á yə̀ nɔ̀nɔ̀-dǔr cìnə́, á swéné dwã. Yálna cìn-lwəl cìnə́ ǹdə́ lyì-nyɛ̀mɛ̀, ǹdə́ wu-bɔ̀nɔ̀ cìnə́, ǹdə́ cìn-pyɔ́nɔ́ cìnə́. 
COL.3.13	Zəna cìn-pyɔ́nɔ́ ǹdə́ dwã. Lò mə̀dù gə tú ń zhe zɔ̀mɛ̀ ǹdə́ ń dõ, sʼá pə dwã sǔbri. Cinu pɔ ába sǔbri; ámyɛ mə̂ sʼá pə dwã sǔbri. 
COL.3.14	Sə kɔn du, swénénə dwã, bə̀ wɔ́ sónó w ò nʼô ce nyì-dwìì námpúm yàl nɛ́.
COL.3.15	Cenə yə̀-zùlə́ né nyɛ̀bɛ́ Kristə nə́ ń pɛ mɔ́ yə̀ á wẽ́. Wɔ́ yə̀-zùlə́ né nə̀myɛ́ yil Yi byẽ̀ ába rə ce á ŋwɛ́nɛ́ dwã yó, mùnì ga á jǐrh kɔn rə̀dù. Cenə rə̀ nə̀bán twéé twéé. 
COL.3.16	Yẽ̌nə Kristə zɔ̀mɛ̀ rɛ́ jòm á wẽ́ námpúm. Byilinə dwã nɛ, sʼá cící dwã ǹdə́ surhə nyɛ̀bɛ́ nə̀ càn. Núnnə núrh shɛ̀bɛ́ sə̀ nʼê shí Eshirhə náàcɛ̀nɛ́ sõ, ǹdə́ núrh dwí gakó á mʼá ce Yi nə̀bán ǹdʼá wun gakó. 
COL.3.17	Kɔn dɛ̀bɛ́ gakó á nʼá zɔ̀mà, ǹdə́ dɛ̀bɛ́ gakó á nʼá wɛ̀rhɛ́, wɛ̀rhɛ́na rə̀ gakó Cinu Yezu yil lé yilə, á tó ńmyɛ̌ dɛnnɛ á ce nə́ Da Yi nə̀báná.
COL.3.18	Ámyɛ̌ kana bɛ́, shɛ̀nɛ́na á byə́nə́ bé nyí ni, bə̀ wɔ́ rə̀myɛ́ rə̀ wɔ́ Cinu pùbùlə̀. 
COL.3.19	Ámyɛ̌ bala bɛ́, swénénə á kana bɛ́, sʼá bə̀kʼá gwirhi á yə́rh ǹdə́ bɛ yé. 
COL.3.20	Ámyɛ̌ bə̀sɔ́ná bɛ́, cilinə á dabá ǹdʼá nábá zɔ̀mà kɔn gakó wẽ́, bə̀ wɔ́ rə̀myɛ́ Cinu nə́ ń yàlá. 
COL.3.21	Ámyɛ̌ dabá, á bə̀kʼá kwè lyim twéé twéé ǹdʼá bə̀sɔ́ná bɛ́ yé, mùnì ga bə̀ wun bə̀kʼa gə yé.
COL.3.22	Ámyɛ̌ tùntùnnə̀ bé, shɛ̀nɛ́na á yó-cìnə́ bé cɛ yó mó nyí ni kɔn gakó wẽ́. Shɛ̀nɛ́na bə̀ nyí ni ǹdʼá pùbùlə̀, á gə́ nʼá nyàm Cinu mú yilə. Sə è bə̀kʼa yə̀ bə̀ yírh dǔr dúdú yil á nʼá shɛ̀nɛ́ bə̀ nyí ni, e jǐrh ǹdə wɔ́ numbyínsi nyí ni shɔ̀nɔ́ ta yé. 
COL.3.23	Kɔn dɛ̀bɛ́ gakó á nʼá wɛ̀rhɛ́ mɔ́, wɛ̀rhɛ́na rɛ ǹdʼá wun gakó. Á yě bə̀ wɔ́ Cinu yil á nʼá wɛ̀rhɛ́ rɛ, sə è də̀ numbyíní dúdú yil yé. 
COL.3.24	Á yě bʼâ mʼâ nə cəl kwândɛ nə̀cɛ̀ndɛ́ tɛ̀bɛ́ Yi cĩ́ rə̀ lyì bí ni mú wẽ́, bə̀ wɔ́ Kristə ń wɔ́ á yó-cə́bal mɔ́ cìcì mú; wɔ́ ńmyɛ̌ nyí ni á nʼá shɛ̀nɛ́ nɛ́. 
COL.3.25	Lò mɔ̀bɔ́ ǹ wɛ̀rhɛ́ lwɛlɛ, ǹ bʼâ nə còrhò-tum rə̀ yilə; bə̀ lyì bí gakó wɔ́ kɔn rə̀dù Yi sono.
COL.4.1	Ámyɛ̌ yó-cìnə́ bé, zəna á tùntùnnə̀ bé ǹdə́ wu-cángá, sʼá bə̀kʼá cír jàlà á só, á zɛ̃̀ á bə jàlà só yé. Á yě bʼâmyɛ zhe Yó-cə́bal mə̀dù ń ŋwɛ́nɛ́ Arəzana wa.
COL.4.2	Cenə jàn nɛ́ ǹdə́ Yi-co twéé gakó; zəna á yírhə́, sʼá ce Yi nə̀bán twéé twéé. 
COL.4.3	Lwə̂lnə Yi nə́myɛ yilə, bə̀ rə̀ pə nə́ba sɔ́má nə́ bwə̀l rə̀ zɔ̀mɛ̀ rɛ́, sə nə́ bwə̀l kɔn dɛ̀bɛ́ rə̀ shèè Kristə shò-kwã nɛ́ mɔ́ nə́ byili, bə̀ wɔ́ zɔ̀mɛ̀ rɛ́ rə̀myɛ́ bwə̂l mó yil bə̀ co ne byə̀nə́-jù wə̀. 
COL.4.4	Lwə̂lnə Yi mùnì ga a ŋwɛ̀nɛ́ a byili rə̀ zɔ̀mɛ̀ rɛ́ pamparɛ̃ɛ̃ ǹdə à gə́ mə̂ sʼa byili ri ní.
COL.4.5	Zəna á cìn ǹdə́ surhə nyɛ̀bɛ́ nə̀ càn ǹdə́ lyì bí byɛ̀bɛ́ bə̀ də̀ Kristə-lyì mú, sʼá wɛ̀rhɛ́ á gə́ wɔ̌ nɛ́ á zə á cìn náàcɛ̀nɛ́ twéé gakó. 
COL.4.6	Cenə á zɔ̀mà nɛ́ yə̀ zɔ̀mà nyɛ̀bɛ́ nə̀ càn twéé twéé, nə̀ zhe shil, sʼá lwar náàcɛ̀nɛ́ á gə́ bʼâ lyár lò mɔ̀bɔ́ gakó ń la ába zɔ̀mɛ̀ bwə̂rh mó né.
COL.4.7	Nə́ da-byǐ nántwə̂ Tishiki mà n byili ába kɔn gə́ wɔ́ nɛ́ à sõ. Ń nə́ ń tó ne ń twĩ̀ Cinu tum dí ǹdə kɔn gə́ mə̂ nɛ́. 
COL.4.8	Wɔ́ rə̀myɛ́ è ce à nʼâ twĩ̀ mù á sõ, mùnì ga n byili ába kɔn gə́ wɔ́ nɛ́ nə́ sõ, sə n pə ába cícú n súlí. 
COL.4.9	À nʼâ twĩ̀ ńmyɛ̌ ǹdə́ Oneshim. Ńmyɛ wɔ́ nə́ da-byǐ nántwə̂. Wɔ́ ámyɛ̌ lò ǹdə́ mɔ. Bə̀myɛ́ bə̀lyè y ga mʼa byili ába kɔn gə́ wɔ́ nɛ́ nyɔ̀nɔ̀ mɔ́ gakó.
COL.4.10	Arəsətarkɛ nə́ ń ce ába. Ń tó ne ń ŋwɛ́nɛ́ byə̀nə́-jù wə̀. Barnabaasɛ nəkɔ́-byǐ Markɛ myɛ nə́ ń ce ába. Nə́ yʼâ zɔ̀m ń yò ǹdʼába. Ń gə tú á sõ, sʼá zwẽ ń zhəəlé cɛ̀nɛ̀. 
COL.4.11	Yezu mú mɔ̀bɔ́ bə̀ nʼê byẽ̀ bə̀ Zhusətuusi mú myɛ nə́ ń ce ába. Zhwifubá byɛ̀bɛ́ bə̀ jǐrh Kristə-lyì mú wẽ́, wɔ́ bə̀myɛ́ bə̀tɔ̀ y bə̀ nʼê tó ne bə̀ twĩ̀ Yi pyɛ̀lɛ̀ rɛ́ yilə, sə bə̀ pɔ nɛ wu-jɔ̀.
COL.4.12	Epafəraasɛ nə́ ń ce ába. Ńmyɛ wɔ́ ámyɛ̌ lò. Ń wɔ́ Yezu Kristə tùntùnnə̀. Ń nə́ ń lwə̀l Yi á yil dɛ̃´dɛ̃´ twéé gakó, mùnì ga á yə̀ rə̀ lyì nántwə̂rh, sʼá zhì kẽkẽ á wɛ̀rhɛ́ Yi pùbùlə̀ kɔn gakó wẽ́. 
COL.4.13	Ń nə́ ń twĩ̀ dɛ̃´dɛ̃´ ámyɛ̌ ǹdə́ Laɔdɛɛsɛ Kristə-lyì bí ǹdə́ Yərəpoli nyə̀ná bɛ́ ga yilə. Àmyɛ́ cìcì mú wɔ̌ à wə̀l rə̀myɛ́. 
COL.4.14	Nə́ dɔwa Lwiki ń wɔ́ lyìtwə́r mó ǹdə́ Dɛmaasɛ myɛ nʼê ce ába.
COL.4.15	Wálna Laɔdɛɛsɛ Kristə-lyì bí ǹdə́ Nəmfa ǹdə́ gùlú w lyì bí bə̀ nʼê jòm dwã yó ń sõ kɛ̀lɛ́ w mɔ́ nɛ bə̀ nyǐ nə́ rʼé ce be. 
COL.4.16	Á gə kàrmə̀ sɛ́bɛ́ rɛ́ tɛ̀bɛ́ á zhɛ̀, sʼá pə rɛ Laɔdɛɛsɛ gùlú w lyì bí myɛ nɛ bə kàrmə̀. Sə à sɛ́bɛ́ rɛ́ tɛ̀bɛ́ bə̀ la pə rə shí Laɔdɛɛsɛ rə bə̀ á sõ mó, sə ámyɛ kàrmə̀ rɛ̀. 
COL.4.17	Wálna Arəcipi ni bə̀ ń zə tum dí tɛ̀bɛ́ Cinu pɔ mɔ mɔ́ cɛ̀nɛ̀, sə n twĩ̌ di náàcɛ̀nɛ́ n báásɛ.
COL.4.18	Wɔ́ àmyɛ́ Pwəə à nʼâ zɔ̀m zɔ̀mà nɛ́ nyɛ̀bɛ́ à mʼâ ce ába. Wɔ́ àmyɛ́ cìcì jɛ̃̀ è kɛ̃ nɛ. Lyǐrhnə bə̀ nyǐ wɔ́ byə̀nə́-jù w à ŋwɛ́nɛ́.
COL.4.18	Yi bʼa cĩ́ bwəl á yó!
1TH.1.1	Wɔ́ àmyɛ́ Pwəə ǹdə́ Shəlvɛ̃ ǹdə́ Timote nə́ rʼé kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ Tesəloniki Kristə-lyì gùlú w lyì bí ni pɔ. Á zhí nə́ Da Yi ǹdə́ Cinu Yezu Kristə ne. Yi bʼa cĩ́ bwəl á yó, sə rə pə ába yə̀-zùlə́!
1TH.1.2	Nə́ rʼé ce Yi nə̀bán twéé twéé á gakó yilə. Nə́ gə nʼé ce Yi gakó, nə́ tʼá swě á yò yé. 
1TH.1.3	Nə́ rʼé lyǐrh á Yi-ni-zhú tumə né ǹdʼá sónó tùntwĩ̀ĩ̀ rí yò. Nə́ rʼé lyǐrh á gə́ nʼá pyɛ́nɛ́ á cìn á mʼá dɛ̃̀ nə́ Cinu Yezu Kristə twírí y mú myɛ yò nə́ Da Yi yé né twéé gakó.
1TH.1.4	Da-byâ, nə́ yě bə̀ Yi swéné ába, rə cír ába á jǐrh rə̀ lyì. 
1TH.1.5	Yò-ècɔ̀nɔ̀ nyí rí nə́ bwə̀l nə́ byili ába mó də̀ ǹdə́ nyì-zɔ̀mà dúdú yé; nə́ bwə̀l lè ǹdə́ jàn tɛ̀bɛ́ rə̀ nʼê shí Eshirhə náàcɛ̀nɛ́ sõ, sə nə́ yě pamparɛ̃ɛ̃ bə̀ tɛ̀bɛ́ nə́ bwə̀l mó wɔ́ zhə̀nà. Á cìcì yě nə́ gə́ yʼâ zhe nə́ cìn ní á sõ, sə rə̀myɛ́ yʼà wɔ́ ámyɛ̌ sãɔ̃ yilə, 
1TH.1.6	sə á kwè nə́myɛ̌ ǹdə́ Cinu nà. Á nwɛ̀nɛ̀ dɛ̃´dɛ̃´, sə ǹdə́ rə̀myɛ́ ga, á zwẽ Yi zɔ̀mɛ̀ rɛ́ ǹdə́ wu-nyɔ̃̀ kɔ̀bɔ́ ò nʼô shí Eshirhə náàcɛ̀nɛ́ sõ. 
1TH.1.7	Èta, Masɛdwanɛ ǹdə́ Akəyi tənèsé Kristə-lyì bí gakó nʼê kwè ámyɛ nà. 
1TH.1.8	Zhə̀nà, è də̀ Masɛdwanɛ ǹdə́ Akəyi ní dúdú Cinu zɔ̀mɛ̀ rɛ́ shí á sõ rə yí ní yé; lũ w lyì bí gakó yě bʼâ zhí Yi ni. Rə̀myɛ́ ce, nə́myɛ̌ kʼé bə kaka zhe nə́ la byilu á Yi-ni-zhú mú shò-kwã nɛ́ yé. 
1TH.1.9	Lyì bí gakó nʼê zɔ̀m nə́ gə́ tú á sõ á zwẽ nə́ zhəəlé né mó, ǹdʼá gə́ yẽ̌ wẽ̀ dé tɛ̀bɛ́ bə̀ nʼê zwə́l rə̀ də̀ Yi mú ni mú yò. Bə̀ nʼê zɔ̀m bʼâ zwẽ nyí á pyìrhí á wun á nʼá tó Yi rí tɛ̀bɛ́ rə̀ wɔ́ nã́nyì, rə jʼà wɔ́ zhə̀n mɔ́ nɛ, 
1TH.1.10	sə á nʼá dɛ̃̀ rə̀ Byǐ Yezu ń la shí Arəzana w n bà. Rə̀ bwìrhì mù n du cùùrì wẽ́. Wɔ́ ńmyɛ̌ ń mà n zwẽ nə́ba bùrsí sə̀ bwəlse Yi la kɔ́ mɔ́ yi ní.
1TH.2.1	Da-byâ, á cìcì yě bə̀ nə́ twírí y á sõ mó yə̀ nánfò yàl yé. 
1TH.2.2	Á yě myɛ bə̀ bə̀ tùrh nə́ba, bə nwɛ̀nɛ̀ nə́ba Shilipu cɔ w wa, fòró nə́ zɛ̃̀ nə́ yí á sõ. Sə, ǹdə́ lyì nánzhəzhɔ̌ yʼà bə nə́ba só ga, Yi pɔ nə́ba wu-jɔ̀ nə́ mʼé bwə̀l rə̀ yò-ècɔ̀nɔ̀ nyí rí nə́ byili ába. 
1TH.2.3	Kɔn dɛ̀bɛ́ nə́ rʼé bwə̀l nə́ byili lyì bí ni mú tɛ̀nɛ́ kɔma sɔ́má yó yé. Rə̀ də̀ lwɛlɛ kɔn myɛ yé. È kʼê də̀ lyì nə́ rʼé yâl nə́ yǔr myɛ yé. 
1TH.2.4	Wɔ́ Yi rə̀ pwírí nə́ mə̂ ǹdə́ yò-ècɔ̀nɔ̀ nyí rí bwə̂l, rə zɛ̃̀ rə cír nə́ba. Wɔ́ rə̀myɛ́ è ce nə́ rʼé bwə̀l lè ǹdə Yi gə́ nʼê yâl nɛ́, bə̀ wɔ́ rə̀myɛ́ rə̀ yě nə́ wun bùlə̀ né; sə nə́ tʼá bwə̀l lè ǹdə numbyínə́ bé gə́ nʼê yâl nɛ́ yé.
1TH.2.5	Á cìcì mú yě bə̀ nə́ zɔ̀mà nɛ́ də̀ lyì jə́jɔ̀rɔ́ zɔ̀mà yé; è də̀ wẽ̀ nə́ yʼâ nʼé yâl lò sõ è ce nə́ zɔ̀m nɛ̀ yé. Yi myɛ cìcì yě rə̀myɛ́. 
1TH.2.6	Nə́ yə̀ còrhó pyà ámyɛ̌ ráá lyì dwã sõ yé; nə́ yə̀ pyà sə lò cèrhé nə́ba gaga yé, 
1TH.2.7	e jà nə́ gə́ wɔ́ Kristə tùntúmə́ mó ce, nə́ yʼâ wɔ̌ nə́ ce á wɛ̀rhɛ́ rə̀myɛ́.
1TH.2.7	Ǹdə́ rə̀myɛ́ ga, nə́ gə́ yʼâ ŋwɛ́nɛ́ á sõ yi ní, nə́ wɛ̀rhɛ́ wu-bɔ̀nɔ̀ ǹdə kɛ̃ gə́ ya n nyǐ ń bə̀sɔ́ná yò né. 
1TH.2.8	Nə́ bwə̀l yò-ècɔ̀nɔ̀ nyí rí rə̀ shí Yi sõ mó nə́ byili ába, sə nə́ gə́ só ába dɛ̃´dɛ̃´ mɔ́ ce, nə́ yʼâ só sə nə́ pə nə́ cìn námpúm á yilə, bʼâ jǐrh nə́ lyì-twə̂rh. 
1TH.2.9	Da-byâ, á gwẽ̌ yě bə̀, nə́ gə́ yʼâ nʼé bwə̀l yò-ècɔ̀nɔ̀ nyí rí rə̀ shí Yi sõ mó nə́ byili ába yi ní, nə́ twĩ̀ cəcɛ̃ ǹdə́ nə̀nyɔ́nɔ́ ga, nə́ nwɛ̀nɛ̀ mùnì ga nə́ bə̀kʼá lyɛ̀ɛ̀ ámyɛ̌ mə̀dù ga ǹdə́ nə́ nyí kùjú yé.
1TH.2.10	Nə́ zɔ nə́ cìn cɛ̀nɛ̀ ǹdʼámyɛ̌ byɛ̀bɛ́ á zù Kristə mó; nə́ yàl wu-cángá cìnə́, nə́ yə̀ dóó zal yé. Á yě rə̀myɛ́, Yi myɛ yě re. 
1TH.2.11	Á yě myɛ bə̀ nə́ zɔ nə́ cìn ǹdʼába ǹdə da gə́ ya n wɛ̀rhɛ́ nɛ́ ǹdə́ ń byâ. 
1TH.2.12	Nə́ cící ába, nə́ zɔ á wun ni, nə́ co yə̀wâl á kùr w twéé gakó, mùnì ga á zhə̀zhə̀ə̀lé yə̀ ǹdə Yi gə́ nʼê yâl nɛ́. Wɔ́ Yi rí rə̀myɛ́ rə̀ nʼê byẽ̀ ába mùnì ga ámyɛ zù rə̀ tənà y ǹdə́ rə̀ zùwə́ y wə.
1TH.2.13	Nə́ kʼé súlí nə́ rʼé ce Yi nə̀bán myɛ, á gə́ yə̀ zɔ̀mɛ̀ rɛ́ nə́ tú nə́ bwə̀l nə́ byili ába mó zwẽ ǹdə numbyíní zɔ̀mɛ̀ ta mɔ́ yilə. Á zwẽ de bʼâ yě bə̀ rə̀ wɔ́ Yi zɔ̀mɛ̀ zhə̀n zhə̀nà. Sə rə̀ nʼê twĩ̀ ámyɛ̌ byɛ̀bɛ́ á zù Kristə mó wun ní wẽ́.
1TH.2.14	Da-byâ, Zhwifubá nwɛ̀nɛ̀ Yi gùúlí rə̀ ŋwɛ́nɛ́ Zhide né, rə̀ lyì bí zù Yezu Kristə mó. Wɔ́ èta ámyɛ dwí lyì bí nwɛ̀nɛ̀ ába nɛ́. 
1TH.2.15	Wɔ́ Zhwifubá bə̀myɛ́ bə̀ gu Cinu Yezu ǹdə́ Yi nyì-zwennə bé, bə nwɛ̀nɛ̀ nə́myɛ. Bə̀ tʼâ pyà Yi pùbùlə̀ wɔ̀rhɔ́ yé. Bə̀ wɔ́ lyì bí gakó zwə̀. 
1TH.2.16	Bə̀ nʼê pyà sə bə cə̀r nə́ba nə́ bə̀kʼá bwə̀l Yi zɔ̀mɛ̀ rɛ́ nə́ byili lyì bí byɛ̀bɛ́ bə̀ də̀ Zhwifubá mó ne mùnì ga bə nə vwârh yé. Èta, bə̀ súlí bə̀ yə̀-bəlwàálɛ́ bə̀ nʼê wɛ̀rhɛ́ twéé twéé mó, rə lyɛ̃ cɛ nɛ. Rə̀myɛ́ ce, Yi bɛ̃bɛ̃ rə ga, rə̀ lyim zɛ̃̀ ǹdə́ bɛ.
1TH.2.17	Da-byâ, nə́ zhǐr nə́ yẽ̌ ába kɔn la yə̀ námpɔ́lɛ́, sə nə́ yə̀ á yò swě yé. Á shil zhe nə́ba zhə̀n zhə̀nà. Rə̀myɛ́ ce, nə́ rʼé pyà ǹdə́ nə́ wun gakó sə nə́ kʼá bʼě nə ába. 
1TH.2.18	Zhə̀nà, nə́ yʼâ nʼé yâl nə́ bə̀ á sõ. È gə wɔ́ àmyɛ́ Pwəə yilə, à myɛrhɛ á sõ twírí twər nánzhəzhɔ̌, sə Shətana cə̀r nə́ba.
1TH.2.19	Wɔ́ ámyɛ̌ á súlí á ce nə́ zhe wu-nyɔ̃̀, á ce nə́ yě bə̀ nə́ bʼâ nə yó-dɛ̃̌-zhõ̌ nə́ Cinu Yezu yé né ń twírí y dɛ̃ rɛ́. 
1TH.2.20	Zhə̀nà, wɔ́ ámyɛ̌ á nʼá zhẽ̌ nə́ yó dɛ̃̌; ámyɛ̌ á ce nə́ zhe wu-nyɔ̃̀.
1TH.3.1	Rə̀myɛ́ ce, nə́ wàr nə́ bʼâ yẽ̌ kɔn dɛnɛ yé. Nə́ jʼâ pwírí kɔn mə̂ bʼàmyɛ́ ǹdə́ Shəlvɛ̃ mɛ̃ Atɛnnɛ nɛ́. 
1TH.3.2	Wɔ́ rə̀myɛ́ è ce nə́ twĩ̀ Timote á sõ. Ń wɔ́ nə́ da-byǐ ń nə́ ń tó nə́ba ń bwə̀l Kristə yò-ècɔ̀nɔ̀ nyí rí Yi yilə. Nə́ twĩ̀ mù á sõ mùnì ga n sɛ̃ ába á kwɛrhɛ á zhí Yi ní kẽkẽ, sə n súlí á wu-jɔ̀. 
1TH.3.3	Èta, á mə̀dù ga bə̀ká n tə̀ lũ w kɔ̀bɔ́ nɔ̀nɔ̀ w yil n gə ń wu yé. Á cìcì yě bə̀ nɔ̀nɔ̀ w òmyɛ́ wɔ́ Yi pùbùlə̀. 
1TH.3.4	Nə́ gə́ yʼâ ŋwɛ́nɛ́ á sõ yi ní, nə́ yʼâ nʼé byili ába bə̀ nyǐ nə́ bʼâ nwɛ̀nɛ̀, sʼá yě bə̀ kɔn yàl ǹdə nə́ gə́ byili ní. 
1TH.3.5	À yʼà kʼâ wàr à bʼa dɛ̃̀ yé. Wɔ́ rə̀myɛ́ è ce a twĩ̀ Timote á sõ, mùnì ga a lwar á gə́ zhí Yi ni ní. Ywẽ zhe ne. Dɛ̀ga Shətana swèlè ába, sə è gə swèlè ába, sə́ nyǐ nə́ tum dí nə́ twĩ̀ á sõ mó bə kùr zhe yé.
1TH.3.6	Sə èlâsɛ̃´, Timote ká n shí á sõ n bà. Ń byili nə́ba á gə́ zhí Kristə ne né, ǹdʼá gə́ só dwã nɛ́. Rə̀myɛ́ ce nə́ wun nyɛ̀. Ń byili nə́ba bʼâ yə̀ nə́ yò swě yé, sə á nʼá yâl á nə nə́ba, nə́myɛ jʼâ nʼé yâl nə́ nə ába. 
1TH.3.7	Da-byâ, á gə́ zhí Kristə ne èta mɔ́ nʼê zal nə́ wun ni nə́ wu-zhìlù w ǹdə́ nə́ nɔ̀nɔ̀ w wẽ́. 
1TH.3.8	Èlâsɛ̃´, nə́ wun kʼâ jě, á gə́ gwẽ̌ zhí Cinu ni kẽkẽ mó yilə. 
1TH.3.9	Nə́ yə̀l nə́ gə́ mʼâ ce Yi nə̀bán nɛ́ á yil yé, bʼâ nʼá pɛ nə́ba wu-nyɔ̃̀ nánfɔ̀lɔ̀ rə̀ yé né. 
1TH.3.10	Cəcɛ̃ ǹdə́ nə̀nyɔ́nɔ́ ga, nə́ rʼé lwə̀l Yi ǹdə́ nə́ wun gakó bə̀ rə̀ ce nə́ kʼá nə ába, sə nə́ sɛ̃ ába á lwar kɔn dɛ̀bɛ́ á yə̀ ŋwɛ̀nɛ́ á lwar á Yi-ni-zhú mú shò-kwã nɛ́ mɔ́.
1TH.3.11	Nə́ Da Yi cìcì ǹdə́ nə́ Cinu Yezu bʼa kwɛrhɛ nə́ sɔ́má y mùnì ga nə́ ŋwɛ̀nɛ́ nə́ bʼâ sõ! 
1TH.3.12	Cinu mà n ce á kwɛrhɛ á swéné dwã, sʼá kwɛrhɛ á swéné lyì bí gakó twéé twéé, ǹdə nə́ gə́ só ába né mó. 
1TH.3.13	Èta, ń mà n súlí á wu-jɔ̀. Nə́ Cinu Yezu gə tú ǹdə́ ń lyì bí gakó yùwə̀, á mʼâ yə̀ nə́ Da Yi lyì námpúm, dóó tʼâ la á yó w jǒm yé.
1TH.4.1	Da-byâ, tɛ̀bɛ́ rə̀ súlí mú, á yě bə̀ nə́ byili ába á gə́ mə̂ sʼá wɛ̀rhɛ́ nɛ́ mùnì ga á tùntwə̃̀ə̃̀ né yí Yi bùlə̀. Sə zhə̀n ga, á nʼá wɛ̀rhɛ́ ǹdə nə́ gə́ byili ába né. Sə cenə jàn nɛ́ á jʼá nʼá wɛ̀rhɛ́ èta. Nə́ rʼé lwə̀l ába ǹdə́ cícú mú mə̀myɛ́ Cinu Yezu yil yilə. 
1TH.4.2	Á yě nyə́ né nyɛ̀bɛ́ nə́ pɔ ába Cinu Yezu jàn yil mó. 
1TH.4.3	Kɔn dɛ̀bɛ́ Yi nʼê yâl mɔ́ wɔ́ bʼâ yə̀ rə̀myɛ́ lyì námpúm, sʼá dɛ̃̀ á cìn ǹdə́ fwə̂l tumə, 
1TH.4.4	sə lò gakó lwar ǹ cìn zal cɛ̀nɛ̀ ǹdə kɔn gə́ mə̂ nɛ́, 
1TH.4.5	sʼá bə̀kʼá yẽ̌ á cìn nì á pə shilə námməlwâlsɛ́ nɛ ǹdə lyì byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár ta yé. 
1TH.4.6	Lò mə̀dù ga bə̀ká yúyǔ ǹ dõ, ráá ń myìnì mù yò w òmyɛ́ wẽ́ yé. Cinu la còrhò-tum byɛ̀bɛ́ bə̀ nʼê wɛ̀rhɛ́ èta mɔ́ gakó ne pɔ. Nə́ byili ába rə̀myɛ́, nə́ kʼá bwérhé. 
1TH.4.7	Yi yə̀ nə́ba byẽ̀ bə̀ nə́ wɛ̀rhɛ́ fwə̂l tumə yé; rə̀ byẽ̀ nə́ba bə̀ nə́ yál rə̀myɛ́ lyì námpúm. 
1TH.4.8	Wɔ́ rə̀myɛ́ è ce, lò mɔ̀bɔ́ ǹ cẽ nyə́ né nə̀myɛ́, è də̀ numbyíní nyí ni ǹ cẽ né yé; wɔ́ Yi cìcì nyí ni ǹ cẽ né. Wɔ́ rə̀myɛ́ rə̀ nʼê pɛ ába rə̀ Eshirhə náàcɛ̀nɛ́ yá.
1TH.4.9	È gə wɔ́ dwã sónó w yilə, Yi cìcì byili ába á gə́ mə̂ sʼá swéné dwã nɛ́. Rə̀myɛ́ ce, kɔn kʼê də̀ nyɔ́ɔ́ bə̀ nə́ kɛ̃ sɛ́bɛ́ nə́ pə ába nə́ mʼé byili rə̀myɛ́ yé. 
1TH.4.10	Nə́ yě bʼâ só Kristə-lyì bí byɛ̀bɛ́ bə̀ ŋwɛ́nɛ́ Masɛdwanɛ tənà y wẽ́ mó púlə́púlə́ ǹdə Yi gə́ byili ába né. Da-byâ, nə́ rʼé lwə̀l ába bə̀ cenə jàn nɛ́ á jʼá nʼá wɛ̀rhɛ́ èta twéé twéé. 
1TH.4.11	Cenə jàn nɛ́ á jòm ǹdə́ dwã ǹdə́ yə̀-zùlə́. Lò gakó sə́ nyǐ ǹ sə̀pwà tumə né yò, ń twĩ̀ ń nə ǹ nyí kùjú, ǹdə nə́ gə́ byili ába né. 
1TH.4.12	Á gə wɛ̀rhɛ́ èta, á tʼá la lò yó w nyǔ yé, sə byɛ̀bɛ́ bə̀ də̀ Kristə-lyì mú bʼa nyɛ̀ ába.
1TH.4.13	Da-byâ, nə́ rʼé yâl bʼâ lwar kɔn gə́ la nɛ́ yál byɛ̀bɛ́ bə̀ cù mú yilə, mùnì ga á wun bə̀kʼa zhìlì ǹdə lyì bí byɛ̀bɛ́ bə̀ tʼâ dɛ̃̀ kaka bə̀ cu kwã nɛ́ mɔ́ ta yé. 
1TH.4.14	Nə́ rʼé zwẽ nyí bə̀ Yezu cù n ká n bwìrhì; èta, nə́ rʼé zwẽ nyí bə̀ Yi mʼa bwìrhì byɛ̀bɛ́ bə̀ cù ǹdə́ bə̀ zù mù mú, bə yə̀ nɛ́ ǹdə́ mɔ.
1TH.4.15	Kɔn dɛ́ dɛ̀bɛ́ nə́ rʼé yâl nə́ byili ába mó wɔ́ ǹdə Cinu gə́ byili ní: lwarna bə̀ nə́myɛ̌ byɛ̀bɛ́ ń ká ń bàn zal ǹdə́ nə́ gwẽ̌ yə̀ cì mú tʼá la byɛ̀bɛ́ bə̀ cù mú jɔ̀nɔ̀ ń sõ yé. 
1TH.4.16	Cinu gə ká n shí dɛ̃̌ yi w ń bànà, ń mà n pə nyí màlɛ́kabá yé né cə́bal mɔ́ nɛ n bwə̀l; Yi pɔ́lá y súlí e dom. Rə̀myɛ́ yó, byɛ̀bɛ́ bə̀ cù ǹdə́ bə̀ zù Kristə mó bʼa jɛ̀rɛ̀ bə tó yé bə bwìrhì. 
1TH.4.17	Rə̀myɛ́ yi ní, Yi bʼa kwè nə́myɛ̌ byɛ̀bɛ́ nə́ gwẽ̌ yə̀ cì mú ǹdə́ bə̀myɛ́ ga nə́ vò bə́ban wẽ́ dɛ̃̌ yi wə, nə́ jəl Cinu. Èta, nə́ bʼâ yə̀ nɛ́ ǹdə́ mɔ twéé twéé. 
1TH.4.18	Zəna zɔ̀mà nɛ́ nə̀myɛ́ á cící dwã.
1TH.5.1	Da-byâ, kɔn də̀ nyɔ́ɔ́ bə̀ nə́ kɛ̃ sɛ́bɛ́ nə́ mʼé byili ába yi rí ǹdə́ dɛ̃ rɛ́ tɛ̀bɛ́ Cinu bàn mɔ́ yé. 
1TH.5.2	Á cìcì mú yě pamparɛ̃ɛ̃ bə̀ dɛ̃ rɛ́ tɛ̀bɛ́ ń bàn mɔ́, ń mà n jàr nə́ba ǹdə ŋwɔ̀l-bal gə́ ya n bə̀ cəcɛ̃ nɛ nɛ́. 
1TH.5.3	Lwarna bə̀ lyì bí gə tú bə̀ nʼê wə̀l bə̀ èlâsɛ̃´ myɛ̌, yə̀-zùlə́ ŋwɛ́nɛ́, bə̀ kaka ywẽ bə bɛ zhe, wɔ́ rə̀myɛ́ yi ní cìcì zwini bʼa zə bɛ ǹdə kɛ̃ pwǐ gə́ yʼa yì ní. Bə̀ tʼâ la lú yé.
1TH.5.4	Da-byâ, ámyɛ̌ tɛ̀nɛ́ cə-byín wẽ́ sə dɛ̃ rɛ́ rə̀myɛ́ bʼe jàr ába ǹdə ŋwɔ̀l-bal ta yé. 
1TH.5.5	Á gakó wɔ́ pwẽ̀ ǹdə́ nə̀nyɔ́nɔ́ lyì. Nə́ də̀ cəcɛ̃ ráá cə-byín lyì yé. 
1TH.5.6	Rə̀myɛ́ ce, nə́ bə mə̂ sə nə́ dɛ̀ɛ̀ ǹdə lyì bí dwã bɛ́ ta yé. Nə́ mə̂ sə nə́ zə nə́ yírhə́, sə nə́ zə nə́ cìn cɛ̀nɛ̀. 
1TH.5.7	Lyì bí byɛ̀bɛ́ bə̀ nʼê dɛ̀ɛ̀ mɔ́, wɔ́ cəcɛ̃ nɛ bə̀ nʼê dɛ̀ɛ̀. Byɛ̀bɛ́ bə̀ nʼê nywɛ̀ sɛ̃´ bə̀ tutwi tɛ̃´ mɔ́, wɔ́ cəcɛ̃ nɛ bə̀ nʼê nywɛ̀ mɔ̀. 
1TH.5.8	Sə nə́myɛ̌ wɔ́ pwẽ̀ lyì; nə́ mə̂ sə nə́ zə nə́ cìnə̀. Nə́ mə̂ sə nə́ zə nə́ Yi-ni-zhú mú ǹdə́ nə́ sónó w rə yə̀ kɔn dɛ̀bɛ́ nə́ la bʼé cə̀r nə́ cìcì yé ne búlə́ jàà wà. Nə́ rʼé dɛ̃̀ nə́ vwârh mɔ́. Bànà nə́ zə rə̀myɛ́ rə yə̀ ǹdə shə̀dáá cɔ̀bɔ́ yə́-pú ta nə́ pú.
1TH.5.9	Yi yə̀ nə́ba byẽ̀ rə̀ la còrhò-tum pɔ yé. Rə̀ byẽ̀ nə́ba mùnì ga nə́ tó nə́ Cinu Yezu Kristə dɛnnɛ nə́ nə vwârh. 
1TH.5.10	Wɔ́ nə́myɛ̌ yil ń cùwə̀, mùnì ga, nə́ yírhə́ gə ŋwɛ́nɛ́, ráá nə́ gə cù myɛ, sə nə́ tó mo nə́ zù nyǔ mə̀ tʼâ la zhɔ̌ wẽ́. 
1TH.5.11	Rə̀myɛ́ ce, zəna dwã wun ni, sʼá jʼá nʼá sɛ̃ dwã nɛ ǹdə́ cícú ǹdə á gə́ nʼá wɛ̀rhɛ́ nɛ́ dwə́l ga mɔ́.
1TH.5.12	Da-byâ, nə́ rʼé lwə̀l ába bə̀ nyámna byɛ̀bɛ́ bə̀ ŋwɛ́nɛ́ á yé né bə̀ nʼê twĩ̀ mú, bə̀ wɔ́ Cinu ń cír be bə̀ bə̀ yál á yé né bə cící ába. 
1TH.5.13	Nyámna bɛ, sʼá swéné be dɛ̃´dɛ̃´ tum dí tɛ̀bɛ́ bə nʼê twĩ̀ mú yilə. Jǒmnə ǹdə́ dwã ǹdə́ yə̀-zùlə́.
1TH.5.14	Da-byâ, nə́ rʼé lwə̀l ába: cícínə byɛ̀bɛ́ bə̀ nʼê wɛ̀rhɛ́ yààyàà mɔ́, sʼá zə byɛ̀bɛ́ wu-zhìlù zhe mó wun ni. Sɛ̃na byɛ̀bɛ́ bə̀ jàn bə já mɔ́ nɛ, sʼá zə cìn-pyɔ́nɔ́ ǹdə́ lyì bí gakó. 
1TH.5.15	Dɛ̃̌na á cìnə̀, lò lò bə̀ká càrh lwɛlɛ ǹ dõ ne yé, sʼá pyà cɛ̀nɛ̀ ǹdə́ dwã, ǹdə́ lyì bí gakó. 
1TH.5.16	Cenə á wun yə̀ nyɛ̀n twéé twéé. 
1TH.5.17	Lwə̂lnə Yi dɛ̃ gakó. 
1TH.5.18	Cenə Yi nə̀bán kɔn gakó wẽ́. Wɔ́ èta rə̀ nʼê yâl bʼâmyɛ̌ byɛ̀bɛ́ á mù dwã nɛ ǹdə́ Yezu Kristə mó wɛ̀rhɛ́ nɛ́.
1TH.5.19	Á bə̀kʼá cə̀r Eshirhə náàcɛ̀nɛ́ tum dí yé ne yé. 
1TH.5.20	Á bə̀kʼá fulsi zɔ̀mà nɛ́ nyɛ̀bɛ́ è nʼê tó lyì bí dɛnnɛ è zɔ̀m mɔ́ yé. 
1TH.5.21	Nyǐnə kɔn gakó náàcɛ̀nɛ́, sʼá cír tɛ̀bɛ́ rə̀ càn mɔ́. 
1TH.5.22	Dɛ̃̌na á cìn ǹdə́ lwɛlɛ dwí gakó.
1TH.5.23	Wɔ́ Yi cìcì rə̀ nʼê pɛ yə̀-zùlə́. Rə̀ bʼa ce á yə̀ rə̀myɛ́ lyì námpúm, sə rə yìlì á ywə́lsé ǹdʼá wun ní ǹdʼá yala nɛ́, á mʼá dɛ̃̀ dɛ̃ rɛ́ tɛ̀bɛ́ nə́ Cinu Yezu Kristə ká ń bàn mɔ́, mùnì ga dóó bə̀kʼa jòm á yó w yé. 
1TH.5.24	Mɔ̀bɔ́ ń nə́ ń byẽ̀ ába mó wɔ́ zhə̀n-cí. Wɔ́ ńmyɛ̌ ń mà n wɛ̀rhɛ́ rə̀myɛ́ gakó.
1TH.5.25	Da-byâ, lwə̂lnə Yi nə́myɛ yilə. 
1TH.5.26	Cenə Kristə-lyì bí gakó á pə nə́ba, bə̀ nə́ wɔ́ da-byâ. 
1TH.5.27	À nʼâ lwə̀l ába Cinu yil lé yilə, sʼá kàrmə̀ sɛ́bɛ́ rɛ́ tɛ̀bɛ́ á byili Kristə-lyì bí gakó ne.
1TH.5.28	Nə́ Cinu Yezu Kristə mà n cĩ́ bwəl á yó!
2TH.1.1	Wɔ́ àmyɛ́ Pwəə ǹdə́ Shəlvɛ̃ ǹdə́ Timote nə́ rʼé kɛ̃ sɛ́bɛ́ rɛ́ tɛ̀bɛ́ nə́ la ámyɛ̌ Tesəloniki Kristə-lyì gùlú w lyì bí ni pɔ. Á zhí nə́ Da Yi ǹdə́ nə́ Cinu Yezu Kristə ne. 
2TH.1.2	Bə̀ mʼa cĩ́ bwəl á yó, sə bə pə ába yə̀-zùlə́!
2TH.1.3	Da-byâ, nə́ mə̂ dwã sə nə́ ce Yi nə̀bán twéé twéé á yilə, bʼâ Yi-ni-zhú mú nʼê súlí, e jà á dwã sónó w myɛ nʼô súlí ò la gaga. Rə̀myɛ́ wɔ́ kɔn dɛ̀bɛ́ rə̀ càn. 
2TH.1.4	Wɔ́ rə̀myɛ́ è ce, nə́ rʼé zɔ̀m á yò, nə́ rʼé ji á gar nə́ byili Yi gùúlí dwã bɛ́ lyì bí ni. Nə́ rʼé byili bə̀ nə́ wun nyɛ̀ á gə́ zhí Cinu ni á zhǐ kẽkẽ nɔ̀nɔ̀ ǹdə́ zwini tɛ̀bɛ́ á nʼá nɛ mɔ́ ga yírh w mó yilə.
2TH.1.5	Rə̀myɛ́ nʼê byili pamparɛ̃ɛ̃ bə̀ lyì bí bùrsí Yi la kɔ́ mɔ́ bʼa yə̀ cángá. Rə̀myɛ́ mɔ́ yilə, nɔ̀nɔ̀ w kɔ̀bɔ́ á pyɛ́nɛ́ á nʼá nwɛ̀nɛ̀ mɔ́ ce Yi bʼa ce á zù rə̀ tənà y wa, bə̀ wɔ́ èmyɛ́ yil á nʼá nwɛ̀nɛ̀. 
2TH.1.6	Zhə̀nà, Yi bʼa wɛ̀rhɛ́ kɔn dɛ̀bɛ́ rə̀ wɔ́ cángá: rə̀ bʼa kʼa ce byɛ̀bɛ́ bə̀ nʼê nwɛ̀nɛ̀ ába mɔ́ nwɛ̀nɛ̀. 
2TH.1.7	Sə è gə wɔ́ ámyɛ̌ byɛ̀bɛ́ á nʼá nwɛ̀nɛ̀ zà zà mɔ́ yilə, Yi bʼa pə shìrhə́ nə́myɛ̌ ǹdʼámyɛ̌ ga nɛ, dɛ̃ rɛ́ tɛ̀bɛ́ Cinu Yezu ká ń bàn mɔ́ yùwə̀. Ń gə tú ń ká ń bàn yi ní, ń bà n zə ń màlɛ́kabá ǹdə́ bə̀ jàn nánfɔ̀lɔ̀ w n shí dɛ̃̌, 
2TH.1.8	n mə n bə̀ ǹdə́ myìn-zhù nánfɔ̀lɔ̀, n zɛ̃̀ n pə còrhò-tum byɛ̀bɛ́ bə̀ yə̀ Yi zwì, bə̀ jʼà yə̀ nə́ Cinu Yezu yò-ècɔ̀nɔ̀ nyí rí zwẽ mó ne. 
2TH.1.9	Nyǐnə còrhò-tum dí Yi la lyì bí bə̀myɛ́ nɛ pɔ mɔ́: rə̀ bʼa zhìlì bə̀ yò lyɛ́lyɛ́; rə̀ bʼa jì bì bə vò pyépyé; bə̀ tʼâ la rə̀ zùwə́ myɛ nyí ni bwəlse yé. 
2TH.1.10	Rə̀myɛ́ gakó bʼa wɛ̀rhɛ́ dɛ̃ rɛ́ tɛ̀bɛ́ Cinu ká ń bàn mɔ́ yùwə̀. Rə̀myɛ́ yi ní, ń lyì bí byɛ̀bɛ́ bə̀ zwẽ ń nyí mú gakó bʼa cèrhé mo. Ámyɛ bʼâ tó á yə̀ bə̀ wẽ́, á gə́ shɛ̀nɛ́ á zwẽ zɔ̀mà nɛ́ nə́ byili ába mó yilə.
2TH.1.11	Wɔ́ rə̀myɛ́ è ce nə́ rʼé lwə̀l Yi twéé twéé á yilə. È gə́ wɔ́ rə̀myɛ́ rə̀ byẽ̀ ába mó ce, nə́ rʼé lwə̀l lè bə̀ rə̀ sɛ̃ ába á ŋwɛ̀nɛ́ á wɛ̀rhɛ́ kɔn gakó rə tó rə̀ pùbùlə̀ nè. Kɔn dɛ̀bɛ́ gakó á nʼá yâl á wɛ̀rhɛ́, sə Yi sɛ̃ ába ǹdə́ rə̀ jàn dɛ́, mùnì ga á wɛ̀rhɛ́ cɛ̀nɛ̀, sə rə sɛ̃ ába á twĩ̀ á Yi-ni-zhú tumə né á báásɛ. 
2TH.1.12	Èta, nə́ Cinu Yezu yil lé mʼa tó á dɛnnɛ rə du ǹdə́ còrhó, sə ńmyɛ mà n ce ámyɛ yil du. Rə̀myɛ́ gakó bʼa wɛ̀rhɛ́ nə́ Yi ǹdə́ Cinu Yezu Kristə jàn yilə.
2TH.2.1	Da-byâ, nə́ Cinu Yezu Kristə ká ń bànà, sə nə́ mʼâ gùlí dwã ǹdə́ mɔ. Rə̀myɛ́ yilə, nə́ rʼé lwə̀l ába: 
2TH.2.2	lò gə tú ń nə́ ń byili ába bə̀ Cinu twírí y dɛ̃ rɛ́ yúwə́, sʼá wun bə̀kʼá pú e zɛ̃̀ á zɛ̃̀ á nʼá kəkə yé. Dɛ̀ga myɛ, lò gə ń byili ri ába ǹdə wɔ́ kɔn dɛ̀bɛ́ Yi yʼà byili mu n zɛ̃̀ n zɔ̀m ta, ráá ń gə wò bə̀ wɔ́ nə́myɛ̌ nə́ zɔ̀m, ráá nə́myɛ̌ nə́ kɛ̃ dɛ sɛ́bɛ́ wẽ́ myɛ, 
2TH.2.3	sə á bə̀kʼá shɛ̀nɛ́ lò zə ń zɔ̀mà dwí tɛ̃̌tɛ̃̌ n bə̀ n mə n jə́jɛ̀rɛ́ ába yé. Zhə̀nà, ywẽ̀ nánzhəzhɔ̌ bʼa wɛ̀rhɛ́ fòró dɛ̃ rɛ́ rə̀myɛ́ yí. Lyì bʼa shí tɛ̃´ bə zɛ̃̀ bə cẽ Yi nyə̀ná nɛ́ yò. Lyì-bəlwɛ̀lɛ́ y kɛ̀bɛ́ Yi la è yò zhìlù mú bʼa du pwẽ̀ nè pamparɛ̃ɛ̃, lyì nə y ǹdə́ bə̀ yírhə́. 
2TH.2.4	Lò mó ńmyɛ̌ mɔ́ wɔ́ Yi zù-bal mɔ́. Ń mà n zhẽ̌ ń cìn dɛ̃̌ dwini kɔn dɛ̀bɛ́ gakó lyì bí nʼê byẽ̀ bə̀ yi, ǹdə́ kɔn dɛ̀bɛ́ gakó bə̀ nʼê cèrhé ǹdə Yi ta. Sə ń gaga mɔ́ mà n vò n zù n jòm Yi jì y wə, n wɔ̀ bə̀ wɔ́ ńmyɛ̌ ń wɔ́ Yi.
2TH.2.5	À gə́ yʼà gwẽ̌ ŋwɛ́nɛ́ á sõ yi ní ga, à zɔ̀m yò w òmyɛ́ ǹdʼába. Á swě w nà? 
2TH.2.6	Á yě kɔn dɛ̀bɛ́ rə̀ cə̀r lyì-bəlwɛ̀lɛ́ y yé ne. È wàr è la du pamparɛ̃ɛ̃ ǹdə́ è yi rí gwẽ̌ yə̀ yí yé. 
2TH.2.7	Kɔn ŋwɛ́nɛ́ rə̀ nʼê cə̀r è yé ne. E zɛ̃̀ è nʼê shèè è mʼê twĩ̀ è tumə né. Sə kɔn dɛ́ rə̀myɛ́ mɔ́ gə tú rə̀ kʼê tɛ̀nɛ́, è kʼê tʼâ la shòò e mʼe twĩ̀ yé, 
2TH.2.8	è mʼa du pamparɛ̃ɛ̃. Rə̀myɛ́ yi ní, Cinu Yezu mà n bə̀ ǹdə́ jàn nánfɔ̀lɔ̀, n zə ń nyì-zho n mə n zhìlì è yò, n gu yə. 
2TH.2.9	Lyì-bəlwɛ̀lɛ́ y èmyɛ́ mʼa bə̀ ǹdə́ Shətana jàn, e wɛ̀rhɛ́ màmyaarhɛ ǹdə́ wò-jààrɛ̀ dwí gakó ǹdə́ wẽ̀ tɛ̀bɛ́ rə̀ nʼê zɛ̃̀ wu ni, e bʼe jə́jɛ̀rɛ́ lyì bí. 
2TH.2.10	È mʼa zə tùntùm-bəlwâlsɛ dwí gakó e bə̀ e mʼe jə́jɛ̀rɛ́ lyì bí byɛ̀bɛ́ bə̀ la jó mó. Lyì bí bə̀myɛ́ mɔ́ yə̀ zhə̀n dɛ́ rə̀ yʼà bʼa vwârh bɛ mɔ́ swéné bə zwẽ de yé. Wɔ́ rə̀myɛ́ è ce bə̀ la jó. 
2TH.2.11	Yi bʼa ce kɔn dɛ̀bɛ́ rə̀ nʼê dwé lò pyi bə̀ surhə né, mùnì ga bə zwẽ kɔma nyí, bə̀ gə́ yə̀ rə̀ nyí rí zwẽ mó yilə. 
2TH.2.12	Rə̀ mʼa wɛ̀rhɛ́ èta mùnì ga lyì bí byɛ̀bɛ́ bə̀ swéné lwɛlɛ rɛ́ wɔ̀rhɔ́ mɔ́, bə zɛ̃̀ bə̀ yə̀ zhə̀n dɛ́ zwẽ mó nə còrhò-tum.
2TH.2.13	Da-byâ, ámyɛ̌ byɛ̀bɛ́ Cinu só mó, nə́ mə̂ dwã sə nə́ ce Yi nə̀bán twéé gakó á yilə. Yi cír ába kùr-ju yi ní ga, mùnì rə tó rə̀ Eshirhə y dɛnnɛ rə vwârh ába, á gə́ shɛ̀nɛ́ á zwẽ zhə̀n dɛ́ mɔ́ yilə. Wɔ́ Eshirhə y èmyɛ́ è ce á jǐrh Yi lyì. 
2TH.2.14	Wɔ́ yò-ècɔ̀nɔ̀ nyí rí nə́ bwə̀l nə́ byili ába mó dɛnnɛ Yi tó né rə byẽ̀ ába, mùnì ga á nə rə̀ vwârh mɔ́. Rə̀ byẽ̀ ába myɛ mùnì ga á nə cəl nə́ Cinu Yezu Kristə zùwə́ y wẽ́. 
2TH.2.15	Da-byâ, rə̀myɛ́ ce kɔn dɛ̀bɛ́ gakó nə́ kɛ̃ sɛ́bɛ́ wẽ́ nə́ byili ába, ráá nə́ byili ába ǹdə́ nə́ nyí, sʼá zwẽ de á bʼá zhì kẽkẽ.
2TH.2.16	Nə́ Da Yi swéné nə́ba n pə nə́ba wu-jɔ̀ twéé gakó nə́ mʼé dɛ̃̀ ń nyì-bwelé y pyǐrh mó. 
2TH.2.17	Nə́ rʼé lwə̀l ńmyɛ̌ ǹdə́ nə́ Cinu Yezu Kristə cìcì nì bə̀ bə̀ pə ába wu-jɔ̀ ǹdə́ jàn, mùnì ga á ŋwɛ̀nɛ́ á wɛ̀rhɛ́ cɛ̀nɛ̀ twéé twéé á tùntwə̃̀ə̃̀ né ǹdʼá zɔ̀mà nɛ́ ga wẽ́.
2TH.3.1	Da-byâ, tɛ̀bɛ́ rə̀ súlí èlâsɛ̃´ mɔ́, nə́ rʼé lwə̀l ába, sʼá lwə̀l Yi nə́ yilə, mùnì ga rə sɛ̃ nə́ba Cinu zɔ̀mɛ̀ rɛ́ cə̀ə̀lè rə yí lyì bí dwã bɛ́ làlà, bə shɛ̀nɛ́ bə zwẽ de náàcɛ̀nɛ́, ǹdə ámyɛ gə́ zwẽ de né. 
2TH.3.2	Lwə̂lnə Yi nə́ yil gwẽ̌, mùnì ga rə yìlì nə́ba lyì-bəlwâlsɛ́ yé né, bʼè də̀ lyì bí gakó bə̀ nʼê shɛ̀nɛ́ bə̀ zwì Cinu yé.
2TH.3.3	Cinu wɔ́ zhə̀n-cí. Ń mà n pə ába jàn n sɛ̃ ába mùnì ga lwɛlɛ cə́bal mɔ́ bə̀ká n ŋwɛ̀nɛ́ n wɛ̀rhɛ́ ába kaka yé. 
2TH.3.4	Cinu ce nə́ zhe á zhə̀nà. Ń ce nə́ lwar pamparɛ̃ɛ̃ bʼâ nʼá wɛ̀rhɛ́ kɔn dɛ́ dɛ̀bɛ́ nə́ byili ába mó, á jʼâ gwẽ̌ bʼâ cə̀ə̀lè á wɛ̀rhɛ́ rɛ. 
2TH.3.5	À nʼâ lwə̀l Cinu bə̀ ń byili ába Yi sónó sɔ́má yá, sə n ce á zə cìn-pyɔ́nɔ́ ǹdə Kristə ta.
2TH.3.6	Da-byâ, nə́ rʼé pɛ ába nyí rí tɛ̀bɛ́ nə́ Cinu Yezu Kristə yil lé yilə: á bə̀kʼá shɛ̀nɛ́ á tó Kristə-lyì bí byɛ̀bɛ́ bə̀ wɔ́ nə̀wàcã̀nyɛla mɔ́ kùr yé. Bə̀ tʼâ zwẽ zɔ̀mà nɛ́ nyɛ̀bɛ́ nə́ byili mú yé. 
2TH.3.7	Á cìcì mú yě á gə́ mʼâ wɛ̀rhɛ́ nɛ́ á kwè nə́ nà. Nə́ gə́ yʼâ tú á sono mó, nə́ yə̀ nə̀wàcɔ̀rɔ̀ wɛ̀rhɛ́ yé. 
2TH.3.8	Nə́ yə̀ lò lò yó w nyǐ ǹdə́ nə́ nyí kùjú yé. Nə́ twĩ̀ cəcɛ̃ ǹdə́ nə̀nyɔ́nɔ́ ga nə́ yə̀ shǐrh yé, mùnì ga nə́ bə̀kʼá lyɛ̀ɛ̀ á mə̀dù ga yé. 
2TH.3.9	È də̀ á kɔn nə́ yʼâ bə mə̂ sə nə́ jí yé, sə nə́ twĩ̀ èta mùnì ga á kwè nə́ nà. 
2TH.3.10	Á yě bə̀ nə́ gə́ yàl á sõ yi ní, nə́ yʼâ pɔ ába nyí nə́ wɔ̀: “Lò mɔ̀bɔ́ ń tá ń yâl n twĩ̀, sə ń bə̀ká n jí myɛ yé.”
2TH.3.11	Nə́ nyɛ̀ɛ̀ bə̀ lyì jàlà ŋwɛ́nɛ́ á wẽ́ bə̀ wɔ́ nə̀wàcã̀nyɛla, bə̀ tʼâ yâl tum yé. Bə jʼà nʼê zwì bə̀ dwã nyə̀ná wẽ́. 
2TH.3.12	Nə́ rʼé pɛ nyí lyì bí bə̀myɛ́ mɔ́ nɛ, nə́ mʼé cící bi Cinu Yezu Kristə yil lé yilə, bə̀ bə̀ zhìlì bə̀ yala nɛ bə twĩ̀, bə nə bə̀ nyí kùjú bə̀ sə̀pwà nɛ̀.
2TH.3.13	Sə ámyɛ̌ da-byâ, á bə̀kʼá gə á wun yé. Cə̀ə̀lènə̀ á nʼá twĩ̀ tumə nyɛ̀bɛ́ nə̀ càn. 
2TH.3.14	Sə lò mɔ̀bɔ́ ń tá ń zwẽ tɛ̀bɛ́ nə́ kɛ̃ sɛ́bɛ́ rɛ́ tɛ̀bɛ́ wẽ́ mó, sʼá byili lyì bí gakó ne. Á bə̀kʼá kʼá jí ǹdə́ mɔ yé, mùnì ga cìzhìl zə mɔ, 
2TH.3.15	sʼá bə̀kʼá nyǐ mu ǹdə á zù-bal ta yé. Cícínə mo bə̀ ń wɔ́ á da-byǐ.
2TH.3.16	Cinu mú ń wɔ́ yə̀-zùlə́ cə́bal mɔ́ cìcì mà n pə ába yə̀-zùlə́ kɔn gakó wẽ́! Ń mà n yə̀ nɛ́ ǹdʼá gakó!
2TH.3.17	Wɔ́ àmyɛ́ Pwəə à nʼâ ce ába ǹdə́ zɔ̀mà nɛ́ nyɛ̀bɛ́. Wɔ́ àmyɛ́ cìcì jɛ̃̀ è kɛ̃ nɛ. À nʼâ kɛ̃ à yil lé né ǹdə à gə́ nʼâ kɛ̃ dɛ à sábá nɛ́ gakó wẽ́ né. Á bʼâ tó à kəkɛ̃ɛ̃ rɛ́ dɛnnɛ á lwar bə̀ wɔ́ àmyɛ́ à kɛ̃ sɛ́bɛ́ rɛ́ tɛ̀bɛ́.
2TH.3.18	Nə́ Cinu Yezu Kristə mà n cĩ́ bwəl á gakó yó!
1TI.1.1+1TI.1.2	Timote, wɔ́ àmyɛ́ Pwəə à nʼâ kɛ̃ sɛ́bɛ́ rɛ́ tɛ̀bɛ́ à la mɔ́ pɔ. Nə́ Zwennə Yi ǹdə́ Yezu Kristə mó nə́ zhí mú pɔ nɛ ŋwɔ̀nɔ́ a jǐrh Yezu Kristə tùntúm. Ǹ wɔ́ à byǐ zhə̀n zhə̀nà Yi-ni-zhú mú wẽ́. Nə́ Da Yi ǹdə́ nə́ Cinu Yezu Kristə bʼa cĩ́ bwəl ǹ yó, sə bə dùr ǹ nɔ̀nɔ̀, bə pɔ̃́ yə̀-zùlə́!
1TI.1.3	À nʼâ lwə̀l mó bə̀ ǹ mɛ̃ Efɛɛzɛ nɛ́, ǹdə à gə́ pɔ mɔ́ nyí a bʼa zhǐr a vò Masɛdwanɛ nɛ́ mɔ́, mùnì ga ń cə̀r lyì bí byɛ̀bɛ́ bə̀ ŋwɛ́nɛ́ gàà bə̀ nʼê byili kɔn dɛ̀bɛ́ rə̀myɛ́ ǹdə́ Kristə yò-ècɔ̀nɔ̀ nyí rí də̀ rə̀dù mú. 
1TI.1.4	Byili bi bə̀ bə̀ yẽ̌ kɔma bɛ́ ǹdə́ nə́ nàmbala bɛ́ nyə̀ná nɛ́ nə̀ tʼâ zhɛ̀ bə̀ nyú w mú ni, bə̀ nə̀ nʼê twí ǹdə́ nyə̀-pâr. E jà nyə̀-pàárɛ́ tʼâ la ce Yi tum dí vò yé. Wɔ́ Yi-ni-zhú dúdú mə̀ bʼa ce rə vò. 
1TI.1.5	Nyí rí tɛ̀bɛ́ à pɔ mɔ́ èta mɔ́, wɔ́ mùnì ga sónó w ò nʼô shí wu kɔ̀bɔ́ ò bə dóó zhe, ǹdə́ Yi-ni-zhú páá wẽ́ mó yə̀ nɛ́. 
1TI.1.6	Lyì jàlà ywə̀r bə yẽ̌ sɔ́má y èmyɛ́ nɛ, bə̀ kʼâ nʼê zɔ̀m zɔ̀mà nyɛ̀bɛ́ nə̀ bə kùr zhe. 
1TI.1.7	Bə̀ nʼê yâl bə yə̀ Muyiisi nyə́ né byilnə, bə jʼà yə̀l nə̀ kùrə̀ yé. Bə̀ nʼê zɔ̀m ǹdə́ bə̀ jàn gakó, bə jʼà yə̀l dɛ̀bɛ́ bə̀ nʼê zɔ̀m mɔ́ myɛ kùr yé.
1TI.1.8	Nə́ yě bə̀, nə́ gə nʼé zə nyə́ né nə́ kwè nə̀ sɔ́má, nə̀ càn. 
1TI.1.9	Nə́ mə̂ sə nə́ lwar bə̀ Yi yə̀ rə̀ nyə́ né pɛ wu-cángá cìnə́ yil yé. Rə̀ pɔ nɛ byɛ̀bɛ́ bə̀ tʼâ zwẽ rə̀ nyí ni mú, ǹdə́ byɛ̀bɛ́ bə̀ tʼâ nyàm dɛ̀ mɔ́, ǹdə́ lyì-bəlwâlsɛ́ ǹdə́ yə̀-bəlwàálɛ́ cìnə́ yilə, e súlí byɛ̀bɛ́ bə̀ tʼâ dùr rə̀myɛ́ ǹdə́ kɔn dɛ̀bɛ́ rə̀ wɔ́ rə̀myɛ́ nyân mɔ́, ǹdə́ byɛ̀bɛ́ bə̀ nʼê gwi bə̀ dabá ǹdə́ bə̀ nábá mɔ́, ǹdə́ lyì-gurnə bé gakó yilə. 
1TI.1.10	Yi pɔ rə̀ nyə́ né byɛ̀bɛ́ bə̀ nʼê fwə̂l mó ǹdə́ bala bɛ́ byɛ̀bɛ́ bə̀ nʼê jí dwã ǹdə bə̀ gə́ yʼa jí kɛ̃ nɛ́ mɔ́, ǹdə́ byɛ̀bɛ́ bə̀ nʼê zal bə̀ dwã bɛ́ bə yè mó, ǹdə́ byɛ̀bɛ́ bə̀ nʼê gòm kɔma mɔ́ yilə, e súlí byɛ̀bɛ́ bə̀ yʼa bwəl nyí bə jʼà tʼâ pyìrh rè mó, ǹdə́ byɛ̀bɛ́ gakó bə̀ tùntwə̃̀ə̃̀ né tʼâ tó kàrmɔ́ mɔ̀bɔ́ mə̀ wɔ́ zhə̀n mɔ́ yilə. 
1TI.1.11	Kàrmɔ́ mə̀myɛ́ mɔ́ nʼê shí yò-ècɔ̀nɔ̀ nyí rí rə̀ ce nə́ lwar Yi zùwə́ y pár mɔ́ wẽ́. Wɔ́ Yi rí tɛ̀bɛ́ rə̀ ce à nʼâ bwə̀l yò-ècɔ̀nɔ̀ nyí rí mú sõ wu-nyɔ̃̀ w ò bə dõ zhe mó nʼô shí ní.
1TI.1.12	À nʼâ ce nə́ Cinu Yezu Kristə nə̀báná, ń gə́ pɔ nɛ jàn, n jà n nyǐ ni, n bù bʼà wɔ̌ ń tum dí à la tũ̌, n kwè rè n pɛ̃ mɔ́ yilə. 
1TI.1.13	E jà shãã ga, à yʼà nʼâ fulsi mu, à nʼâ tùrh mò, à nʼâ nwɛ̀nɛ̀ ń kwã-lyì bí. À gə́ yʼà gwẽ̌ yə̀ mɔ zhí mú ce à yʼà yə̀l dɛ̀bɛ́ à nʼâ wɛ̀rhɛ́ mɔ́ kùr yé, sə nə́ Cinu dùr à nɔ̀nɔ̀. 
1TI.1.14	Ń yò-ècɔ̀nɔ̀ w já dɛ̃´dɛ̃´ ǹdə́ nɛ, ń ce a zhí mu, n jà n pɛ̃ sónó kɔ̀bɔ́ ò nʼô shí Yezu Kristə wẽ́.
1TI.1.15	Bə̀ nʼê byili bə̀ Yezu Kristə tú lũ w wẽ́, mùnì n vwârh yə̀-bəlwàálɛ́ cìnə́. Sə zɔ̀mɛ̀ rɛ́ rə̀myɛ́ wɔ́ zhə̀n cìcì. Lyì bí gakó mə̂ dwã sə bə zwẽ de. Wɔ́ àmyɛ́ à yə̀-bəlwàálɛ́ já du. 
1TI.1.16	Sə Yi gə́ dùr àmyɛ́ mɔ̀bɔ́ à yə̀-bəlwàálɛ́ já mɔ́ nɔ̀nɔ̀ mɔ́, wɔ́ mùnì ga Yezu Kristə jɛ̀rɛ̀ n tó àmyɛ́ dɛnnɛ n byili ń wu-bɔ̀nɔ̀ wá. Èta, àmyɛ́ jǐrh myɔrhɔ lyì bí byɛ̀bɛ́ bə̀ bàn mɔ zú bə nə nyǔ mə̀ tʼâ la zhɔ̌ mɔ́ yilə. 
1TI.1.17	Yi nə còrhó! Rə̀ wɔ́ pyɔ̌ mɔ̀bɔ́ ń pyɛ̀lɛ̀ rɛ́ bə zhɔ̌ zhe, n jà ń tá ń cì yé. Lò lò wàr mɔ ń la nɔ ǹdə́ ń yírhə́ yé. Wɔ́ ńmyɛ̌ dúdú ń wɔ́ Yi, ń mə̂ ǹdə́ còrhó ǹdə́ zùwə́, byinə nə̀ bə zhɔ̌ zhe yilə! Amɛ̀n!
1TI.1.18	À byǐ Timote, kɔn dɛ́ dɛ̀bɛ́ à la mɔ́ byilu mú wɔ́ ǹdə dɛ̀bɛ́ Yi nyì-zwennə bé yʼà jɛ̀rɛ̀ bə byili ǹ shò-kwã nɛ́ mɔ́ nɛ. Rə̀ bʼa sɛ̃ mɔ́ ń bú búlə́ nyɛ̀bɛ́ nə̀ càn 
1TI.1.19	ǹdə́ Yi-ni-zhú ǹdə́ wu kɔ̀bɔ́ ò wɔ́ wárhgáá. Lyì jàlà tʼâ wɛ̀rhɛ́ kɔn dɛ̀bɛ́ bə̀ nʼê bùl bə̀ wẽ́ bə̀ rə̀ càn mɔ́ yé, bə̀ Yi-ni-zhú mú jʼa tó gàà mə zhìlì. 
1TI.1.20	Yimene ǹdə́ Alɛsãdərɛ ŋwɛ́nɛ́ lyì bí bə̀myɛ́ mɔ́ wẽ́, sə à co be Shətana jɔ̃̀ wà, mùnì ga bə lwar bə̀ bə̀ bə mə̂ sə bə tùrh Yi yé.
1TI.2.1	Kɔn dɛ̀bɛ́ à la jɛ̀rɛ̀ a byili mú mú wɔ́, bə̀ lò gakó wɛ̀rhɛ́ Yi-co lyì bí gakó yilə, n zə Yi cã̌ nɛ, n lwə̀l lè, sə n ce rə̀ nə̀báná, 
1TI.2.2	n lwə̀l rə̀ sãɔ̃ pyâ bɛ́ ǹdə́ lyì byɛ̀bɛ́ gakó bə̀ wɔ́ yé né cìnə́ mó yilə, mùnì ga nə́ ŋwɛ̀nɛ́ nə́ jòm shɛ́ɛ́ ǹdə́ yə̀-zùlə́, nə́ zə nə́ cìn náàcɛ̀nɛ́ nə́ mʼé tó Yi ni. 
1TI.2.3	Wɔ́ rə̀myɛ́ rə̀ càn, rə̀ mâ, sə rə̀ yú Yi nə́ Zwennə mó pùbùlə̀. 
1TI.2.4	Yi nʼê yâl bə̀ lyì bí gakó nə bə̀ cìnə̀, sə bə lwar kɔn dɛ̀bɛ́ rə̀ wɔ́ zhə̀n mɔ́ gə́ wɔ́ nɛ́.
1TI.2.5	Zhə̀nà, Yi wɔ́ rə̀dù sá, cã̌-zalna mɔ́ myɛ wɔ́ mə̀dù sa, Yi ǹdə́ numbyínə́ bé cəcəl wə. Cã̌-zalna mɔ́ ńmyɛ̌ wɔ́ numbyíní, wɔ́ Yezu Kristə. 
1TI.2.6	Ń pɔ ń cìn ǹdə vwĩ̀-kɔn ta, mùnì lyì bí gakó nə bə̀ cìnə̀. Wɔ́ yi rí tɛ̀bɛ́ Yi yʼà cír mó gə́ yú yó ń wɛ̀rhɛ́ èta nɛ́, mùnì ga n yə̀ yò w òmyɛ́ zhə̀n-cínnə. 
1TI.2.7	Wɔ́ rə̀myɛ́ yil Yi cír ne bʼà yál zhə̀n dɛ́ rə̀myɛ́ bwə̀lnə̀ ǹdə́ rə̀ tùntúm, a byili Yi-ni-zhú mú ǹdə́ zhə̀n dɛ́ byɛ̀bɛ́ bə̀ də̀ Zhwifubá mó ne. È də̀ kɔma à nʼâ gòm yé, wɔ́ zhə̀n à nʼâ zɔ̀mà.
1TI.2.8	Rə̀myɛ́ ce, à nʼâ yâl bə̀ jààsɛ́ gakó bala bɛ́ zhẽ̌ bə̀ jɛ̀rh dɛ̃̌ bə ce Yi ǹdə́ wu-põ, sə lyim ǹdə́ bùlə̀ námməlwâlsɛ bə̀kʼa yə̀ bə̀ wẽ́ yé.
1TI.2.9	À nʼâ yâl bə̀ kana bɛ́ myɛ ce bə̀ gàndɛ́ cɛ̀nɛ̀. Bə̀ mə̂ sə bə ce gàndɛ́ tɛ̀bɛ́ rə̀ mâ. È bə̀kʼa yə̀ cìn-byilu gàndɛ̀ yé. Bə̀ bə mə̂ sə bə ce sánə́má cìbyǔr, ráá dɔ̀msɛ̀ ráá gàndɛ̀ tɛ̀bɛ́ rə̀ ye cɛ̀ dɛ̃´dɛ̃´ yé. 
1TI.2.10	Bə̀ mə̂ sə bə tó bə̀ tùntwĩ̀-ècɛ̀nà dɛnnɛ bə byili bə̀ cɛ̀nɛ̀ rɛ́. Wɔ́ èta kana byɛ̀bɛ́ bə̀ nʼê wə̀l bə̀ bə̀ só Yi mú mə̂ sə bə wɛ̀rhɛ́ nɛ́.
1TI.2.11	Kàrmɔ́ gə tú mə̀ nʼê wɛ̀rhɛ́ yi ní, sə kana bɛ́ jòm shɛ́ɛ́ bə cili ǹdə́ nyɔ̀mɔ̀. 
1TI.2.12	Sɔ́má tɛ̀nɛ́ sə bə cèrhè kàrmɔ̀ ráá bə byili kɔn dɛ̀bɛ́ bala bɛ́ mə̂ sə bə wɛ̀rhɛ́ yé. Bə̀ mə̂ sə bə jʼâ jě shɛ́shɛ́. 
1TI.2.13	Yi wɔ́ Adəma rə̀ jɛ̀nɛ̀ rə wɛ̀rhɛ́, fòró rə zɛ̃̀ rə wɛ̀rhɛ́ Awa. 
1TI.2.14	È də̀ Adəma ń shɛ̀nɛ́ jə́jɔ̀rɔ́ mɔ́ yé, wɔ́ kɛ̃ mɔ́ ń shɛ̀nɛ́ n mə n cẽ Yi nyí rí. 
1TI.2.15	Sə kɛ̃ gə nɔ bə̀sɔ́ná, ǹdə́ ń gə zhì ń nà y yó kẽkẽ ń Yi-ni-zhú mú wẽ́ ǹdə́ sónó, kɔn súlí myɛ ǹdə́ ń tùntwə̃̀ə̃̀ né gə càn nə̀ nʼê swí Yi yírh, ń mà n nə vwârh.
1TI.3.1	Nyǐnə zɔ̀mɛ̀ rɛ́ tɛ̀bɛ́ à la byilu mú wɔ́ zhə̀n cìcì: lò mɔ̀bɔ́ ń nə́ ń yâl n yə̀ Kristə-lyì gùlú yé né cə́bal, wɔ́ tum tɛ̀bɛ́ rə̀ càn ń nə́ ń yâl n twĩ̀. 
1TI.3.2	Kristə-lyì gùlú yé né cə́bal bə mə̂ sə n yə̀ lò mɔ̀bɔ́ ń zhe yò bə̀ nʼê byili yé. Ń mə̂ sə n yə̀ kɛ̃ mə̀dù byal, ń bə̀ká n nyǐ ń dõ yó w yé, sə n yə̀ lò mɔ̀bɔ́ ń zhe ń cìn cɛ̀nɛ̀, ń tumə né myɛ jʼà nʼê swí yírh, sə n yə̀ lò mɔ̀bɔ́ ń nə́ ń zwẽ zhələ cɛ̀nɛ̀. Ń mə̂ sə n yə̀ lò mɔ̀bɔ́ ń wɔ̌ Yi zɔ̀mɛ̀ rɛ́ ń nə́ ń byili. 
1TI.3.3	Ń bə mə̂ sə n yə̀ sə̀-nyɔ̀rɔ́ yé; ń bə mə̂ sə n yə̀ búlə́ cə́bal yé; ń mə̂ sə n yə̀ wu-bɔ̀nɔ̀ ǹdə́ sónó cə́bal. Ń bə mə̂ sə n yə̀ wɛ́rɛ́ yóm yé. 
1TI.3.4	Ń mə̂ sə n nyǐ ń kɛ̀lɛ́ yò cɛ̀nɛ̀, sə ń byâ bɛ́ yə̀ lyì byɛ̀bɛ́ bə̀ nʼê nyàm lò. 
1TI.3.5	Lò gə wàr ǹ kɛ̀lɛ́ yò ǹ nə́ ǹ nyǐ cɛ̀nɛ̀, etər ǹ bʼâ tó né ń nyǐ Yi gùlú w yò cɛ̀nɛ̀?
1TI.3.6	Ń bə mə̂ sə n yə̀ lò mɔ̀bɔ́ ń zù Kristə dùlìdùlì yé, mùnì ga cìn-dɛ̃̌-zhõ̌ bə̀kʼa ce n jǐrh ǹdə lyìlyǒ ta Yi nyə̀ná nɛ́ wẽ́, n tó rə̀myɛ́ dɛnnɛ n nə còrhò-tum ǹdə Shətana ta yé. 
1TI.3.7	Sə kɔn wɔ́ nyɔ́ɔ́ bə̀ lyì bí byɛ̀bɛ́ bə̀ də̀ Kristə-lyì mú tó ń tùntwə̃̀ə̃̀ né dɛnnɛ bə nyɛ̀ mɔ̀. Rə̀myɛ́ mʼa ce lò gakó zɔ̀m ń yil náàcɛ̀nɛ́, mùnì ń bə̀ká n tu Shətana sòlò wẽ́ yé.
1TI.3.8	Kristə-lyì gùúlí tùntùnnə̀ bé myɛ mə̂ sə lyì bí nyɛ̀ bɛ̀ bə̀ tùntwə̃̀ə̃̀ né yilə, sə bə jʼa yə̀ zhə̀n-cìnə́. Bə̀ bə mə̂ sə bə nyɔ̀ sɛ̃´ kɔn lyɛ̃ cɛ nɛ yé, sə bə̀ bə̀kʼa pyà wársɛ ǹdə́ yǔyǔ tumə yé. 
1TI.3.9	Bə̀ mə̂ sə bə zə kɔn dɛ̀bɛ́ Yi byili nə́ Yi-ni-zhú mú shò-kwã nɛ́ mɔ́ kẽkẽ ǹdə́ wu-põ zhə̀n zhə̀nà. 
1TI.3.10	Bə̀ mə̂ sə bə jɛ̀rɛ̀ bə nyǐ bə̀ tùntwĩ̀ĩ̀ rí yò náàcɛ̀nɛ́. Bə̀ gə pwírí bə̀ bə yò zhe lò la byilu, e fòró bə zɛ̃̀ bə pə bɛ sɔ́má bə twĩ̀ bə̀ tum dí.
1TI.3.11	Kana bɛ́ byɛ̀bɛ́ bə̀ wɔ́ Kristə-lyì gùúlí tùntùnnə̀ mó myɛ mə̂ sə lyì bí tó bə̀ tùntwə̃̀ə̃̀ né dɛnnɛ bə nyɛ̀ bɛ̀. Bə̀ bə mə̂ sə bə zɔ̀m bə̀ dwã bɛ́ yil námməlwɛ̀lɛ́ yé. Bə̀ mə̂ sə bə zə bə̀ cìn náàcɛ̀nɛ́ kɔn gakó wẽ́.
1TI.3.12	Kristə-lyì gùlú tùntùnnə̀ mə̂ myɛ sə n yə̀ kɛ̃ mə̀dù byal, ń bə̀ká n nyǐ ń dõ yó w yé. Ń mə̂ sə n nyǐ ń kɛ̀lɛ́ y ǹdə́ ń byâ bɛ́ yò náàcɛ̀nɛ́. 
1TI.3.13	Kristə-lyì gùlú tùntùnnə̀ bé gə nʼê twĩ̀ bə̀ tum dí náàcɛ̀nɛ́, lyì bí gakó mʼa cèrhé be. Bə̀ gə́ zhí Yezu Kristə ne mó ce, bə̀ mʼa ŋwɛ̀nɛ́ bə byili Yi zɔ̀mɛ̀ rɛ́ ǹdə́ wu-jɔ̀.
1TI.3.14	À nʼâ yâl a bə̀ a nə mɔ́ dwã nɛ́ nyɛ̀bɛ́ nyí ni, sə ǹdə́ rə̀myɛ́ ga, à nʼâ kɛ̃ sɛ́bɛ́ rɛ́ tɛ̀bɛ́ à la mɔ́ pɔ. 
1TI.3.15	Sə à gə yə̀ twí làlà, ǹ gə kàrmə̀ sɛ́bɛ́ rɛ́ rə̀myɛ́, ǹ bʼâ lwar ǹ gə́ mʼâ zə ǹ cìn ní ǹdə́ gùlú w ò wɔ́ Yi nã́nyì kwálá y mɔ́. Wɔ́ gùlú w òmyɛ́ ò zhe Yi zhə̀n dɛ́ ò nʼô byili. 
1TI.3.16	Zhə̀nà, kɔn dɛ́ dɛ̀bɛ́ nə́ Yi-ni-zhú mú ce nə́ lwar mɔ́ já dɛ̃´dɛ̃´:
1TI.3.16	Kristə jǐrh numbyíní n ce bə lwar ń párá.
1TI.3.16	Eshirhə náàcɛ̀nɛ́ byili pamparɛ̃ɛ̃ bə̀ ń bə dóó zhe yé.
1TI.3.16	Màlɛ́kabá myɛ cìcì nɔ mɔ.
1TI.3.16	Bə̀ bwə̀l ń yò w bə byili lũ w lyì bí gakó ne.
1TI.3.16	Lyì bí zwẽ nyí bə zù mù cɛ yó,
1TI.3.16	sə ń nɔ zùwə́ dɛ̃̌ Arəzana wa.
1TI.4.1	Eshirhə náàcɛ̀nɛ́ nʼê byili pamparɛ̃ɛ̃, bə̀ lyì jàlà mʼa zɛ̃̀ dwã nɛ́ nánkwaá nɛ́ wẽ́, bə yẽ̌ Yi-ni-zhú ni, bə tó kɔma cìnə́ ne bə zwẽ còrhò mɔ̀bɔ́ mə̀ nʼê shí nə̀cílsí námməlwâlsɛ́ sono mó. 
1TI.4.2	Lyì mʼa yǔr bi ǹdə́ kɔma zɔ̀mà. Kaka kʼê tʼâ la bə̀ wun ní wẽ́ yál rə ce bə dùr cìzhìl ǹdə́ kɔn wɔ̀rhɔ́ yé. 
1TI.4.3	Lyì bí bə̀myɛ́ mɔ́ nʼê wə̀l bə̀ kɛ̃-jú wɔ́ kɔ̀-bəlwɛ̀lɛ́, bə̀ kùjúr jàlà ŋwɛ́nɛ́ rə̀ jú súlə́, e jà kùjúúrí rə̀myɛ́ mɔ́ wɔ́ Yi rə̀ wɛ̀rhɛ́ rɛ. Lyì bí byɛ̀bɛ́ bə̀ zhí Yi ni, bə̀ yě rə̀ zhə̀n dɛ́ gə́ wɔ́ nɛ́ mɔ́ wɔ̌ bə̀ jí wẽ̀ dé rə̀myɛ́, bə̀ mʼê ce rə̀ nə̀báná. 
1TI.4.4	Zhə̀nà, kɔn dɛ̀bɛ́ Yi wɛ̀rhɛ́ mɔ́ gakó càn. Lò wàr ń vùr wẽ̀ dé rə̀myɛ́ òdù ga ń dwĩ̀ kwã nɛ́ yé. Ń mə̂ sə n jí rə̀ gakó n mə n ce Yi nə̀báná, 
1TI.4.5	sə n lwə̀l lè n mə n jí ri kɔn tó ǹdə rə̀ zɔ̀mɛ̀ rɛ́ gə́ byili ní. Èta, rə̀myɛ́ bʼa ce kɔn gakó tó ǹdə rə̀ gə́ nʼê yâl nɛ́.
1TI.4.6	Ǹ gə byili rə̀myɛ́ gakó nə́ da-byâ bɛ́ nɛ, ǹ mʼâ yə̀ Yezu Kristə tùntùnnə̀ nántwə̂. Bə̀ mʼa lwar bə̀ Yi-ni-zhú zɔ̀mɛ̀ rɛ́ ǹ zwẽ ǹ nə́ ǹ tó re mó pɔ mɔ́ jàn, bə̀ ǹ nə́ ǹ byili ri ǹdə bə̀ gə́ cèrhè mó Yi nyə̀ná nɛ́ zhə̀n dɛ́ nɛ́. 
1TI.4.7	Sə́ zhɛ̃̀ kɔma zɔ̀mà nɛ́ nə̀ wɔ́ ǹdə səswalsɛ nɛ mɔ́. Ce jàn nɛ́ ń zə yə̀wâl ǹdə́ Yi-ni-zhú kẽkẽ. 
1TI.4.8	Lò gə nə́ ǹ wɛ̀rhɛ́ ǹ yala nɛ́ cɛ̀nɛ̀, kɔn càn, sə nə̀ tʼâ sɛ̃ mɔ́ dɛ̃´dɛ̃´ yé. Wɔ́ Yi-ni-zhú kẽkẽ mə̀ zhe kùr du, bə̀ Yi bwəl nyí bə̀ nə́ gə zhí ri kẽkẽ, rə̀ bʼa pə nə́ba nyǔ, èlâsɛ̃´ ǹdə́ byinə nə̀ bə zhɔ̌ zhe yilə. 
1TI.4.9	Zɔ̀mɛ̀ rɛ́ rə̀myɛ́ wɔ́ zhə̀nà. Lyì bí gakó mə̂ dwã sə bə zwẽ de. 
1TI.4.10	Wɔ́ rə̀myɛ́ è ce, nə́ rʼé pyɛ́nɛ́ nə́ cìn nə́ twĩ̀, nə́ rʼé twĩ̀ jàn tumə, bə̀ nə́ zhí Yi nã́nyì y ni ǹdə́ nə́ wun gakó, nə́ rʼé dɛ̃̀ rə̀ nyì-bwelé y pyǐrh mó. Rə̀ nʼê yâl rə zwẽ lò gakó, sə wɔ́ lò mó mɔ̀bɔ́ ǹ zù rì mú rə̀ nʼê zwẽ.
1TI.4.11	Wɔ́ rə̀myɛ́ ǹ mə̂ sə́ byili lyì bí ni, sə́ ce bə zwẽ rə̀ nyí. 
1TI.4.12	Bə̀ká yẽ̌ lò mə̀dù ga fulsi mú ǹ gə́ wɔ́ bə̀sɔ́bwɛ̀lɛ́ yil yé. Ce ǹ zɔ̀mà nɛ́ ǹdə́ ǹ tùntwə̃̀ə̃̀ né, ǹdə́ ǹ sónó w ǹdə́ ǹ Yi-ni-zhú mú, ǹdə́ ǹ wu-põ w yə̀ myɔrhɔ byɛ̀bɛ́ bə̀ zù Kristə mó gakó yilə.
1TI.4.13	Ce jàn nɛ́ ǹ nə́ ǹ kàrmə̀ Yi zɔ̀mɛ̀ rɛ́ sɛ́bɛ́ rɛ́ ǹ byili Kristə-lyì bí ni, ǹ mə́ ǹ zal bə̀ wun ni ǹdə́ cícú, ǹ mə́ ǹ dɛ̃̀ à twírí yə́. 
1TI.4.14	Bə̀ká swě Eshirhə náàcɛ̀nɛ́ pɛnɛ́ y è pɔ mɔ́ mɔ́ yò yé. Ǹ nɔ pɛnɛ́ y èmyɛ́ mɔ́ Yi nyì-zwennə bé gə́ zɔ̀m è yò w, Kristə-lyì gùlú w yé né cìnə́ bé zɛ̃̀ bə cèlè bə̀ jɛ̀sɛ́ ǹ yó w mó yi ní. 
1TI.4.15	Twĩ̌ tum dí rə̀myɛ́ cɛ̀nɛ̀, sə́ twĩ̀ dì ǹdə́ ǹ wu gakó, mùnì ga lyì bí lwar bə̀ ǹ tum dí nʼê zhə̀l cɛ̀nɛ̀. 
1TI.4.16	Dɛ̃̌ ǹ cìn ǹ tùntwə̃̀ə̃̀ né ǹdə́ ǹ kàrmɔ́ wɔ̀rhɔ́ mɔ́ wẽ́. Yál wu-cángá cə́bal rə̀myɛ́ gakó wẽ́. Zhə̀nà, ǹ gə nə́ ǹ wɛ̀rhɛ́ èta, ǹ bʼâ zwẽ ǹmyɛ́ cìcì, ǹdə́ byɛ̀bɛ́ bə̀ nʼê cili ǹ zɔ̀mà nɛ́ mɔ́ ga.
1TI.5.1	Bə̀ká zɔ̀m jàn ǹdə́ náncɛ yé. Zɔ̌m ǹdə́ mɔ ǹdə ǹ da ta, sə́ cící ébwá-dàlá bɛ́ ǹdə ǹ da-byâ ta. 
1TI.5.2	Zɔ̌m ǹdə́ kana náncɛsɛ́ ǹdə ǹ nábá ta, sə́ cící kə-bwə̃́ə̃́ bé gwẽ̌ mó ǹdə ǹ nəkwá ta, ǹdə́ wu-põ.
1TI.5.3	Ce jàn nɛ́ ń nyǐ ejə̀nə̀ bé byɛ̀bɛ́ bə̀ bə lò zhe zhə̀n zhə̀n ga mɔ́ yò. 
1TI.5.4	Sə ejə̃̀-kɛ̃ mɔ̀bɔ́ ń gə zhe byâ ráá nɛ̀mɛ́, bə̀ mə̂ sə bə wɛ̀rhɛ́ ǹdə bə̀ Yi-ni-zhú mú gə́ nʼê byili ní. Bə̀ dabá ǹdə́ bə̀ dabá náncɛrh, ǹdə́ bə̀ nábá ǹdə́ bə̀ nábá náncɛrh nyǐ bə̀ yò. Rə̀myɛ́ ce, bə̀myɛ mə̂ sə bə nyǐ bə̀ yò. Wɔ́ rə̀myɛ́ Yi nʼê yàlá. 
1TI.5.5	Ejə̃̀-kɛ̃ mɔ̀bɔ́ ń bə lò zhe ń nə́ ń cili ń sõ zhə̀n zhə̀n mɔ́, ń kwè ń cìn námpúm n pə Yi ni, ń mə́ ń lwə̀l rə̀ sãɔ̃ nə̀nyɔ́nɔ́ ǹdə́ cəcɛ̃ ga. 
1TI.5.6	Sə ejə̃̀-kɛ̃ mɔ̀bɔ́ ń ŋwɛ́nɛ́ e jà lũ w wẽ̀ dé shil zù mù mú nyɛ̌ ǹdə ń cù ta. 
1TI.5.7	Wɔ́ rə̀myɛ́ ǹ mə̂ sə́ byili bi, mùnì ga bə̀ bə̀kʼa zə yò lò byili yé. 
1TI.5.8	Lò mɔ̀bɔ́ ń tá ń nyǐ ń kɛ̀lɛ́ y lyì bí cìcì sõ, sʼe bʼe zɔ̀m dwí nánfò w yò, rə̀-ná-cí zhɔ̃̀ ń Yi-ni-zhú mú, ce lò mɔ̀bɔ́ ń yə̀ Kristə zwì mú gaga cɔ̃̀ mɔ̀.
1TI.5.9	Bə̀ká súlí ejə̃̀-kɛ̃ dõ yil ejə̀nə̀ bé yilə né sɛ́bɛ́ rɛ́ wẽ́ ǹdə́ ń yə̀ byinə shí-shə̀ldù lyɛ̃ yé. Ń mə̂ sə n yə̀ kɛ̃ mɔ̀bɔ́ ń yà ń jú byal mə̀dù, ń yə̀ ń dõ yó w nyǐ yé, 
1TI.5.10	sə n yə̀ kɛ̃ mɔ̀bɔ́ bə̀ yě ń tùm-ècɛ̀nà nɛ́ nyɛ̀bɛ́ ń twĩ̀ mú yò: ń kɔn ń byâ bɛ́ cɛ̀nɛ̀, ń zwẽ zhələ ń sõ náàcɛ̀nɛ́, n sã̀ Yi lyì bí nə̀rh, n sɛ̃ lyì byɛ̀bɛ́ bə̀ yʼà nʼê nwɛ̀nɛ̀ nɛ̀, n wɛ̀rhɛ́ tùm-ècɛ̀nà dwí gakó.
1TI.5.11	Bə̀ká shɛ̀nɛ́ ń kɛ̃ ejə̀nə̀ bé byɛ̀bɛ́ bə̀ gwẽ̌ wɔ́ kə-bwə̃́ə̃́ mó ejə̀nə̀ bé sɛ́bɛ́ rɛ́ wẽ́ yé, bə̀ bə̀ bùlə̀ né gə tú nə zhɛ́rhɛ́ bə̀ nʼê yâl byə́nə́ bə jí, bə yẽ̌ Kristə kùr tó ne. 
1TI.5.12	Rə̀myɛ́ yi ní, yò bʼa zhì bə̀ yó wə, bə̀ gə́ yə̀ bə̀ nyí-bwəl lé bə̀ yʼà bwəl Kristə kùr tó yil mó pyìrh yilə. 
1TI.5.13	Kɔn súlí myɛ, bə̀ myɛ̀rhɛ̀ bə̀ tʼâ wɛ̀rhɛ́ kaka yé, bə̀ nʼê tó kâlsɛ wẽ́ bə̀ zhə̀lə̀, bə̀ mʼê ce sɔ̀, bə̀ nʼê twĩ̀ tumə nyɛ̀bɛ́ nə̀ də̀ bə̀ yé. 
1TI.5.14	Wɔ́ rə̀myɛ́ è ce, à nʼâ yâl sə ejə̀nə̀ bé byɛ̀bɛ́ bə̀ gwẽ̌ wɔ́ kə-bwə̃́ə̃́ mó jí byə́nə́ bə lù byâ, sə bə cili bə̀ kâlsɛ́ sõ, mùnì ga nə́ zwə̀ bé bə̀kʼa nə bɔ̀l bə zɔ̀m nə́ sõ yé. 
1TI.5.15	Nyǐnə ejə̀nə̀ jàlà yẽ̌ sɔ́má kɛ̀bɛ́ è wɔ́ zhə̀n nyâ y mɔ́ nɛ, bə̀ kʼâ nʼê tó Shətana nɛ.
1TI.5.16	Kɛ̃ mɔ̀bɔ́ ń wɔ́ Kristə-lò, ejə̀nə̀ jʼà ŋwɛ́nɛ́ ń sõ kɛ̀lɛ́ wa, ń bə̀ká n yẽ̌ be n ce Kristə-lyì gùlú w jɔ̃̀ w yé, ń mə̂ sə n nyǐ bə̀ yò, mùnì ga Kristə-lyì gùlú w ŋwɛ̀nɛ́ o nyǐ ejə̀nə̀ bé byɛ̀bɛ́ bə̀ bə lò zhe ń nə́ ń sɛ̃ bɛ mɔ́ yò.
1TI.5.17	Kristə-lyì gùlú yé né cìnə́ bé byɛ̀bɛ́ bə̀ nʼê twĩ̀ gùlú w tum dí cɛ̀nɛ̀ mɔ́, lyì bí mə̂ sə bə nyɛ̀ bɛ̀ bə kʼa bwérhé. Sə wɔ́ byɛ̀bɛ́ bə̀ nʼê bwə̀l Yi zɔ̀mɛ̀ rɛ́ bə jʼà nʼê byili ri mú ni bə̀ mə̂ sə bə wɛ̀rhɛ́ rə̀myɛ́. 
1TI.5.18	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Nɔ̃ gə nʼô twĩ̀ kɛ́lɛ́ w jíjí jòró yi ní, sə ǹ bə̀ká cə̀r w bʼò bə̀kʼa dɔ̃̀ jíjí rí yé.” Bə̀ kʼe wɔ̀ bə̀: “Tùntùnnə̀ mə̂ ǹdə́ kwândɛ́.” 
1TI.5.19	Bə̀ká shɛ̀nɛ́ bə cĩ́ dóó Kristə-lyì gùlú yé né cə́bal yó wə, ǹdə́ lyì bə̀lyè ráá lyì bə̀tɔ̀ yə̀ ń yò w zhə̀n byili yé. 
1TI.5.20	Ji lyì bí byɛ̀bɛ́ bə̀ wɛ̀rhɛ́ yə̀-bəlwàálɛ mɔ́ búlə́ lyì bí gakó yé né, mùnì ga ywẽ zə bə̀ dwã bɛ́.
1TI.5.21	À nʼâ lwə̀l mó rə̀myɛ́ ǹdə́ à wu gakó, Yi ǹdə́ Yezu Kristə ǹdə́ Yi màlɛ́kabá yé né: wɛ̀rhɛ́ rə̀myɛ́ gakó ǹdə à gə́ byili mú ní, sə bə̀ká zə ǹ yírh ń cír lyì bí yé. 
1TI.5.22	Bə̀ká yə̀ làlà ń cèlè ǹ jɛ̀rh lò yó w ń pɔ̃ tum Kristə-lyì gùlú w wẽ́ yé. Zə ǹ cìn wárhgáá, ǹ bə̀ká ce ǹ twə́r lyì dwã yə̀-bəlwàálɛ wẽ́ yé.
1TI.5.23	Ǹ wu w gə́ bə shɛ̀ mɔ́ ce, bə̀ká kə́ nyɔ̀ nɛ̃̌ mɔ́ dúdú yé. Nə́ ǹ nywɛ̀ sɛ̃´ mɔ́ myɛ námpɔ́lɛ́ námpɔ́lɛ́ ǹ yala nɛ́ gə́ bə nyɛ̀ mɔ́ yilə.
1TI.5.24	Bə̀ nʼê lwar lyì bí jàlà yə̀-bəlwàálɛ́ yò làlà, ǹdə́ bə̀ gwẽ̌ yə̀ bə̀ bùrsí kɛ́ yé. Sə kɔn yʼa dɛnɛ fòró bə lwar jàlà nyân dɛ́ yò. 
1TI.5.25	Kɔn wɔ́ èta ǹdə́ tùntwə̃̀ə̃̀ né nyɛ̀bɛ́ nə̀ càn mɔ́ myɛ. Bə̀ nʼê lwar nə̀ jàlà yò kùr yó, sə nə̀ jàlà yʼa dɛnɛ fòró bə lwar nə̀ yò.
1TI.6.1	Lò mɔ̀bɔ́ gakó ǹ wɔ́ yóm, ǹ mə̂ sə́ nyɛ̀ ǹ yó-cə́bal mɔ́, mùnì ga lyì bí bə̀kʼa zɔ̀m Yi yil lé ǹdə́ nə́ kàrmɔ́ yò námməlwɛ̀lɛ́ yé. 
1TI.6.2	Yómə́ bé byɛ̀bɛ́ bə̀ yó-cìnə́ bé wɔ́ Kristə-lyì mú, bə̀kʼa tə̀ bə̀ bə̀ wɔ́ da-byâ yil bə cẽ be nyám yé. Bə̀ mə̂ sə bə kwɛrhɛ bə nyɛ̀ bɛ́, bə̀ wɔ́ Kristə-lyì byɛ̀bɛ́ bə̀ só ne bə̀ nʼê twĩ̀ bə̀ pɛ.
1TI.6.2	Kɔn dɛ̀bɛ́ gakó à byili mú mú, wɔ́ rə̀myɛ́ ǹ mə̂ sə́ byili lyì bí ni, ń ce bə wɛ̀rhɛ́ rɛ.
1TI.6.3	Lyì jàlà ŋwɛ́nɛ́ bə̀ kàrmɔ́ bə̀ nʼê cèrhè mó tə̀ sɔ́má yó yé. Bə̀ tʼâ tó zhə̀n dɛ́ tɛ̀bɛ́ nə́ Cinu Yezu Kristə kàrmɔ́ byili mú ni yé. Bə̀ kàrmɔ́ còrhò mó tʼâ tó nə́ Yi-ni-zhú nyân mɔ́ nɛ yé. 
1TI.6.4	Bə̀ cìn-dɛ̃̌-zhõ̌ mó ce bə̀ wɔ́ ǹdə lyìlyə̂r ta. Bə̀ yə̀l kaka Yi nyə̀ná nɛ́ wẽ́ yé. Wɔ́ nyə̀-pâr zɔ̀mà címí è zhe be. Wɔ́ rə̀myɛ́ è ce bwɛ̃̌-dǔr, búlə́, dwã tùùrhì, dwã cə̀rh ceré, 
1TI.6.5	ǹdə́ nyə̀-pâr mâ kɔn lyɛ̃ cɛ nɛ ŋwɛ́nɛ́ bə̀ cəcəl wə. Bə jǐrh ǹdə lyì byɛ̀bɛ́ bə̀ surhə jé, bə̀ kʼê yə̀l zhə̀n dɛ́ gə́ wɔ́ nɛ́ ta. Bə zɛ̃̀ bə̀ nʼê bùl bə̀ Yi-ni-zhú mú wɔ́ kɔn dɛ̀bɛ́ rə̀ mʼa ce numbyíní jǐrh nə̀cɛ̀m-bal.
1TI.6.6	Sə zhə̀nà, Yi-ni-zhú mú wɔ́ nə̀cɛ̀ndɛ̀ nánfɔ̀lɔ̀ numbyíní yilə, ǹdə́ è gə nʼê bùl bə̀ tɛ̀bɛ́ è zhe mó yú yə. 
1TI.6.7	Nə́ yə̀ kaka zal nə́ mʼé bə̀ cɛ yó yé. Nə́ kʼé tʼá la kaka zal nə́ mʼé kwɛ̃̀ myɛ yé. 
1TI.6.8	Nə́ gə zhe kùjú nə́ rʼé jí, nə́ zhe gɔ̀nɔ̀ nə́ mʼé círhí nə́ yala nɛ, rə̀myɛ́ já ǹdə́ nə́ba. 
1TI.6.9	Sə byɛ̀bɛ́ bə̀ nʼê pyà sə bə jǐrh nə̀cɛ̀nà nánfwààlɛ́ mɔ́ nʼê twi sòlò wẽ́. Sə shilə né námməlwâlsɛ́ shɛ̀bɛ́ sə̀ bə kùr zhe sə̀ nʼê swèlè numbyíní è jé, è yò zhìlì mú, nʼê jə́jɛ̀rɛ́ bɛ. 
1TI.6.10	Zhə̀nà, zwini tɛ̀bɛ́ gakó rə̀ nʼê zal numbyíní mú kùr nʼê shí wɛ́rɛ́ sónó dɛ̃´dɛ̃´ wẽ́. Lyì nánzhəzhɔ̌ pyà y kɔn lyɛ̃ cɛ nɛ. Wɔ́ rə̀myɛ́ è ce bə jé bə̀ Yi-ni-zhú mú wẽ́, bə pə nɔ̀nɔ̀ nánfɔ̀lɔ̀ bə̀ cìn nì, e jʼa wɔ́ bə̀ cìcì yò.
1TI.6.11	Ǹmyɛ́ mɔ̀bɔ́ ǹ wɔ́ Yi lò mó, yẽ̌ rə̀myɛ́ gakó né. Pyâ sə́ yə̀ wu-cángá cí, ń pə ǹ cìn námpúm Yi ni, ń zhí ri. Zə sónó ǹdə́ cìn-pyɔ́nɔ́ ǹdə́ wu-bɔ̀nɔ̀. 
1TI.6.12	Zə Yi-ni-zhú zãã y náàcɛ̀nɛ́. Zə nyǔ mú mə̀ tʼâ la zhɔ̌ mɔ́ kẽkẽ, bə̀ wɔ́ mə̀myɛ́ yil Yi byẽ̀ mó, ǹ gə́ wɛ̀rhɛ́ ǹ nyí-bwəl náàcɛ̀nɛ́ y zhə̀n-cìnə́ nánzhəzhɔ̌ yé né dɛ̃ rɛ́ yùwə̀. 
1TI.6.13	Sə èlâsɛ̃´, à nʼâ pɛ mɔ́ nyí Yi rí tɛ̀bɛ́ rə̀ nʼê pɛ myə̂l kɔn dwí gakó ne mó yé né, ǹdə́ Yezu Kristə mó ń yàl Yi-ni-zhú mú zhə̀n-cínnə Pɔ̃s-Pyəlatɛ yé né mó yírh wə: 
1TI.6.14	zwẽ nyə́ né nə̀myɛ́, sə́ yə̀ wárhgáá, dóó bə̀kʼa yə̀ ǹ yó w yé, kɔn mʼe yí dɛ̃ rɛ́ tɛ̀bɛ́ nə́ Cinu Yezu Kristə mà n ká n bə̀ mɔ́. 
1TI.6.15	Mɔ̀bɔ́ ń la ce Kristə bə̀ ǹdə́ yi rí gə tú è yú mú, wɔ́ Yi. Wɔ́ rə̀myɛ́ sõ wu-nyɔ̃̀ w ò bə dõ zhe mó nʼô shí ní. Rə̀myɛ́ dúdú rə̀ wɔ́ pyɔ̌, rə̀ cǐ kɔn gakó. Rə̀ wɔ́ pyâ bɛ́ gakó pyɔ̌, yó-cìnə́ bé gakó yó-cə́bal. 
1TI.6.16	Rə̀myɛ́ dúdú rə̀ tʼâ cì yé. Rə̀ jě pwẽ̀ wẽ́. Lò lò wàr ń nə́ ń bwəlse re yé. Lò lò yírh gwẽ̌ yə̀ rɛ nɛ yé, e jà lò lò yírh tʼâ la rɛ nɔ myɛ yé. Wɔ́ rə̀myɛ́ rə̀ zhe zùwə́ ǹdə́ jàn, byinə nə̀ bə zhɔ̌ zhe yilə! Amɛ̀n!
1TI.6.17	Byili lũ w kɔ̀bɔ́ nə̀cɛ̀nà bɛ́ nɛ bə̀ bə̀ bə̀kʼa zhẽ̌ bə̀ cìn dɛ̃̌, bə zə nə̀cɛ̀ndɛ́ zhə̀n yé, sə bə zə Yi zhə̀n dɛ́, bə̀ wɔ́ Yi rə̀ nʼê pɛ nə́ba kɔn dwí gakó nánzhəzhɔ̌ nə́ jí. 
1TI.6.18	Byili bi bə̀ bə̀ twĩ̌ cɛ̀nɛ̀, sə bə yə̀ nə̀cɛ̀nà bə̀ tùntwə̃̀ə̃̀ né wẽ́, sə bə tə̀ bə̀ jɛ̃̀-kɔn ǹdə́ lyì bí dwã bɛ́ ǹdə́ wu-nyɔ̃̀. 
1TI.6.19	Èta, bə̀ mʼa ŋwɛ̀nɛ́ bə tɛnɛ nə̀cɛ̀ndɛ́ tɛ̀bɛ́ rə̀ càn rə̀ tʼâ la zhɔ̌ mɔ́, mùnì ga bə nə nyǔ mú páá mɔ́.
1TI.6.20	À byì-sónó Timote, zə tɛ̀bɛ́ Yi pɔ mɔ́ mɔ́ cɛ̀nɛ̀. Dɛ̃̌ ǹ cìn ǹdə́ zɔ̀m-fwə́ə́ré tɛ̀bɛ́ rə̀myɛ́ ǹdə́ Yi-ni-zhú mú də̀ rə̀dù mú. Sə́ dɛ̃̀ ǹ cìn myɛ ǹdə́ kɔn dɛ̀bɛ́ lyì bí yʼa wɔ̀ bə̀ bə̀ yě, rə jʼà bə kùr zhe mó. 
1TI.6.21	Jàlà jə́jɛ̀rɛ́ bə̀ cìn bə̀ bə̀ yě, rə̀myɛ́ ce bə jé bə̀ Yi-ni-zhú mú wẽ́ dɛ̃´dɛ̃´.
1TI.6.21	Yi bʼa cĩ́ bwəl á gakó yó!
2TI.1.1+2TI.1.2	À byì-sónó Timote, wɔ́ àmyɛ́ Pwəə à nʼâ kɛ̃ sɛ́bɛ́ rɛ́ tɛ̀bɛ́ à la mɔ́ pɔ. À wɔ́ Yezu Kristə tùntúm ǹdə́ Yi pùbùlə̀. Yi twĩ̀ nì bʼà bwə̂l nyǔ mú rə̀ bwəl mə̀ nyí mú a byili. Nyǔ mú mə̀myɛ́ mɔ́ wɔ́ Yezu Kristə dɛnnɛ nə́ rʼé tó né nə́ nɛ mɔ. Nə́ Da Yi ǹdə́ nə́ Cinu Yezu Kristə bʼa cĩ́ bwəl ǹ yó, sə bə dùr ǹ nɔ̀nɔ̀, bə pɔ̃́ yə̀-zùlə́!
2TI.1.3	À nʼâ lyǐrh ǹ yò à Yi-co wẽ́ cəcɛ̃ ǹdə́ nə̀nyɔ́nɔ́ ga. À nʼâ ce Yi nə̀báná. Wɔ́ rə̀myɛ́ tum à nʼâ twĩ̀ ǹdə́ wu kɔ̀bɔ́ ò wɔ́ wárhgáá, ǹdə à nàmbala bɛ́ ta. 
2TI.1.4	À gə lyǐrh ǹ yə́-nàná nɛ́ yò, à só sʼa kʼa nə mɔ́, mùnì ga a wu yə̀ nyɛ̀n námpúm. 
2TI.1.5	À yě ǹ Yi-ni-zhú mú yò w à wẽ́ zhə̀n zhə̀nà. Ǹ Yi-ni-zhú mú mə̀myɛ́ wɔ́ ǹ ná náncɛ Loyiisi ǹdə́ ǹ ná Eniisi nyân mɔ́ dwí rí. À yě bə̀ rə̀myɛ́ wɔ́ zhə̀nà.
2TI.1.6	Wɔ́ rə̀myɛ́ è ce, à nʼâ lyǐrh mó bə̀ ǹ zə pɛnɛ́ y Yi pɔ mɔ́ à gə́ cĩ́ à jɛ̀sɛ́ ǹ yó yi ní mú kẽkẽ. 
2TI.1.7	Zhə̀nà, Eshirhə y Yi pɔ nə́ba mɔ́ tʼâ ce lò dùr ywẽ yé. È nʼê pɛ jàn, ǹdə́ sónó, ǹdə́ cìn-pyɔ́nɔ́. 
2TI.1.8	Rə̀myɛ́ ce, ǹ bə̀ká dùr cìzhìl ǹdə́ zhə̀n cṹ Cinu mú shò-kwã nɛ́ yé. Ǹ bə̀ká dùr cìzhìl ǹdə́ àmyɛ́ mɔ̀bɔ́ à ŋwɛ́nɛ́ byə̀nə́-jù w nə́ Cinu mú yil mó myɛ yé. Ǹmyɛ́ wírí ń shɛ̀nɛ́ ń tó àmyɛ́ nɛ ń nwɛ̀nɛ̀ yò-ècɔ̀nɔ̀ nyí rí yil ǹdə́ Yi jàn. 
2TI.1.9	Wɔ́ Yi rə̀ vwârh nə́ba, rə byẽ̀ nə́ba bə̀ nə́ yál rə̀ lyì, sə è də̀ nə́ tùntwə̃̀ə̃̀ yil yé. Wɔ́ rə̀myɛ́ cìcì pùbùlə̀ ǹdə́ rə̀ yò-ècɔ̀nɔ̀ w yilə. Rə̀ wɛ̀rhɛ́ yò-ècɔ̀nɔ̀ w òmyɛ́ Yezu Kristə jàn yilə, ǹdə́ lũ w gwẽ̌ yə̀ kùr ji yé. 
2TI.1.10	Sə èlâsɛ̃´, yò-ècɔ̀nɔ̀ w òmyɛ́ tó nə́ Zwennə Yezu Kristə twírí y dɛnnɛ o du pamparɛ̃ɛ̃. Wɔ́ ńmyɛ̌ ń zhìlì cu mú jàn dɛ́, n tó yò-ècɔ̀nɔ̀ nyí rí dɛnnɛ n byili nə́ba nyǔ mú mə̀ tʼâ la zhɔ̌ mɔ́.
2TI.1.11	Yi cír ne bʼà yál rə̀ tùntúm, a bwə̀l rə̀ yò-ècɔ̀nɔ̀ nyí rí, sʼa cèrhè rè lyì bí ni. 
2TI.1.12	Wɔ́ rə̀myɛ́ è ce à nʼâ nwɛ̀nɛ̀ èlâsɛ̃´, sə à tʼâ dùr cìzhìl yé. Rə̀myɛ́ gakó wẽ́, à yě mɔ̀bɔ́ à zhe ń zhə̀n dɛ́ mɔ́ párá, sə à yě pamparɛ̃ɛ̃ bə̀ ń zhe jàn ń bà n yìlì kɔn dɛ̀bɛ́ ń pɔ nɛ mɔ́, kɔn mʼe yí dɛ̃ rɛ́ nánkwɛɛ́ rɛ́. 
2TI.1.13	Zɔ̀mà nɛ́ nyɛ̀bɛ́ à byili mú mú wɔ́ zhə̀nà. Cĩ́ ni ǹ wẽ́, sə́ wɛ̀rhɛ́ ǹdə nə̀ gə́ nʼê byili ní ǹdə́ Yi-ni-zhú, ǹdə́ sónó w kɔ̀bɔ́ Yezu Kristə pɔ nə́ba mɔ́. 
2TI.1.14	Zə nyə́ né nyɛ̀bɛ́ à pɔ mɔ́ mɔ́, ǹdə́ Eshirhə náàcɛ̀nɛ́ y è ŋwɛ́nɛ́ nə́ wẽ́ mó jàn, bə̀ nə̀ zhe kùr dɛ̃´dɛ̃´.
2TI.1.15	Ǹ cìcì mú yě bə̀ Azhi tənà y lyì bí gakó dùr bə yẽ̌ ne, sə Shəzhəə ǹdə́ Erəmɔzhɛ̃ɛ̃ myɛ dùr bə yẽ̌ ne. 
2TI.1.16	Sə à nʼâ lwə̀l Cinu bə̀ ń dǔr Onəzhəfɔɔrɛ ǹdə́ ń kɛ̀lɛ́ y lyì bí nɔ̀nɔ̀, bə̀ ń zɔ à wu ni twər nánzhəzhɔ̌; ń yə̀ cìzhìl dùr bʼà ŋwɛ́nɛ́ byə̀nə́-jù w yil yé. 
2TI.1.17	Ń gə́ tú n yí Orɔm yi ní, ń tó jààsɛ́ gakó wẽ́ n pyà nɛ̀, n bə̀ n mə n nə nɛ. 
2TI.1.18	À nʼâ lwə̀l Yi bə̀ rə̀ dǔr ń nɔ̀nɔ̀ bùrsí dɛ̃ rɛ́ yù w Cinu Yezu Kristə jàn yilə. Ǹ yě kɔn dɛ̀bɛ́ dwí gakó ń wɛ̀rhɛ́ à yil Efɛɛzɛ nɛ́ mɔ́ náàcɛ̀nɛ́.
2TI.2.1	À byǐ Timote, pyâ sə́ zə jàn ń zhì kẽkẽ Yezu Kristə sónó w wẽ́ twéé gakó. 
2TI.2.2	Kàrmɔ́ mɔ̀bɔ́ à cèrhè mó zhə̀n-cìnə́ nánzhəzhɔ̌ yírh w mó, cèrhè mò lyì byɛ̀bɛ́ ǹ zhe bə̀ zhə̀nà, bə̀myɛ jʼà wɔ̌ mɔ bə̀ la lyì dwã nɛ còrhò mó ne.
2TI.2.3	Shɛ̀nɛ́ ń tó ń zwẽ nɔ̀nɔ̀ w nyí, ǹdə Yezu Kristə shə̀dáá nántwə̂ ta. 
2TI.2.4	Shə̀dáá kɛ̀bɛ́ è nʼê twĩ̀ shə̀dáárɛ tum, e zɛ̃̀ è nʼê yâl e tó è yó-cə́bal mɔ́ pùbùlə̀ nè mó, wàr è mʼa cili lyì dwã tumə sõ yé. 
2TI.2.5	Lò gə nə́ ń zal zãã, ń wàr ń mà n yə̀ zam-bya ǹdə́ ń gə yə̀ zãã y nyə́ né zwẽ yé. 
2TI.2.6	Vwàlnà mɔ̀bɔ́ ń nə́ ń twĩ̀ dɛ̃´dɛ̃´, wɔ́ ńmyɛ̌ ń nə́ ń jɛ̀rɛ̀ ń nɛ nyɔ̀ɔ̀rhɛ́. 
2TI.2.7	À byǐ Timote, tɛ́rɛ́ kɔn dɛ̀bɛ́ à byili mú, bə̀ Cinu mà n ce ń ŋwɛ̀nɛ́ ń nyɛ̀ɛ̀ kɔn gakó kùr náàcɛ̀nɛ́.
2TI.2.8	Lyǐrh Yezu Kristə yò. Wɔ́ Dəvyidi dwí rí wẽ́ ń shí ní, ń bwìrhì n zɛ̃̀ n du cùùrì wẽ́ ǹdə yò-ècɔ̀nɔ̀ nyí rí à nʼâ bwə̀l mó gə́ nʼê byili ní. 
2TI.2.9	Wɔ́ yò-ècɔ̀nɔ̀ nyí rí rə̀myɛ́ yil à nʼâ nwɛ̀nɛ̀, bə̀ lyẽ à gaga mɔ́ ǹdə́ nyáná ǹdə èmà-byǐ ta, sə bə̀ yə̀ Yi zɔ̀mɛ̀ rɛ́ lyẽ yé. 
2TI.2.10	Wɔ́ rə̀myɛ́ yil à nʼâ shɛ̀nɛ́ kɔn gakó byɛ̀bɛ́ Yi cír mó yilə, mùnì ga bə̀myɛ nə vwârh ǹdə́ zùwə́ kɛ̀bɛ́ è bə zhɔ̌ zhe Yezu Kristə jàn yilə. 
2TI.2.11	Nyǐ zɔ̀mɛ̀ rɛ́ tɛ̀bɛ́ wɔ́ zhə̀nà:
2TI.2.11	Nə́ gə tó Kristə ne nə́ cùwə̀,
2TI.2.11	nə́ bʼâ tó mo nə́ nə nyǔ myɛ.
2TI.2.12	Nə́ gə shɛ̀nɛ́ nə́ zhì kẽkẽ,
2TI.2.12	nə́ bʼâ tó mo nə́ jí pyɛ̀lɛ̀.
2TI.2.12	Nə́ gə zhɔ̃̀ mɔ̀,
2TI.2.12	ńmyɛ bà n zhɛ̃̀ nə́ba.
2TI.2.13	Nə́myɛ̌ gə bə nə́ nà y yó zhǐ myɛ,
2TI.2.13	ńmyɛ̌ zhǐ ń nà y yó,
2TI.2.13	bə̀ ń zɔ̀mà nɛ́ tʼâ lyə́r yé.
2TI.2.14	Tɛ̀bɛ́ à byili mú mú, nə́ ǹ lyǐrh re lyì bí gakó ne, sə́ lwə̀l bè Yi yé né ǹdə́ yə́-byĩ́, bə yẽ̌ zɔ̀mà nyɛ̀bɛ́ nə̀ nʼê twí ǹdə́ búlə́ ne. Bə̀ búlə́ né bə kùr zhe yé. Wɔ́ byɛ̀bɛ́ bə̀ nʼê cili ni mú yò zhìlù yil nə̀ ŋwɛ́nɛ́. 
2TI.2.15	Ce jàn nɛ́ ń yə̀ lò mɔ̀bɔ́ ǹ tumə né sú Yi yírh; yál tùntùnnə̀ mɔ̀bɔ́ ń tá ń dùr cìzhìl ǹdə́ ń tum dí yé, ń nə́ ń bwə̀l zhə̀n zɔ̀mɛ̀ rɛ́, n byili ri cángá. 
2TI.2.16	Dɛ̃̌, bə̀ká ce ǹ cìn nyə̀-pâr zɔ̀mà nɛ́ nyɛ̀bɛ́ nə̀ bə kùr zhe, nə̀ tʼâ tó Yi-ni-zhú nyə̀ná nɛ́ nɛ mɔ́ wẽ́ yé, bə̀ byɛ̀bɛ́ bə̀ nʼê wɛ̀rhɛ́ rə̀myɛ́ mɔ́ jʼâ nʼê pɔr Yi kwã nɛ́ bə̀ la gaga. 
2TI.2.17	Bə̀ zɔ̀mà nɛ́ bə̀ nʼê byili mú nyɛ̌ ǹdə nyəlɛ nyí ta. Námpɔ́lɛ́ námpɔ́lɛ́ rə̀ nʼê jǐrh nə̀-wə́rə́. Yimene ǹdə́ Shiletoose ŋwɛ́nɛ́ lyì bí bə̀myɛ́ wẽ́. 
2TI.2.18	Bə̀ pɔr bə vò kwã nɛ́ kwã nɛ́ bə yẽ̌ zhə̀n dɛ́ byilu ni, bə̀ nʼê byili bə̀ Yi bwìrhì cùùrí, bə̀ lò lò bə̀ká kə́ dɛ̃̀ cùùrì bùrhù yé. Èta, bə̀ nʼê dwĩ̀ lyì nánzhəzhɔ̌ bə̀ Yi-ni-zhú mú wẽ́. 
2TI.2.19	Sə ǹdə́ rə̀myɛ́ ga, jì-byòló Yi cĩ́ ò nà y tɛ̃´ mɔ́ zhǐ kẽkẽ. Bə̀ kɛ̃ ò yó bə wɔ̀: “Cinu yě ń lyì bí párá.” Bə̀ súlí bə kɛ̃: “Lò mɔ̀bɔ́ ń nə́ ń byili bə̀ ń zhí Cinu ni, ń mə̂ sə n yẽ̌ lwɛlɛ nɛ.”
2TI.2.20	Jì kɛ̀bɛ́ è kwɛrhɛ náàcɛ̀nɛ́, è də̀ sánə́má ǹdə́ sə̀byì-kùlì nə̀zhẽ̌ dúdú nə̀ ŋwɛ́nɛ́ è wẽ́ yé. Dɔ ǹdə́ dâr nə̀zhẽ̌ myɛ ŋwɛ́nɛ́ nɛ́. Sə è gə wɔ́ sánə́má ǹdə́ sə̀byì-kùlì nə̀zhẽ̌ yilə, wɔ́ címsi dɛ̃ bə̀ nʼê vùr nè bə̀ mʼê jí kùjú, sə nyɛ̀bɛ́ nə̀ dàl mɔ́ wɔ́ dɛ̃ gakó kùjú bə̀ mʼê jí. 
2TI.2.21	Lò mɔ̀bɔ́ gakó ń yẽ̌ kɔma zɔ̀mà nɛ́ nə̀myɛ́ cilu ni, ń nyɛ̌ ǹdə sánə́má ǹdə́ sə̀byì-kùlì nə̀zhĩ̌ bə̀ nʼê vùr címsi dɛ̃ bə̀ mʼê jí kùjú ta. Lò mó ńmyɛ̌ mɔ́ mà n yə̀ Yi lò. Ń mà n yə̀ lyì-twə̂ ń yó-cə́bal mɔ́ yilə, n twĩ̀ tumə nyɛ̀bɛ́ nə̀ càn.
2TI.2.22	Yẽ̌ bə̀swɛ́nɛ́ shilə námməlwâlsɛ́ nɛ, sə́ tó lyì bí byɛ̀bɛ́ bə̀ nʼê lwə̀l Cinu ǹdə́ wu-põ mó ne, ń pyà wu-cángá ǹdə́ Yi-ni-zhú ǹdə́ sónó ǹdə́ yə̀-zùlə́, 
2TI.2.23	sə́ yẽ̌ nyə̀-pâr zɔ̀mà nyɛ̀bɛ́ nə̀ bə kùr zhe ne, bə̀ ǹ yě bə̀ nə̀ nʼê twí ǹdə́ búlə́. 
2TI.2.24	E jà Cinu tùntùnnə̀ bə mə̂ sə n yə̀ búlə́ cí yé. Ń mə̂ sə n swéné lyì bí gakó, n ŋwɛ̀nɛ́ n cèrhè kàrmɔ̀, sə n pyɛ́nɛ́ yò-cə̀ə̀lè yi ní. 
2TI.2.25	Ń mə̂ sə n cící lyì bí byɛ̀bɛ́ bə̀ bə shɛ̀ nyí zõ mó ǹdə́ wu-bɔ̀nɔ̀. Dɛ̀ga dɛ̃ ŋwɛ́nɛ́ Yi bʼa ce bə̀ wun pyìrhí, bə lwar zhə̀n dɛ́ gə́ wɔ́ nɛ́, 
2TI.2.26	mùnì bə̀ surhə né pul, bə ŋwɛ̀nɛ́ bə vwârh bə̀ cìn Shətana y è lyẽ be e ce bə̀ nʼê twĩ̀ è pùbùlə̀ mó jɔ̃̀ wà.
2TI.3.1	Lwar bə̀ zwini bʼa yə̀ nɛ́ dwã nɛ́ nánkwaá nɛ́ wẽ́. 
2TI.3.2	Lyì bí bʼa jǐrh sə̀cííri cìnə́, bə swéné sə̀byǐ, bə jǐrh cìn-byilu ǹdə́ cìn-dɛ̃̌-zhõ̌ cìnə́, bə zɛ̃̀ bə̀ nʼê tùrh Yi; bə̀ mʼa cẽ bə̀ dabá ǹdə́ bə̀ nábá nyí ni; bə̀ mʼa yə̀ yə̀l-cɛ̀nɛ̀ cìnə́; bə̀ tʼâ la kɔn dɛ̀bɛ́ rə̀ wɔ́ Yi nyân nyám yé; 
2TI.3.3	bə̀ mʼa yə̀ yó-kùùlì cìnə́; bə̀ tʼâ la nɔ̀nɔ̀-dǔr zal yé; bə̀ mʼa yə̀ cə-lwərse; bə̀ tʼâ la ŋwɔ̀nɔ́ bə zə bə̀ cìn yé; bə̀ mʼa yə̀ wu-myǐn cìnə́; bə̀ tʼâ la cɛ̀nɛ̀ sónó yé; 
2TI.3.4	bə̀ mʼa yə̀ myìnù cìnə́, yə̀l cìn-dãɔ̃ cìnə́; cìn-byilu mʼa pyi bə̀ surhə né; bə swéné lũ w wu-nyɔ̃̀ w du Yi. 
2TI.3.5	Bə̀ mʼa wɛ̀rhɛ́ ǹdə bə̀ zhí Yi ni ta, e jà bə̀ tʼâ zwẽ nyí bə̀ Yi zhe jàn yé. Bə̀ká tó lyì bí bə̀myɛ́ mɔ́ kùr yé.
2TI.3.6	Lyì jàlà ŋwɛ́nɛ́ bə̀ wẽ́ bə̀ nʼê shèè bə̀ zhə̀l kâlsɛ wẽ́ bə̀ swèlè kana byɛ̀bɛ́ bə̀ yə̀l nə̀ kùrə̀, yə̀-bəlwàálɛ nʼê nwɛ̀nɛ̀ bɛ̀ mɔ́. Bə̀ gə́ yə̀ Yi ni zhí ǹdə́ bə̀ wun gakó mó ce, bə̀ nʼê shɛ̀nɛ́ shilə dwí gakó. 
2TI.3.7	Twéé gakó, kana bɛ́ bə̀myɛ́ nʼê pyà sə bə lwar zhə̀n dɛ́ gə́ wɔ́ nɛ́, sə bə̀ wàr bə̀ nʼê lwar rə̀ gə́ wɔ́ nɛ́ gaga yé. 
2TI.3.8	Wɔ́ èta Zhanɛɛsɛ ǹdə́ Zhambərɛɛsɛ wɛ̀rhɛ́ nɛ́ shãã ga. Bə̀ yʼà tʼâ zwẽ Muyiisi nyí rí yé. Lyì bí byɛ̀bɛ́ èta mɔ́ myɛ wɔ́ èta bə̀ nʼê wɛ̀rhɛ́ nɛ́. Bə̀ bə shɛ̀ zhə̀n dɛ́ yò yé. Bə̀ surhə né nyɛ̌ námbəjə́ə́le; bə̀ Yi-ni-zhú mú bə kùr zhe yé. 
2TI.3.9	Bə̀ tʼâ la yé né yú ǹdə Zhanɛɛsɛ ǹdə́ Zhambərɛɛsɛ gə́ yə̀ yé né yí ní. Lyì bí gakó bʼa lwar bə̀ kùrə̀.
2TI.3.10	Sə ǹmyɛ́ yě à gə́ nʼâ wɛ̀rhɛ́ nɛ́ gakó; ǹ cili à kàrmɔ́; ǹ nɔ à tùntwĩ̀ĩ̀ rí gə́ yàl nɛ́; ǹ yě à pùbùlə̀ né ǹdə́ à gə́ zhí Yi ni ní; ǹ yě bʼà nʼâ zhìlì a yala nɛ; ǹ yě bʼà só lyì bí, a jʼà nʼâ pyɛ́nɛ́ à cìnə̀. 
2TI.3.11	Ǹ yě bə̀ gə́ nwɛ̀nɛ̀ nɛ̀ nɛ́; ń jà ǹ yě zwini tɛ̀bɛ́ gakó à nɔ Ancɔɔsɛ nɛ́, ǹdə́ Yəkɔnəyɔm nɛ́, ǹdə́ Lyisitiri ní mú. Zhə̀nà, à nwɛ̀nɛ̀ dɛ̃´dɛ̃´, sə Cinu zwẽ ne rə̀myɛ́ gakó wẽ́. 
2TI.3.12	È gə wɔ́ zhə̀n yilə, lyì byɛ̀bɛ́ gakó bə̀ nʼê yâl bə tó Yezu Kristə ne ǹdə́ bə̀ wun gakó, bə̀ mʼa nə nɔ̀nɔ̀, 
2TI.3.13	sə lyì-bəlwâlsɛ́ ǹdə́ myìnù cìnə́ bé lwɛlɛ rɛ́ wɔ̀rhɔ́ mɔ́ bʼa jʼâ nʼê súlí. Bə̀ bʼa myìnì bə̀ dwã bɛ́, sə lyì bʼa myìnì bə̀myɛ.
2TI.3.14	Zə kɔn dɛ́ dɛ̀bɛ́ bə̀ cèrhè mó ń jʼâ zwẽ rə̀ nyí mú kẽkẽ. Ǹ yě byɛ̀bɛ́ bə̀ cèrhè mó re mó gə́ wɔ́ nɛ́. 
2TI.3.15	Wɔ́ ǹ bə̀swɛ́nɛ́ ga ǹ ju kùr ń lwar Yi zɔ̀mɛ̀ rɛ́ sɛ́bɛ́ rɛ́. Wɔ́ rə̀myɛ́ rə̀ wɔ̌ rə̀ mʼa pɔ̃́ surhə nyɛ̀bɛ́ nə̀ bʼa ce ń nə vwârh ǹ gə́ zhí Yezu Kristə ne mó yilə. 
2TI.3.16	Yi zɔ̀mɛ̀ rɛ́ sɛ́bɛ́ rɛ́ gakó wɔ́ Yi rə̀ pul byɛ̀bɛ́ bə̀ kɛ̃ dɛ mɔ́ surhə bə mʼe kɛ̃ dɛ, mùnì rə zə kùrə̀, rə sɛ̃ mɔ́ ń cèrhè zhə̀n dɛ́ lyì bí ni; dóó gə tú ò ŋwɛ́nɛ́, sə́ byili ò cí mú ni, sə́ zwə́r mo, sə́ cèrhè lyì bí bə yə̀ wu-cángá cìnə́, 
2TI.3.17	mùnì Yi lò mó yə̀ lò mɔ̀bɔ́ ń byìl cɛ̀nɛ̀, ń wɔ̌ yò-ècɔ̀nɔ̀ dwí gakó ń mà n wɛ̀rhɛ́.
2TI.4.1	À nʼâ lwə̀l mó ǹdə́ à wu gakó Yi ǹdə́ Yezu Kristə mó ń la lyì-nyìrh ǹdə́ cùùrì bùrsì bǔr mú yé né, à nʼâ lwə̀l mó ń twírí y ǹdə́ ń pyɛ̀lɛ̀ rɛ́ yilə: 
2TI.4.2	bə̀ ǹ bwə̂l Yi zɔ̀mɛ̀ rɛ́, sə́ ce jàn nɛ́ twéé gakó, jààsɛ́ gakó, rə̀ nàná ǹdə́ rə̀ zwini ga yi ní; byili lyì bí bə̀ dwə́ə́ré, sə́ bú bi. Sə́ ce jàn nɛ́ ń zhìlì ǹ yala nɛ ń cící bi, ń byili bi náàcɛ̀nɛ́, 
2TI.4.3	bə̀ dɛ̃ ŋwɛ́nɛ́ rə̀ bànà, lyì bí cìcì shilə né bʼa ce bə̀ kʼê tʼâ la shɔ̀nɔ́ bə cili kàrmɔ́ mɔ̀bɔ́ mə̀ wɔ́ zhə̀n mɔ́ yé. Bə̀ mʼa pyà kàrmɔ̀ byilnə nánzhəzhɔ̌ bə ce bə byili bi tɛ̀bɛ́ bə̀myɛ́ nʼê yâl bə cili mú. 
2TI.4.4	Bə̀ kʼê tʼâ la zhə̀n dɛ́ cilu yé. Wɔ́ kɔma bɛ́ bə̀ la cilu. 
2TI.4.5	Sə ǹmyɛ́ mə̂ sə́ dɛ̃̀ ǹ cìn kɔn gakó wẽ́. Shɛ̀nɛ́ nɔ̀nɔ̀, sə́ twĩ̀ yò-ècɔ̀nɔ̀ nyí rí bwə̂l yilə. Twĩ̌ tum dí Yi pɔ mɔ́ mɔ́ cɛ̀nɛ̀.
2TI.4.6	È gə wɔ́ àmyɛ́ yilə, à nʼâ pɛ à cìn Yi ni ǹdə vwĩ̀-kɔn ta, bʼà zhǐr mó yi yúwə́. 
2TI.4.7	À zɔ zãã nántwə̂; à dùr ywə́l mó a zhɛ̀; à Yi-ni-zhú mú yàl kẽkẽ. 
2TI.4.8	Èlâsɛ̃´, wɔ́ kwândɛ́ rə̀ mə̂ ǹdə́ nɛ mɔ́ à nʼâ dɛ̃̀. Wɔ́ bùrsì cángá cə́bal Cinu ń la rɛ nɛ pɔ bùrsí yùwə̀. Sə è də̀ àmyɛ́ dúdú ni ń la kwândɛ́ rə̀myɛ́ pɔ yé. Ń mà n pə rɛ lyì bí byɛ̀bɛ́ gakó bə̀ nʼê dɛ̃̀ ń twírí y ǹdə́ sónó mó myɛ nɛ.
2TI.4.9	Ce jàn nɛ́ ń bə̀ à sõ làlà. 
2TI.4.10	Dɛmaasɛ dùr n yẽ̌ ne n vò Tesəloniki, bə̀ lũ w kɔ̀bɔ́ wẽ̀ dé yò zù mù. Kərəsɛ̃ lyɛ̃ n vò Galəshi. Titi vò Dələməshi. 
2TI.4.11	Lwiki dúdú ń mɛ̃ à sõ. Zə Markɛ ń mə́ súlí ń bà, bə̀ ń wɔ̌ ń mà n sɛ̃ nɛ à tum dí wẽ́. 
2TI.4.12	À twĩ̀ Tishiki Efɛɛzɛ nɛ́.
2TI.4.13	Ǹ gə bàn sə́ kwè à kàmə̀-zù-fwɛ̀lɛ̀ y à yẽ̌ Tərəwaasɛ nɛ́ Kərəpuusi sõ mó, ǹdə́ sábá nɛ́, sə kɔn du, bə̀ká swě tàndɛ́ bə̀ kɛ̃ rə̀ yó mó yò yé. 
2TI.4.14	Yâl-bal Alɛsãdərɛ wɛ̀rhɛ́ nɛ kɔn dɛ̀bɛ́ rə̀ bə càn dɛ̃´dɛ̃´. Sə Cinu mà n càrh mɔ̀ ń lwɛlɛ rɛ́. 
2TI.4.15	Ǹmyɛ́ cìcì mú yìlì ǹ cìn ǹdə́ mɔ, bə̀ ń bə kàrmɔ́ nə́ rʼé byili mú só lyɛ́lyɛ́.
2TI.4.16	Bə̀ gə́ zɔ nɛ bə vò bùrsí jàà w twər nã́yéé ré yi ní, lò mə̀dù ga yə̀ nɛ sɛ̃ yé. Bə̀ gakó dùr bə yẽ̌ ne, sə à nʼâ lwə̀l Yi bə̀ rə̀ bə̀kʼa cĩ́ dóó bə̀ yó rə̀myɛ́ yil yé. 
2TI.4.17	Cinu yàl nɛ́ ǹdə́ nɛ, n pɛ̃ jàn, a ŋwɛ̀nɛ́ a bwə̀l yò-ècɔ̀nɔ̀ nyí rí námpúm, rə yí byɛ̀bɛ́ bə̀ də̀ Zhwifubá mó gakó. Cinu sɛ̃ nɛ a lú bɔrɔ w yé né. 
2TI.4.18	Sə ń gwẽ̌ mà n ce a lú lwɛlɛ dwí gakó yé né, n ce a zù Arəzana w ń tənà y wẽ́. Ń mà n nə zùwə́ byinə nə̀ bə zhɔ̌ zhe yilə! Amɛ̀n!
2TI.4.19	À nʼâ ce Pərishii ǹdə́ Akəlaasɛ, ǹdə́ Onəzhəfɔɔrɛ kɛ̀lɛ́ y lyì bí. 
2TI.4.20	Eraasɛ mɛ̃ Kɔrɛ̃tɛ nɛ́. Torofyimi yà ń bə jàn zhe yé. Rə̀myɛ́ ce a yẽ̌ mo Myəlɛ nɛ́. 
2TI.4.21	Sə́ ce jàn nɛ́ ń bə̀ ǹdə́ wàr rɛ́ yi gwẽ̌ yə̀ yí yé. Ebuluusi ǹdə́ Pədããsɛ ǹdə́ Lyinyuusi ǹdə́ Kolojə ǹdə́ nə́ da-byâ Kristə-lyì bí gakó nʼê ce mó. 
2TI.4.22	Cinu mà n yə̀ ǹdə́ mɔ́, sə n cĩ́ bwəl á gakó yó!
TIT.1.1	Wɔ́ àmyɛ́ Pwəə à nʼâ kɛ̃ sɛ́bɛ́ rɛ́ tɛ̀bɛ́. À wɔ́ Yi tùntùnnə̀ ǹdə́ Yezu Kristə tùntúm. Wɔ́ àmyɛ́ Yi wò bʼà zə byɛ̀bɛ́ rə̀ cír mó a bə̀ bə zù Kristə, sʼa ce bə lwar zhə̀n dɛ́ gə́ wɔ́ nɛ́, mùnì ga bə zhí mu kẽkẽ. 
TIT.1.2	Èta bə̀ mʼa dɛ̃̀ nyǔ mə̀ tʼâ la zhɔ̌ mɔ́ rə̀ bwəl be mə̀ nyí shãã ga mɔ́. Yi gə bwəl nyí, rə̀ tʼâ kwàrh yé. 
TIT.1.3	Sə yi rí tɛ̀bɛ́ rə̀ yʼà byili mú gə́ tú e yí, Yi nə́ Zwennə mó ce bə lwar ń zɔ̀mɛ̀ rɛ́. Wɔ́ zɔ̀mɛ̀ rɛ́ rə̀myɛ́ Yi pɔ nɛ nyí bʼà bwə̂l a byili.
TIT.1.4	Titi, à nʼâ kɛ̃ sɛ́bɛ́ rɛ́ tɛ̀bɛ́ à la mɔ́ pɔ, bə̀ ǹ wɔ́ à byǐ zhə̀n zhə̀n Kristə wẽ́. Nə́ Yi-ni-zhú mú ce nə́ jǐrh kɔn rə̀dù. Nə́ Da Yi ǹdə́ nə́ Zwennə Yezu Kristə bʼa cĩ́ bwəl ǹ yó, sə bə pɔ̃́ yə̀-zùlə́!
TIT.1.5	À zhǐr a yẽ̌ mó Kərɛtɛ nɛ́ mùnì ga ń kwɛrhɛ kɔn dɛ̀bɛ́ rə̀ dàl Kristə-lyì gùúlí cɛmɛ nɛ́ wẽ́ mó cɛ̀nɛ̀, sə́ cír lyì ń cĩ́ gùlú gakó yé né. Lyǐrh kɔn dɛ̀bɛ́ à byili mú bə̀ cír mó shò-kwã nɛ́ mɔ́: 
TIT.1.6	Kristə-lyì gùlú yé né cə́bal bə mə̂ sə n yə̀ lò mɔ̀bɔ́ yò ŋwɛ́nɛ́ ń yó w yé. Ń mə̂ sə n yə̀ kɛ̃ mə̀dù byal, ń bə̀ká n nyǐ ń dõ yó w yé. Ń byâ bɛ́ mə̂ sə bə yə̀ Kristə-lyì nántwə̂rh, lyì bí bə̀kʼa zɔ̀m bə̀ yil námməlwɛ̀lɛ́ yé, sə bə yə̀ byâ byɛ̀bɛ́ bə̀ nʼê nyàm lò.
TIT.1.7	Kristə-lyì gùlú yé né cə́bal wɔ́ Yi nyə̀ná nɛ́ sõ ń nə́ ń cili ní. Rə̀myɛ́ ce, ń bə mə̂ sə n zə yò bə̀ nʼê byili yé; ń bə̀ká n yə̀ cìn-byilu cə́bal yé; ń bə̀ká n yə̀ lyim cə́bal yé; ń bə̀ká n yə̀ sə̀-nyɔ̀rɔ́ yé; ń bə̀ká n yə̀ búlə́ cə́bal yé; ń bə̀ká n pyà wársɛ ǹdə́ yǔyǔ yé. 
TIT.1.8	Ń mə̂ sə n zwẽ zhələ náàcɛ̀nɛ́, sə n swéné kɔn dɛ̀bɛ́ rə̀ càn; ń mə̂ sə n yə̀ lò mɔ̀bɔ́ ń zhe ń cìn cɛ̀nɛ̀; ń mə̂ sə n yə̀ cángá cə́bal; ń mə̂ sə n yə̀ lyì-ècɛ̀n námpúm, lò mɔ̀bɔ́ ń yě ń tum párá; 
TIT.1.9	ń mə̂ sə n yə̀ lò mɔ̀bɔ́ ń zhe Yi zɔ̀mɛ̀ rɛ́ zhə̀n dɛ́ ń wẽ́ ǹdə bə̀ gə́ cèrhè mò né. Èta ń mà n ŋwɛ̀nɛ́ n zə lyì bí dwã bɛ́ wun ni ǹdə́ còrhò mɔ̀bɔ́ mə̀ wɔ́ zhə̀nà. Ń mà n tó rə̀myɛ́ dɛnnɛ n byili lyì bí byɛ̀bɛ́ bə̀ bə ń kàrmɔ́ só mó ne bə̀ bə̀ tɛ̀nɛ́ zhə̀n sɔ́má yó yé.
TIT.1.10	Zhə̀nà, lyì nánzhəzhɔ̌ bə shɛ̀ nyí zõ yé, sə wɔ́ Zhwifubá byɛ̀bɛ́ bə̀ zù Kristə mó bə̀ du. Bə̀ nʼê jə́jɛ̀rɛ́ lyì bí ǹdə́ zɔ̀mà nyɛ̀bɛ́ nə̀ bə kùr zhe. 
TIT.1.11	Bə̀ nʼê zhìlì kâlsɛ námpúmə́ yò. Bə̀ nʼê byili kɔn dɛ̀bɛ́ rə̀ bə mə̂, bə̀ mʼê zwẽ wársɛ. Rə̀myɛ́ ce, cə̂r be bə̀ kʼê bə̀ zɔ̀m yé. 
TIT.1.12	Bə̀ yʼà zhe bə̀ lò mə̀dù bə̀ nʼê nyǐ ǹdə Yi nyì-zwennə ta. Ń wòwə̀: “Kərɛtɛ lyì bí nʼê gòm kɔma twéé twéé; bə̀ wɔ́ vwàmá nyɛ̀bɛ́ nə̀ bə càn; bə̀ wɔ́ nə̀wàcã̀nyɛla; wɔ́ jú mú yò ò zù bì.” 
TIT.1.13	Sə tɛ̀bɛ́ ń zɔ̀m mɔ́ wɔ́ zhə̀nà. Rə̀myɛ́ ce, bú bi náàcɛ̀nɛ́, mùnì ga bə̀ Yi-ni-zhú mú yə̀ zhə̀n sɔ́má yó, 
TIT.1.14	sə bə yẽ̌ Zhwifubá nyə̀ná nɛ́ nə̀ də̀ zhə̀n mɔ́ nɛ. Bə̀ mə̂ sə bə yẽ̌ lyì bí byɛ̀bɛ́ bə̀ zhɔ̃̀ zhə̀n dɛ́ mɔ́ nyə́ né ne.
TIT.1.15	Kɔn gakó wɔ́ wárhgáá lyì bí byɛ̀bɛ́ bə̀ wɔ́ wárhgáá mɔ́ yilə. Sə byɛ̀bɛ́ bə̀ zhe jìmdì, bə zɛ̃̀ bə̀ tʼâ yâl bə zwẽ nyí mú, kaka də̀ wárhgáá bə̀ yil yé. Bə̀ wun ní ǹdə́ bə̀ lármɔ́ ga zhe jìmdì. 
TIT.1.16	Bə̀ nʼê wə̀l bə̀ bə̀ yě Yi párá, e jà bə̀ tùntwə̃̀ə̃̀ né nʼê byili bə̀ bə̀ yə̀l rə̀ pár yé. Bə̀ yò zhìlì; bə̀ tʼâ nyàm lò lò yé; bə̀ wàr kɔn dɛ̀bɛ́ rə̀ càn bə̀ nʼê wɛ̀rhɛ́ yé.
TIT.2.1	Sə è gə wɔ́ ǹmyɛ́ yilə, cèrhè kàrmɔ́ mɔ̀bɔ́ mə̀ ŋwɛ́nɛ́ zhə̀n sɔ́má yó mó lyì bí ni. 
TIT.2.2	Byili bala bɛ́ náncɛsɛ́ nɛ, bə̀ bə̀ mə̂ sə bə zə bə̀ cìn cɛ̀nɛ̀; lyì bí mə̂ sə bə nyɛ̀ bɛ̀ bə̀ tùntwə̃̀ə̃̀ né yilə; bə̀ tumə né mə̂ sə nə sú lyì bí yírh; bə̀ mə̂ sə bə zhí Yi ni kẽkẽ, sónó ǹdə́ yala nɛ zhìlù wẽ́. 
TIT.2.3	Sə́ byili kana bɛ́ náncɛsɛ́ myɛ nɛ bə̀ bə̀ zə bə̀ cìn cɛ̀nɛ̀ bə wɛ̀rhɛ́ Yi pùbùlə̀; bə̀ bə mə̂ sə bə zɔ̀m lyì bí dwã bɛ́ yil námməlwɛ̀lɛ́; bə̀ bə mə̂ sə bə yə̀ sɛ̃´ mɔ́ yómə́ yé; bə̀ mə̂ sə bə byili kɔn dɛ̀bɛ́ rə̀ càn, 
TIT.2.4	mùnì bə tó rə̀myɛ́ dɛnnɛ bə byili kə-bwə̃́ə̃́ bé ne bə̀ bə̀ swéné bə̀ byə́nə́ bé ǹdə́ bə̀ bə̀sɔ́ná bɛ́. 
TIT.2.5	Èta, bə̀ mʼa yə̀ wárhgáá, bə yə̀ lyì byɛ̀bɛ́ bə̀ mʼa sú lyì bí yírh. Bə̀ mə̂ sə bə nyǐ bə̀ kâlsɛ́ yò; lyì bí swéné be, sə bə shɛ̀nɛ́ bə̀ byə́nə́ bé nyí ni. Èta, lò kə́ ń wàr ń bà n zɔ̀m Yi zɔ̀mɛ̀ rɛ́ yò námməlwɛ̀lɛ́ yé.
TIT.2.6	Cící ébwá-dàlá bɛ́ myɛ bə zə bə̀ cìn cɛ̀nɛ̀, bə̀ tumə né sú yírh; 
TIT.2.7	sə ǹmyɛ́ cìcì mú yə̀ myɔrhɔ nántwə̂ ǹ tùntwə̃̀ə̃̀ né ǹdə́ ǹ kɔn gakó wẽ́, ń zə ǹ cìn cɛ̀nɛ̀, sə́ byili kàrmɔ́ lyì bí ni zhə̀n zhə̀nà ǹdə́ ǹ wu gakó. 
TIT.2.8	Ǹ zɔ̀mà nɛ́ gə wɔ́ zhə̀nà, lyì bí tʼâ la ǹ sõ zɔ̌m yé. Èta, cìzhìl bʼa zə nə́ zwə̀ bé, bə̀ tʼâ la kɔn dɛ̀bɛ́ rə̀ wɔ́ lwɛlɛ nɔ bə zɔ̀m nə́ yil yé.
TIT.2.9	Cící byɛ̀bɛ́ bə̀ wɔ́ yómə́ mó bə zwẽ bə̀ yó-cìnə́ bé nyí ni kɔn gakó wẽ́. Bə̀ bə̀kʼa cẽ bə̀ nyí ni yé, sə bə wɛ̀rhɛ́ bə̀ pùbùlə̀. 
TIT.2.10	Bə̀ bə̀kʼa myìnì bì yé, sə bə zə wu-põ ǹdə́ bɛ, mùnì bə ce lyì bí nyɛ̀ Yi nə́ Zwennə mó zɔ̀mɛ̀ rɛ́ nə́ rʼé byili mú kɔn gakó wẽ́.
TIT.2.11	Yi byili nə́ba rə̀ yò-ècɔ̀nɔ̀ w ò nʼô vwârh lyì bí gakó mó. 
TIT.2.12	Yò-ècɔ̀nɔ̀ w òmyɛ́ mɔ́ nʼô byili nə́ba bə̀ nə́ yẽ̌ lwɛlɛ ǹdə́ lũ w shilə námməlwâlsɛ dwí gakó ne, mùnì ga nə́ yə̀ lyì-twə̂rh, nə́ yə̀ wu-põ ǹdə́ wu-cángá cìnə́, bə̀ jʼa zhí Yi ni. 
TIT.2.13	Wɔ́ èta nə́ mə̂ sə nə́ wɛ̀rhɛ́ nɛ́ nə́ mʼé dɛ̃̀ wu-nyɔ̃̀ dɛ̃ rɛ́ tɛ̀bɛ́ nə́ Da Yi ǹdə́ nə́ Zwennə Yezu Kristə zùwə́ y la du lyì bí yírhə́ w mó. 
TIT.2.14	Ń pɔ ń cìn nə́myɛ̌ yilə, mùnì ga n vwârh nə́ba nə́ yə̀-bəlwàálɛ́ wa, n ce nə́ jǐrh ń lyì byɛ̀bɛ́ ń shàrh bə jǐrh wárhgáá, bə̀ só sə bə wɛ̀rhɛ́ cɛ̀nɛ̀ twéé twéé.
TIT.2.15	Wɔ́ rə̀myɛ́ ǹ mə̂ sə́ byili ǹdə́ ŋwɔ̀nɔ́ w kɔ̀bɔ́ ǹ zhe mó, mùnì ń cící byɛ̀bɛ́ bə̀ nʼê cili ǹ zɔ̀mà nɛ́ mɔ́. Bə̀ká yẽ̌ bə̀myɛ́ mə̀dù ga pɔ̀ɔ́sɛ mɔ́ yé.
TIT.3.1	Byili Kristə-lyì bí ni náàcɛ̀nɛ́ bə̀ bə̀ zwẽ cɔ w yé né cìnə́ bé ǹdə́ lyì byɛ̀bɛ́ gakó bə̀ zhe ŋwɔ̀nɔ́ mɔ́ nyí ni. Bə̀ mə̂ sə bə shɛ̀nɛ́ bə wɛ̀rhɛ́ kɔn dɛ̀bɛ́ bə̀ nʼê byili, sə bə̀ nʼê wɛ̀rhɛ́ kɔn dɛ̀bɛ́ rə̀ càn twéé twéé. 
TIT.3.2	Byili bi bə̀ bə̀ bə̀kʼa zɔ̀m lò yil námməlwɛ̀lɛ́, sə bə̀ bə̀kʼa bú dwã myɛ yé. Bə̀ yál wu-bɔ̀nɔ̀ cìnə́, sə bə wɛ̀rhɛ́ cɛ̀nɛ̀ twéé twéé ǹdə́ lyì bí gakó. 
TIT.3.3	Shãã ga nə́myɛ yʼâ yə̀l kaka yé. Nə́ yʼâ tʼá zwẽ nyí yé. Nə́ yʼâ tɛ̀nɛ́ zhə̀n sɔ́má yó yé. Wẽ̀ tɛ̀bɛ́ rə̀ bə càn yâl shil yʼà zù nə́ba, ce nə́ yʼâ jǐrh ǹdə yómə́ ta rə̀ yilə. Nə́ yʼâ nʼé dùr bwɛ̃̌, nə́ rʼé twĩ̀ tumə nyɛ̀bɛ́ nə̀ bə càn. Nə́ yʼâ bə lyì bí dwã bɛ́ só yé, bə̀myɛ yʼà bə nə́myɛ só yé.
TIT.3.4	Sə Yi nə́ Zwennə mó byili numbyínə́ bé ne bə̀ ń wɔ́ wu-bɔ̀nɔ̀ ǹdə́ sónó cí, 
TIT.3.5	n zɛ̃̀ n vwârh nə́ba. È də̀ nə́ tumə né wɔ́ cángá yil yé. Wɔ́ ń gə́ zhe nɔ̀nɔ̀-dǔr ǹdə́ nə́ba mɔ́ yilə. Ń tó Eshirhə náàcɛ̀nɛ́ dɛnnɛ n shàrh nə́ yə̀-bəlwàálɛ́, nə́ zɛ̃̀ nə́ nə lul nándùl ǹdə́ nyǔ nándùl. 
TIT.3.6	Yi ce Eshirhə náàcɛ̀nɛ́ só nə́ yó w námpúm nə́ Zwennə Yezu Kristə jàn yilə. 
TIT.3.7	Wɔ́ Yi gə́ só nə́ba mɔ́ è ce rə wɛ̀rhɛ́ èta, rə̀ ce nə́ kʼé bə dwə́ə́re zhe yé. Èta, nə́ bʼâ nə nyǔ mú mə̀ tʼâ la zhɔ̌, nə́ rʼé dɛ̃̀ mɔ́.
TIT.3.8	Zɔ̀mɛ̀ rɛ́ rə̀myɛ́ mɔ́ wɔ́ zhə̀nà. À nʼâ yâl bə̀ ǹ byili ri náàcɛ̀nɛ́. Èta, byɛ̀bɛ́ bə̀ zù Yi mú bʼa twĩ̀ tùm-ècɛ̀nà námpúm. Rə̀myɛ́ bʼa yə̀ kɔn dɛ̀bɛ́ rə̀ càn rə jʼa zhe kùr lyì bí gakó yilə. 
TIT.3.9	Sə è gə wɔ́ nə́ nàmbala bɛ́ yilə né, ǹdə́ búlə́ né, ǹdə́ nyə̀-pâr nyə̀ná Muyiisi nyə́ né shò-kwã nɛ́ mɔ́ yilə, sə bə̀ká ce ǹ cìn gàà yé, bə̀ nyə̀-pâr mâ rə̀myɛ́ yil wɔ́ kɔn nánfò, rə̀ bə kùr zhe yé. 
TIT.3.10	Lò mɔ̀bɔ́ ń nə́ ń lwe Kristə-lyì bí dwã nɛ, sə́ byili mu. Ń gə yə̀ yẽ̌, sə́ kə́ bwérhé ń byili mu. Ń gə zɛ̃̀ ń yə̀ cili, rə̀myɛ́ yi ní, sə́ vùr mò. 
TIT.3.11	Lwar bə̀ lò mɔ̀bɔ́ ń nə́ ń twĩ̀ èta ŋwɛ́nɛ́ sɔ́má kɛ̀bɛ́ è bə càn yó. Ń gə cə̀ə̀lè ń nə́ ń wɛ̀rhɛ́ yə̀-bəlɔ̀lɔ́, ń nə́ ń cĩ́ dóó ń cìcì yó wə.
TIT.3.12	À mʼa twĩ̀ Arətəmaasɛ ǹdə́ Tishiki ǹ sono. Sə bə̀ gə túwə́, sə́ ce jàn nɛ́ ń bə̀ ń nə nɛ Nikopoli ni. Wɔ́ gàà mɔ́ à nʼâ yâl a jòm né a bʼa dɛ̃̀ wàr rɛ́ lyãɔ̃. 
TIT.3.13	Ce jàn nɛ́ ń sɛ̃ Zənaasɛ mɔ́ ń yě nyə́ né náàcɛ̀nɛ́ mɔ́ ǹdə́ Apɔlɔɔsɛ nɛ, mùnì kaka bə̀kʼa mwìrì bì bə̀ sɔ́má y kǒ yil yé. 
TIT.3.14	Nə́ da-byâ Kristə-lyì bí myɛ mə̂ sə bə twĩ̀ tumə nyɛ̀bɛ́ nə̀ càn bə mʼe sɛ̃ lyì byɛ̀bɛ́ bə̀ bə zhe ne.
TIT.3.15	Byɛ̀bɛ́ gakó bə̀ ŋwɛ́nɛ́ ǹdə́ nɛ mɔ́ nʼê ce mó. Ce nə́ dɔwabá byɛ̀bɛ́ gakó bə̀ wɔ́ Yi lyì ǹdə nə́ ta mɔ́.
TIT.3.15	Yi bʼa cĩ́ bwəl á gakó yó!
PHM.1.1	Àmyɛ́ Pwəə, bə̀ co ne byə̀nə́-jù w à gə́ nʼâ twĩ̀ Yezu Kristə tum dí mú yilə. Shəlamɔ, wɔ́ àmyɛ́ ǹdə́ nə́ da-byǐ Timote nə́ kɛ̃ sɛ́bɛ́ rɛ́ tɛ̀bɛ́ nə́ rʼé pɛ ǹmyɛ́ mɔ̀bɔ́ nə́ só dɛ̃´dɛ̃´ ǹ nə́ ǹ tó nə́ba ǹ twĩ̀ mú, 
PHM.1.2	ǹdə́ nə́ nəkɔ́ Apya, ǹdə́ Arəcipi mú ń nə́ ń tó nə́ba ń nwɛ̀nɛ̀ mɔ́, ǹdə́ Kristə gùlú w lyì bí bə̀ nʼê twí bə̀ gùlí dwã ǹ sõ kɛ̀lɛ́ w mɔ́ nɛ. 
PHM.1.3	Nə́ Da Yi ǹdə́ nə́ Cinu Yezu Kristə bʼa cĩ́ bwəl á yó, sə bə pə ába yə̀-zùlə́!
PHM.1.4	Shəlamɔ, à gə nʼâ lwə̀l à Yi rí gakó, à tʼâ swě ǹ yò yé. À nʼâ ce rə̀ nə̀bán ǹ yilə. 
PHM.1.5	Ǹ gə́ zhí Cinu Yezu ni ní mú, ǹdə́ ǹ gə́ só byɛ̀bɛ́ gakó bə̀ wɔ́ Yi lyì bí ní mú, lyì bí nʼê zɔ̀m rə̀myɛ́ gakó yò à nyɛ̀ɛ̀. 
PHM.1.6	À nʼâ lwə̀l Yi ni, mùnì ga àmyɛ́ ǹdə́ ǹmyɛ́ ga gə́ zhí Kristə ne nyì-dwìì wẽ́ mó sɛ̃ mɔ́ ń lwar cɛ̀nɛ̀ tɛ̀bɛ́ gakó nə́ nɔ Kristə jàn yil mó. 
PHM.1.7	Da-byǐ, ǹ gə́ só byɛ̀bɛ́ bə̀ wɔ́ Yi lyì bí mú swẽ́ à wu ni, e ce à wu nyɛ̀ dɛ̃´dɛ̃´, bə̀ ǹ pɔ bɛ wu-jɔ̀.
PHM.1.8	Rə̀myɛ́ ce, à yě bʼà zhe sɔ́má Kristə wẽ́ à mʼa byili mú tɛ̀bɛ́ ǹ mə̂ sə́ wɛ̀rhɛ́ mɔ́, 
PHM.1.9	sə à só sʼe yə̀ lwə́l à nʼâ lwə̀l mó ǹdə́ sónó. Zhə̀nà, àmyɛ́ Pwəə, à wɔ́ náncɛ, e jà kɔn súlí myɛ, à ŋwɛ́nɛ́ byə̀nə́-jù w èlâsɛ̃´ Yezu Kristə tum dí à nʼâ twĩ̀ mú yilə. 
PHM.1.10	Wɔ́ Oneshim yil à nʼâ lwə̀l mó, bə̀ ń jǐrh à byǐ Yezu Kristə wẽ́ byə̀nə́-jù w nyɔ̀nɔ̀. 
PHM.1.11	Ń yà ń tá ń sɛ̃ mɔ́ shãã ga yé, sə èlâsɛ̃´, ń mà n sɛ̃ mɔ́ ǹdə ń gə́ sɛ̃ àmyɛ nɛ nɛ́.
PHM.1.12	Ń wɔ́ à wu byǐ, sə à ce ń ká ń bàn ǹ sõ. 
PHM.1.13	À gə́ ŋwɛ́nɛ́ byə̀nə́-jù w yò-ècɔ̀nɔ̀ nyí rí à nʼâ bwə̀l mó yil mó, à yʼà nʼâ yâl a cə̀r mò n sɛ̃ nɛ ǹ yilə, 
PHM.1.14	sə à bə só sʼa wɛ̀rhɛ́ èta ǹdə́ à yə̀ ǹmyɛ́ nyí nɛ yé. À tʼâ yâl a nyɛ́ɛ́ mɔ́ ń bə́ wɛ̀rhɛ́ cɛ̀nɛ̀ rɛ́ rə̀myɛ́ mɔ́ yé. À nʼâ yâl bə̀ ǹ wɛ̀rhɛ́ rɛ ǹdə́ ǹ sə̀pwà pùbùlə̀.
PHM.1.15	Dɛ̀ga Oneshim gə́ zhǐr ǹ sõ mó wɔ́ dwã màngɛlɛ́ yilə, mùnì ga n ká n bə̀ n já ń ŋwɛ́nɛ́ ǹ sõ. 
PHM.1.16	Ń kə́ ń də̀ yóm dúdú yé. Ń wɔ́ da-byǐ nántwə̂ èlâsɛ̃´. À só mo dɛ̃´dɛ̃´, sə ǹmyɛ́ mə̂ sə́ swéné mo dɛ̃´dɛ̃´ du, bə̀ ń wɔ́ numbyíní, n jà ń wɔ́ Kristə-lò.
PHM.1.17	Rə̀myɛ́ ce, ǹ gə nə́ ǹ nyǐ ni ǹdə ǹ dɔwa ta, sə́ zwẽ mo ǹdə wɔ́ àmyɛ́ cìcì ǹ nə́ ǹ zwẽ ta. 
PHM.1.18	Ń gə dó mó, ráá ń gə zhe ǹ jim, sə́ cĩ́ rə̀myɛ́ gakó àmyɛ́ yó wə. 
PHM.1.19	Wɔ́ àmyɛ́ Pwəə cìcì jɛ̃̀ è kɛ̃ zɔ̀mà nɛ́ nyɛ̀bɛ́ à mʼâ byili mú bə̀ nyǐ à bʼa kwɛ̃̌ dɛ. Sə à tʼâ yâl a lyǐrh mó bə̀ nyǐ ǹmyɛ zhe àmyɛ́ jim yé, sə jim dí rə̀myɛ́ mɔ́, wɔ́ ǹ cìcì nándâ yá. 
PHM.1.20	Zhə̀nà, da-byǐ, à nʼâ lwə̀l mó, sə́ wɛ̀rhɛ́ nɛ cɛ̀nɛ̀ rɛ́ rə̀myɛ́ Cinu yilə: zə à wu ni Kristə wẽ́.
PHM.1.21	À yě pamparɛ̃ɛ̃ bə̀ ǹ bʼâ wɛ̀rhɛ́ kɔn dɛ́ dɛ̀bɛ́ à nʼâ lwə̀l mó mó, sə à yě bə̀ ǹ bʼâ wɛ̀rhɛ́ rɛ kɔn dwini. Wɔ́ rə̀myɛ́ è ce, à kɛ̃ sɛ́bɛ́ rɛ́ tɛ̀bɛ́ à la mɔ́ pɔ. 
PHM.1.22	Kɔn súlí myɛ, sə́ pyà jàà ń cĩ́ ni, bʼà nʼâ bùl bə̀ Yi gə zwẽ á lwə̂l, à mʼa kʼa bə̀ á sõ.
PHM.1.23	Epafəraasɛ mɔ́ ń tó ne ń ŋwɛ́nɛ́ byə̀nə́-jù w Yezu Kristə tum dí yil mó nə́ ń ce mó. 
PHM.1.24	Markɛ ǹdə́ Arəsətarkɛ, ǹdə́ Dɛmaasɛ ǹdə́ Lwiki mú bə̀ nʼê tó ne bə̀ twĩ̀ mú myɛ nʼê ce mó.
PHM.1.25	Cinu Yezu Kristə mà n cĩ́ bwəl á yó!
HEB.1.1	Shãã ga, Yi tó rə̀ nyì-zwennə bé dɛnnɛ rə zɔ̀m ǹdə́ nə́ nàmbala bɛ́ twər nánzhəzhɔ̌. Rə̀ tó tùntwə̃̀ə̃̀ nánzhəzhɔ̌ dɛnnɛ myɛ rə zɔ̀m ǹdə́ bɛ. 
HEB.1.2	Sə èlâsɛ̃´, rə̀ tó rə̀ Byǐ mú dɛnnɛ rə zɔ̀m ǹdə́ nə́myɛ̌, dwã nɛ́ nyɛ̀bɛ́ èta nánkwaá nɛ́ wẽ́. Wɔ́ ńmyɛ̌ dɛnnɛ myɛ rə̀ tó né rə wɛ̀rhɛ́ lũ w ǹdə́ ò wẽ̀ dé gakó. Wɔ́ ńmyɛ̌ rə̀ cír bə̀ ń cìní kɔn gakó. 
HEB.1.3	Wɔ́ ńmyɛ̌ ń nə́ ń byili ń Da zùwə́ yə́. Ń gakó námpúm wɔ́ ǹdə Yi gə́ wɔ́ nɛ́ ma cìcì. Ń zə ń zɔ̀mà nɛ́ jàn dɛ́ n kwɛ̃´ kɔn gakó. Ń vùr numbyínə́ bé yə̀-bəlwàálɛ́; rə̀myɛ́ kwã nɛ́, n zɛ̃̀ n vò ń jě Yi rí rə̀ zhe zùwə́ mó jə̀jĩ́ ni Arəzana wa. 
HEB.1.4	Yi pɔ mɔ yil dɛ̀bɛ́ rə̀ du màlɛ́kabá yilə né; rə̀myɛ́ ce, ń du màlɛ́kabá dɛ̃´dɛ̃´.
HEB.1.5	Yi gə́ wòwə̀: “Ǹ wɔ́ à byǐ; kɔn zhí zà, à jǐrh ǹ Da” mɔ́, è də̀ màlɛ́ka èdù ga nɛ rə̀ wò yé. Rə̀ gə́ wòwə̀: “À bʼa yə̀ ń Da, sə ń mà n yə̀ à byǐ” mú myɛ, è də̀ màlɛ́ka yò rə̀ zɔ̀m yé. 
HEB.1.6	Sə rə̀ gə́ tú e ce rə̀ Byì-cɛ y bàn cɛ yó yi ní, rə̀ wòwə̀: “Yi màlɛ́kabá gakó mə̂ sə bə wùlì ń yé né bə cèrhé mo.”
HEB.1.7	È gə wɔ́ màlɛ́kabá yilə, Yi wòwə̀:
HEB.1.7	“À màlɛ́kabá wɔ́ à tùntùnnə̀, à nʼâ ce bə̀ jǐrh ǹdə zho ta;
HEB.1.7	bə̀ lum ǹdə myìn-zhù ta.”
HEB.1.8	Sə è gə wɔ́ rə̀ Byǐ mú yilə, rə̀ wò mò:
HEB.1.8	“Ǹ wɔ́ Yi; ǹ nə́ ǹ jí pyɛ̀lɛ̀ byinə nə̀ bə zhɔ̌ zhe yilə.
HEB.1.8	Sə ǹ nə́ ǹ jí ǹ pyɛ̀lɛ̀ rɛ́ ǹ lyì bí yó w ǹdə́ wu-cángá.
HEB.1.9	Ǹ só kɔn dɛ̀bɛ́ rə̀ wɔ́ cángá, sə lwɛlɛ wɔ́ ǹ súsúlú.
HEB.1.9	Wɔ́ rə̀myɛ́ è ce Yi rí rə̀ wɔ́ ǹ Yi mú cír mó ǹ dwã bɛ́ wẽ́,
HEB.1.9	rə ló nwə̃̌ è lwẽ́ nã́nyə̀nyɛ̀lɛ́ ǹ yó wə, rə ce ń fùù ǹdə́ wu-nyɔ̃̀.”
HEB.1.10	Yi súlí rə wɔ̀:
HEB.1.10	“Kùr-ju yi ní, wɔ́ ǹmyɛ́ ǹ wɔ́ Cinu mú ǹ wɛ̀rhɛ́ cɛ yá.
HEB.1.10	Dɛ̃̌ yi rí myɛ wɔ́ ǹmyɛ́ jɛ̃̀ è wɛ̀rhɛ́ rɛ.
HEB.1.11	Sə rə̀myɛ́ gakó bʼa jé, sə ǹmyɛ́ já ǹ ŋwɛ́nɛ́.
HEB.1.11	Dɛ̃̌ ǹdə́ cɛ y bʼa cɔ̀ ǹdə gàndɛ̀ ta.
HEB.1.12	Ǹ bʼâ pú ri ǹdə gàndɛ̀ ta;
HEB.1.12	ǹ bʼâ lyə́r re ǹdə gàndɛ̀ ta.
HEB.1.12	Sə ǹmyɛ́ bə zhɔ̌ zhe yé; ǹ bʼâ já ǹ wɔ́ ǹmyɛ́ twéé twéé.”
HEB.1.13	Yi gwẽ̌ yə̀ màlɛ́ka èdù ga nɛ wə̀l:
HEB.1.13	“Bə̂ jòm à jə̀jĩ́ ni;
HEB.1.13	à bʼa ce ń nɔ̀ ǹ zwə̀ bé tɛ̃´ ǹ nə̀rh kùr wə̀.”
HEB.1.14	Numbyíní yírhə́ tʼâ nɛ màlɛ́kabá yé. Bə̀ wɔ́ Yi tùntúmə́ rə̀ nʼê twĩ̀, mùnì ga bə sɛ̃ lyì byɛ̀bɛ́ bə̀ mə̂ sə bə nə vwârh mɔ́ rə̀ yʼà bwəl mə̀ nyí mú ne.
HEB.2.1	Wɔ́ rə̀myɛ́ è ce, nə́ mə̂ sə nə́ dɛ̃̀ nə́ cìn náàcɛ̀nɛ́ ǹdə́ zɔ̀mà nɛ́ nyɛ̀bɛ́ nə́ cili mú, nə́ zhì kẽkẽ, mùnì ga nə́ bə̀kʼá jé yé. 
HEB.2.2	Zɔ̀mà nɛ́ Yi twĩ̀ màlɛ́kabá bə bʼe byili mú nʼê twĩ̀ nə̀ tum. Lò mɔ̀bɔ́ ń yə̀ nɛ zwẽ gakó nə còrhò-tum dɛ̀bɛ́ ń mə̂ dwã ǹdə́ rɛ. 
HEB.2.3	Etər nə́myɛ̌ bʼâ tó né nə́ lú còrhò-tum dí yé né ǹdə́ nə́ gə yə̀ vwârh mɔ́ mə̀ zhe kùr dɛ̃´dɛ̃´ mɔ́ yò shɛ̀nɛ́. Wɔ́ Cinu cìcì ń jɛ̀rɛ̀ n bwə̀l vwârh mɔ́ yò n byili lyì bí ni. Sə byɛ̀bɛ́ bə̀ nyɛ̀ɛ̀ mə̀ yò mó myɛ byili bə̀ mə̀ zhe kùrə̀. 
HEB.2.4	Sə Yi cìcì yʼà nʼê ce bə̀ wɛ̀rhɛ́ wò-jààrɛ̀, ǹdə́ màmyaarhɛ, ǹdə́ tùm-fwààlɛ̀ dwí gakó, rə pə bɛ Eshirhə náàcɛ̀nɛ́ pansɛ́ myɛ ǹdə rə̀ gə́ nʼê yâl nɛ́, rə mʼe byili bə̀ tɛ̀bɛ́ bə̀ nʼê byili mú wɔ́ zhə̀nà.
HEB.2.5	Lũ w nə́ rʼé zɔ̀m ò yò ò bàn mɔ́, də̀ màlɛ́kabá nɛ Yi pɔ ò pyɛ̀lɛ̀ rɛ́ yé. 
HEB.2.6	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ jàà èdù wẽ́ bə̀ lò mə̀dù wòwə̀:
HEB.2.6	“Yi, numbyíní wɔ́ byè, ǹ mə́ ǹ bùl è yò?
HEB.2.6	Byè è wɔ́, ǹ mə́ ǹ nyǐ è yò?
HEB.2.7	Ǹ ce màlɛ́kabá dwini yə, sə kɔn yə̀ dɛnɛ yé.
HEB.2.7	Ǹ pɔ y zùwə́, ń zhẽ̌ è yó dɛ̃̌,
HEB.2.8	ǹ ce è cǐ kɔn gakó.”
HEB.2.8	Bə̀ gə́ wò bə̀ Yi ce numbyíní cǐ kɔn gakó mó, rə̀myɛ́ nʼê byili bə̀ kɔn rə̀dù ga tɛ̀nɛ́ è bə cǐ yé. Nə́ jʼâ gwẽ̌ bə kɔn nɛ èlâsɛ̃´ rə̀ nʼê byili bə̀ numbyíní cǐ kɔn gakó yé. 
HEB.2.9	Sə tɛ̀bɛ́ nə́ yě mó, nə́ yě bə̀ Yi gə́ ce màlɛ́kabá dwini Yezu dwã màngɛlɛ́ wẽ́ mó kwã nɛ́, rə̀ pɔ mɔ zùwə́, rə zhẽ̌ ń yó dɛ̃̌ ń gə́ nwɛ̀nɛ̀ n cì mú yilə. Wɔ́ Yi sónó w yil ń shɛ̀nɛ́ n cì, sə wɔ́ lyì bí gakó yil ń cùwə̀. 
HEB.2.10	Wɔ́ Yi rə̀ wɛ̀rhɛ́ lũ wə́, rə̀myɛ́ rə̀ cǐ wə. Yi nʼê yâl bə̀ rə̀ byâ bɛ́ nánzhəzhɔ̌ myɛ nə rə̀ zùwə́ yə́. Rə̀ ce mɔ̀bɔ́ ń la vwârh mɔ́ sɔ́má y rə̀ byâ bɛ́ nɛ byilu mú tó ń nɔ̀nɔ̀ w dɛnnɛ n yə̀ cángá námpúm.
HEB.2.11	Yezu nə́ ń vùr numbyínə́ bé yə̀-bəlwàálɛ́ bə jǐrh wárhgáá. Mɔ̀bɔ́ ń nə́ ń vùr yə̀-bəlwàálɛ́ mɔ́ ǹdə́ byɛ̀bɛ́ ń vùr bə̀ yə̀-bəlwàálɛ́ mɔ́ ga Da mɔ́ wɔ́ mə̀dù. Wɔ́ rə̀myɛ́ è ce, ń tá ń dùr cìzhìl ǹdə́ bə̀ byõ̌ bə̀ ń da-byâ yé. 
HEB.2.12	Ń wòwə̀:
HEB.2.12	“À Yi, à mʼa bwə̀l ǹ yil lé a byili à da-byâ bɛ́ nɛ.
HEB.2.12	À mʼa cèrhé mó ǹ gùlú w lyì bí yé né.”
HEB.2.13	N kə́ n wɔ̀:
HEB.2.13	“À bʼa zhí Yi ni ǹdə́ à wu gakó.”
HEB.2.13	N kə́ n wɔ̀ kə́dò:
HEB.2.13	“Nyǐ àmyɛ́ ǹdə́ byâ bɛ́ byɛ̀bɛ́ Yi pɔ nə mɔ́.”
HEB.2.14	Sə byâ bɛ́ bə̀myɛ́ wɔ́ numbyínsi. Shətana wɔ̌ bɛ è nʼê gwi. Wɔ́ rə̀myɛ́ è ce, Yezu myɛ jǐrh numbyíní ǹdə bə̀ ta, n cì. N zə ń cu mú n zhìlì Shətana yò. Wɔ́ èmyɛ́ è zhe cu mú jàn dɛ́. 
HEB.2.15	Ń wɛ̀rhɛ́ èta mùnì ga n zwẽ byɛ̀bɛ́ cu mú ywẽ yʼà ce bə̀ nyɛ̌ ǹdə yómə́ ta bə̀ bə̀swɛ́nɛ́ yi ní ga mɔ́. 
HEB.2.16	Ń yə̀ twí màlɛ́kabá nɛ sãɔ̃ yé. Wɔ́ Abəraham dwí rí ni ń tú sãɔ̃. 
HEB.2.17	Wɔ́ rə̀myɛ́ è ce, kɔn yàl nyɔ́ɔ́ bə̀ ń nyɛrhɛ ń da-byâ bɛ́ námpúm, mùnì ga n jǐrh bə̀ vwĩ̀-zwə́lnə náncɛ, n twĩ̀ Yi tum dí ǹdə́ wu-bɔ̀nɔ̀ ǹdə rə̀ gə́ nʼê yâl nɛ́, mùnì ga n pə dwí rí yə̀-bəlwàálɛ́ sǔbri. 
HEB.2.18	Zhə̀nà, Shətana swèlè Yezu cìcì, n nwɛ̀nɛ̀. Rə̀myɛ́ ce, ń wɔ̌ byɛ̀bɛ́ Shətana nʼê swèlè mó ne ń la sãɔ̃.
HEB.3.1	Rə̀myɛ́ ce, da-byâ Kristə-lyì, ámyɛ̌ byɛ̀bɛ́ Yi byẽ̀ mó, nyǐnə Yezu. Wɔ́ ńmyɛ̌ ń wɔ́ vwĩ̀-zwə́lnə náncɛ y Yi twĩ̀, nə́ zɛ̃̀ nə́ tó ńmyɛ̌ dɛnnɛ nə́ zhí Yi ni. 
HEB.3.2	Wɔ́ Yi rə̀ cír mo tum dí rə̀myɛ́ yilə. Ń wɛ̀rhɛ́ ǹdə rə̀ gə́ nʼê yâl nɛ́, ǹdə Muyiisi ta. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Muyiisi yàl Yi tùntùnnə̀ nántwə̂. Ń wɛ̀rhɛ́ ǹdə rə̀ gə́ nʼê yâl nɛ́ rə̀ kɛ̀lɛ́ y gakó wẽ́.” 
HEB.3.3	Lò gə lù jì, bə̀ mə̂ sə bə cèrhé mɔ̀bɔ́ ń lù y mú du yə. Èta myɛ, Yezu mə̂ ǹdə́ còrhó du Muyiisi. 
HEB.3.4	Jì gakó wɔ́ lò ń nə́ ń lwì yə̀, sə mɔ̀bɔ́ ń wɛ̀rhɛ́ kɔn gakó mó, wɔ́ Yi. 
HEB.3.5	Shãã ga, Muyiisi yàl Yi tùntùnnə̀ nántwə̂. Ń wɛ̀rhɛ́ ǹdə rə̀ gə́ nʼê yâl nɛ́ rə̀ kɛ̀lɛ́ y gakó wẽ́. N yə̀ kɔn dɛ́ dɛ̀bɛ́ rə̀ yʼà mʼa byili lyì bí ni mú zhə̀n-cínnə. 
HEB.3.6	Sə Kristə wɔ́ Yi Byǐ. Rə̀ ce ń cǐ rə̀ kɛ̀lɛ́ yá. Sə wɔ́ nə́myɛ̌ nə́ wɔ́ rə̀ kɛ̀lɛ́ yá, ǹdə́ nə́ gə nʼé zwẽ nyí ǹdə́ nə́ wun gakó bə̀ Yi nyì-bwelé y tʼâ la kwârh.
HEB.3.7	Rə̀myɛ́ ce, cilinə kɔn dɛ́ dɛ̀bɛ́ Eshirhə náàcɛ̀nɛ́ byili mú. È wòwə̀:
HEB.3.7	“Ámyɛ̌ gə nyɛ̀ɛ̀ Yi cəl lé zà,
HEB.3.8	sʼá bə̀kʼá shĩ á zhã̌,
HEB.3.8	ǹdə á nàmbala bɛ́ gə́ wɛ̀rhɛ́ nɛ́ gɔ-elũ èpòlò w wẽ́ mó ta yé.
HEB.3.8	Bə̀ cẽ Yi nyə̀ná nɛ́ bə zhẽ̀ rè,
HEB.3.8	bə mʼe pyà rə̀ nyí.”
HEB.3.9	Yi wòwə̀: “Á nàmbala bɛ́ zhẽ̀ nè gàà,
HEB.3.9	mùnì ga bə̀ yírhə́ nə kɔn dɛ̀bɛ́ à la wɔ̀rhɔ́ mɔ́.
HEB.3.9	Sə bə̀ yírhə́ nɔ rɛ byinə shə́-èna.
HEB.3.10	Wɔ́ rə̀myɛ́ è ce, à lyim zɛ̃̀ ǹdə́ bɛ a wɔ̀:
HEB.3.10	‘Bə̀ bùlə̀ né ŋwɛ́nɛ́ jó sɔ́má yó dɛ̃ gakó.
HEB.3.10	Bə̀ tʼâ yâl bə lwar sɔ́msɛ́ shɛ̌ yil à byili bi yé.’
HEB.3.11	À bwəl ǹdə́ lyim a pə bɛ a wɔ̀:
HEB.3.11	â nyǐ bə̀ tʼâ la shìrhə́ jàà y à tɛnɛ bə̀ yil mó w yú yé.”
HEB.3.12	Da-byâ, dɛ̃̌na á cìnə̀, lò mə̀dù ga bə̀ká n yə̀ á wẽ́ bùlə̀ námməlwâlsɛ ce n yẽ̌ Yi rí nã́nyì y ni n cẽ rə zhú yé. 
HEB.3.13	Yi zɔ̀mɛ̀ rɛ́ sɛ́bɛ́ rɛ́ gə́ wò bə̀: “Á gə nyɛ̀ɛ̀ Yi cəl lé zà” mɔ́, zəna zɔ̀mɛ̀ rɛ́ rə̀myɛ́ á cící dwã, mùnì ga yə̀-bəlɔ̀lɔ́ wɔ̀rhɔ́ shilə bə̀kʼa jə́jɛ̀rɛ́ á mə̀dù ga, ń gə nyɛ̀ɛ̀ Yi cəl lé, sə n shĩ ń zhã̌ yé. 
HEB.3.14	Nə́ gə jʼá zɔ nə́ gə́ ju kùr nə́ zù Kristə né mó kẽkẽ, sə́ nyǐ nə́ wɔ́ ń tó-dwã.
HEB.3.15	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
HEB.3.15	“Ámyɛ̌ gə nyɛ̀ɛ̀ Yi cəl lé zà,
HEB.3.15	sʼá bə̀kʼá shĩ á zhã̌,
HEB.3.15	ǹdə á nàmbala bɛ́ gə́ wɛ̀rhɛ́ nɛ́ gɔ-elũ èpòlò w wẽ́ mó ta yé.”
HEB.3.16	Wɔ́ byɛ̌ lyì bə̀ nyɛ̀ɛ̀ Yi cəl lé bə zɛ̃̀ bə zhẽ̀ dè mó? Bə̀myɛ́ gakó Muyiisi mə n du Ezhibti ní mú. 
HEB.3.17	Yi lyim dí gə́ zɛ̃̀ byinə né shə́-èna y wẽ́ mó, wɔ́ ǹdə́ byɛ̌ lyì? Wɔ́ byɛ̀bɛ́ bə̀ wɛ̀rhɛ́ yə̀-bəlwàálɛ gɔ-elũ èpòlò w wẽ́ bə cì mú. 
HEB.3.18	Wɔ́ byɛ̌ nɛ Yi bwəl rə pa bə̀ bə̀ tʼâ la shìrhə́ jàà y rə̀ tɛnɛ bə̀ yil mó w yú mú? Wɔ́ byɛ̀bɛ́ bə̀ yə̀ nyí zwẽ mó.
HEB.3.19	Sə nə́ pwírí bə̀ gə́ yə̀ pyɛ́nɛ́ bə zhí Yi ni mú ce, bə̀ yə̀ ŋwɛ̀nɛ́ bə yí shìrhə́ jàà y Yi yʼà tɛnɛ bə̀ yil mó w yé.
HEB.4.1	Shìrhə́ jàà y Yi yʼà bwəl è nyí nə́ nàmbala bɛ́ nɛ mɔ́ gwẽ̌ nʼê jí nə́myɛ yilə. Rə̀myɛ́ ce, dɛ̃̌na á cìnə̀, á mə̀dù ga bə̀ká n mɛ̃ kwã nɛ́ yé. 
HEB.4.2	Bə̀ yʼà bwə̀l yò-ècɔ̀nɔ̀ nyí rí bə byili bə̀myɛ nɛ, ǹdə bə̀ gə́ bwə̀l lè bə byili nə́myɛ nɛ nɛ́. Sə bə̀myɛ́ yə̀ rə̀ zwẽ yé. Rə̀myɛ́ ce, rə̀ yə̀ bɛ sɛ̃ yé. 
HEB.4.3	Nə́myɛ̌ zwẽ nyí. Rə̀myɛ́ ce, nə́ bʼâ zù shìrhə́ jàà y wa. Yi zɔ̀m nə́ nàmbala bɛ́ yò rə wɔ̀:
HEB.4.3	“À bwəl ǹdə́ lyim a pə bɛ a wɔ̀:
HEB.4.3	â nyǐ bə̀ tʼâ la shìrhə́ jàà y à tɛnɛ bə̀ yil mó w yú yé.”
HEB.4.3	Yi jʼa zhɛ̀ rə̀ tum dí rə̀ gə́ wɛ̀rhɛ́ lũ w yi ní ga. 
HEB.4.4	Bə̀ zɔ̀m Yi gə́ wɛ̀rhɛ́ lũ w rə zhɛ̀ dwã nyàlpyɛ̀ y yù w mú yò Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Yi gə́ zhɛ̀ rə̀ tumə né gakó, rə̀ shǐrh dwã nɛ́ nyàlpyɛ̀ y yùwə̀.” 
HEB.4.5	Sə Yi kʼe zɔ̀m shìrhə́ dɛ̃ rɛ́ yò kə́dò. Rə̀ wòwə̀: “Bə̀ tʼâ la shìrhə́ jàà y à tɛnɛ bə̀ yil mó w yú yé.”
HEB.4.6	Byɛ̀bɛ́ bə̀ jɛ̀rɛ̀ bə nyɛ̀ɛ̀ yò-ècɔ̀nɔ̀ nyí rí mú yə̀ rɛ zwẽ yé. Rə̀myɛ́ ce, bə̀ yə̀ shìrhə́ jàà y wẽ́ yí yé. Sə lyì dwã wɔ̌ bə̀ bə̀ mʼa zù è wẽ́. 
HEB.4.7	Wɔ́ rə̀myɛ́ è ce, Yi pyà dɛ̃ dõ, rə zɛ̃̀ rə̀ nʼê byẽ̀ dɛ̃ rɛ́ rə̀myɛ́ bə̀ “Zà”. Rə̀myɛ́ kwã nɛ́, rə̀ kʼe tó Dəvyidi dɛnnɛ rə zɔ̀m dɛ̃ rɛ́ rə̀myɛ́ mɔ́ yò kə̀kàlà y kɛ̀bɛ́ nə́ lyɛ̃ mɔ́ wẽ́ rə wɔ̀:
HEB.4.7	“Ámyɛ̌ gə nyɛ̀ɛ̀ Yi cəl lé zà,
HEB.4.7	sʼá bə̀kʼá shĩ á zhã̌ yé.”
HEB.4.8	Zhozwe gə yà ń zə Yi lyì bí n yí shìrhə́ jàà y wa, Yi gə kʼê yə̀ dɛ̃ dõ yò zɔ̀m yé. 
HEB.4.9	Rə̀myɛ́ nʼê byili bə̀ shìrhə́ gwẽ̌ ŋwɛ́nɛ́ Yi lyì bí yilə. È nyɛ̌ ǹdə dwã nɛ́ nyàlpyɛ̀ y yù w shìrhə́ y ta. 
HEB.4.10	Lò gə zù shìrhə́ jàà y Yi tɛnɛ mɔ́ wẽ́, ńmyɛ wɔ́ ń tumə né nə̀ zhɛ̀, n zɛ̃̀ ń nə́ ń shǐrh, ǹdə Yi gə́ zhɛ̀ rə̀myɛ tumə nɛ́ rə zɛ̃̀ rə shǐrh né. 
HEB.4.11	Rə̀myɛ́ ce, cenə nə́ ce jàn nɛ́, mùnì ga nə́ zù shìrhə́ jàà y wa. Èta, lò lò tá ń la byɛ̀bɛ́ bə̀ yə̀ Yi nyə̀ná nɛ́ zwẽ mó surhə námməlwâlsɛ́ kǒ n jé yé.
HEB.4.12	Yi zɔ̀mɛ̀ rɛ́ wɔ́ nã́nyì, rə̀ zhe jàn. Rə̀ zhe nyí du búlə́ shǐ kɛ̀bɛ́ è yésé ga zhe nyí. Rə̀ nʼê zwì numbyíní wu w wẽ́, rə lyɛ̃ rə zù è yala cìnə́ né gakó wẽ́. Rə̀ nʼê bùr numbyíní wu-bùlə̀ né ǹdə́ è shilə né gakó bùrsì. 
HEB.4.13	Kɔn rə̀dù ga tɛ̀nɛ́ lũ w wẽ́ rə̀ bʼa lú Yi yé né yé. Kɔn rə̀dù ga yə̀ shèè rə̀ yé né yé. Rə̀ gə́ nə nə́ba pamparɛ̃ɛ̃ mɔ́ ce, rə̀ bʼa bwə̀rh nə́ba nə́ tùntwə̃̀ə̃̀ né gə́ yàl nɛ́.
HEB.4.14	Nə́ zhe vwĩ̀-zwə́lnə náncɛ, ń du vwĩ̀-zwə́lnə bé gakó. Wɔ́ Yi Byǐ Yezu. Nə́ zɛ̃̀ n vò dɛ̃̌ Yi gə́ ŋwɛ́nɛ́ mə̀gã̌. Rə̀myɛ́ ce, zhǐnə nə́ zhì kɔn dɛ́ dɛ̀bɛ́ nə́ zwẽ rə̀ nyí mú yó kẽkẽ, 
HEB.4.15	bə̀ vwĩ̀-zwə́lnə mó náncɛ y nə́ zhe mó wɔ̌ ń mà n dùr nə́ nɔ̀nɔ̀ nə́ bə-jàn-zhəəré wẽ́. Bə̀ zhẽ̀ mò kɔn gakó wẽ́ ǹdə nə́myɛ ta. Sə ń yə̀ yə̀-bəlɔ̀lɔ́ wɛ̀rhɛ́ yé. 
HEB.4.16	Rə̀myɛ́ ce, bànà nə́ vò Yi jàn-bə-swɛ̃´-zhe ǹdə́ yò-ècɔ̀nɔ̀ cə́bal mɔ́ sõ, mùnì n dùr nə́ nɔ̀nɔ̀, nə́ gə zhe sɛ̃ɛ̃´ tum sə n sɛ̃ nə́ba.
HEB.5.1	Vwĩ̀-zwə́lnə náncɛ gakó wɔ́ lyì bí wẽ́ bə̀ nʼê cír mo né. Ń nə́ ń lwə̀l Yi bə̀ yilə. Ń nə́ ń pɛ vwĩ̀ pansɛ́ Yi ni lyì bí yə̀-bəlwàálɛ sǔbri nɔ yilə. 
HEB.5.2	Ń wɔ̌ ń nyɛ̀ɛ̀ byɛ̀bɛ́ bə̀ jé, bə zɛ̃̀ bə̀ nʼê dwé ǹdə́ bə̀ yə̀l mó zɔ̀mà kùrə̀, n dùr bə̀ nɔ̀nɔ̀, bə̀ ńmyɛ cìcì mú wɔ́ bə-jàn-zhəəre cí. 
HEB.5.3	Rə̀myɛ́ ce, kɔn nʼê nyɛ́ɛ́ mɔ bə̀ ń pə vwĩ̀ pansɛ́ Yi ni ńmyɛ̌ cìcì mú ǹdə́ lyì bí dwã bɛ́ yə̀-bəlwàálɛ́ ga yilə. 
HEB.5.4	Lò tá ń pɛ ŋwɔ̀nɔ́ w òmyɛ́ ń cìn nì yé. Wɔ́ Yi rə̀ nʼê cír mo, rə byẽ̀ mò ǹdə rə̀ gə́ byẽ̀ Arɔ̃ nɛ́. 
HEB.5.5	Kristə myɛ wɔ́ èta. Ń gə́ jǐrh vwĩ̀-zwə́lnə náncɛ mɔ́, è də̀ ńmyɛ̌ cìcì ń pɔ ŋwɔ̀nɔ́ w òmyɛ́ ń cìn nì yé. Wɔ́ Yi rə̀ pɔ mɔ wa. Rə̀ wò mò: “Ǹ wɔ́ à byǐ; kɔn zhí zà, à jǐrh ǹ Da.” 
HEB.5.6	Sə rə̀ zɔ̀m jàà dõ wə, rə wɔ̀: “Ǹ wɔ́ vwĩ̀-zwə́lnə byinə nə̀ bə zhɔ̌ zhe yilə, ǹdə Mɛlcəsədɛkɛ ta.”
HEB.5.7	Yezu gə́ yà ń ŋwɛ́nɛ́ lũ w wẽ́ yi ní, ń yà ń nə́ ń lwə̀l mɔ̀bɔ́ ń wɔ̌ mɔ ń la vwârh cu jɔ̃̀ w mɔ́ nɛ ǹdə́ wìrhí nánfwɛ̀lɛ̀ ǹdə́ yə́-nàná; sə ń gə́ lwəl ń cìn tɛ̃´ Yi yé né mó ce, rə̀ zwẽ ń lwə̂l mó. 
HEB.5.8	Ǹdə́ ń wɔ́ Yi Byǐ ga, ń tó nɔ̀nɔ̀ dwí tɛ̀bɛ́ gakó ń nwɛ̀nɛ̀ mɔ́ dɛnnɛ n cèrhè nyí ni shɔ̀nɔ́. 
HEB.5.9	Ń gə́ pyìrh kɔn gakó n zhɛ̀, n jǐrh byɛ̀bɛ́ bə̀ nʼê shɛ̀nɛ́ ń nyí ni mú zwennə twéé gakó yilə. 
HEB.5.10	Yi cír mo n yə̀ vwĩ̀-zwə́lnə náncɛ ǹdə Mɛlcəsədɛkɛ ta.
HEB.5.11	Zɔ̀mà nánzhəzhɔ̌ ŋwɛ́nɛ́ nə́ rʼé yâl nə́ byili Kristə gə́ wɔ́ vwĩ̀-zwə́lnə náncɛ y mɔ́ shò-kwã nɛ́, sə á gə́ tʼá nyɛ̀ɛ̀ zɔ̀mɛ̀ kùr nàná mɔ́ ce, nə̀ byilu bʼa yə̀ zwini. 
HEB.5.12	Á yʼâ mə̂ sʼá jǐrh kàrmɔ̀ byilnə shãã shãã ga, sə nyǐ ába, kɔn gwẽ̌ wɔ́ nyɔ́ɔ́ bə̀ bə̀ kʼa ji kùr bə cèrhè ába kùr-ju kàrmɔ́ Yi nyə̀ná nɛ́ shò-kwã nɛ́ mɔ́. Á kʼá wàr kùjú nánkùlù á nʼá jí yé. Wɔ́ yil bə̀ mə̂ sə bə ce á nyí ni. 
HEB.5.13	E jà lò mɔ̀bɔ́ ń gwẽ̌ nə́ ń nywɛ̀ yil, ń nyɛ̌ ǹdə byì-shɛ̀mɛ́ ta; ń yə̀l cángá nyə̀ná nɛ́ yé-shò yé. 
HEB.5.14	Sə kùjú nánkùlù wɔ́ lyì byɛ̀bɛ́ bə̀ jǐrh námpwə̀lə́ nyɔ̃̌, bə̀ bə̀ nɔ ywẽ̀ nánzhəzhɔ̌. Rə̀myɛ́ ce, bə̀ yě cɛ̀nɛ̀ ǹdə́ lwɛlɛ pár dwã wa.
HEB.6.1+HEB.6.2	Rə̀myɛ́ ce, cèrhènə̀ nə́ cèrhè còrhò mɔ̀bɔ́ mə̀ wɔ́ námpwə̀lə́ nyâm Kristə shò-kwã nɛ́, sə nə́ yẽ̌ kùr-ju kàrmɔ́ nɛ. Bə̀ byili ába bə̀ yẽ̌nə tùntwə̃̀ə̃̀ né nyɛ̀bɛ́ nə̀ nʼê zə lò nə zhə̀l cu jàà w mɔ́ nɛ, sʼá zhí Yi ni. Bə̀ zɔ̀m nɛ̃̌-shaarɛ́ ǹdə́ jɛ̀sɛ́ còlò lyì bí yó w mó, ǹdə́ cùùrí bùrhù mú, ǹdə́ bùrsí kɔ́ dɛ̃ rɛ́ nánkwɛɛ́ rɛ́ yò ǹdʼába. Rə̀myɛ́ ce, nə́ bə mə̂ sə nə́ kʼá ji kùr nə́ rʼé zɔ̀m rə̀myɛ́ yò nə́ byili ába yé. 
HEB.6.3	Yi gə pɔ sɔ́má, nə́ bʼâ cèrhè kɔn dɛ̀bɛ́ rə̀ mə̂ ǹdə́ námpwə̀lə́ Kristə shò-kwã nɛ́.
HEB.6.4	Byɛ̀bɛ́ Yi pwẽ̀ dé yə̂r, bə nə Yi pɛnɛ́ yá, Eshirhə náàcɛ̀nɛ́ só bə̀myɛ yó, 
HEB.6.5	bə pwírí Yi zɔ̀mɛ̀ rɛ́ nyɛ̀, bə lwar lũ w kɔ̀bɔ́ ò bàn mɔ́ jàn dɛ́ gə́ la nɛ́ yál, 
HEB.6.6	lyì bí bə̀myɛ́ mɔ́ kʼa zù tùntwə̃̀ə̃̀ námməlwâlsɛ wẽ́, bə̀ kʼê wàr bɛ̀ bə̀ la ce bə pyìrhí bə̀ wun yé; bə̀ kɔn nyɛ̌ ǹdə wɔ́ Yi Byǐ mú bə̀ kʼa kwɛrhɛ bə̀ nʼê pəpa də̀-jɔrhɔ́ yó ta, lyì bí dwã bɛ́ zɛ̃̀ bə nə sɔ́má bə̀ nʼê tùrh mò.
HEB.6.7	Cɛ kɛ̀bɛ́ è nʼê nɛ dwà nɛ̃̌ pɔ́npɔ́n, è nʼê swẽ́, wẽ̀ dé tɛ̀bɛ́ bə̀ dù è wẽ́ mó byì rə ce byì-ècɛ̀nà è cìnə́ bé bə̀ nʼê vwàl y mɔ́ yilə, sə Yi nʼê cĩ́ bwəl è yó. 
HEB.6.8	Sə è gə kʼâ lyĩ sɔr ǹdə́ gɔ dúdú, bə̀ nʼê wə̀l bʼè bə càn yé. Yi tʼâ la dɔnɔ rə bʼe zhìlì è yò yé, sə è yó-gurə́ y wɔ́ myǐn mə̀ la y ju.
HEB.6.9	Nə́ dɔwabá nántwə̂rh, nə́ rʼé zɔ̀m èta, nə́ jʼâ yě náàcɛ̀nɛ́ bə̀ wɔ́ sɔ́má kɛ̀bɛ́ è càn, è la vwârh jàà w yó á ŋwɛ́nɛ́. 
HEB.6.10	Yi wɔ́ cángá cə́bal. Rə̀ wàr rə̀ la á gə́ só re mó, ǹdə́ kɔn dɛ́ dɛ̀bɛ́ á nʼá wɛ̀rhɛ́ mɔ́ yò sǒ yé. Á tó rə̀ lyì bí á yʼâ nʼá sɛ̃ shãã ga mɔ́ dɛnnɛ á byili bʼâ só re, sə wɔ́ èta á gwẽ̌ nʼá wɛ̀rhɛ́ nɛ́ zà. 
HEB.6.11	Sə nə́ rʼé yâl bʼâ mə̀dù gakó ce jàn nɛ́ n já ń nə́ ń wɛ̀rhɛ́ èta, kɔn bʼe yí Cinu dɛ̃ rɛ́, mùnì ga á nə kɔn dɛ̀bɛ́ gakó á nʼá dɛ̃̀ Cinu sõ mó. 
HEB.6.12	Á bə̀kʼá jǐrh nə̀wàcã̀nyɛla yé. Yálna lyì byɛ̀bɛ́ bə̀ zhí Yi ni, bə̀ nʼê zhìlì bə̀ yala nɛ, bə̀ lyì byɛ̀bɛ́ bə̀ nʼê wɛ̀rhɛ́ èta, bə̀ mʼa nə cəl kɔn dɛ́ dɛ̀bɛ́ Yi bwəl rə̀ nyí mú wẽ́.
HEB.6.13	Yi gə́ bwəl nyí Abəraham nɛ mɔ́, lò dõ yə̀ nɛ́ yàl ńmyɛ kə́ ń du Yi sə n mə n yə̀ rə̀ zhə̀n-cí yé. Wɔ́ rə̀ cìcì rə̀ yàl rə̀ cìcì zhə̀n-cí, 
HEB.6.14	rə̀ wò mò: “Zhə̀n zhə̀nà, à bʼa cĩ́ bwəl ǹ yó, sə à bʼa pɔ̃́ dwí rə pù.” 
HEB.6.15	Abəraham pyɛ́nɛ́ n dɛ̃̀ kɔn dɛ́ dɛ̀bɛ́ Yi bwəl mo rə̀ nyí mú, sə ń nɔ rɛ. 
HEB.6.16	Numbyíní gə la nyí bwəl, wɔ́ lò mɔ̀bɔ́ ńmyɛ kə́ ń du èmyɛ́ ń nə́ ń yàl è zhə̀n-cí. Sə rə̀myɛ́ nʼê vùr tə́tɔ̀ná è ce kwã nɛ́, zɔ̀mɛ̀ kʼê tɛ̀nɛ́ yé. 
HEB.6.17	Èta, Yi myɛ gə́ yʼà nʼê yâl rə byili Abəraham dwí rí rə̀ mə̂ ǹdə́ kɔn dɛ́ dɛ̀bɛ́ rə̀ bwəl rə̀ nyí mú ni pamparɛ̃ɛ̃ bə̀ nyǐ rə̀ nyì-bwelé y tʼâ la lyə́r mó ce, rə̀ cìcì yàl rə̀ cìcì zhə̀n-cí. 
HEB.6.18	Nyì-bwelé kɛ̀bɛ́ è zhe zhə̀n-cí tʼâ lyə́r yé. Yi cìcì wàr rə̀ bʼa yə̀ rə̀ nyì-bwelé y zhə̀n-cí, e zɛ̃̀ e yə̀ kɔma yé. Èta, rə̀myɛ́ nʼê zal nə́ wun ní dɛ̃´dɛ̃´ nə́ yẽ̌ kɔn gakó ne, nə́ mʼé dɛ̃̀ kɔn dɛ́ dɛ̀bɛ́ Yi bwəl nə́ba rə̀ nyí mú. 
HEB.6.19	Kɔn dɛ́ rə̀myɛ́ mɔ́ ce nə́ bùlə̀ né zhǐ kẽkẽ jàà èdù. Rə̀myɛ́ ce, nə́ wɔ̌ nə́ bʼâ zù Yi jì y jàà y kɛ̀bɛ́ è càn dɛ̃´dɛ̃´ Yi gə́ jě mə̀gã̌ mɔ́ wẽ́. 
HEB.6.20	Wɔ́ gàà Yezu tó yé n vò ń jě né nə́ yilə, n jǐrh vwĩ̀-zwə́lnə náncɛ ǹdə Mɛlcəsədɛkɛ ta byinə nə̀ bə zhɔ̌ zhe yilə.
HEB.7.1	Mɛlcəsədɛkɛ yà ń wɔ́ Salɛm lyì pyɔ̌, e jà ń yà ń wɔ́ Yi rí tɛ̀bɛ́ rə̀ bə dõ zhe mó vwĩ̀-zwə́lnə. Abəraham yà ń zhə̀l n bú ǹdə́ pyâ n ŋwɛ̀nɛ́ bɛ, n ká n kwɛ̃̀ ń bàn jè, Mɛlcəsədɛkɛ zɛ̃̀ n vò n jəl mo sɔ́má yó, n cĩ́ bwəl ń yó. 
HEB.7.2	Rə̀myɛ́ yó, Abəraham vùr wẽ̀ dé tɛ̀bɛ́ ń zwẽ búlə́ né jàà w mɔ́ òdù shí gakó yó w n pɔ̃. Mɛlcəsədɛkɛ kùr wɔ́: “Cángá pyɔ̌”. Kɔn súlí myɛ, ń yà ń wɔ́ Salɛm lyì pyɔ̌. Rə̀ kùr wɔ́: “Yə̀-zùlə́ pyɔ̌”. 
HEB.7.3	Bə̀ yə̀ ń da ǹdə́ ń ná pár lwar yé. Bə̀ yə̀l dwí tɛ̌ yil lò ǹdə́ mɔ myɛ yé. Bə̀ yə̀ ń lul lé yò zɔ̀m, bə̀ yə̀ ń cu mú myɛ yò zɔ̀m yé. Ń nyɛrhɛ Yi Byǐ mú: ń wɔ́ vwĩ̀-zwə́lnə twéé twéé.
HEB.7.4	Lwarna bə̀ nyǐ Mɛlcəsədɛkɛ du lyì bí gakó! Nə́ nàmbal Abəraham cìcì mú vùr wẽ̀ dé tɛ̀bɛ́ ń zwẽ búlə́ né jàà w mɔ́ kɔn rə̀dù shí gakó yó w n pɔ̃. 
HEB.7.5	Wɔ́ Levyi dwí rí vwĩ̀-zwə́lnə bé ne bə̀ yʼà pɔ nyí bə̀ bə̀ ce Esərayɛl lyì bí vùr bə̀ jɛ̃̀-kɔn dɛ́ kɔn rə̀dù shí gakó yó w bə pə bɛ. Bə̀ nʼê zwẽ rə̀myɛ́ mɔ́ bə̀ sõ, bə̀myɛ́ ga jʼà wɔ́ Abəraham byâ. 
HEB.7.6	Abəraham vùr wẽ̀ dé tɛ̀bɛ́ ń zwẽ búlə́ né jàà w mɔ́ kɔn rə̀dù shí gakó yó w n pə Mɛlcəsədɛkɛ nɛ. Mɛlcəsədɛkɛ zɛ̃̀ n cĩ́ bwəl mɔ̀bɔ́ Yi yʼà bwəl mo rə̀ nyí rí mú yó. Mɛlcəsədɛkɛ jà ń yà ń də̀ Levyi dwí rí lò yé. 
HEB.7.7	E jà è gə wɔ́ zhə̀n yilə, wɔ́ náncɛ è nʼê cĩ́ bwəl bə̀sɔ́bwɛ̀lɛ́ yó. 
HEB.7.8	Vwĩ̀-zwə́lnə bé byɛ̀bɛ́ bə̀ yʼà nʼê zwẽ kɔn rə̀dù shí gakó yó w mó yʼa cì. Mɛlcəsədɛkɛ myɛ zwẽ kɔn rə̀dù shí gakó yó wə, sə ńmyɛ̌ ŋwɛ́nɛ́ twéé twéé, ǹdə bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə byili ní. 
HEB.7.9	Wɔ́ Levyi nɛ̀mɛ́ nɛ́ nə̀ yʼà nʼê zwẽ kɔn rə̀dù shí gakó yó w Esərayɛl lyì bí sõ. E jà Levyi cìcì tó Abəraham dɛnnɛ n vùr kɔn rə̀dù shí gakó yó w n pa, 
HEB.7.10	bə̀ Mɛlcəsədɛkɛ gə́ zhə̀l n jəl Abəraham mɔ́, ǹdə́ bə̀ gwẽ̌ yə̀ Levyi lùl yé, sə ǹdə́ ń ŋwɛ́nɛ́ ń nàmbal Abəraham jal mɔ́ wa.
HEB.7.11	Esərayɛl lyì bí nyə́ né wẽ́, bə̀ yʼà byili bə̀ wɔ́ Levyi nɛ̀mɛ́ nɛ́ wẽ́ bə̀ mə̂ sə bə cír vwĩ̀-zwə́lnə bé né ǹdə Arɔ̃ ta. Sə bə̀ vwĩ̀-zwə́lnə tùntwə̃̀ə̃̀ né yʼà yə̀ Yi pùbùlə̀ yí yé. È gə də̀ rə̀myɛ́, wɔ́ byè yil bə̀ yʼà bʼa kʼe pyà vwĩ̀-zwə́lnə dõ ǹdə Mɛlcəsədɛkɛ ta? 
HEB.7.12	E jà vwĩ̀-zwə́lnə tùntwə̃̀ə̃̀ né gə kʼê də̀ nə̀myɛ́, sə́ nyǐ nyí rí myɛ mə̂ sə rə lyə́r. 
HEB.7.13	Zɔ̀mà nɛ́ nə̀myɛ́ wɔ́ nə́ Cinu mú yò nə̀ nʼê zɔ̀mà. E jà wɔ́ kwálá dõ wẽ́ bə̀ lùl mò né. Sə kwálá y èmyɛ́ mɔ́ lò mə̀dù ga yə̀ vwĩ̀-zwə́lnə yàl yé. 
HEB.7.14	Lyì bí gakó yě bə̀ nə́ Cinu mú wɔ́ Zhidə kwálá y wẽ́ bə̀ lùl mò né, e jà Muyiisi gə́ zɔ̀m vwĩ̀-zwə́lnə bé cír mó yò mó, ń yə̀ kwálá y èmyɛ́ yò zɔ̀m yé.
HEB.7.15	Èlâsɛ̃´, nə́ mʼâ byili kɔn dɛ̀bɛ́ rə̀ bʼa ce kɔn jǐrh pamparɛ̃ɛ̃ du: vwĩ̀-zwə́lnə dõ túwə́, ń nyɛrhɛ Mɛlcəsədɛkɛ, 
HEB.7.16	sə ńmyɛ̌ mɔ́ yə̀ vwĩ̀-zwə́lnə jǐrh ǹdə numbyínsí nyə́ né gə́ nʼê byili ní yé. Ń jǐrh vwĩ̀-zwə́lnə nyǔ mə̀ tʼâ la zhɔ̌ jàn yilə. 
HEB.7.17	Zhə̀nà, bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Ǹ wɔ́ vwĩ̀-zwə́lnə byinə nə̀ bə zhɔ̌ zhe yilə, ǹdə Mɛlcəsədɛkɛ ta.” 
HEB.7.18	Nyí rí nándwə́l lé yʼà bə kùr zhe, rə̀ gə́ yʼà də̀ námpúm mú yilə. Rə̀myɛ́ ce bə yẽ̌ de. 
HEB.7.19	Muyiisi nyə́ né yə̀ ce kaka yə̀ námpúm yé, sə Yi nyì-bwelé y nə́ rʼé dɛ̃̀ mɔ́ ce nə́ wɔ̌ nə́ bwəlse re, bə̀ kɔn dɛ́ dɛ̀bɛ́ nə́ rʼé dɛ̃̀ mɔ́ zhe kùr du.
HEB.7.20	Kɔn súlí myɛ, ń gə́ jǐrh vwĩ̀-zwə́lnə mó, Yi cìcì yàl ń zhə̀n-cí. Sə vwĩ̀-zwə́lnə bé dwã bɛ́ yə̀ zhə̀n-cí zal yé. 
HEB.7.21	Yi yàl Yezu zhə̀n-cí. Rə̀ zɔ̀m ń yò rə wɔ̀:
HEB.7.21	“Cinu bwəl nyí n wɔ̀:
HEB.7.21	‘Ǹ bʼâ yə̀ vwĩ̀-zwə́lnə byinə nə̀ bə zhɔ̌ zhe yilə.’
HEB.7.21	Sə ń nyì-bwelé y tʼâ la lyə́r yé.”
HEB.7.22	Wɔ́ rə̀myɛ́ è ce nə́ yě náàcɛ̀nɛ́ bə̀ nyǐ nə́ bʼâ tó Yezu dɛnnɛ nə́ nə dɔbrɛ tɛ̀bɛ́ rə̀ càn du nã́yéé ré.
HEB.7.23	Kɔn dõ ŋwɛ́nɛ́ rə̀ nʼê byili bə̀ Yezu ǹdə́ vwĩ̀-zwə́lnə bé dwã bɛ́ də̀ rə̀dù yé: shãã ga vwĩ̀-zwə́lnə bé yàl nánzhəzhɔ̌, bə̀ bə̀ cù cù bə pú dwã nɛ́, bə̀ yə̀ ŋwɛ̀nɛ́ bə súlí tum dí bə vò yé né yé. 
HEB.7.24	Sə Yezu gə́ ŋwɛ́nɛ́ twéé twéé mó ce, ń wɔ́ vwĩ̀-zwə́lnə byinə nə̀ bə zhɔ̌ zhe yilə. 
HEB.7.25	Rə̀myɛ́ ce, ń wɔ̌ ń mà n vwârh lyì bí byɛ̀bɛ́ bə̀ tó ń dɛnnɛ bə̀ nʼê yâl bə bwəlse Yi ni mú námpúm, bə̀ ń ŋwɛ́nɛ́ twéé gakó ń nə́ ń zal Yi cã̌ nɛ bə̀ yilə.
HEB.7.26	Wɔ́ vwĩ̀-zwə́lnə náncɛ y èmyɛ́ dwí rí è mə̂ ǹdə́ nə́ba. Ń wɔ́ náàcɛ̀n námpúm; ń bə yò zhe yé; ń bə dóó myɛ zhe yé; ń yə̀ yə̀-bəlwàálɛ cìnə́ ne gùlí yé. Yi zhẽ̌ mo dɛ̃̌ kɔn gakó yə́-pɛ̀lɛ́ wa. 
HEB.7.27	Ń də̀ ǹdə vwĩ̀-zwə́lnə bé náncɛsɛ́ dwã bɛ́ ta yé. Bə̀myɛ́ nʼê jɛ̀rɛ̀ bə̀ zwə́l vwə̃̀ né bə pə Yi ni bə̀ sə̀pwà yə̀-bəlwàálɛ yilə, fòró bə zɛ̃̀ bə zwə́l lyì bí dwã bɛ́ yə̀-bəlwàálɛ yilə, sə Yezu pɔ ń cìn Yi ni n mə n zwə́l vwĩ̀ twər rə̀dù sá, twéé gakó yilə. 
HEB.7.28	Vwĩ̀-zwə́lnə bé náncɛsɛ́ shɛ̀bɛ́ bə̀ yʼà nʼê cír ǹdə Muyiisi nyə́ né gə́ byili ní mú wɔ́ bə-jàn-zhəəre cìnə́. Sə rə̀myɛ́ kwã nɛ́, Yi cìcì yàl rə̀ Byǐ mú zhə̀n-cí, bə̀ ń sú rə̀ yírh, rə cír mo ń wɔ́ vwĩ̀-zwə́lnə náncɛ byinə nə̀ bə zhɔ̌ zhe yilə.
HEB.8.1	Dɛ̀bɛ́ nə́ rʼé byili mú gakó nʼê yâl e wɔ̀ bə̀ wɔ́ vwĩ̀-zwə́lnə náncɛ y èmyɛ́ dwí rí nə́ zhe, ń jě Yi rí rə̀ jàn bə swɛ̃´ zhe mó jə̀jĩ́ ni Arəzana wa. 
HEB.8.2	Ń nə́ ń twĩ̀ vwĩ̀-zwə́lnə náncɛ tum dí jàà y náàcɛ̀nɛ́ y wẽ́, Yi kòrhó w zhə̀n zhə̀n ga ò ŋwɛ́nɛ́ dɛ̃̌ Arəzana w mɔ́ wẽ́. Kòrhó w òmyɛ́ də̀ numbyíní jɛ̃̀ tum yé, wɔ́ Cinu ń pú wə.
HEB.8.3	Wɔ́ vwĩ̀ pansɛ Yi ni pɔ yil bə̀ nʼê cír vwĩ̀-zwə́lnə náncɛ gakó. Yezu myɛ mə̂ sə n pə kɔn Yi ni. 
HEB.8.4	Ń gə yà ń ŋwɛ́nɛ́ cɛ yó, ń gə yə̀ vwĩ̀-zwə́lnə yàl yé, bə̀ vwĩ̀-zwə́lnə jɛ̀rɛ̀ bə̀ ŋwɛ́nɛ́ bə̀ nʼê pɛ vwə̃̀ pansɛ Yi ni ǹdə Muyiisi nyə́ né gə́ nʼê byili ní. 
HEB.8.5	Vwĩ̀-zwə́lnə bé tumə né bə̀ nʼê twĩ̀ mú wɔ́ Arəzana nyə̀ná nɛ́ nyɔrhɔ. Muyiisi gə́ yà ń la kòrhó w pú yi ní, Yi zɔ̀m ǹdə́ mɔ rə wɔ̀: “Zhìlì ǹ yala nɛ ń pú kòrhó w ǹdə à gə́ pɔ mɔ́ nyí pyɔ̀ w yó né ta.” 
HEB.8.6	Sə tum dí tɛ̀bɛ́ bə̀ pɔ Yezu ni mú du vwĩ̀-zwə́lnə bé dwã bɛ́ nyân dɛ́. Wɔ́ ńmyɛ̌ dɛnnɛ Yi tó né rə zə dɔbrɛ tɛ̀bɛ́ rə̀ càn du nã́yéé ré ǹdə́ nə́ba, bə̀ kɔn dɛ̀bɛ́ Yi bwəl nyí bə̀ rə̀ la nə́ba pɔ mɔ́ zhe kùr du.
HEB.8.7	Dɔbrɛ́ nã́yéé ré gə yʼà tó rə̀ sɔ́má y cɛ̀nɛ̀, bə̀ gə yə̀ dɔbrɛ dõ zal yé. 
HEB.8.8	Wɔ́ rə̀myɛ́ è ce, Yi ji búlə́ rə wɔ̀:
HEB.8.8	“Cinu wòwə̀: dɛ̃ ŋwɛ́nɛ́ rə̀ bànà, à bʼa zə dɔbrɛ nándùl ǹdə́ Esərayɛl ǹdə́ Zhidə lyì bí.
HEB.8.9	Rə̀ tʼâ la yál ǹdə dɔbrɛ́ tɛ̀bɛ́ à zɔ ǹdə́ bə̀ nàmbala bɛ́
HEB.8.9	à gə́ zɔ bə̀ jɛ̃̀ nɛ̀ a ce bə shə́r Ezhibti ní yi ní mú ta yé.
HEB.8.9	Cinu kə́ n wɔ̀: wɔ́ bə̀myɛ́ cìcì bə̀ cɔ̀ dɔbrɛ́ rə̀myɛ́.
HEB.8.9	Rə̀myɛ́ ce, àmyɛ yẽ̌ be.
HEB.8.10	Sə dɛ̃ rɛ́ tɛ̀bɛ́ rə̀ bàn mɔ́ gə tú è yúwə́,
HEB.8.10	à bʼa ce à nyə́ né Esərayɛl lyì bí surhə né wẽ́,
HEB.8.10	a kɛ̃ nɛ bə̀ wun ní wẽ́.
HEB.8.10	À bʼa yə̀ bə̀ Yi, sə bə̀ bʼa yə̀ à lyì.
HEB.8.10	Wɔ́ rə̀myɛ́ rə̀ bʼa yə̀ à dɔbrɛ́ à la zal ǹdə́ bɛ mɔ́.
HEB.8.11	Lò lò kə́ ń tá ń la ń jè-dõ ráá ń da-byǐ ni wál bə̀ ń pyâ Cinu pár lwar yé.
HEB.8.11	Bə̀ náncɛrh ǹdə́ bə̀sɔ́ná gakó bʼa lwar à párá.
HEB.8.12	À bʼa pə bɛ bə̀ dwə́ə́ré sǔbri;
HEB.8.12	à kʼâ tʼâ la bə̀ yə̀-bəlwàálɛ́ yò lyǐrh kə́dò yé.”
HEB.8.13	Yi gə́ zɔ̀m dɔbrɛ nándùl yò mó, nʼê byili bə̀ nã́yéé ré jǐrh nándwə́l. Zhə̀nà, kɔn dɛ̀bɛ́ rə̀ jǐrh nándwə́l kʼê bə jàn zhe yé; rə̀ nʼê lyɛ̃.
HEB.9.1	Yi dɔbrɛ́ nã́yéé ré yi ní, rə̀ yʼà pɔ nyə́ rə̀ còrhó yilə, sə bə̀ yʼà wɛ̀rhɛ́ jàà èdù myɛ cɛ yó nyɔ̀nɔ̀ rə̀ yilə. 
HEB.9.2	Bə̀ yʼà pú kòrhó òdù,
HEB.9.3	Bə zɛ̃̀ bə̀ nʼê byẽ̀ ò jìní y bə̀ “Jàà y kɛ̀bɛ́ è càn dɛ̃´dɛ̃´ du”. 
HEB.9.4	Bə wɛ̀rhɛ́ ku bə̀ nʼê ji wẽ̀ rə̀ lwẽ́ nã́nyə̀nyɛ̀lɛ́ ò yó, bə zə sánə́má bə pɔ́pɔ̌ w bə cĩ́ jàà y èmyɛ́ wẽ́. Dɔbrɛ́ kùlkṍ w myɛ yʼà ŋwɛ́nɛ́ è wẽ́, bə̀ yʼà zə sánə́má bə pɔ́pɔ̌ wa. Sə nə̀zhĩ̌ yʼà ŋwɛ́nɛ́ ò wẽ́, bə̀ zə sánə́má bə mɔ ya, bə ce mã́nɛ è wẽ́.
HEB.9.5	Bə mɔ wẽ̀ ǹdə màlɛ́kabá ta bə cĩ́ kùlkṍ w yó, rə̀ nʼê byili bə̀ Yi ŋwɛ́nɛ́ gàà ǹdə́ rə̀ zùwə́. Wẽ̀ dé tɛ̀bɛ́ yʼà zhe vɔ̀mɛ̀. Rə̀ vɔ̀mɛ̀ nɛ́ ywə́l mó yʼà nʼê círhí ku w kɔ̀bɔ́ bə̀ yʼà nʼê lwé vwâm jal mɔ́ ò yó yə̀-bəlwàálɛ sǔbri lwə̂l yil mó. Sə nə́ wàr wẽ̀ dé tɛ̀bɛ́ gakó nə́ la byilu èlâsɛ̃´ yé.
HEB.9.6	Wɔ́ èta bə̀ tɛnɛ kòrhó w né. Vwĩ̀-zwə́lnə bé nʼê zwì ò jì-ná y wẽ́ twéé twéé bə̀ twĩ̀ bə̀ tumə né. 
HEB.9.7	Wɔ́ vwĩ̀-zwə́lnə bé yé né cìnə́ bé gakó náncɛ y dúdú ń nə́ ń zwì ò jìní y wə, sə wɔ́ twər rə̀dù byin gakó. Ń gə la zú, ń mə̂ sə n zə vwĩ̀ jal n zù n pə Yi ni, ń cìcì yilə, ǹdə́ lyì bí dwã bɛ́ yə̀-bəlwàálɛ́ bə̀ wɛ̀rhɛ́ ǹdə́ bə̀ yə̀l mó yilə. 
HEB.9.8	Eshirhə náàcɛ̀nɛ́ tó rə̀myɛ́ dɛnnɛ è nʼê byili bə̀ kòrhó w nándṍ w gə gwẽ̌ nʼê jí, sɔ́má tɛ̀nɛ́ sə lò zù jàà y kɛ̀bɛ́ è càn dɛ̃´dɛ̃´ du páá mɔ́ wẽ́ yé. 
HEB.9.9	Sə rə̀myɛ́ wɔ́ myɔrhɔ èlâsɛ̃´ mɔ́ yilə. Ò nʼô byili bə̀ vwĩ̀ pansɛ́ bə̀ nʼê pɛ Yi ni mú wàr sə̀ ce lò mó mɔ̀bɔ́ ń nə́ ń pɛ sɛ mɔ́ wu w pyìrhí o zâ Yi námpúm yé. 
HEB.9.10	Sə nyə́ né nə̀myɛ́ wɔ́ kùjú ǹdə́ numbyíní gə́ mə̂ sʼe shàrh è yala nɛ́ dwí gakó né è yò kɔrhɔ ǹdə́ Yi mú nyə́ nə̀ pɔwa. Nyə́ né nə̀myɛ́ pɔ nə mʼe dɛ̃̀ dɛ̃ rɛ́ tɛ̀bɛ́ Yi kwɛrhɛ kɔn gakó mó.
HEB.9.11	Sə èlâsɛ̃´, Kristə túwə́. Ńmyɛ̌ ń wɔ́ vwĩ̀-zwə́lnə mó náncɛ yá. Cɛ̀nɛ̀ tɛ̀bɛ́ Yi yʼà bwəl nyí bə̀ rə̀ la nə́ba pɔ mɔ́ gakó wɔ́ ńmyɛ̌ dɛnnɛ nə́ tó né nə́ nə rɛ. Ń zù kòrhó w kɔ̀bɔ́ ò zhe kùr du nã́yóó mó, o jʼa sú yírh dɛ̃´dɛ̃´ mɔ́ wa. Kòrhó w òmyɛ́ də̀ lũ w kɔ̀bɔ́ nyɔ̃̌ yé, bʼè də̀ numbyínsi sə̀ pú w yé. 
HEB.9.12	Ń zù jàà y kɛ̀bɛ́ è càn dɛ̃´dɛ̃´ du mú wẽ́ twər rə̀dù sá, twéé gakó yilə. È də̀ bə̀-cǐlsi ǹdə́ nə̀-byə-etwə́ə́le jal ń pɔ yé. Wɔ́ ń cìcì jal mɔ́ ń pɔ n mə n vwârh nə́ba twéé gakó yilə.
HEB.9.13	Bə̀ nʼê zə bə̀-cǐlsi ǹdə́ nə̀-byərh jal mɔ́, bə̀ nʼê zə nə̀-cɛl bə̀ nʼê gwi bə̀ fúl mó tɔ̀mɔ̀ w bə̀ súlí, bə̀ mʼê zhɛ́rhɛ́ lyì bí byɛ̀bɛ́ bə̀ dó mó yó bə̀ kwɛrhɛ bə̀ pwẽ̀ né mó yò, sə rə̀myɛ́ tʼâ wɛ̀rhɛ́ kaka bə̀ wun ní wẽ́ yé. 
HEB.9.14	È gə wɔ́ èta, lwarna bə̀ Kristə jal mɔ́ zhe jàn du rə̀myɛ́ gakó dɛ̃´dɛ̃´, bə̀ Kristə pɔ ń cìn Yi ni ǹdə vwĩ̀-kɔn dɛ̀bɛ́ rə̀ bə jìmdì zhe ta ǹdə́ Eshirhə náàcɛ̀nɛ́ jàn. Tùntwə̃̀ə̃̀ né nyɛ̀bɛ́ nə̀ nʼê cĩ́ lò cu sɔ́má yó mó byèlè nə́ wun ní, sə ń jal mɔ́ vùr nə́ yə̀-bəlwàálɛ́ nə́ jǐrh wárhgáá, mùnì nə́ ŋwɛ̀nɛ́ nə́ twĩ̀ Yi nã́nyì y tum dí.
HEB.9.15	Wɔ́ ńmyɛ̌ dɛnnɛ Yi tó né rə zə dɔbrɛ nándùl ǹdə́ nə́ba. Ń shɛ̀nɛ́ n cì n mə n vwârh numbyínə́ bé bə̀ yə̀-bəlwàálɛ́ bə̀ yʼà nʼê wɛ̀rhɛ́ dɔbrɛ́ nã́yéé ré yi ní mú wẽ́. Ń wɛ̀rhɛ́ èta mùnì byɛ̀bɛ́ Yi byẽ̀ mó ŋwɛ̀nɛ́ bə nə cɛ̀nɛ̀ rɛ́ tɛ̀bɛ́ rə̀ tʼâ la zhɔ̌, Yi bwə̀l rə̀ nyí mú.
HEB.9.16+HEB.9.17	Lò gə pɔ nyí bə̀ ń gə cù sə bə wɛ̀rhɛ́ kɔn dɛ̀bɛ́ èta, ń gə gwẽ̌ yə̀ cì, ń nyí rí rə̀myɛ́ mɔ́ tʼâ jí yé. Sə ń gə tú ń cùwə̀, wɔ́ rə̀myɛ́ yi ní, ń nyí rí zɛ̃̀ rə̀ nʼê jí. 
HEB.9.18	Wɔ́ rə̀myɛ́ è ce, dɔbrɛ́ nã́yéé ré gə́ tú è la zal, bə̀ jɛ̀rɛ̀ bə ló vwâm jal tɛ̃´. 
HEB.9.19	Muyiisi jɛ̀rɛ̀ n byili nyə́ né púlə́púlə́ lyì bí gakó ne ǹdə nə̀ gə́ kɛ̃ sɛ́bɛ́ rɛ́ wẽ́ né, n zɛ̃̀ n kwè nə̀-byə-etwə́ə́le ǹdə́ bə̀-cǐlsi jal ǹdə́ nɛ̃̌ n kwè pyì-kur nándə̀dwààlɛ̀ nánshɛ̀n ǹdə́ dɔ̌ ná-èkùlí n mɔ́rh nɛ́, n jɛ̀rɛ̀ n zhɛ́rhɛ́ nyə́ né sɛ́bɛ́ rɛ́ yó, n zɛ̃̀ n zhɛ́rhɛ́ lyì bí gakó yó, 
HEB.9.20	n zɛ̃̀ n wɔ̀: “Jal mɔ́ mɔ̀bɔ́ wɔ́ dɔbrɛ́ Yi zɔ ǹdʼába mɔ́ myɔrhɔ.” 
HEB.9.21	Rə̀myɛ́ kwã nɛ́, n zɛ̃̀ n zhɛ́rhɛ́ jal mɔ́ kòrhó w ǹdə́ wẽ̀ dé tɛ̀bɛ́ bə̀ yʼà mʼê twĩ̀ Yi tumə né mó gakó yó. 
HEB.9.22	È gə wɔ́ nyə́ né gə́ nʼê byili ní mú, wɔ́ jal mə̀ nʼê ce kɔn gakó jǐrh wárhgáá, sə rə̀ jàlà ŋwɛ́nɛ́ rə̀ wàr yé. Jal gə yə̀ tɛ̃´ lwé, sǔbri pɔ tɛ̀nɛ́ yé.
HEB.9.23	Kɔn gə wɔ́ nyɔ́ɔ́ sə bə zwə́l vwə̃̀ mùnì wẽ̀ dé tɛ̀bɛ́ rə̀ wɔ́ Arəzana nyân dɛ́ nyaarhɛ́ mɔ́ jǐrh wárhgáá, sə́ nyǐ Arəzana nyân dɛ́ cìcì mú wɔ́ vwĩ̀ tɛ̀bɛ́ rə̀ zhe kùr dɛ̃´dɛ̃´ mɔ́ bə̀ mə̂ sə bə zwə́l rə̀ yilə. 
HEB.9.24	Zhə̀nà, Kristə yə̀ kòrhó kɔ̀bɔ́ numbyínsi pú ò nyɛrhɛ kɔ̀bɔ́ ò ŋwɛ́nɛ́ dɛ̃̌ Arəzana w mɔ́ wẽ́ zwì yé. Ń zɛ̃̀ n vò dɛ̃̌ Arəzana w Yi cìcì sõ ń nə́ ń lwə̀l lè nə́ yilə.
HEB.9.25	Zhwifubá vwĩ̀-zwə́lnə bé náncɛ y nə́ ń zə vwàmá jal ń zwì kòrhó w jàà y kɛ̀bɛ́ è càn dɛ̃´dɛ̃´ du mú wẽ́ byin byin gakó, sə Kristə yə̀ nɛ́ zwì n pə ń cìn twər nánzhəzhɔ̌ yé. 
HEB.9.26	Kɔn gə yʼà yàl èta, ń yà ń mà n nwɛ̀nɛ̀ twər nánzhəzhɔ̌ lũ w kùr-ju yi ní ga. Sə ń byili ń cìn dwã nɛ́ nyɛ̀bɛ́ nánkwaá nɛ́ èta mɔ́ wẽ́ twər rə̀dù sá twéé gakó yilə, n pə ń cìn ǹdə vwĩ̀ kɔn ta n mə n vùr yə̀-bəlwàálɛ́. 
HEB.9.27	Lò gakó mə̂ sə n cì twər rə̀dù sá, Yi zɛ̃̀ rə bùr ń bùrsì. 
HEB.9.28	Èta, Kristə myɛ pɔ ń cìn ǹdə vwĩ̀-kɔn ta twər rə̀dù sá, n mə n vùr lyì nánzhəzhɔ̌ yə̀-bəlwàálɛ. Ń mà n ká n bà, sə è də̀ yə̀-bəlwàálɛ vǔr yil kə́dò yé. Wɔ́ byɛ̀bɛ́ bə̀ nʼê dɛ̃̀ mɔ̀ mɔ́ vwârh yilə.
HEB.10.1	Muyiisi nyə́ né wɔ́ cɛ̀nɛ̀ rɛ́ tɛ̀bɛ́ rə̀ bàn mɔ́ èsə̃̌yùlú, sə è də̀ rə̀ cìcì mú yé. Nə̀ nʼê byili bə̀ bə̀ mə̂ sə bə jʼâ nʼê zwə́l vwə̃̀ né nə̀myɛ́ cìcì bə̀ kʼâ bwérhé byin byin gakó. Wɔ́ rə̀myɛ́ è ce, nə̀ wàr nə̀ nʼê ce byɛ̀bɛ́ bə̀ nʼê zwə́l vwə̃̀ né nə̀myɛ́ mɔ́ yə̀ námpúm Yi yé né yé. 
HEB.10.2	Nə̀ gə yʼà wɔ̌ nə̀ ce bə̀ yàl námpúm, bə̀ gə kʼê tʼâ zwə́l vwĩ̀ yé. Vwə̃̀ né nə̀myɛ́ gə vùr bə̀ yə̀-bəlwàálɛ́, rə̀ yò yʼà kʼê tʼâ la bə̀ wẽ́ yál yé. 
HEB.10.3	Sə vwə̃̀ né bə̀ yʼà nʼê zwə́l mó yʼà ce bə̀ nʼê lyǐrh bə̀ yə̀-bəlwàálɛ́ yò byin byin gakó, 
HEB.10.4	bə̀ nə̀-byərh ǹdə́ bə̀-cǐlsi jal wàr yə̀-bəlwàálɛ mə̀ la vǔr yé.
HEB.10.5	Rə̀myɛ́ ce, Kristə gə́ tú ń bàn lũ w wẽ́ yi ní, ń zɔ̀m ǹdə́ ń Da n wɔ̀:
HEB.10.5	“Ǹ tá ǹ yâl vwə̃̀ ǹdə́ pansɛ yé,
HEB.10.5	sə ǹ wɛ̀rhɛ́ numbyíní yala ń pɛ̃.
HEB.10.6	Ǹ tá ǹ yâl vwàmá nɛ́ nyɛ̀bɛ́ bə̀ nʼê zwə́l bə̀ ji myǐn vwĩ̀-jìlú w yó mó,
HEB.10.6	ǹdə́ vwə̃̀ né nyɛ̀bɛ́ bə̀ nʼê zwə́l yə̀-bəlwàálɛ vǔr yil mó yé.
HEB.10.7	Rə̀myɛ́ yi ní, à wòwə̀: ‘Nyǐ ni, à Yi,
HEB.10.7	à tú ǹ pùbùlə̀ wɔ̀rhɔ́ yilə,
HEB.10.7	ǹdə bə̀ gə́ kɛ̃ ǹ zɔ̀mɛ̀ rɛ́ sɛ́bɛ́ rɛ́ wẽ́ à shò-kwã nɛ́ nɛ́.’ ”
HEB.10.8	Ń ju kùr n wɔ̀: “Ǹ tá ǹ yâl vwə̃̀ ǹdə́ pansɛ, ǹdə́ vwàmá nɛ́ nyɛ̀bɛ́ bə̀ nʼê zwə́l bə̀ ji myǐn vwĩ̀-jìlú w yó mó, ǹdə́ vwə̃̀ né nyɛ̀bɛ́ bə̀ nʼê zwə́l yə̀-bəlwàálɛ vǔr yil mó yé.” E jà bə̀ nʼê zwə́l vwə̃̀ né nə̀myɛ́ mɔ́ gakó ǹdə nyə́ né gə́ nʼê byili ní. 
HEB.10.9	N zɛ̃̀ n kə́ n wɔ̀: “Nyǐ ni, à tú ǹ pùbùlə̀ wɔ̀rhɔ́ yilə.” Èta, Kristə ce shãã ga vwə̃̀ né jé, sə ńmyɛ̌ vwĩ̀ rí kʼâ zhǐ nə̀myɛ́ gakó jàà wà. 
HEB.10.10	Yezu Kristə pɔ ń yala nɛ́ twər rə̀dù sá, twéé gakó yilə, n mə n pyìrh Yi pùbùlə̀ né. Ń vùr nə́ yə̀-bəlwàálɛ́, n ce nə́ jǐrh náàcɛ̀nà námpúm.
HEB.10.11	Vwĩ̀-zwə́lnə gakó nə́ ń zhì dɛ̃̌ Yi kòrhó w wẽ́ ń mə́ ń twĩ̀ Yi tum dí. Bə̀ nʼê zwə́l vwə̃̀, sə wɔ́ nə̀myɛ́ mɔ́ cìcì bə̀ nʼê zwə́l bə̀ kʼâ bwérhé. Sə nə̀ wàr nə̀ mʼa vùr yə̀-bəlɔ̀lɔ́ gaga yé. 
HEB.10.12	Sə è gə wɔ́ Kristə yilə, ń pɔ ń cìn ǹdə vwĩ̀-kɔn ta, twər rə̀dù sá, nə́ yə̀-bəlwàálɛ́ yilə. Rə̀myɛ́ kwã nɛ́, n zɛ̃̀ n vò dɛ̃̌ Arəzana wa, ń jě Yi jə̀jĩ́ ni twéé gakó yilə, 
HEB.10.13	ń mə́ ń dɛ̃̀ Yi la ce n nɔ̀ ń zwə̀ bé tɛ̃´ ń nə̀rh kùr w mó. 
HEB.10.14	Ń tó ń cìn pɔ twər rə̀dù sá ǹdə vwĩ̀-kɔn ta mɔ́ dɛnnɛ n ce byɛ̀bɛ́ bə̀ yə̀-bəlwàálɛ́ shə́r mó tó ń dɛnnɛ bə jǐrh náàcɛ̀nà námpúm.
HEB.10.15	Eshirhə náàcɛ̀nɛ́ myɛ ju kùr e zɔ̀m rə̀myɛ́ yò e wɔ̀:
HEB.10.16	“Cinu wòwə̀: dɛ̃ rɛ́ tɛ̀bɛ́ rə̀ bàn mɔ́ gə tú è yúwə́,
HEB.10.16	à bʼa ce à nyə́ né Esərayɛl lyì bí surhə né wẽ́,
HEB.10.16	a kɛ̃ nɛ bə̀ wun ní wẽ́.
HEB.10.16	Wɔ́ rə̀myɛ́ rə̀ bʼa yə̀ à dɔbrɛ́ à la zal ǹdə́ bɛ mɔ́.”
HEB.10.17	E zɛ̃̀ e súlí e wɔ̀: “À kʼâ tʼâ la bə̀ yə̀-bəlwàálɛ́ ǹdə́ bə̀ dwə́ə́ré yò lyǐrh kə́dò yé.” 
HEB.10.18	Sǔbri gə pɔ rə zhɛ̀, bə̀ kʼê bə vwĩ̀ zwə́l tum zhe yə̀-bəlwàálɛ yil yé.
HEB.10.19	Da-byâ, nə́ yě pamparɛ̃ɛ̃ bə̀ nə́ wɔ̌ nə́ bʼâ tó Yezu jal mɔ́ mə̀ ló tɛ̃´ mɔ́ dɛnnɛ nə́ zù jàà y kɛ̀bɛ́ è càn dɛ̃´dɛ̃´ du mú wẽ́. 
HEB.10.20	Ń púl sɔ́má nándwə̃̀ n pə nə́ba, è wɔ́ nyǔ sɔ́má. È nʼê tó gɔ̀nɔ̀ w ò bɔ̀n Yi kòrhó w dwã w mɔ́ wẽ́. Rə̀myɛ́ wɔ́ ń cìcì yala nɛ́ myɔrhɔ. 
HEB.10.21	Nə́ zhe vwĩ̀-zwə́lnə náncɛ, wɔ́ ńmyɛ̌ ń cǐ Yi kɛ̀lɛ́ yá. 
HEB.10.22	Bànà nə́ bwəlse Yi ni ǹdə́ wu òdù, nə́ zhí ri ǹdə́ nə́ wun gakó, ǹdə́ wu kɔ̀bɔ́ ò bə lwɛlɛ dwí-byǐ zhe, ǹdə́ yala nyɛ̀bɛ́ bə̀ shàrh ǹdə́ nɛ̃̌ zwẽ́zwẽ́. 
HEB.10.23	Zana nə́ zə kɔn dɛ́ dɛ̀bɛ́ nə́ bwə̀l rə̀ yò w nə́ rʼé dɛ̃̀ mɔ́ kẽkẽ, bə̀ Yi bʼa pyìrh kɔn dɛ́ dɛ̀bɛ́ rə̀ bwəl rə̀ nyí bə̀ rə̀ la nə́ba pɔ mɔ́. 
HEB.10.24	Sɛ̃na nə́ sɛ̃ dwã nɛ, nə́ zə dwã wun ni, nə́ swéné dwã ǹdə́ tumə nyɛ̀bɛ́ nə̀ càn. 
HEB.10.25	Nə́ bə̀kʼá kwàrh nə́ dwã-gùúlí jàà y wẽ́ zhəl ǹdə lyì bí jàlà gə́ myɛrhɛ bə̀ kʼê tʼâ zhə̀l mó ta yé. Nə́ mə̂ sə nə́ rʼé sɛ̃ dwã nɛ twéé twéé, bʼâ nə bə̀ Cinu dɛ̃ rɛ́ bwəlse.
HEB.10.26	Nə́ yě zhə̀n dɛ́ gə́ wɔ́ nɛ́. Rə̀myɛ́ ce, nə́ gə gwẽ̌ cə̀ə̀lè nə́ rʼé wɛ̀rhɛ́ yə̀-bəlwàálɛ ǹdə́ bə̀cà, sə́ nyǐ vwĩ̀ dõ kʼê tɛ̀nɛ́ rə̀ la rɛ vǔr yé. 
HEB.10.27	Wɔ́ wu-zɛ̃̀ɛ̃´ dúdú è mʼa zhe nə́ba nə́ mʼé dɛ̃̀ kɔn dɛ̀bɛ́ rə̀ bàn mɔ́. Kɔn dɛ́ rə̀myɛ́ mɔ́ wɔ́ lyì bí bùrsí kɔ́ ǹdə́ myìn-cɔ̀lɔ̀ w ò la Yi zwə̀ bé jú mú. 
HEB.10.28	Lò mɔ̀bɔ́ gakó ń yà ń cẽ Muyiisi nyə́ né, lyì bə̀lyè ráá bə̀tɔ̀ zɛ̃̀ bə yə̀ ń yò w zhə̀n-cìnə́, bə̀ nʼê gwi rə̀-ná-cí. Bə̀ tʼâ dùr ń nɔ̀nɔ̀ yé. 
HEB.10.29	Rə̀myɛ́ ce, lwarna bə̀ lò mɔ̀bɔ́ ń tá ń nyàm Yi Byǐ mú mà n nə zwini nánfɔ̀lɔ̀ du, bə̀ ń tá ń zə ń jal mɔ́ Yi tó mə̀ dɛnnɛ rə zə dɔbrɛ mɔ́ ń mə́ ń yàl kɔ̀-twə̂, e jà wɔ́ mə̀myɛ́ dɛnnɛ ń yə̀-bəlwàálɛ́ tó né rə shə́r n jǐrh wárhgáá. Kɔn súlí myɛ, ń nə́ ń tùrh Eshirhə náàcɛ̀nɛ́, sə wɔ́ èmyɛ́ è ce nə́ lwar bə̀ Yi wɔ́ wu-bɔ̀nɔ̀ cə́bal. 
HEB.10.30	Zhə̀nà, nə́ yě bə̀ Yi wòwə̀: “Wɔ́ àmyɛ́ à cǐ bùrsí bǔr mó. À nʼâ kɛ́ lò gakó bùrsì ǹdə kɔn gə́ mə̂ nɛ́.” N kə́ n súlí n wɔ̀: “Cinu mà n kə́ ń lyì bí bùrsì.” 
HEB.10.31	Lò mɔ̀bɔ́ ń wɛ̀rhɛ́ rə̀myɛ́, ń gə tu Yi nã́nyì y jɔ̃̀ wà, zwini nánfɔ̀lɔ̀ bʼa zə mɔ!
HEB.10.32	Lyǐrhnə kɔn dɛ́ dɛ̀bɛ́ rə̀ wɛ̀rhɛ́ ába shãã ga, á gə́ zù Yi pwẽ̀ dé wẽ́ yi ní mú yò. Á ju kùr á nwɛ̀nɛ̀ dɛ̃´dɛ̃´, sə á pyɛ́nɛ́ á zhì á nà yó kẽkẽ, á mʼá bú búlə́ né nə̀myɛ́. 
HEB.10.33	Bə̀ tùrh á jàlà, bə nwɛ̀nɛ̀ bɛ̀ lyì bí gakó yírh wə, sə á jàlà myɛ yʼâ nʼá sɛ̃ lyì bí byɛ̀bɛ́ bə̀ yʼà nʼê nwɛ̀nɛ̀ èta mɔ́ nɛ. 
HEB.10.34	Zhə̀nà, á tó byɛ̀bɛ́ bə̀ yʼà co byə̀nə́-jù w mú myɛ nɛ á nwɛ̀nɛ̀, á shɛ̀nɛ́ ǹdə́ wu-nyɔ̃̀ bə zə ába bə zwẽ á jɛ̃̀-kɔn dɛ́ gakó, bʼâ yě bʼâ zhe nə̀cɛ̀ndɛ̀ nánfɔ̀lɔ̀ rə̀ ŋwɛ́nɛ́ twéé twéé.
HEB.10.35	Á bə̀kʼá gə á wun yé, bʼâ mʼâ tó rə̀myɛ́ dɛnnɛ á nə pɛnɛ́ nánfɔ̀lɔ̀. 
HEB.10.36	Wɛ̀rhɛ́na Yi pùbùlə̀ ǹdə́ cìn-pyɔ́nɔ́, mùnì á nə kɔn dɛ̀bɛ́ Yi bwəl rə̀ nyí bə̀ rə̀ la ába pɔ mɔ́. 
HEB.10.37	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
HEB.10.37	“È dâl námpɔ́lɛ́ɛ́,
HEB.10.37	mɔ̀bɔ́ ń mə̂ sə n bə̀ mɔ́ bànà;
HEB.10.37	ń tá ń la dɔnɔ yé.
HEB.10.38	Lò mɔ̀bɔ́ ǹ zhí àmyɛ́ nɛ, ǹ kə́ ǹ bə dóó zhe yé;
HEB.10.38	ǹ Yi-ni-zhú mú bʼa ce ń nə nyǔ.
HEB.10.38	Sə ǹ gə yẽ̌ àmyɛ́ nɛ zhú mú ni,
HEB.10.38	à kʼâ tʼâ la ǹ sõ cilu yé.”
HEB.10.39	Nə́myɛ̌ zhí Yi ni, nə́ mʼâ nə vwârh. Nə́ tɛ̀nɛ́ lyì bí byɛ̀bɛ́ bə̀ yẽ̌ bə̀ Yi-ni-zhú mú ni bə jé mó wẽ́ yé.
HEB.11.1	Yi-ni-zhú mú nʼê yâl e wɔ̀: bə̀ ǹ yě bə̀ ǹ bʼâ nə kɔn dɛ̀bɛ́ ǹ nə́ ǹ dɛ̃̀ mɔ́, sə ǹ yě myɛ ǹdə́ ǹ wu gakó bə̀ wẽ̀ ŋwɛ́nɛ́ rə̀ wɔ́ zhə̀nà, yírhə́ jʼà bə rɛ nɛ yé. 
HEB.11.2	Shãã ga lyì bí wɔ́ bə̀ Yi-ni-zhú mú mə̀ ce Yi byili bə̀ bə̀ sú rə̀ yírhə́.
HEB.11.3	Wɔ́ nə́ gə́ zhí Yi ni mú è ce, nə́ yě bə̀ wɔ́ rə̀ zɔ̀mɛ̀ rɛ́ rə̀ wɛ̀rhɛ́ lũ wə́. Èta, wẽ̀ dé tɛ̀bɛ́ yírhə́ nə mɔ́, wɔ́ tɛ̀bɛ́ yírhə́ bə nɛ mɔ́ dɛnnɛ Yi tó né rə wɛ̀rhɛ́ rɛ.
HEB.11.4	Abyəə yà ń zhí Yi ni. Wɔ́ rə̀myɛ́ è ce ń vwĩ̀ rí ń zwə́l n pə rɛ mɔ́ yí rə̀ pùbùlə̀ du Kɛ̃ɛ̃ nyân dɛ́. Wɔ́ ń Yi-ni-zhú mú è ce Yi zwẽ ń vwĩ̀ pɛnɛ́ y rə mʼe byili bə̀ ń bə dóó zhe yé. Wɔ́ ń Yi-ni-zhú mú myɛ mə̀ ce n cì n jà ń gwẽ̌ nyɛ̌ ǹdə ń ŋwɛ́nɛ́ ń nə́ ń zɔ̀m ta.
HEB.11.5	Enɔkɛ yà ń zhí Yi ni. Wɔ́ rə̀myɛ́ è ce rə kwè mò n vò ń jě rə̀ yala nɛ ǹdə́ ń yə̀ cì yé. Lò lò yírh kʼê yə̀ mɔ nɛ yé, bə̀ Yi kwè mò n vò ń jě rə̀ yala nɛ. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Enɔkɛ yà ń sú Yi yírh ǹdə́ rə̀ gwẽ̌ yə̀ mɔ̀ kwè n vò rə̀ sõ yé. 
HEB.11.6	E jà lò mɔ̀bɔ́ ǹ yə̀ Yi ni zhí, ǹ wàr ǹ bʼâ sú rə̀ yírh yé. Lò mɔ̀bɔ́ ǹ nə́ ǹ yâl ń bwəlse Yi yé né, ǹ mə̂ sə́ zwẽ nyí myɛ bə̀ rə̀ nʼê kwɛ̃̌ byɛ̀bɛ́ bə̀ nʼê pyà rɛ̀ mɔ́.
HEB.11.7	Nəwee myɛ yà ń zhí Yi ni. Wɔ́ rə̀myɛ́ è ce Yi gə́ byili mu kɔn dɛ̀bɛ́ rə̀ la wɔ̀rhɔ́ mɔ́, ń yírh jʼà yʼà gwẽ̌ bə rɛ nɛ mɔ́, n zwẽ nyí, n fwar kùlkṍ nánfɔ̀lɔ̀, ńmyɛ̌ ǹdə́ ń kɛ̀lɛ́ y lyì bí zù ò wẽ́ bə mʼe lú. Sə ń gə́ wɛ̀rhɛ́ èta mɔ́, ń kɔ́ lũ w lyì bí bùrsì. Wɔ́ ń Yi-ni-zhú mú è ce Yi nyǐ mu ǹdə ń bə dóó zhe ta.
HEB.11.8	Abəraham yà ń zhí Yi ni. Wɔ́ rə̀myɛ́ è ce, Yi gə́ byẽ̀ mò, ń shɛ̀nɛ́ n zwẽ nyí, n zhǐr n yẽ̌ ń cìcì cɔ w nɛ, n vò tənà kɛ̀bɛ́ Yi yʼà la mɔ pɔ e jǐrh ńmyɛ̌ nyâ mɔ́ wa. E jà ń yà ń yə̀l ń gə́ la mə̀gã̌ yé. 
HEB.11.9	Ń Yi-ni-zhú mú ce n jòm cɔ w Yi yʼà bwəl mo ò nyí mú wə, ǹdə zhə-bal ta, kwə̀ə́rhe wẽ́, ńmyɛ̌ ǹdə́ Yəzakɛ ǹdə́ Zhakɔɔbɛ, bə̀ bə̀myɛ yʼà nɔ Yi nyí-bwəl lé rə̀myɛ́. 
HEB.11.10	Abəraham yà ń nə́ ń dɛ̃̀ cɔ w kɔ̀bɔ́ Yi cìcì la lú náàcɛ̀nɛ́ mɔ́.
HEB.11.11	Wɔ́ ń kɛ̃ Sara gə́ yà ń zhí Yi ni mú è ce n ŋwɛ̀nɛ́ n lù byǐ ǹdə́ ń yà ń cɛ ga yírh wə, bə̀ ń yà ń yě bə̀ Yi nyí-bwəl lé tʼâ la kwârh yé. 
HEB.11.12	Wɔ́ rə̀myɛ́ è ce Abəraham yàl nàmbal mə̀dù sásá, ǹdə́ ń yà ń cɛ n bwəlse cu ga, ń nɔ nɛ̀mɛ́ nánjə̀jóló ǹdə cã̀mə́sɔ̌rh ta dɛ̃̌, ǹdə nyɔ̀rhɔ́ ta mwə̃́ nyí ni. Lò lò wàr bɛ̀ ń la gál n nə bə̀ yó yé.
HEB.11.13	Sə lyì bí bə̀myɛ́ gakó cù bə̀ Yi-ni-zhú mú wẽ́. Bə̀ yə̀ kɔn dɛ́ dɛ̀bɛ́ Yi yʼà bwəl rə̀ nyí mú nɛ yé, sə bə̀ nɔ rɛ pyépyé bə̀ Yi-ni-zhú mú wẽ́. Sə rə̀myɛ́ ce bə̀ yʼà nʼê byili bə̀ bə̀myɛ́ wɔ́ zhələ ǹdə́ sɔ́m-zhə̀lnə̀ cɛ yó. 
HEB.11.14	Bə̀ gə́ wò èta mɔ́ nʼê byili pamparɛ̃ɛ̃ bə̀ bə̀ nʼê pyà bə̀ da-dǒ. 
HEB.11.15	È də̀ cɔ w kɔ̀bɔ́ bə̀ du bə yẽ̌ mó yò bə̀ zɔ̀m yé. È gə wɔ́ òmyɛ́ yò bə̀ bùlə̀, bə̀ yʼà wɔ̌ bə̀ bʼa kwɛ̃̀ bə vò gàà. 
HEB.11.16	Sə zhə̀nà, bə̀ pyà da-dǒ kɔ̀bɔ́ ò càn du. Wɔ́ Arəzana. Rə̀myɛ́ ce, Yi shɛ̀nɛ́, rə̀ yə̀ cìzhìl dùr, bə̀ bə̀ byẽ̌ de bə̀ bə̀ Yi yé, bə̀ rə̀ tɛnɛ cɔ òdù dɛ̃̌ Arəzana w rə cĩ́ bi.
HEB.11.17	Yi gə́ yʼà zhẽ̀ Abəraham bə̀ ń zə ń byì-dùwə̀ Yəzakɛ n mə n zwə́l vwĩ̀ n pə rɛ mɔ́, wɔ́ ń Yi-ni-zhú mú mə̀ ce ń yà ń shɛ̀nɛ́ ń la mɔ zwə́l. 
HEB.11.18	E jà Yi yʼà bwəl nyí Abəraham nɛ rə wɔ̀: “Wɔ́ Yəzakɛ ń mà n nə nɛ̀mɛ́ nánzhəzhɔ̌ bə yə̀ ǹmyɛ́ dwí.” 
HEB.11.19	Abəraham yà ń nə́ ń zwẽ nyí zhə̀n ga bə̀ Yi wɔ̌ rə̀ bʼa bwìrhì cùùrì. Wɔ́ rə̀myɛ́ è ce Yi kʼa pɔ̃ ń byǐ mú, sə kɔn nyɛ̌ ǹdə wɔ́ bwírhí ń bwìrhì ta.
HEB.11.20	Yəzakɛ yà ń zhí Yi ni. Wɔ́ rə̀myɛ́ è ce n bwəl kɔn dɛ̀bɛ́ rə̀ yʼà gwẽ̌ bàn n pə Zhakɔɔbɛ ǹdə́ Ezəyu ni.
HEB.11.21	Zhakɔɔbɛ yà ń zhí Yi ni. Wɔ́ rə̀myɛ́ è ce, ń cu mú gə́ tú e bwəlse, ń bwəl cɛ̀nɛ̀ n pə Zhozefu byâ bɛ́ nɛ n twèlé dwã nɛ, n zɛ̃̀ n cìì ń də̀-dɔ̀lɔ̀ w tɛ̃´ n wùlì tɛ̃´ n cèrhé Yi.
HEB.11.22	Zhozefu yà ń zhí Yi ni. Wɔ́ rə̀myɛ́ è ce, ń gə́ tú ń la cú, n zɔ̀m yi rí tɛ̀bɛ́ Esərayɛl lyì bí la Ezhibti ní zhǐr mó yò, n zɛ̃̀ n byili bə̀ gə́ mə̂ sə bə wɛ̀rhɛ́ mɔ nɛ́ ǹdə́ ń gə tú ń cùwə̀.
HEB.11.23	Muyiisi ná ǹdə́ ń da yʼà zhí Yi ni. Wɔ́ rə̀myɛ́ è ce, bə̀ gə́ lùl mò, bə shèè mò cànsɛ̀ sə̀tɔ̀. Bə̀ pwírí ń wɔ́ ébɔ́. Bə̀ yə̀ ywẽ dùr ǹdə́ pyɔ̌ mɔ́ nyə́ né cõ yé.
HEB.11.24	Muyiisi yà ń zhí Yi ni. Wɔ́ rə̀myɛ́ è ce, ń gə́ tú n jǐrh námpwə̂l yi ní, ń yà ń bə shɛ̀ bə̀ bə̀ wál bə̀ wɔ́ Ezhibti lyì pyɔ̌ Faraɔ̃ bə̀kɔ́ byǐ ǹdə́ mɔ yé. 
HEB.11.25	Ń gə́ shɛ̀nɛ́ n tó Yi dwí rí ni n zù nɔ̀nɔ̀ wẽ́ mó cɔ̃̀ ń gə nɔ wu-nyɔ̃̀ yə̀-bəlɔ̀lɔ́ wẽ́ o jʼà tʼâ la dɔnɔ yé. 
HEB.11.26	Ń pwírí bə̀, ń gə nɔ fulsi ǹdə bə̀ gə́ mə̂ sə bə wɛ̀rhɛ́ Kristə né mó zhe kùr dɛ̃´dɛ̃´ du Ezhibti nə̀cɛ̀ndɛ́, bə̀ ń yà ń nə́ ń tɛ́rɛ́ kwândɛ́ tɛ̀bɛ́ ń la nɔ nəkɔl mɔ́ yò.
HEB.11.27	Wɔ́ ń gə́ yà ń zhí Yi ni mú è ce, ń yə̀ pyɔ̌ mɔ́ ywẽ dùr ǹdə́ Ezhibti ní zhǐr yé. Ń yà ń zhí Yi ni kẽkẽ. Kɔn yʼà nyɛ̌ ǹdə ń yírhə́ yʼà nə Yi rí lò yírhə́ wàr nə̀ nɛ mɔ́ ta. 
HEB.11.28	È kʼê wɔ́ ń gə́ yà ń zhí Yi ni mú è ce, n ce Esərayɛl lyì bí wɛ̀rhɛ́ Pakɛ címsí, bə zhɛ́rhɛ́ vwàmá nɛ́ jal mɔ́ bə̀ bwə̀rsé bwə̀ə̀lé yó, mùnì ga màlɛ́ka y è la Ezhibti lyì bí byì-cɛsɛ́ gu mú bə̀kʼa gu Esərayɛl lyì bí byì-cɛsɛ́ yé.
HEB.11.29	Esərayɛl lyì bí yʼà zhí Yi ni. Wɔ́ rə̀myɛ́ è ce bə byɛrhɛ mwə̃́ y nánshɔ̃̀ w ǹdə wɔ́ cə-kùlì ta. Sə Ezhibti lyì bí gə́ tú bə yí bə zù bə̀ la byɔrhɔ, nɛ̃̌ mɔ́ jʼa mɔ́lɛ́ bɛ.
HEB.11.30	Esərayɛl lyì bí yʼà zhí Yi ni. Wɔ́ rə̀myɛ́ è ce bə zhə̀l bə kə́kɛ́lɛ́ Zheriko dwã nyàlpyɛ̀, byílí y è yʼà kə́kɛ́lɛ́ cɔ w mɔ́ gakó jʼa ló tɛ̃´. 
HEB.11.31	Kə-nə̀fòló Arayaabɛ yà ń zhí Yi ni. Wɔ́ rə̀myɛ́ è ce ń yə̀ byɛ̀bɛ́ bə̀ yʼà cẽ Yi nyí ni mú ni tó n cì yé, bə̀ ń yà ń zwẽ Esərayɛl lyì bí bə̀ yʼà twĩ̀ bə̀ bə̀ zhəl bə byɛ́lɛ́ cɔ w mɔ́ cɛ̀nɛ̀.
HEB.11.32	À bʼa wɔ̀ bə̀ byè kə́dò? À kʼâ tʼâ la yé nɔ a zɔ̀m Zhədəyɔ̃ ǹdə́ Barakɛ, ǹdə́ Saməsɔ̃, ǹdə́ Zhəfəte, ǹdə́ Dəvyidi ǹdə́ Saməwəə, e súlí Yi nyì-zwennə bé yò kə́dò yé. 
HEB.11.33	Bə̀myɛ́ gakó gə́ yʼà zhí Yi ni mú ce, bə̀ bú ǹdə́ tənə̀rh bə ŋwɛ̀nɛ́ sə̀ lyì bí; bə wɛ̀rhɛ́ kɔn dɛ̀bɛ́ rə̀ wɔ́ cángá; bə nə kɔn dɛ̀bɛ́ Yi yʼà bwəl be rə̀ nyí mú; bə zə bwaarɛ bə pyi rə̀ nyə́; 
HEB.11.34	bə cì myìn-zhù nánfɔ̀lɔ̀; bə̀ yʼà la bɛ gu ǹdə́ búlə́ shú, sə bə̀ lú; bə̀ yʼà bə jàn zhe yé, sə Yi pɔ bɛ jàn; bə zɔ wu-jɔ̀, bə ŋwɛ̀nɛ́ bə jì bə̀ zwə̀ bé búlə́ né yi ní. 
HEB.11.35	Kana jàlà myɛ yʼà zhí Yi ni. Rə̀myɛ́ ce bə̀ nɔ bə̀ lyì bí byɛ̀bɛ́ bə̀ yʼà cù mú bə̀ kʼa bwìrhì.
HEB.11.35	Bə̀ nwɛ̀nɛ̀ lyì dwã myɛ; bə̀ yə̀ pyà sə byɛ̀bɛ́ bə̀ yʼà nʼê nwɛ̀nɛ̀ bɛ̀ mɔ́ dwĩ̀ bì yé, kɔn mʼe yí bə gu bi. Bə̀ yʼà yě bə̀ bə̀ mʼa nə nyǔ nántwə̂ bə̀ cu mú kwã nɛ́. 
HEB.11.36	Lyì jàlà myɛ shɛ̀nɛ́ fuuli; bə mà bɛ̀ ǹdə́ dànə̀shàárɛ; bə lyẽ jàlà ǹdə́ nyáná, bə ce be byə̀nə́-jù wə̀. 
HEB.11.37	Bə zə nə́kulə bə dul jàlà bə gu; bə gõ bə̀ jàlà dwã w kùkùlə̀ nə̀lyè nə̀lyè; bə gu jàlà ǹdə́ búlə́ shìmì. Lyì bí nwɛ̀nɛ̀ bɛ̀ dɛ̃´dɛ̃´, bə wɛ̀rhɛ́ bɛ lwɛlɛ. Jàlà zə pyììsì tàndɛ̀ bə yə̀ kàmə̀-zǔrh bə zù; jàlà zə bɔ̀n tàndɛ̀ bə yə̀ kàmə̀-zǔrh bə zù. Bə̀ yʼà kʼê bə kaka zhe yé. 
HEB.11.38	Lũ w yʼà kʼê bə nyɛ̀ ǹdə́ bɛ yé. Bə̀ yʼà nʼê yiyiri dɛ̃̌ jààsɛ́ gakó; bə̀ zhə̀l gɔ-elũ èpwə̀ə̀lè wə̀, bə vò pyàr wà, bə zù myə̀lə́ wə, bə zù gwáárɛ wa.
HEB.11.39	Wɔ́ bə̀ Yi-ni-zhú mú è ce Yi byili bə̀ bə̀ sú rə̀ yírhə́. Bə jʼà yə̀ kɔn dɛ́ dɛ̀bɛ́ rə̀ yʼà bwəl rə̀ nyí mú nɛ yé, 
HEB.11.40	bə̀ Yi yʼà tɛnɛ kɔ̀-ècɛ̀nɛ́ rə̀ nʼê yâl rə wɛ̀rhɛ́ nə́myɛ̌ yil du. Rə̀myɛ́ ce, rə̀ yʼà tʼâ yâl bə̀ bə̀ dúdú nə rə̀ cɛ̀nɛ̀ rɛ́ námpúm, ǹdə́ è gə də̀ nə́myɛ̌ ǹdə́ bə̀myɛ́ ga yé.
HEB.12.1	È gə wɔ́ nə́myɛ̌ yilə, Yi-ni-zhú zhə̀n-cínnə nánzhəzhɔ̌ kə́kɛ́lɛ́ nə́ba. Rə̀myɛ́ ce, bànà nə́ yẽ̌ zhĩĩ dwí gakó ǹdə́ yə̀-bəlwàálɛ́ rə̀ nʼê cə̀r nə́ yé ne nàná nàná mɔ́ nɛ, sə nə́ zɛ̃̀ nə́ dùr ywə́l mó bə̀ pɔ nə́ba mə̀ nyí mú ǹdə́ wu-jɔ̀. 
HEB.12.2	Nə́ kwẽ̌ nə́ nyǐ Yezu. Wɔ́ ńmyɛ̌ dɛnnɛ nə́ tó né nə́ zhí Yi ni. E jà wɔ́ ńmyɛ̌ ń mà n ce nə́ Yi-ni-zhú mú pyìrh. N shɛ̀nɛ́ n cì də̀-jɔrhɔ́ yó, ń yə̀ cìzhìl nè gá yé, bə̀ ń yà ń yě wu-nyɔ̃̀ w kɔ̀bɔ́ ń yà ń la nɔ mɔ́ yò, sə èlâsɛ̃´, ń jě Yi jə̀jĩ́ ni rə̀ pyɛ̀lɛ̀ rɛ́ də̀gwã́ y yó.
HEB.12.3	Lyǐrhnə yə̀-bəlwàálɛ́ cìnə́ gə́ wɛ̀rhɛ́ Yezu ní yò. Bə̀ jú zùùrì ǹdə́ mɔ, bə nwɛ̀nɛ̀ mɔ̀, sə ń pyɛ́nɛ́ rə̀myɛ́ gakó wẽ́. Rə̀myɛ́ ce, ámyɛ pyɛ́nɛ́na á cìnə̀, á wun bə̀kʼa gə yé. 
HEB.12.4	Á gə́ nʼá zhɛ̃̀ yə̀-bəlɔ̀lɔ́ w ga, á gwẽ̌ yə̀ w zhɛ̃̀ kɔn bʼe yí á myə̂l jər yé.
HEB.12.5	Á swě Yi gə́ cící ába ǹdə rə̀ byâ ta nɛ́ mɔ́? Rə̀ wòwə̀:
HEB.12.5	“À byǐ, Cinu gə byili mú ǹ yé, sə́ dɛ̃̀ ǹ cìnə̀.
HEB.12.5	Ń gə ju mú búlə́, sə ǹ wu bə̀kʼa gə rə̀myɛ́ yil yé;
HEB.12.6	bə̀ Cinu gə só lò, ǹ gə dówə́, ń ya n byili mú ǹ yé;
HEB.12.6	bə̀ byɛ̀bɛ́ ń yě bə̀ bə̀ wɔ́ ń byâ mɔ́ gə dówə́, ń ya n ce jɛ̃̀ bə̀ yala nɛ.”
HEB.12.7	Shɛ̀nɛ́na nɔ̀nɔ̀ w yò, bə̀ rə̀myɛ́ wɔ́ á yé Cinu nə́ ń byili ába. Ń nə́ ń wɛ̀rhɛ́ ába ǹdə ń byâ ta. Wɔ́ byǐ mɔ̌ ń ŋwɛ́nɛ́, ń gə dówə́, ń da tá ń byili mu ń yé? 
HEB.12.8	Yi gə yə̀ ába á yé byili ǹdə rə̀ byâ bɛ́ gakó ta, sə́ nyǐ á də̀ rə̀ byâ yé, á wɔ́ bɔ́bwá-byâ. 
HEB.12.9	Shãã ga, nə́ gə dówə́, nə́ dabá cɛ yó mó yʼa byili nə́ba nə́ yé, nə́ jʼâ nʼé nyàm bɛ̀. Rə̀myɛ́ ce, nə́ mə̂ sə nə́ zwẽ nə́ Da mɔ́ ń ŋwɛ́nɛ́ Arəzana w mɔ́ nyí ni du, mùnì ga nə́ zə myə̂l. 
HEB.12.10	Nə́ dabá cɛ yó mó yʼa byili nə́ba nə́ yé, sə kɔn tʼâ dɛnɛ yé, ǹdə bə̀myɛ surhə né gə́ mə̂ nɛ́. Sə Yi wɔ́ nə́ cɛ̀nɛ̀ yil, nə́ gə dówə́, rə̀ nʼê byili nə́ba nə́ yé, mùnì nə́ yə̀ náàcɛ̀nà ǹdə rə̀ ta. 
HEB.12.11	Zhə̀nà, nə́ gə dówə́, bə zɛ̃̀ bə̀ nʼê byili nə́ba nə́ yé, wu-nyɔ̃̀ tɛ̀nɛ́ yé; wɔ́ wu-zhìlù. Sə lò mó mɔ̀bɔ́ ń shɛ̀nɛ́ n pyɛ́nɛ́ ń cìn rə̀myɛ́ yi ní mú, mà n nə yə̀-zùlə́, dóó tʼâ la ń yó w yál yé.
HEB.12.12	Rə̀myɛ́ yilə, cenə jàn nɛ́ á súlí á jɛ̀sɛ́ ǹdʼá nə̀dwə́nə́ né nə̀ kʼê bə jɛ̀ mɔ́ jàn. 
HEB.12.13	Kwěnə sɔ́má kɛ̀bɛ́ è càn, mùnì ga lò mɔ̀bɔ́ ń nə́ ń twi cí, ń nà bə̀kʼa dom yé, sə n nə bəsàzùlí.
HEB.12.14	Cenə jàn nɛ́ yə̀-zùlə́ yə̀ ámyɛ̌ ǹdə́ lyì bí gakó bwə̂l wə, sʼá tùntwə̃̀ə̃̀ né yí Yi pùbùlə̀. È gə də̀ rə̀myɛ́, lò lò tá ń la Cinu nɔ ǹdə́ ń yírh yé. 
HEB.12.15	Dɛ̃̌na á cìnə̀, mùnì lò mə̀dù ga bə̀ká n lyɛ̃̀ Yi yò-ècɔ̀nɔ̀ w yé, sʼá dɛ̃̀, lò bə̀ká n yə̀ á wẽ́, n yə̀ ǹdə cǒ kɔ̀bɔ́ ò nɛ̃̌ mɔ́ nyɛ̌ cɛ̀ɛ́ ta, n gúgǔ lyì bí dwã nɛ, n zhìlì bə̀ gakó yò yé. 
HEB.12.16	Sʼá dɛ̃̀ myɛ, nə̀fòló ráá lò mɔ̀bɔ́ ń tá ń nyàm kɔn dɛ̀bɛ́ rə̀ wɔ́ Yi nyân bə̀kʼa yə̀ á wẽ́ yé. Á bə̀kʼá wɛ̀rhɛ́ ǹdə Ezəyu ta yé. Ń zə ń náncɔɔrɛ́ n lyə́r kùr yó kùjú. 
HEB.12.17	Á yě bə̀ rə̀myɛ́ kwã nɛ́, ń yà ń nə́ ń yâl bə̀ ń da bwəl cɛ̀nɛ̀ n pɔ̃, sə ń da cẽ. N kúrh yə́-nàná, ń mə́ ń nə́ ń yâl sə ń da bùlə̀ né zhízhílí, sə ń gɔwa.
HEB.12.18	Ámyɛ̌ gə́ bwəlse Yi ni mú, kɔn yə̀ yàl ǹdə Esərayɛl lyì bí ta yé. Bə̀myɛ́ nɔ Sənəyi pyɔ̀ wá, bə̀ yʼà wɔ̌ bə̀ mʼa zə bə̀ jɛ̀rh bə dwə̀rh wə̀, bə nə myǐn mú, bə nə cə-byín dí, bə nə zho w nánfɔ̀lɔ̀ w pyɔ̀ w yó, 
HEB.12.19	bə nyɛ̀ɛ̀ pɔ́lá cəl, bə nyɛ̀ɛ̀ cəl rə̀ yʼà nʼê zɔ̀m ǹdə́ bɛ, bə zɛ̃̀ bə̀ nʼê lwə̀l sə cəl lé yẽ̌ èta, rə̀ bə̀kʼa kʼe zɔ̀m yé. 
HEB.12.20	Nyí rí rə̀ yʼà pɔ bə̀ lò mɔ̀bɔ́ ń ju ń nà pyɔ̀ w yó, ráá vwâm mɔ̀bɔ́ mə̀ ju mə̀ nà ò yó, sə bə zə nə́kulə bə dul mo bə gu mú, ce bə̀ wun ga. 
HEB.12.21	Kɔn dɛ́ bə̀ yírhə́ yʼà nə mɔ́ yʼà nʼê zɛ̃̀ wu ni. Rə̀myɛ́ ce Muyiisi wɔ̀: “Ywẽ zhe ne dɛ̃´dɛ̃´, à nʼâ didi.”
HEB.12.22	Sə ámyɛ̌ wɔ́ Səyɔ̃ pyɔ̀ wá,
HEB.12.23	ǹdə́ lyì bí byɛ̀bɛ́ bə̀ yàl Yi lyì nã́yə́ə́ bé bə̀ yilə né kɛ̃ dɛ̃̌ Arəzana w mɔ́ nɛ á bwəlse. Wɔ́ Yi, lyì bí gakó bùr-kárna mɔ́, ǹdə́ lyì bí byɛ̀bɛ́ bə̀ kʼê bə dwə́ə́re zhe bə̀ jǐrh náàcɛ̀nà námpúm mú ni á bwəlse. 
HEB.12.24	Wɔ́ Yezu mú nə́ nɔ Yi dɔbrɛ́ nándùl lé ń jàn yil mó ne á bwəlse. Ń ló ń jal mɔ́ tɛ̃´ n mə n ce nə́ jǐrh wárhgáá, sə rə̀myɛ́ nʼê yâl rə wɔ̀ bə̀ ń jal mɔ́ zhe jàn du Abyəə nyân mɔ́.
HEB.12.25	Dɛ̃̌na á cìnə̀, á bə̀kʼá cẽ lò mɔ̀bɔ́ ń nə́ ń zɔ̀m ǹdʼába nyí ni yé. Á yě bə̀ byɛ̀bɛ́ bə̀ cẽ lò mó mɔ̀bɔ́ ń yà ń nə́ ń byili bi Yi nyə́ né cɛ yó mó nyí ni mú yə̀ lú còrhò-tum dí yé né yé. Nə́myɛ̌ zɛ̃̀ wɔ́ Yi rə̀ zhǐ dɛ̃̌ rə̀ nʼê zɔ̀m ǹdə́ nə́ba. Nə́ gə cẽ rə̀ nyí ni, nə́ wàr nə́ bʼâ lú còrhò-tum dí yé né yé. 
HEB.12.26	Yi cəl lé yʼà nʼê zhízhǐ cɛ yá. Sə èlâsɛ̃´, rə̀ bwəl nyí rə wɔ̀: “À gwẽ̌ bʼa ce cɛ y zhízhǐ; sə è kʼê də̀ è dúdú yé. Wɔ́ èmyɛ́ ǹdə́ dɛ̃̌ yi rí ga.” 
HEB.12.27	“À gwẽ̌ bʼa ce cɛ y zhízhǐ” zɔ̀mà nɛ́ nə̀myɛ́ mɔ́ nʼê yâl nə byili bə̀ wẽ̀ dé tɛ̀bɛ́ Yi wɛ̀rhɛ́ mɔ́ bʼa zhízhǐ, rə jé, mùnì ga wẽ̀ dé tɛ̀bɛ́ rə̀ wàr rə̀ la zhízhǔ mú yə̀ nɛ́.
HEB.12.28	Nə́myɛ̌ nɔ tənà kɛ̀bɛ́ è tʼâ zhízhǐ gaga. Rə̀myɛ́ ce, bànà nə́ ce Yi nə̀báná, sə nə́ cèrhé re kɔn yí rə̀ bùlə̀, sə nə́ pə rɛ nə́ cìn námpúm ǹdə́ nyɔ̀mɔ̀, 
HEB.12.29	bə̀ nə́ Yi rí nyɛ̌ ǹdə myǐn mə̀ nʼê jí dɔ́dɔ́ ta.
HEB.13.1	Jána á zə sónó ǹdə́ dwã twéé twéé ǹdə da-byâ ta Kristə wẽ́. 
HEB.13.2	Lò gə tú á sõ, á mə̂ sʼá zwẽ ń zhəəle cɛ̀nɛ̀. Á bə̀kʼá swě yé. Lyì jàlà wɛ̀rhɛ́ èta, sə bə̀ zwẽ màlɛ́kabá zhəəle, bə̀ jʼà yə̀ lwar yé. 
HEB.13.3	Tɛ́rɛ́na byə̀nə́-jì cìnə́ bé yò, ǹdə ámyɛ tó á ŋwɛ́nɛ́ byə̀nə́-jù w ta. Tɛ́rɛ́na byɛ̀bɛ́ lyì bí nʼê wɛ̀rhɛ́ lwɛlɛ mɔ́ yò, ǹdə bə̀ nʼê wɛ̀rhɛ́ lwɛlɛ ámyɛ nɛ ta.
HEB.13.4	Lyì bí gakó mə̂ sə bə nyə̀ kɔn dɛ̀bɛ́ Yi byili kɛ̃-jú shò-kwã nɛ́ mɔ́. Bal mə̂ sə́ jòm ǹdə́ ǹ kɛ̃ mɔ́ dúdú, kɛ̃ myɛ mə̂ sə́ jòm ǹdə́ ǹ byal mɔ́ dúdú, bə̀ Yi la byɛ̀bɛ́ gakó bə̀ wɔ́ nə̀fwə̀ə́lé, bə jʼà nʼê twĩ̀ yààyàà mɔ́, bùrsì kɔ́ rə pə bɛ còrhò-tum.
HEB.13.5	Á bə̀kʼá yə̀ wársɛ́ yómə́ yé. Cenə á wun yə̀ nyɛ̀n ǹdə́ kɔn dɛ̀bɛ́ á zhe, bə̀ Yi wòwə̀: “À tʼâ la mɔ́ yõ̌ yé; à tʼâ la à kwã bʼa zâ mɔ́ gaga yé.” 
HEB.13.6	Rə̀myɛ́ ce, nə́ wɔ̌ nə́ wə̀l ǹdə́ wu-jɔ̀ bə̀:
HEB.13.6	“Cinu bà n sɛ̃ nɛ;
HEB.13.6	à tʼâ la ywẽ dǔr yé.
HEB.13.6	Lò lò wàr nɛ̀ ń la kaka wɔ̀rhɔ́ yé.”
HEB.13.7	Lyǐrhnə á yé né cìnə́ bé nã́yə́ə́ bé bə̀ bwə̀l Yi zɔ̀mɛ̀ rɛ́ bə byili ába mó yò. Nyǐnə bə̀ gə́ yàl nɛ́ kɔn mʼe yí bə̀ yó-gurə́, sʼá kwè bə̀ nà. 
HEB.13.8	Yezu Kristə wɔ́ ńmyɛ̌ mə̀dù yə́, ń yàl nɛ́ də̀lànɛ̀ ǹdə́ zà, ǹdə́ byinə nə̀ bə zhɔ̌ zhe yilə. 
HEB.13.9	Á bə̀kʼá yẽ̌ bə zə còrhò dwí tɛ̃̌tɛ̃̌ bə mʼe jə́jɛ̀rɛ́ ába yé. Còrhò mó gə nʼê shí Yi yò-ècɔ̀nɔ̀ w ò nʼô pɛ nə́ba wu-jɔ̀ mɔ́ wẽ́, rə̀myɛ́ càn. Sə è gə wɔ́ nyə́ né nyɛ̀bɛ́ bə̀ nʼê byili kùjúúrí shò-kwã mɔ́, nə̀ gwẽ̌ yə̀ byɛ̀bɛ́ bə̀ nʼê tó ne mó ne sɛ̃ gaga yé.
HEB.13.10	Nə́myɛ̌ zhe vwĩ̀-jìlú, sə Zhwifubá vwĩ̀-zwə́lnə bé bə̀ nʼê twĩ̀ Yi kòrhó w wẽ́ mó bə sɔ́má zhe bə̀ nʼê jí nə́ vwĩ̀-jìlú w kùjú w yé. 
HEB.13.11	Vwàmá nɛ́ nyɛ̀bɛ́ vwĩ̀-zwə́lnə náncɛ y nə́ ń zə nə̀ jal mɔ́ ń zwì Yi kòrhó w jàà náàcɛ̀nɛ́ y wẽ́ yə̀-bəlwàálɛ vǔr yil mó, bə̀ kʼâ nʼê zə nɛ bə̀ dwi pwẽ̀ nè bə̀ ji myǐn. 
HEB.13.12	Wɔ́ rə̀myɛ́ è ce bə̀ yə̀ Yezu myɛ gwi cɔ w wẽ́ yé. Bə̀ gu mu kwã nɛ́, mùnì ga n zə ń cìcì jal mɔ́ n shàrh lyì bí yə̀-bəlwàálɛ́, bə jǐrh wárhgáá. 
HEB.13.13	Rə̀myɛ́ ce, bànà nə́myɛ du pwẽ̀ nè nə́ vò ń sõ, nə́myɛ shɛ̀nɛ́ fulsi ǹdə ń ta. 
HEB.13.14	Kɔn nyɛ̌ ǹdə wɔ́ cɔ wẽ́ nə́ jě né ta cɛ yó, sə cɔ w òmyɛ́ mɔ́ tʼâ la nɛ́ mãɔ̃ yé, ò la lyãɔ̃. Nə́ zɛ̃̀ nə́ rʼé pyà cɔ w kɔ̀bɔ́ ò la tà-kwã o bə̀ mɔ́. 
HEB.13.15	Bànà nə́ pə vwĩ̀ tɛ̀bɛ́ rə̀ wɔ́ còrhó nyân Yi ni twéé twéé Yezu jàn yilə. Rə̀ kùr wɔ́ nwíísi shɛ̀bɛ́ sə̀ wɔ́ rə̀ còrhó nyɛ̌rh. 
HEB.13.16	Á bə̀kʼá swě cɛ̀nɛ̀ wɔ̀rhɔ́ yò yé, sʼá sɛ̃ dwã nɛ, bə̀ wɔ́ rə̀myɛ́ rə̀ wɔ́ vwĩ̀ tɛ̀bɛ́ rə̀ yú Yi pùbùlə̀.
HEB.13.17	Shɛ̀nɛ́na á yó-cìnə́ bé nyí ni, sʼá zwẽ bə̀ zɔ̀mà nɛ́, bə̀ bə̀ nʼê yìlì ába. Bə̀ mʼa zhì Yi yé né bə byili kɔn gə́ tó né. Rə̀myɛ́ ce, á gə nʼá shɛ̀nɛ́ bə̀ nyí ni, bə̀ mʼa twĩ̀ bə̀ tum dí cɛ̀nɛ̀. È gə də̀ rə̀myɛ́, bə̀ mʼa twĩ̀ dì ǹdə́ wu-zhìlù, sə rə̀ tʼâ la ába sãɔ̃ yé.
HEB.13.18	Lwə̂lnə Yi nə́ yil twéé twéé. Nə́ yě náàcɛ̀nɛ́ bə̀ dóó tɛ̀nɛ́ nə́ yó w yé, bə̀ nə́ rʼé yâl nə́ wɛ̀rhɛ́ cɛ̀nɛ̀ twéé twéé. 
HEB.13.19	À nʼâ lwə̀l ába ǹdə́ à wu gakó: lwə̂lnə Yi mùnì rə sɛ̃ nɛ a kʼa bə̀ á sõ làlà.
HEB.13.20	Yi wɔ́ yə̀-zùlə́ panna. Wɔ́ rə̀myɛ́ rə̀ bwìrhì nə́ Cinu Yezu mú ń wɔ́ pyììsí nə̀nɔ̀n náncɛ y mɔ́, n zɛ̃̀ n du cùùrì wẽ́. Rə̀ zɔ dɔbrɛ ǹdə́ nə́ba ń vwĩ̀ rí jal mɔ́ jàn yilə, sə dɔbrɛ́ rə̀myɛ́ tʼâ la zhɔ̌ yé. 
HEB.13.21	Yi bʼa ce á ŋwɛ̀nɛ́ á wɛ̀rhɛ́ kɔn dɛ̀bɛ́ gakó rə̀ càn, mùnì ga á wɛ̀rhɛ́ rə̀ pùbùlə̀, sə rə pyìrh rə̀ pùbùlə̀ né nə́myɛ̌ wẽ́ Yezu Kristə jàn yilə. Ń mà n nə zùwə́ byinə nə̀ bə zhɔ̌ zhe yilə! Amɛ̀n!
HEB.13.22	Da-byâ, à nʼâ lwə̀l ába, sʼá pyɛ́nɛ́ á cili cícú mú mɔ̀bɔ́ èta mɔ́. Nyǐnə zɔ̀mà nɛ́ nyɛ̀bɛ́ à kɛ̃ à sɛ́bɛ́ rɛ́ wẽ́ mó bə já yé. 
HEB.13.23	À nʼâ yâl a byili ába bə̀ nyǐ bə̀ vùr nə́ da-byǐ Timote byə̀nə́-jù wə̀. Ń gə tú à sõ làlà, à bʼa zə mɔ a bə̀ á sõ.
HEB.13.24	Cenə á yé né cìnə́ bé, ǹdə́ Yi lyì bí gakó. Yitəlyi Kristə-lyì bí myɛ nʼê ce ába.
HEB.13.25	Yi bʼa cĩ́ bwəl á gakó yó!
JAS.1.1	Àmyɛ́ Zhakɛ, à wɔ́ Yi ǹdə́ Cinu Yezu Kristə tùntùnnə̀, à nʼâ kɛ̃ sɛ́bɛ́ rɛ́ tɛ̀bɛ́ à mʼâ ce ámyɛ̌ Yi dwí rí kwálsɛ́ shí ǹdə́ sə̀lyè y lyì bí á làà lũ w gakó wẽ́ mó.
JAS.1.2	Da-byâ, yò-cə̀ə̀lè dwí gakó gə pú ába, sʼá nyǐ á cìn ǹdə lyì byɛ̀bɛ́ bə̀ zhe wu-nyɔ̃̀ námpúm ta. 
JAS.1.3	Á yě bə̀ zwini gə nʼê zhẽ̀ á Yi-ni-zhú mú, rə̀myɛ́ nʼê ce á wun tʼâ gɛ yé. 
JAS.1.4	Cenə á cìn-pyɔ́nɔ́ mɔ́ pyìrh tùm-ècɛ̀nà wẽ́, mùnì ga á cɛ̀nɛ̀ rɛ́ yə̀ námpúm, yò bə̀kʼa zhì á yó w yé, sə kaka bə̀kʼa mwìrì ába yé.
JAS.1.5	Lármɔ gə mwìrì ámyɛ̌ mə̀dù, sə n lwə̀l Yi ni, bə̀ rə̀ bʼa pɔ̃. Yi tʼâ nyǐ rə̀ mʼe pə yé, rə̀ tʼâ cír yé. 
JAS.1.6	Sə n lwə̀l ǹdə́ Yi-ni-zhú, ń bə̀ká n ce tə́tɔ̀ná yé. Lò mɔ̀bɔ́ ń nə́ ń ce tə́tɔ̀ná, ń nyɛ̌ ǹdə nə̀-fɔ̀lɔ̀ nɛ̃̌ ta, zho w gə nʼô ce, mə̀ nʼê shìì mə jʼà nʼê zɛ̃̀. 
JAS.1.7	Lò mó ńmyɛ̌ mɔ́ bə̀ká n bù bə̀ ń mà n nə kɔn Cinu sõ yé, 
JAS.1.8	bə̀ ń wu də̀ òdù, n jà ń tá ń zhì nà èdù yó yé.
JAS.1.9	Da-byǐ mɔ̀bɔ́ ń wɔ́ nə̀mɔ̀, ń mə̂ sə n ce ń wu yə̀ nyɛ̀n, Yi gə́ zhẽ̌ ń yó dɛ̃̌ mɔ́ yilə. 
JAS.1.10	Sə mɔ̀bɔ́ ń wɔ́ nə̀cɛ̀m-bal, ńmyɛ mə̂ sə n ce ń wu yə̀ nyɛ̀n, Yi gə́ lwəl ń yó tɛ̃´ mɔ́ yilə, bə̀ ń nyɛ̌ ǹdə gɔ pùní ta. Ń tá ń la nɛ́ mãɔ̃ yé. 
JAS.1.11	Nə̀nyɔ́nɔ́ w gə byìlə̀, ò lumi rí nʼê mà rɛ̀ rə tu tɛ̃´, rə̀ cɛ̀nɛ̀ rɛ́ jé. Èta myɛ, nə̀cɛ̀m-bal mɔ́ mà n pyɛ̀nɛ̀ ǹdə gɔ pùní ta ń tumə né wẽ́.
JAS.1.12	Lò mɔ̀bɔ́ ǹ zhì kẽkẽ yò-còlò yi ní, ǹ bʼâ yə̀ wu-nyɔ̃̀ cí, bə̀ yò-còlò w gə́ zɔ mɔ́ ń jʼâ ŋwɛ̀nɛ́ ń zhì kẽkẽ mó ce, ǹ bʼâ nə nyǔ mə̀ tʼâ la zhɔ̌. Nyǔ mú mə̀myɛ́ wɔ́ kwândɛ́ tɛ̀bɛ́ Yi bwəl rə̀ nyí byɛ̀bɛ́ bə̀ só re mó ne mó. 
JAS.1.13	Sòlò gə tú ò zhe lò lwɛlɛ wɔ̀rhɔ́ yilə, sə ń bə̀ká n bù bə̀ wɔ́ Yi rə̀ nʼê cìrh mò rə̀ ce lwɛlɛ rɛ́ wẽ́ yé. Kaka wàr Yi rə̀ la sòlò rə wɛ̀rhɛ́ lwɛlɛ yé, Yi myɛ tʼâ cìrh lò lò rə̀ ce lwɛlɛ wẽ́ yé. 
JAS.1.14	Lò gakó wɔ́ ǹ shil námməlwɛ̀lɛ́ y è ŋwɛ́nɛ́ ǹ wẽ́ mó è nʼê swèlè mó è ce ǹ wɛ̀rhɛ́ lwɛlɛ. 
JAS.1.15	Ǹ gə yẽ̌ shil námməlwɛ̀lɛ́ y nɛ ǹ wẽ́, è nʼê ce ǹ wɛ̀rhɛ́ yə̀-bəlɔ̀lɔ́; sə ǹ gə cə̀ə̀lè ǹ nə́ ǹ wɛ̀rhɛ́ wa, wɔ́ ǹ cu sɔ́má yó ò zə mɔ́ ò ŋwɛ́nɛ́.
JAS.1.16	À da-byâ nántwə̂rh, á bə̀kʼá jə́jɛ̀rɛ́ á cìn yé. 
JAS.1.17	Kɔ̀-ècɛ̀nɛ́ dwí gakó, wɔ́ dɛ̃̌ yi w rə̀ nʼê shí ní. Rə̀ nʼê shí dɛ̃̌, Yi rí rə̀ wɛ̀rhɛ́ nə̀nyɔ́nɔ́ w ǹdə́ cànà y ǹdə́ cã̀mə́sɔ̌sɛ́ mɔ́ sõ. Cə-byṹ tɛ̀nɛ́ Yi sõ yé; rə̀ wɔ́ rə̀myɛ́ twéé twéé, rə̀ tʼâ lyə́r námpɔ́lɛ́ myɛ cìcì yé. Rə̀ sõ mó è bə zhe bə̀ cəcɛ̃ ráá nə̀nyɔ́nɔ́ yé. 
JAS.1.18	Rə̀ tó rə̀ zɔ̀mɛ̀ rɛ́ rə̀ wɔ́ zhə̀n mɔ́ dɛnnɛ rə pə nə́ba nyǔ ǹdə́ rə̀ sə̀pwà pùbùlə̀, mùnì ga nə́ yə̀ nã́yə́ə́ wẽ̀ dé tɛ̀bɛ́ gakó rə̀ wɛ̀rhɛ́ mɔ́ wẽ́.
JAS.1.19	À da-byâ nántwə̂rh, lwarna bə̀ lò gakó mə̂ dwã sə́ cili zɔ̀mɛ̀ rɛ́ cɛ̀nɛ̀, sə ǹ bə̀ká zɔ̀m làlà yé, sə ǹ lyim myɛ bə̀kʼa zɛ̃̀ làlà yé. 
JAS.1.20	Lwarna bə̀ lò mɔ̀bɔ́ ń zhe lyim tá ń wɛ̀rhɛ́ kɔn dɛ̀bɛ́ rə̀ wɔ́ cángá Yi yírh w yé. 
JAS.1.21	Rə̀myɛ́ ce, zhɛ̃´na kɔn dɛ̀bɛ́ gakó rə̀ wɔ́ jìmdì, ǹdə́ tùntùm-bəlwâlsɛ dwí gakó. Zwẽnə zɔ̀mɛ̀ rɛ́ Yi co á wun ní wẽ́ mó ǹdə́ wu-bɔ̀nɔ̀, bə̀ rə̀ wɔ̌ ába rə̀ la vwârh.
JAS.1.22	Yálna zɔ̀mɛ̀ rɛ́ zwennə, sʼá bə̀kʼá yə̀ rə̀ cilnə dúdú yé. È gə də̀ rə̀myɛ́, wɔ́ ámyɛ̌ cìcì á nʼá jə́jɛ̀rɛ́ á cìnə̀. 
JAS.1.23	Lò mɔ̀bɔ́ ǹ nə́ ǹ cili Yi zɔ̀mɛ̀ rɛ́ ń zɛ̃̀ ǹ tá ǹ wɛ̀rhɛ́ ǹdə rə̀ gə́ nʼê byili ní, ǹ nyɛ̌ ǹdə lò mɔ̀bɔ́ ń nə́ ń nyǐ ń yé zhə̀zhé wẽ́ ta, ń nə ń cìn ǹdə ń gə́ wɔ́ nɛ́. 
JAS.1.24	Ń gə nyǐ ń cìn ń zhɛ̀, n zhǐr ń la, n pú n swě ń gə́ wɔ́ nɛ́. 
JAS.1.25	Yi nyí rí wɔ́ kɔ̀-ècɛ̀nɛ́, rə̀ nʼê pɛ cìn-cìnú numbyíní ni è wu w wẽ́. Rə̀myɛ́ ce, lò mɔ̀bɔ́ ǹ nə́ ǹ cili nyí rí rə̀myɛ́, ń tɛ́rɛ́ rɛ ǹ wẽ́, ń zɛ̃̀ ǹ zhǐ ǹ nà y yó rə̀ wẽ́, ǹ nə́ ǹ wɛ̀rhɛ́ ǹdə rə̀ gə́ nʼê byili ní, ǹ tá ǹ swě re, ǹ bʼâ nə wu-nyɔ̃̀ kɔn dɛ̀bɛ́ ǹ nə́ ǹ wɛ̀rhɛ́ mɔ́ wẽ́.
JAS.1.26	Lò gə nə́ ǹ bùl bə̀ ǹ nə́ ǹ tó Yi ni cɛ̀nɛ̀, ń jà ǹ wàr ǹ mə̀jòlò w ǹ nə́ ǹ zala, wɔ́ ǹ cìn ǹ nə́ ǹ jə́jɛ̀rɛ́, e jà ǹ Yi-ni-tó mó myɛ wɔ́ nánfò. 
JAS.1.27	Yi-ni-tó mó mɔ̀bɔ́ mə̀ wɔ́ nə́ Da Yi pùbùlə̀ mó, wɔ́ bə̀tâlsɛ ǹdə́ ejə̀nə̀ nè sãɔ̃ bə̀ zúzúnú w wẽ́, sə́ dɛ̃̀ ǹ cìn ǹdə́ lũ w jìmdì dwí gakó.
JAS.2.1	Da-byâ, ámyɛ̌ byɛ̀bɛ́ á zù nə́ Cinu Yezu Kristə mó ń wɔ́ zùwə́ cə́bal mɔ́, á bə̀kʼá zə á yírhə́ á cír lyì bí yé. 
JAS.2.2	Dədɛ̃̌nɛ, lò mɔ̀bɔ́ ń wɔ́ nə̀cɛ̀m-bal, ń co sánə́má cə̀byǐ ń jə̀fɔ́lɛ́ nɛ, n zù kàmə̀-zwǐ kɛ̀bɛ́ è nʼê jə́jɛ̀mɛ́ gə tú á dwã-gùlú w jàà wà. Nə̀mɔ̀ myɛ zɛ̃̀ n bà, ń zù kàmə̀-zù-ebwərse. 
JAS.2.3	Á zɛ̃̀ á nyǐ mɔ̀bɔ́ ń zù kàmə̀-zwǐ y è càn mɔ́ á na, á wɔ̀ mɔ̀: “Bə̂ jòm nyɔ̀nɔ̀, bə̀ jàà y èmyɛ́ càn,” á zɛ̃̀ á wɔ̀ nə̀mɔ̀ mɔ́ nɛ: “Zhǐ dɛ̃̌, ráá jǒm tɛ̃´ shó w wə.” 
JAS.2.4	Á gə nʼâ wɛ̀rhɛ́ èta, è də̀ lyì bí á nʼá zə á yírhə́ á círə́? Èta mɔ́, də̀ lyì bí bùrsì á nʼá kɛ́ ǹdə́ bùlə̀ námməlwâlsɛ?
JAS.2.5	Da-byâ nántwə̂rh, cilinə: Yi cír byɛ̀bɛ́ lũ w lyì bí nʼê nyǐ ǹdə nə̀mwà ta mɔ́, mùnì bə yə̀ rə̀myɛ́ nɛ zhú mú nə̀cɛ̀nà, sə bə nə cəl tənà y rə̀ bwəl è nyí rə̀ lyì bí ni mú wẽ́. 
JAS.2.6	Sə ámyɛ̌ tʼá nyǐ nə̀mwà bɛ́ á nɛ yé. Kʼâ wɔ́ nə̀cɛ̀nà bɛ́ á nʼá nyǐ á nɛ, e jà wɔ́ bə̀myɛ́ bə̀ nʼê nwɛ̀nɛ̀ ába, bə̀ nʼê zə ába bə̀ zhə̀l bùrsì. 
JAS.2.7	Wɔ́ bə̀myɛ́ bə̀ nʼê fulsi yil lé náàcɛ̀nɛ́ y Yi pɔ ába mɔ́.
JAS.2.8	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Swéné ǹ dõ ǹdə ǹ cìcì ta.” Nyí rí rə̀myɛ́ wɔ́ Yi pyɛ̀lɛ̀ rɛ́ nyí. Á gə zwẽ de, á wɛ̀rhɛ́ cɛ̀nɛ̀. 
JAS.2.9	Sə á gə zə á yírhə́ á cír lyì bí, wɔ́ lwɛlɛ á nʼá wɛ̀rhɛ́; sə Yi nyí rí nʼê kɛ́ á bùrsì, á gə́ tʼá zwẽ de mó yilə. 
JAS.2.10	Lò gə nə́ ǹ zwẽ nyə́ né gakó, ń zɛ̃̀ ń bə̂ dó rə̀dù, wɔ́ nə̀ gakó ǹ dówə́. 
JAS.2.11	Yi wòwə̀: “Bə̀ká fwə̂l yé.” Rə kʼe wɔ̀: “Bə̀ká gu lò yé.” Ǹ gə tá ǹ fwə̀lə́, ń jʼâ gu lò, wɔ́ Yi nyə́ né gakó ǹ yə̀ zwẽ yé. 
JAS.2.12	Zɔ̌mna sʼá wɛ̀rhɛ́ ǹdə lyì byɛ̀bɛ́ Yi bʼa zə cìn-cìnú nyí rí rə kə́ bə̀ bùrsì ta. 
JAS.2.13	Zhə̀nà, Yi gə la lò mɔ̀bɔ́ ń tá ń dùr ń dwã bɛ́ nɔ̀nɔ̀ bùrsí kɔ́, rə̀ tʼâ la ńmyɛ nɔ̀nɔ̀ dǔr yé. Sə lò mɔ̀bɔ́ ǹ zhe nɔ̀nɔ̀-dǔr, bùrsì ywẽ bə mɔ́ zhe yé.
JAS.2.14	Da-byâ, lò gə wò bə̀ ǹ zhí Yi ni, ń jà ǹ tá ǹ wɛ̀rhɛ́ kɔn dɛ̀bɛ́ rə̀ nʼê byili bə̀ ǹ zhí Yi ni mú, Yi-ni-zhú mú mə̀myɛ́ dwí rí wɔ̌ mə̀ bʼa vwârh mɔ́? 
JAS.2.15	Dədɛ̃̌nɛ, á da-byǐ ráá á nəkɔ́ mə̀dù gə bə gɔ̀nɔ̀ zhe ń la mə n círhí ń cìnə̀, ń bə kaka zhe ń la ń nyú w co, 
JAS.2.16	á mə̀dù zɛ̃̀ n wɔ̀ mɔ̀: “Zhəl ǹdə́ yə̀-zùlə́, ń pyà kàmə̀-zwǐ ń zù, ń bə́ cə̀r wàr rɛ́ yé ne, sə́ pyà kùjú ń jí,” n jà ń yə̀ mɔ kɔn dɛ́ dɛ̀bɛ́ ń zhe rə̀ tum mú pɛ, rə̀myɛ́ wɔ̌ rə̀ bʼa sɛ̃ mɔ? 
JAS.2.17	Wɔ́ èta ǹdə́ Yi-ni-zhú mú myɛ. Ǹ tùntwə̃̀ə̃̀ né gə tʼâ byili bə̀ ǹ zhí Yi ni, sə́ lwar bə̀ ǹ Yi-ni-zhú mú wɔ́ nánfò.
JAS.2.18	Lò gə wòwə̀: “Lyì jàlà zhí Yi ni; jàlà wɔ́ tùntwə̃̀ə̃̀ náàcɛ̀nà bə̀ nʼê twĩ̀,” à bʼa wɔ̀ rə̀-ná-cí ni: “Ǹ bʼâ wɛ̀rhɛ́ etər ń wɔ̀ bə̀ ǹ zhí Yi ni, ǹdə́ ǹ gə tá ǹ twĩ̀ tùntwə̃̀ə̃̀ nyɛ̀bɛ́ nə̀ mə̂ dwã ǹdə́ Yi-ni-zhú mú? Àmyɛ́ wɔ́ à tùntwə̃̀ə̃̀ né dɛnnɛ à bʼa tó né a byili mú bʼà zhí Yi ni.” 
JAS.2.19	Ǹ nə́ ǹ zwẽ nyí bə̀ Yi wɔ́ rə̀dù sá? Kɔn càn. Nə̀cílsí námməlwâlsɛ́ myɛ cìcì nʼê zwẽ nyí rí rə̀myɛ́, sə ywẽ zhe se, sə̀ nʼê kəkə. 
JAS.2.20	Bə-surhə-zhe cí, ǹ yə̀l bə̀ ǹ gə zhí Yi ni, ń jà ǹ tá ǹ wɛ̀rhɛ́ kɔn dɛ̀bɛ́ rə̀ nʼê byili bə̀ ǹ zhí Yi ni, ǹ Yi-ni-zhú mú bə kùr zhe nà? 
JAS.2.21	Nə́ nàmbal Abəraham wɔ́ etər Yi tó né rə nyǐ mu ǹdə ń bə dóó zhe ta? Wɔ́ ń tùntwə̃̀ə̃̀ né dɛnnɛ rə̀ tó né, ń gə́ yà ń zɔ ń byǐ Yəzakɛ n cĩ́ vwĩ̀-jìlú w yó ń la mə n zwə́l vwĩ̀ rí n pə Yi ni mú yilə. 
JAS.2.22	Ǹ bə nɛ? Ń Yi-ni-zhú mú ǹdə́ ń tùntwə̃̀ə̃̀ né ga yʼà nʼê tó dwã. Ń tùntwə̃̀ə̃̀ né zɛ̃̀ nə ce ń Yi-ni-zhú mú jǐrh námpúm. 
JAS.2.23	Èta, kɔn dɛ́ dɛ̀bɛ́ bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó pyìrh. Bə̀ kɛ̃ bə wɔ̀: “Abəraham zhí Yi ni. Rə̀myɛ́ ce, Yi nyǐ mu ǹdə ń bə dóó zhe ta.” Rə byẽ̀ mò bə̀ rə̀ dɔwa. 
JAS.2.24	Á na? Numbyíní wɔ́ è tùntwə̃̀ə̃̀ né nə̀ nʼê ce è kʼê bə dóó zhe Yi yírh wə. Sə è də̀ è gə́ zhí ri mú dúdú yé.
JAS.2.25	Wɔ́ èta kɔn yàl nɛ́ ǹdə́ kə-nə̀fòló Arayaabɛ myɛ. Ń yà ń zwẽ Esərayɛl lyì bí tùntúmə́ ń sõ kɛ̀lɛ́ wa, n sɛ̃ bɛ bə kʼa kwè sɔ́má dõ bə vò jè. Rə̀myɛ́ ce Yi nyǐ mu ǹdə ń bə dóó zhe ta. 
JAS.2.26	Shíshìrhə́ né gə tɛ̀nɛ́, yala nɛ́ cùwə̀. Èta myɛ, Yi-ni-zhú tùntwə̃̀ə̃̀ né gə tɛ̀nɛ́, Yi-ni-zhú mú bə kùr zhe yé.
JAS.3.1	Da-byâ, á bə̀kʼá yə̀ nánzhəzhɔ̌ á nʼá yâl á yə̀ kàrmɔ̀ byilnə yé. Á yě bə̀ nə́myɛ̌ byɛ̀bɛ́ nə́ wɔ́ kàrmɔ̀ byilnə bé mó, nə́ bùrsí bʼa yə̀ zwini du lyì bí dwã bɛ́. 
JAS.3.2	Nə́ gakó nʼé dwé wẽ̀ nánzhəzhɔ̌ wẽ́. Lò mɔ̀bɔ́ ń nə́ ń zɔ̀m ń tá ń dwé gaga, sə́ nyǐ ń já ń wɔ́ wárhgáá, ń wɔ̌ ń cìn námpúm. 
JAS.3.3	Nə́ gə co càmá eshərh nyú w mùnì ga sə zwẽ nyí, nə́ rʼé ce sə̀ zhə̀l nə́ gə́ só mə̀gã̌. 
JAS.3.4	Nyǐnə bǔ-bwələ né nánfwààlɛ́ myɛ. Nə̀ nyɛ̌ nánfwààlɛ̀, zho nánfɔ̀lɔ̀ ò nʼô zə nɛ ò zhə̀lə̀. Sə ǹdə́ rə̀myɛ́ ga, wɔ́ dɔ̌ námpɔ́lɛ́ bə̀ mʼê swàl nɛ, nə jʼà vò mɔ̀bɔ́ ń nə́ ń dùr nè mó gə́ nə́ ń yâl bə̀ nə̀ zhəl mə̀gã̌. 
JAS.3.5	Mə̀jòlò w myɛ wɔ́ èta. Ò wɔ́ yala nɛ́ kə̀kàlà námpɔ́lɛ́, o jʼà wɔ̌ ò zhẽ̌ ò cìn dɛ̃̌ ǹdə́ wẽ̀ nánfwààlɛ̀.
JAS.3.5	Nyǐnə gɔ w myɛ gə́ wɔ́ nɛ́. Ò gə wɔ̌ sʼo byì ní yil myɛ, myǐn námpɔ́lɛ́ yʼa ŋwɛ̀nɛ́ w mə jí. 
JAS.3.6	Mə̀jòlò w wɔ́ ǹdə myǐn ta. Ò wɔ́ nə́ yala nɛ́ kə̀kàlà, e jà wɔ́ òmyɛ́ wẽ́ lwɛlɛ nʼê shí ní, ò lwɛlɛ rɛ́ nʼê lyɛ́ɛ nə́ yala nɛ́ gakó ne. Myǐn-jì myǐn mú nʼê shí ò wẽ́ mə̀ zhìlì nə́ yò, nə́ lul yi ní ga, kɔn mʼe yí nə́ cu. 
JAS.3.7	Numbyíní wɔ̌ è bʼa ce gɔ vwàmá ǹdə́ kúmsi ǹdə́ dɔma dwí gakó, ǹdə́ wẽ̀ tɛ̀bɛ́ gakó rə̀ ŋwɛ́nɛ́ bǔ w mú tó ǹdə è gə́ nʼê yâl nɛ́. È gaga mɔ́ nʼê ce rə̀ tó ǹdə è gə́ nʼê yâl nɛ́. 
JAS.3.8	Sə lò lò wàr mə̀jòlò w yé. Ò wɔ́ kɔ̀-bəlwɛ̀lɛ́, ò tʼâ zhì shɛ́ɛ́ gaga yé. Ò sú ǹdə́ swã̀ kɛ̀bɛ́ è cɛ̀, è nʼê gwi lò. 
JAS.3.9	Nə́ rʼé zə w nə́ mʼé cèrhé Cinu nə́ Da mɔ́; e jà wɔ́ òmyɛ́ myɛ nə́ mʼé bwəl lwɛlɛ nə́ pɛ numbyínsí Yi wɛ̀rhɛ́ rə bʼe nyɛrhɛ rə̀ cìcì mú ni. 
JAS.3.10	Nyí rí rə̀myɛ́ rə̀dù y rə̀ nʼê bwəl lwɛlɛ, e jà wɔ́ rə̀myɛ́ rə̀ nʼê bwəl cɛ̀nɛ̀ myɛ. E jà kɔn bə mə̂ sʼe yə̀ èta yé da-byâ. 
JAS.3.11	Nə̀-bùlì èdù wɔ̌ è bùl nɛ̃̌ mɔ̀bɔ́ mə̀ nyɛ̀, e jʼà bù nɛ̃̌ mɔ̀bɔ́ mə̀ nyɛ̌ cɛ̀ɛ́ myɛ? 
JAS.3.12	Da-byâ, épyìlú wɔ̌ ò bʼa ce shã̀? Nà wɔ́ sɛ̃´-cǒ ò wɔ̌ ò bʼa ce épyìlə́? Èta myɛ, nə̀-bùlì gə nʼê bùl nɛ̃̌ mɔ̀bɔ́ mə̀ nyɛ̌ párɛ́, è wàr nɛ̃̌ mɔ̀bɔ́ mə̀ nyɛ̀ è la búl yé.
JAS.3.13	Da-byâ, lò gə ŋwɛ́nɛ́ á wẽ́ ń nə́ ń bùl bə̀ ń lɔ́ n jà ń zhe surhə, sə n zə cìn-lwəl ǹdə́ tùm-ècɛ̀nà n mə n byili ń lárma mɔ́ ǹdə́ ń surhə né. 
JAS.3.14	Sə bwɛ̃̌-dǔr gə ŋwɛ́nɛ́ á wun ní wẽ́, á wun ní gə nyɛ̌ bárhɛ́, lò gakó gə nə́ ń pyà ń cìnə̀, sʼá bə̀kʼá zhẽ̌ á cìn dɛ̃̌ yé, sʼá bə̀kʼá zɔ̀m kɔn dɛ̀bɛ́ rə̀ də̀ zhə̀n á bʼá mà nyə̀-pâr ǹdə́ zhə̀n dɛ́ yé. 
JAS.3.15	Surhə né nə̀myɛ́ mɔ́ də̀ dɛ̃̌ Yi sõ nə̀ shí ní yé. Nə̀ wɔ́ lũ w numbyínə́ bé surhə. Wɔ́ Shətana sõ nə̀ nʼê shí ní. 
JAS.3.16	Bwɛ̃̌-dǔr gə ŋwɛ́nɛ́ mə̀gã̌, lò kə́ ń tá ń nyǐ ń dõ sõ yé, wɔ́ yààyàà tùntwə̃̀ə̃̀ dúdú ǹdə́ lwɛlɛ dwí gakó rə̀ ŋwɛ́nɛ́ gàà.
JAS.3.17	Sə lò mɔ̀bɔ́ ń zhe surhə nyɛ̀bɛ́ nə̀ shí dɛ̃̌ Yi sõ mó: nã́yéé ré, ń wɔ́ wárhgáá; rə̀myɛ́ kwã nɛ́, ń nə́ ń pyà yə̀-zùlə́; ń zhe wu-bɔ̀nɔ̀; ń bə yó-kùlù zhe yé; ń zhe nɔ̀nɔ̀-dǔr; ń nə́ ń pyà cɛ̀nɛ̀ twéé gakó; ń tá ń lwe lyì dwã nɛ yé; ń tá ń myìnì ń dwã bɛ́ yé. 
JAS.3.18	Byɛ̀bɛ́ bə̀ nʼê pyà yə̀-zùlə́ mó ce yə̀-zùlə́ ŋwɛ́nɛ́ lyì bí cəcəl wə, sə wɔ́ cángá tùntwə̃̀ə̃̀ né bə̀ nʼê wɛ̀rhɛ́ mɔ́ nə̀ wɔ́ yə̀-zùlə́ né bə̀ nʼê pyà mɔ́ byâ.
JAS.4.1	Wɔ́ yẽ̀ búlə́ dwí gakó shí ní á cəcəl wə? È də̀ á shilə námməlwâlsɛ́ sə̀ ŋwɛ́nɛ́ á wun ní wẽ́ mó sə̀ nʼê nwɛ̀nɛ̀ ába? 
JAS.4.2	Á nʼá yâl kɔn, á gə́ tʼá nɛ rɛ mɔ́ ce, á pú á zɛ̃̀ á jǐrh lyì-gurnə. Á zhe bwɛ̃̌-dǔr, á tʼá nɛ tɛ̀bɛ́ á nʼá yâl mɔ́ yé, á nʼá mà nyə̀-pâr á mʼá bwí dwã. Wɔ́ á gə́ tʼá lwə̀l tɛ̀bɛ́ á nʼá yâl mɔ́ Yi ni mú è ce, á tʼá nɛ rɛ yé. 
JAS.4.3	Sə á gə nʼá lwə̀l Yi ni, á zɛ̃̀ á tʼá nɛ kaka, sə́ nyǐ wɔ́ á lwə̂l mó mə̀ bə mə̂ yé. Á nʼá lwə̀l kɔn dɛ̀bɛ́ rə̀ bʼa pə wu-nyɔ̃̀ á cìcì nì. 
JAS.4.4	Á tʼá zhì nà èdù yó yé. Á yə̀l bə̀ ǹ gə só lũ w nyə̀ná nɛ́, wɔ́ zùùrì ǹ nə́ ǹ jí ǹdə́ Yi nà? Lò mɔ̀bɔ́ ń nə́ ń yâl n yə̀ lũ w dɔwa, rə̀-ná-cí jǐrh Yi zù-bal. 
JAS.4.5	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Yi nʼê yâl bə̀ Eshirhə y rə̀ co nə́ wẽ́ mó dúdú cìní nə́ba.” Á nʼá bùl bə̀ wɔ́ nánfò? 
JAS.4.6	Sə pɛnɛ́ y kɛ̀bɛ́ Yi nʼê pɛ nə́ba mɔ́ du kɔn gakó. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ jàà dõ wẽ́ bə wɔ̀:
JAS.4.6	“Yi bə cìn-byilu cìnə́ só yé,
JAS.4.6	sə rə̀ nʼê cĩ́ bwəl cìn-lwəl cìnə́ yó.”
JAS.4.7	Rə̀myɛ́ ce, shɛ̀nɛ́na Yi nyí ni, sʼá zhɛ̃̀ Shətana yá, bʼè bʼa dùr e vò kwã nɛ́ kwã nɛ́ e yẽ̌ ába. 
JAS.4.8	Bwəlsenə Yi ni, sʼá yẽ̌ bə̀ rə̀myɛ bʼa bwəlse ámyɛ nɛ. Ámyɛ̌ yə̀-bəlwàálɛ́ cìnə́ bé, sámna á jɛ̀sɛ́, sə jǐrh wárhgáá. Ámyɛ̌ myìnù cìnə́ bé, kwɛrhɛna á wun ní nə jǐrh wárhgáá. 
JAS.4.9	Cenə á wun ní zhìlì. Kúrhnə. Cenə á mɔ̀n dɛ́ jǐrh yə́-nàná, sʼá ce á wu-nyɔ̃̀ w jǐrh wu-zhìlù. 
JAS.4.10	Lwəlnə á cìn tɛ̃´ Cinu yé né, sʼá yẽ̌ bə̀ ń mà n zhẽ̌ ába dɛ̃̌.
JAS.4.11	Da-byâ, á bə̀kʼá zɔ̀m dwã yil námməlwɛ̀lɛ́ yé. Lò mɔ̀bɔ́ ǹ nə́ ǹ zɔ̀m ǹ dõ yil námməlwɛ̀lɛ́, ráá ǹ nə́ ǹ kɛ́ ǹ dõ bùrsì, wɔ́ Yi nyə́ né yil námməlwɛ̀lɛ́ ǹ nə́ ǹ zɔ̀mà. Wɔ́ nə̀myɛ́ bùrsì ǹ nə́ ǹ kɛ́. E jà ǹ gə nə́ ǹ kɛ́ Yi nyə́ né bùrsì, ǹ kə́ ǹ də̀ nə̀ zwennə yé; ǹ jǐrh nə̀ bùr-kárna. 
JAS.4.12	Wɔ́ Yi dúdú rə̀ nʼê pɛ nyə́, rə jʼà nʼê kɛ́ bùrsì. E jà wɔ́ rə̀myɛ́ dúdú rə̀ wɔ̌ rə̀ nʼê vwârh lò, rə jʼà wɔ̌ rə̀ nʼê gwi myɛ. Sə wɔ́ yẽ̀ ǹmyɛ nə́ ǹ cĩ́ ǹ cìn ní ǹ mə́ ǹ nə́ ǹ kɛ́ ǹ dõ bùrsì?
JAS.4.13	Èlâsɛ̃´, ámyɛ̌ byɛ̀bɛ́ á nʼá wə̀lə̀: “Zà ráá nəkɔla, nə́ bʼâ vò cɔ w kɔ̀bɔ́; sə nə́ bʼâ wɛ̀rhɛ́ byin námpúm gàà, nə́ yè wẽ̀ nə́ zhízhílí, nə́ bʼâ nə wársɛ.” Cilinə kɔn dɛ̀bɛ́ à la ába byilu mú: 
JAS.4.14	á yə̀l á gə́ la nɛ́ yál nəkɔl dɛ̃ rɛ́ yé. Á wɔ́ ǹdə nəkɔkɔ́lɛ́ myɔ̀nɔ̀ ta. Ò tʼâ jíjírhí yé, èlâsɛ̃´-lâsɛ̃´ ǹdə́ ò tuwə. 
JAS.4.15	Á yʼâ mə̂ sʼá wɔ̀: “Kɔn gə wɔ́ Cinu pùbùlə̀, nə́ bʼâ yə̀ nɛ́, nə́ wɛ̀rhɛ́ èta ráá èta.” 
JAS.4.16	Sə ámyɛ̌ tʼá wə̀l èta yé, á zɛ̃̀ á nʼá zhẽ̌ á cìn dɛ̃̌ ǹdə́ cìn-byilu zɔ̀mà dúdú. Cìn-dɛ̃̌-zhõ̌ mó mə̀myɛ́ dwí rí wɔ́ kɔ̀-bəlwɛ̀lɛ́. 
JAS.4.17	Lò mɔ̀bɔ́ ǹ yě cɛ̀nɛ̀ rɛ́ tɛ̀bɛ́ ǹ yà ǹ mə̂ sə́ wɛ̀rhɛ́ mɔ́, ń zɛ̃̀ ǹ yə̀ rɛ̀ wɛ̀rhɛ́, rə̀myɛ́ wɔ́ yə̀-bəlɔ̀lɔ́ ǹ wɛ̀rhɛ́.
JAS.5.1	Èlâsɛ̃´, ámyɛ̌ nə̀cɛ̀nà bɛ́, cilinə kɔn dɛ̀bɛ́ à la ába byilu mú: kúrhnə á wɔ́wɛ́lɛ́ zwini rí rə̀ bàn ába zal mɔ́ yilə. 
JAS.5.2	Á nə̀cɛ̀ndɛ́ dɛ̀rhɛ̀; cɔ̃́ jú á gàndɛ́. 
JAS.5.3	Á sánə́má mɔ́ ǹdə́ á wársɛ́ jú rə shɛ̀l. Sə rə̀ jú mú bʼa yə̀ zhə̀n-kɔn rə byili bʼâ yə̀ cɛ̀nɛ̀ twĩ̀ yé. Mə̀ mʼa jí ába ǹdə myǐn ta. Lũ w zhɔ̌ bwəlse, á jʼâ gwẽ̌ nʼá pyà nə̀cɛ̀ndɛ̀ á cĩ́ dɛ̃̌. 
JAS.5.4	Á kwè lyì bə jə̀r á cɛsɛ́, sə á yə̀ bɛ̀ kwɛ̃̌ yé. Bə̀ nʼê kúrhə́, sə lũ gakó cǐnnə mó nyɛ̀ɛ̀ bə̀ cələ né. 
JAS.5.5	Á pyà wu-nyɔ̃̀ dwí gakó cɛ yó, á jú kùjú á sú, á nù kɔn lyɛ̃ cɛ nɛ, á jǐrh ǹdə bə̀-tânsɛ bə̀ la gu ta. 
JAS.5.6	Á kɔ́ wu-cángá cìnə́ bùrsì á gu bi, bə̀ yə̀ cẽ yé.
JAS.5.7	Da-byâ, pyɛ́nɛ́na á cìn á mʼá dɛ̃̀ Cinu twírí yə́. Nyǐnə vwàlnà gə́ ya n wɛ̀rhɛ́ nɛ́: ń nə́ ń dɛ̃̀ tɛ̀bɛ́ ń dù cɛ y wẽ́ mó byâ náàcɛ̀nà; ń nə́ ń dɛ̃̀ dwà nã́yə́ə́ y ǹdə́ nánkwaá y ga ǹdə́ cìn-pyɔ́nɔ́. 
JAS.5.8	Ámyɛ pyɛ́nɛ́na á cìnə̀, sʼá zə wu-jɔ̀, bə̀ Cinu twírí y bwəlse.
JAS.5.9	Da-byâ, á bə̀kʼá zə ŋwɔ́ŋwɔ̌ ǹdə́ dwã yé, mùnì ga Yi bə̀kʼa kə́ á bùrsì rə pə ába dóó yé. Nyǐnə bùr-kárna mɔ́ ŋwɛ́nɛ́ bwə̀rə̀ y nyí ni. 
JAS.5.10	Da-byâ, kwěnə Yi nyì-zwennə bé bə̀ zɔ̀m Cinu yil lé yil mó nà. Bə̀ shɛ̀nɛ́ bə pyɛ́nɛ́ bə̀ cìn bə nwɛ̀nɛ̀. 
JAS.5.11	Tɛ́rɛ́na lyì bí byɛ̀bɛ́ bə̀ shɛ̀nɛ́ nɔ̀nɔ̀ w mɔ́ yò. Nə́myɛ̌ nʼé wə̀l bə̀ nyǐ bə̀ wɔ́ wu-nyɔ̃̀ cìnə́. Bə̀ zɔ̀m Zhɔɔbɛ wu-jɔ̀ w yò á nyɛ̀ɛ̀. Á yě kɔn dɛ́ dɛ̀bɛ́ Cinu pɔ mɔ rə̀myɛ́ kwã nɛ́ mɔ́. Cinu wɔ́ wu-bɔ̀nɔ̀ ǹdə́ nɔ̀nɔ̀-dǔr cə́bal zhə̀nà.
JAS.5.12	Da-byâ, kɔn du: á bə̀kʼá bwəl nyí ǹdə́ Yi yil lé, ráá cɛ yá, ráá kɔn dõ yé. Á gə mə̂ sʼá wɔ̀ bə̀ ɔ̃̀ɔ̃̂, sʼe yə̀ ɔ̃̀ɔ̃̂; á gə mə̂ sʼá wɔ̀ bə̀ ɔ̃́ʼɔ̃, sʼe yə̀ ɔ̃́ʼɔ̃; mùnì ga Yi bə̀kʼa kə́ á bùrsì rə pə ába dóó yé.
JAS.5.13	Á mə̀dù gə nə́ ń nwɛ̀nɛ̀, sə n lwə̀l Yi. Ń mɔ̀ gə zhe wu-nyɔ̃̀, sə n nún n cèrhé Yi. 
JAS.5.14	Ń mɔ̀ gə tú ń bə jàn zhe, sə n byẽ̀ á gùlú w yé né cìnə́ bé bə bʼe lwə̀l Yi ń yilə, sə bə zə nwə̃̌ bə tútǔ mu Cinu yil lé yilə. 
JAS.5.15	Bə̀ gə lwə̀l Yi ǹdə́ bə̀ wun gakó, Yi-co w òmyɛ́ bʼa zwẽ nə̀bwɛ̃̀ mɔ́. Cinu mà n wárh mɔ. Ń gə wɛ̀rhɛ́ yə̀-bəlwàálɛ myɛ, ń mà n nə rə̀ sǔbri.
JAS.5.16	Byilinə á dwə́ə́ré dwã nɛ, sʼá lwə̀l Yi dwã yilə, mùnì á nə bəsàzùlí. Wu-cángá cí gə lwə̀l Yi, ń Yi lwə̂l mó zhe jàn nánfɔ̀lɔ̀. 
JAS.5.17	Elyi yà ń wɔ́ numbyíní ǹdə nə́ gakó ta, sə ń lwə̀l Yi ǹdə́ ń wu gakó mùnì ga dwà y bə̀kʼá nyɔ̀ yé. Sə zhə̀n ga dwà y wɛ̀rhɛ́ byinə nə̀tɔ̀ ǹdə́ fwã́, ǹdə́ è nɛ̃̌ yə̀ cɛ y yó twərh yé. 
JAS.5.18	N kə́ n lwə̀l Yi, sə è nyɔ̀wà, jíjí lyĩ rə ce byâ.
JAS.5.19	Da-byâ, ámyɛ̌ mə̀dù gə ywə̀r zhə̀n dɛ́ sɔ́má y yó n jé, sə da-byǐ mə̀dù ká n zə mɔ n bà, 
JAS.5.20	lwarna bə̀ lò ǹ ká ń zə yə̀-bəlɔ̀lɔ́ cí n kwɛ̃̀ n yẽ̌ lwɛlɛ sɔ́má y ń yà ń ŋwɛ́nɛ́ è yó mó ne, ǹ zwẽ mo cu jɔ̃̀ wà, sə ń mà n nə ń yə̀-bəlwàálɛ nánzhəzhɔ̌ sǔbri.
1PE.1.1	Àmyɛ́ Yezu Kristə tùntúm Pyɛɛrɛ, à nʼâ kɛ̃ sɛ́bɛ́ rɛ́ tɛ̀bɛ́ à la ámyɛ̌ byɛ̀bɛ́ Yi cír mó ne pɔ. Á làà dɛ̃̌ á vò á wɔ́ zhələ Pɔ̃ ǹdə́ Galəshi ǹdə́ Kapadɔɔsɛ ǹdə́ Azhi, e súlí Byitini tənèsé wẽ́. 
1PE.1.2	Nə́ Da Yi cír ába ǹdə rə̀ gə́ yʼà dámâ rə kə́ rə cĩ́ ní. Rə ce á jǐrh rə̀ sə̀pwà lyì rə̀ Eshirhə y jàn yilə, mùnì á zwẽ Yezu Kristə nyí ni, sə ń jal mɔ́ vùr á yə̀-bəlwàálɛ́ á jǐrh wárhgáá.
1PE.1.2	Yi bʼa cĩ́ bwəl á yó, sə rə̀ yə̀-zùlə́ né jʼâ nʼê súlí á yó w twéé twéé!
1PE.1.3	Bànà nə́ cèrhé nə́ Cinu Yezu Kristə Da Yi rí! Rə̀ nɔ̀nɔ̀-dǔr mó já. Rə̀myɛ́ ce, rə̀ tó Yezu Kristə bùrhù mú dɛnnɛ rə ce bə kwɛrhɛ bə lù nə́ba. Èta, rə̀ ce nə́ rʼé dɛ̃̀ kɔn dɛ́ tɛ̀bɛ́ rə̀ la nə́ba pɔ rə̀ tʼâ cɔ̀ mɔ́. 
1PE.1.4	Sə nə́ wun nyɛ̀ nə̀cɛ̀ndɛ́ tɛ̀bɛ́ Yi tɛnɛ rə cĩ́ nə́myɛ̌ byɛ̀bɛ́ nə́ wɔ́ rə̀ lyì ni mú yilə. Nə̀cɛ̀ndɛ́ rə̀myɛ́ wàr rə̀ la cɔ̌, rə̀ wàr rə̀ la jìmdì zal, rə̀ wàr rə̀ la zhɔ̌ myɛ yé. Yi tɛnɛ rɛ rə cĩ́ ába Arəzana wa. 
1PE.1.5	Sə á gə́ zhí Yi ni mú ce, rə̀ nʼê yìlì ába ǹdə́ rə̀ jàn dɛ́, kɔn la mʼe yí á nə rə̀ vwârh mɔ́. Sə lũ zhɔ̌ dɛ̃ rɛ́ yùwə̀, rə̀ bʼa ce lò gakó nə rə̀ vwârh mɔ́ ǹdə́ ń yírhə́.
1PE.1.6	Wɔ́ rə̀myɛ́ è ce á wun nyɛ̀ dɛ̃´dɛ̃´, ǹdʼá yě bə̀ wẽ̀ nánzhəzhɔ̌ bʼa ce á nə wu-zhìlù námpɔ́lɛ́ ga. 
1PE.1.7	Wẽ̀ dé rə̀myɛ́ wɔ́ zhẽ́ rə̀ nʼê zhẽ̀ ába, mùnì bə lwar ǹdʼá gə zhí Yi ni kẽkẽ. Sánə́má wɔ̌ mə̀ cɔ̀, sə ǹdə́ rə̀myɛ́ ga, bə̀ yʼa ce mo myǐn w bə nyǐ ǹdə́ mə̀ gə càn. Sə ámyɛ̌ Yi-ni-zhú mú zhe kùr dɛ̃´dɛ̃´ du sánə́má. Wẽ̀ dé gə nʼê zhẽ̀ ába, bə̀ mʼa tó rə̀myɛ́ dɛnnɛ bə lwar ǹdʼá Yi-ni-zhú mú gə wɔ́ kẽkẽ. Èta, Yezu Kristə gə túwə́, á bʼâ tó á nə Yi còrhó w ǹdə́ rə̀ zùwə́ yə́. 
1PE.1.8	Á yə̀ mɔ nɛ yé, á jʼâ só mo; á zhí mu, á yírhə́ jʼà bə mɔ nɛ èlâsɛ̃´ yé, á nʼá fùù ǹdə́ wu-nyɔ̃̀ nánfɔ̀lɔ̀ kɔ̀bɔ́ lò wàr ń la byilu ǹdə́ ń nyí, 
1PE.1.9	bə̀ ń nə́ ń vwârh ába. Wɔ́ rə̀myɛ́ rə̀ wɔ́ á Yi-ni-zhú mú kùr ré.
1PE.1.10	Yi nyì-zwennə bé yʼà jɛ̀rɛ̀ bə zɔ̀m vwârh mɔ́ mə̀ wɔ́ pɛnɛ́ y Yi tɛnɛ á yil mó yò. Sə bə̀ yʼà nʼê pyà ǹdə́ bə̀ wun gakó sə bə lwar rə̀ gə́ la lyì bí ní vwârh. 
1PE.1.11	Kristə Eshirhə y yʼà ŋwɛ́nɛ́ ǹdə́ bɛ, e dámâ e byili bi nɔ̀nɔ̀ w kɔ̀bɔ́ Kristə mó la nɔ̀nɔ̀ mɔ́, ǹdə́ zùwə́ y kɛ̀bɛ́ ń la tà-kwã n nə nɔ̀nɔ̀ w kwã nɛ́ mɔ́ yò. Sə bə̀ yʼà nʼê pyà sə bə lwar yi rí tɛ̀bɛ́ ywẽ̀ né nə̀myɛ́ la wɔ̀rhɔ́ mɔ́, ǹdə́ nə̀ gə́ la nɛ́ tó mó. 
1PE.1.12	Sə Yi ce rə̀ nyì-zwennə bé lwar bə̀ ywẽ̀ né nyɛ̀bɛ́ bə̀ byili èta mɔ́ də̀ bə̀myɛ́ cìcì yil yé; wɔ́ ámyɛ̌ yilə. Sə èlâsɛ̃´, byɛ̀bɛ́ bə̀ bwə̀l yò-ècɔ̀nɔ̀ nyí rí bə byili ába mó, tó rə̀ dɛnnɛ bə byili ába ywẽ̀ né nə̀myɛ́ ǹdə́ Eshirhə náàcɛ̀nɛ́ y è shí dɛ̃̌ Arəzana w mɔ́ jàn. Màlɛ́kabá cìcì mú nʼê yâl ǹdə́ bə̀ wun gakó sə bə lwar nə̀ kùrə̀.
1PE.1.13	Rə̀myɛ́ ce, zəna á surhə né nə zhì kẽkẽ, sʼá zə á cìn á mʼá dɛ̃̀ pɛnɛ́ y nánfwɛ̀lɛ̀ y kɛ̀bɛ́ Yi la ába pɔ Yezu Kristə twírí y yù w mú. 
1PE.1.14	Zwẽnə Yi nyí ni, sʼá bə̀kʼá tó shilə námməlwâlsɛ́ sə̀ yʼà ŋwɛ́nɛ́ á wun ní wẽ́ shãã ga, ǹdʼá gwẽ̌ yə̀l Kristə pár mɔ́ nɛ yé. 
1PE.1.15	Yálna náàcɛ̀nà á tùntwə̃̀ə̃̀ né gakó wẽ́ ǹdə mɔ̀bɔ́ ń byẽ̀ ába mó gə́ wɔ́ náàcɛ̀nɛ́ nɛ́. 
1PE.1.16	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀: “Yálna náàcɛ̀nà, bʼàmyɛ́ wɔ́ náàcɛ̀nɛ́.”
1PE.1.17	Yi tʼâ zə rə̀ yírhə́ rə̀ cír lyì bí yé. Rə̀ nʼê kɛ́ lò gakó bùrsì kɔn myɛrhɛ dwã ǹdə́ ǹ tùntwə̃̀ə̃̀ né. Wɔ́ Yi rí rə̀myɛ́ á nʼá byẽ̀ bʼâ Da á Yi-co wẽ́ mó. Rə̀myɛ́ ce, á mə̂ sʼá tó á tùntwə̃̀ə̃̀ né dɛnnɛ á byili, ǹdʼá gwẽ̌ ŋwɛ́nɛ́ cɛ yó, bʼâ nʼá nyàm dɛ̀. 
1PE.1.18	Lwarna bʼè də̀ sánə́má, ǹdə́ wársɛ, ǹdə́ wẽ̀ tɛ̀bɛ́ gakó rə̀ nʼê cɔ̀ mɔ́, Yi bʼe zwẽ ába tùntwə̃̀ə̃̀ né nyɛ̀bɛ́ á dabá cèrhè ába nə̀ bə kùr zhe mó wẽ́ yé. 
1PE.1.19	Wɔ́ kɔn dɛ̀bɛ́ rə̀ zhe kùr dɛ̃´dɛ̃´ du mú Yi zɔ rə mʼe vwârh ába. Sə kɔn dɛ́ rə̀myɛ́ mɔ́ wɔ́ Kristə jal mɔ́ mə̀ ló tɛ̃´ mɔ́. Ń wɔ́ ǹdə pyì-bwɛ̀lɛ́ kɛ̀bɛ́ è bə yò zhe, e jʼà bə jìmdì zhe ta. 
1PE.1.20	Yi cír mo ǹdə́ rə̀ gwẽ̌ yə̀ lũ w wɛ̀rhɛ́ yé. Wɔ́ ámyɛ̌ yil Yi twĩ̀ mù n bə̀ dwã nɛ́ nánkwaá nɛ́ wẽ́ èlâsɛ̃´, rə ce á lwar ń párá. 
1PE.1.21	Wɔ́ ńmyɛ̌ jàn yil á zù Yi rí rə̀ bwìrhì mù, rə pɔ̃ zùwə́ mó; á zhí ri, á mʼá dɛ̃̀ rə̀ nyì-bwelé y pyǐrh mó.
1PE.1.22	Á gə́ zwẽ zhə̀n dɛ́ mɔ́ ce, á yò kwɛrhɛ á jǐrh wárhgáá, á mʼá ŋwɛ̀nɛ́ á swéné á da-byâ bɛ́ zhə̀n zhə̀nà. Rə̀myɛ́ yilə, swénénə dwã ǹdʼá wun gakó. 
1PE.1.23	Yi zɔ̀mɛ̀ rɛ́ ce bə kʼa kwɛrhɛ bə lù ába, sə Yi zɔ̀mɛ̀ rɛ́ də̀ ǹdə jíjí byǐ ta rə̀ yʼa lyĩ rə kʼa cì yé. Rə̀ wɔ́ nã́nyì, rə̀ tʼâ cì yé. Rə̀ jʼâ ŋwɛ́nɛ́ gaga byinə nə̀ bə zhɔ̌ zhe yilə. 
1PE.1.24	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
1PE.1.24	“Numbyíní wɔ́ ǹdə gɔ ta.
1PE.1.24	È zùwə́ y myɛ wɔ́ ǹdə gɔ pùnə́ ta.
1PE.1.24	Gɔ w nʼô kùlə̀, ò pùnə́ né nʼê shìl tɛ̃´,
1PE.1.25	sə Cinu zɔ̀mɛ̀ rɛ́ jʼâ ŋwɛ́nɛ́ byinə nə̀ bə zhɔ̌ zhe yilə.”
1PE.1.25	Zɔ̀mɛ̀ rɛ́ rə̀myɛ́ mɔ́ wɔ́ yò-ècɔ̀nɔ̀ nyí rí bə̀ bwə̀l bə byili ába mó.
1PE.2.1	Rə̀myɛ́ ce, è gə wɔ́ wu-bárhɛ́, ǹdə́ dwã myìnù, ǹdə́ kɔma, ǹdə́ bwɛ̃̌-dǔr, ǹdə́ dwã tùùrhì, yẽ̌nə rə̀myɛ́ mɔ́ dwí rí gakó ne. 
1PE.2.2	Yálna ǹdə byì-shɛ̌msɛ ta, á swéné Yi zɔ̀mɛ̀ rɛ́ rə̀ wɔ́ ǹdə yil mɔ̀bɔ́ mə̀ yə̀ kaka gùlí ta mɔ́, mùnì ga á byì, á nə vwârh, 
1PE.2.3	bʼâ pwírí Cinu nyɛ̀ dɛ̃´dɛ̃´, ǹdə bə̀ gə́ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ né.
1PE.2.4	Bwəlsenə Cinu Yezu ni. Wɔ́ ńmyɛ̌ ń wɔ́ nə́kulu w nã́nyì y cìcì numbyínə́ bé vùr bə dwĩ̀ kwã nɛ́ mɔ́. E jʼà wɔ́ òmyɛ́ ò sú Yi yírh rə cír. 
1PE.2.5	Ámyɛ wɔ́ ǹdə nə́kuuli nã́nyìrh ta. Rə̀myɛ́ ce, bwəlsenə Cinu ni, bə zə ába bə lù Eshirhə náàcɛ̀nɛ́ jì, mùnì ga á yə̀ Yi vwĩ̀-zwə́lnə byɛ̀bɛ́ bə̀ wɔ́ wu-põ cìnə́ gùlú, á nʼá zwə́l vwə̃̀ nyɛ̀bɛ́ nə̀ wɔ́ Eshirhə náàcɛ̀nɛ́ nyə̀ná, sə Yi bʼa zwẽ ne Yezu Kristə yilə. 
1PE.2.6	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi wòwə̀:
1PE.2.6	“Nyǐnə à cír nə́kulu kɔ̀bɔ́ ò càn,
1PE.2.6	a cĩ́ Səyɔ̃ nɛ́.
1PE.2.6	Wɔ́ òmyɛ́ ò wɔ́ jì-byòló w nə́kulu wə́.
1PE.2.6	Lò mɔ̀bɔ́ ǹ zhí nə́kulu w òmyɛ́ nɛ,
1PE.2.6	cìzhìl tʼâ la mɔ́ jú yé.”
1PE.2.7	Nə́kulu w òmyɛ́ càn ámyɛ̌ byɛ̀bɛ́ á zhí w mú yilə. Sə byɛ̀bɛ́ bə̀ yə̀ w zhí mú, bə̀ mə̂ sə bə lwar bə̀:
1PE.2.7	“Nə́kulu w kɔ̀bɔ́ jì-lùrnə̀ bé vùr bə dwĩ̀ kwã nɛ́ mɔ́,
1PE.2.7	wɔ́ òmyɛ́ ò jǐrh jì y jì-byòló w nə́kulu wə́.”
1PE.2.8	Bə̀ kɛ̃ jàà dõ wẽ́ bə̀ “Wɔ́ òmyɛ́ nɛ lyì nʼê mà bə̀ nə̀rh né bə̀ lwé tɛ̃´.” Ò nʼô lwé be tɛ̃´, bə̀ gə́ yə̀ shɛ̀nɛ́ bə zwẽ Yi zɔ̀mɛ̀ rɛ́ mɔ́ yilə. Wɔ́ rə̀myɛ́ rə̀ wɔ́ bə̀myɛ cəl.
1PE.2.9	Sə ámyɛ̌ wɔ́ dwí tɛ̀bɛ́ Yi cír. Á wɔ́ pyɔ̌ mɔ́ vwĩ̀-zwə́lnə gùlú. Á wɔ́ Yi lyì-ècɛ̀nà dwí. Yi cír ába mùnì ga á bwə̀l tumə nánfwààlɛ́ tɛ̀bɛ́ rə̀ wɛ̀rhɛ́ mɔ́. Rə̀ byẽ̀ ába rə ce á du cə-byín wẽ́ á bə̀ rə̀ pwẽ̀ dé nánfɔ̀lɔ̀ w wa. 
1PE.2.10	Shãã ga, á yʼâ də̀ Yi lyì yé; sə èlâsɛ̃´, á wɔ́ rə̀ lyì. Shãã ga, rə̀ yʼà gwẽ̌ tʼâ dùr á nɔ̀nɔ̀ yé; sə èlâsɛ̃´, rə̀ nʼê dùr á nɔ̀nɔ̀.
1PE.2.11	À dɔwabá nántwə̂rh, á wɔ́ ǹdə zhələ ta cɛ yó; á la lyãɔ̃. À nʼâ lwə̀l ába: á bə̀kʼá shɛ̀nɛ́ yala nɛ́ shilə námməlwâlsɛ́ sə̀ nʼê bwí ǹdʼá wun ní nyə̀ná nɛ́ mɔ́ nyí ni yé. 
1PE.2.12	Zəna á cìn náàcɛ̀nɛ́ lyì bí byɛ̀bɛ́ bə̀ yə̀l Yi pár mɔ́ wẽ́, mùnì bá bə̀ gə nʼê ce cə̀rh á nyí ni bʼâ nʼá wɛ̀rhɛ́ lwɛlɛ myɛ, dɛ̃ rɛ́ tɛ̀bɛ́ Yi bàn nə́ba gwãɔ̃ mɔ́, bə̀ yírhə́ bʼa nə á tùm-ècɛ̀nà nɛ́, bə cèrhé re.
1PE.2.13	Zwẽnə lyì bí byɛ̀bɛ́ bə̀ wɔ́ yó-cìnə́ cɛ yó mó nyí ni Cinu yilə. Zwẽnə pyɔ̌ mɔ́ nyí ni, bə̀ wɔ́ ńmyɛ̌ ń cǐ lyì bí gakó, 
1PE.2.14	sʼá zwẽ ń kwã-lyì bí ń nə́ ń twĩ̀ mú myɛ nyí ni. Ń nə́ ń twĩ̀ bì bə̀ bə̀ pə còrhò-tum byɛ̀bɛ́ bə̀ nʼê twĩ̀ lwɛlɛ mɔ́ nɛ, sə bə cèrhé byɛ̀bɛ́ bə̀ nʼê twĩ̀ cɛ̀nɛ̀ mɔ́. 
1PE.2.15	Yi nʼê yâl bʼâ twĩ̌ tùm-ècɛ̀nà, mùnì zɔ̀m-bəywààlɛ́ cìnə́ bé bə̀ yə̀l nə̀ kùrə̀ mó nyə́ cɛrhɛ, bə pyà pyà bə̀ gə́ bʼa lyár nɛ́ bə ga. 
1PE.2.16	Twĩ̌nə á tùntwə̃̀ə̃̀ né ǹdə lyì byɛ̀bɛ́ bə̀ cǐ bə̀ cìn ta, sə cìn-cìnú mú mə̀myɛ́ bə̀kʼa yə̀ tùntùm-bəlwâlsɛ yó ne á la bʼá pyi ní yé. Zəna á cìn ǹdə Yi tùntùnnə̀ ta. 
1PE.2.17	Nyámna lyì bí gakó. Swénénə á da-byâ Kristə-lyì bí. Dǔrnə Yi, sʼá nyə̀ pyɔ̌ mɔ́.
1PE.2.18	Ámyɛ̌ byɛ̀bɛ́ á ŋwɛ́nɛ́ yó-cìnə́ sõ á nʼá twĩ̀ mú, zwẽnə á yó-cìnə́ bé nyí ni ǹdə́ nyɔ̀mɔ̀, sə è bə̀kʼa yə̀ byɛ̀bɛ́ bə̀ wɔ́ lyì-twə̂rh bə̀ bə zum mú dúdú sõ yé. Zwẽnə byɛ̀bɛ́ bə̀ zum mú myɛ nyí ni. 
1PE.2.19	Lò gə shɛ̀nɛ́ ǹ nwɛ̀nɛ̀ Yi nyɔ̀mɔ̀ yilə, nɔ̀nɔ̀ w òmyɛ́ jʼà də̀ ǹmyɛ́ ǹ pyà wà, rə̀myɛ́ wɔ́ kɔn dɛ̀bɛ́ rə̀ càn. 
1PE.2.20	Sə ǹ gə dówə́, ń zɛ̃̀ ń shɛ̀nɛ́ bə nwɛ̀nɛ̀ mɔ́ ǹ dóó w yilə, ǹ nɔ̀nɔ̀ w bə kùr zhe yé. Sə á gə twĩ̀ tùm-ècɛ̀nà, á zɛ̃̀ á shɛ̀nɛ́ á nwɛ̀nɛ̀ rə̀myɛ́ yil ǹdə́ wu-bɔ̀nɔ̀, rə̀myɛ́ wɔ́ kɔn dɛ̀bɛ́ rə̀ càn Yi yírh wə. 
1PE.2.21	Wɔ́ rə̀myɛ́ yil Yi byẽ̀ ába, bə̀ Kristə cìcì nwɛ̀nɛ̀ á yilə, n pə ába myɔrhɔ nántwə̂, mùnì á kwè ń nà. 
1PE.2.22	Ń yə̀ lwɛlɛ wɛ̀rhɛ́ yé. Kɔma də́-byǐ yə̀ ń nyú w shí yé. 
1PE.2.23	Bə̀ tùrh mò, sə ń yə̀ tó n tùrh yé. Bə̀ nwɛ̀nɛ̀ mɔ̀, sə ń yə̀ lwɛlɛ bwəl n pə yé. Ń yẽ̌ rə̀myɛ́ gakó ne n ce mɔ̀bɔ́ ń nə́ ń bùr bùrsì cángá mɔ́ jɔ̃̀ wà. 
1PE.2.24	Ń cìcì zwẽ nə́ yə̀-bəlwàálɛ́ n mə n cì də̀-jɔrhɔ́ w yó, mùnì ga nə́ yə̀ ǹdə wɔ́ cú nə́ cù nə́ yẽ̌ nə́ yə̀-bəlwàálɛ́ nɛ ta, nə́ zɛ̃̀ nə́ jǐrh cángá. Wɔ́ ńmyɛ̌ cɔ̀mɔ̀ mɔ́ mə̀ zhɛ̀ á címsí. 
1PE.2.25	Á yʼâ nyɛ̌ ǹdə pyììsì shɛ̀bɛ́ sə̀ jé ta, sə èlâsɛ̃´, á kʼá bə̀ á nə̀nɔ̀n mɔ́ nántwə̂ y ń nə́ ń yìlì ába mó sono.
1PE.3.1	Kana, ámyɛ zwẽnə á byə́nə́ bé nyí ni. Èta, bá bə̀ jàlà gə gwẽ̌ tʼâ zwẽ Yi zɔ̀mɛ̀ rɛ́ myɛ, á tùntwə̃̀ə̃̀ né bʼa ce bə zwẽ nyí ǹdʼá yə̀ á nyí púr yé, 
1PE.3.2	bə̀ bə̀ mʼa pwírí á zhe á cìn cɛ̀nɛ̀, á nʼá nyàm bɛ̀, á tʼá wɛ̀rhɛ́ yààyàà yé. 
1PE.3.3	Á bə̀kʼá pyà gàndɛ̀ tɛ̀bɛ́ rə̀ càn zú, á bə á ywẽ́, á ce sánə́má cìbyǔr, á kwɛrhɛ á yala nɛ́. E yə̀ rə̀myɛ́ dúdú á la mʼá byili á cɛ̀nɛ̀ yé. 
1PE.3.4	Á cɛ̀nɛ̀ rɛ́ mə̂ sə rə yə̀ á wun ní wẽ́ rə̀ ŋwɛ́nɛ́, sʼá zə wu-bɔ̀nɔ̀, á yə̀ kana byɛ̀bɛ́ bə̀ nyɛ̌ shɛ́shɛ́. Cɛ̀nɛ̀ rɛ́ rə̀myɛ́ mɔ́ tʼâ lyɛ̃ yé, e jʼà wɔ́ rə̀myɛ́ dwí rí Yi nʼê yàlá. 
1PE.3.5	Wɔ́ èta shãã ga kana bɛ́ byɛ̀bɛ́ bə̀ yʼà zhí Yi ni bə̀ nʼê dɛ̃̀ rə̀ nyì-bwelé y pyǐrh mó yʼà nʼê wɛ̀rhɛ́ nɛ́, bə̀ mʼê byili bə̀ bə̀ càn, bə̀ gə́ yʼà nʼê zwẽ bə̀ byə́nə́ bé nyí ni mú yilə. 
1PE.3.6	Wɛ̀rhɛ́na ǹdə Sara ta. Ń gə́ yà ń nə́ ń zwẽ Abəraham nyí ni mú ce, ń yà ń nə́ ń byẽ̀ mò bə̀ ń yó-cə́bal. Ámyɛ gə nʼá twĩ̀ cɛ̀nɛ̀, á tʼá dùr kaka ywẽ, sə́ nyǐ á wɔ́ Sara bə̀kwá.
1PE.3.7	Bala, ámyɛ mə̂ sʼá jòm ǹdʼá kana bɛ́ cɛ̀nɛ̀, á nyǐ bə̀ yò. Á mə̂ sʼá lwar bə̀ bə̀ wɔ́ kana, bə̀ jàn dɛ́ bə já yé. Zəna bɛ ǹdə́ nyɔ̀mɔ̀, bʼâmyɛ̌ ǹdə́ bə̀myɛ́ ga mə̂ sʼá tó dwã á nə nyǔ mə̀ tʼâ la zhɔ̌ pɛnɛ́ y Yi sõ. Á gə wɛ̀rhɛ́ èta, kaka tʼâ la á yé ne cə̂r á Yi-co wẽ́ yé.
1PE.3.8	Tɛ̀bɛ́ rə̀ dàl mɔ́, cenə á gakó bùlə̀ né yə̀ rə̀dù, sʼá surhə né myɛ yə̀ rə̀dù. Swénénə dwã ǹdə da-byâ ta. Zəna nɔ̀nɔ̀-dǔr ǹdə́ cìn-lwəl ǹdə́ dwã. 
1PE.3.9	Lò gə wɛ̀rhɛ́ mɔ́ lwɛlɛ, sə ǹ bə̀ká wɛ̀rhɛ́ mɔ lwɛlɛ yé. Lò gə tùrh mó, sə ǹ bə̀ká tùrh mò yé. Ǹ gaga mɔ́ wál bə̀ Yi bʼa cĩ́ bwəl ń yó, bə̀ Yi gə́ byẽ̀ ába mó, rə̀ bwəl nyí bə̀ rə̀ bʼa cĩ́ bwəl á yó. 
1PE.3.10	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
1PE.3.10	“Lò mɔ̀bɔ́ ǹ nə́ ǹ yâl ń swéné ǹ cìnə̀,
1PE.3.10	sə ǹ wu myɛ jʼa yə̀ nyɛ̀n;
1PE.3.10	sə ǹ bə̀ká shɛ̀nɛ́ ǹ mə̀jòlò w púr lwɛlɛ gaga yé;
1PE.3.10	sə ǹ bə̀ká shɛ̀nɛ́ kɔma myɛ shí ǹ nyú w yé.
1PE.3.11	Ǹ mə̂ sə́ cẽ lwɛlɛ wɔ̀rhɔ́ yò, sə́ wɛ̀rhɛ́ cɛ̀nɛ̀;
1PE.3.11	sə́ pyà bə̀ yə̀-zùlə́ yál nɛ́ twéé twéé.
1PE.3.12	Zhə̀nà, Cinu yírhə́ pyâ wu-cángá cìnə́ yó,
1PE.3.12	ń nə́ ń zwẽ bə̀ lwə̂l,
1PE.3.12	sə ń bə lyì bí byɛ̀bɛ́ bə̀ nʼê wɛ̀rhɛ́ lwɛlɛ mɔ́ só yé.”
1PE.3.13	Á gə nʼá ce yə̀wâl nɛ́ ǹdə́ cɛ̀nɛ̀ wɔ̀rhɔ́, mɔ̌ ń mà n wɛ̀rhɛ́ ába lwɛlɛ? 
1PE.3.14	Á gə nʼá wɛ̀rhɛ́ cɛ̀nɛ̀, bá á gə nʼá nwɛ̀nɛ̀ rə̀myɛ́ yil myɛ, á bʼâ nə wu-nyɔ̃̀. Á bə̀kʼá dùr numbyínsí ywẽ yé, sʼá bə̀kʼá cĩ́ twə́lə́ á wẽ́ yé. 
1PE.3.15	Nyámna Kristə á wun ní wẽ́, bə̀ wɔ́ ńmyɛ̌ ń cǐ ába, sʼá tɛnɛ, lò gə tú ń nə́ ń bwə̀rh ába kɔn dɛ̀bɛ́ rə̀ ce á nʼá dɛ̃̀ kɔn Kristə sõ mó, sʼá ŋwɛ̀nɛ́ á lyár mɔ, 
1PE.3.16	sʼe yə̀ ǹdə́ wu-bɔ̀nɔ̀ ǹdə́ cìn-lwəl. Cenə jàn nɛ́ á yə̀ lyì byɛ̀bɛ́ bə̀ nʼê nyàm Yi ǹdə́ wu-põ námpúm. Twĩ̌nə á tùm-ècɛ̀nà nɛ́ Kristə jàn yil mó ǹdə́ wu òdù, mùnì ga lyì bí byɛ̀bɛ́ bə̀ nʼê zɔ̀m á yil námməlwɛ̀lɛ́ mɔ́ jí cìzhìlə̀. 
1PE.3.17	Á nɔ̀nɔ̀ w á tùm-ècɛ̀nà nɛ́ yil mó gə wɔ́ Yi pùbùlə̀, rə̀myɛ́ cɔ̃̀ á gə nʼá nwɛ̀nɛ̀ tùm-bəlwâlsɛ yilə.
1PE.3.18	Kristə myɛ cìcì nwɛ̀nɛ̀, n cì numbyínə́ bé yə̀-bəlwàálɛ́ yil twər rə̀dù sá, twéé gakó yilə. Ń yà ń bə dóó zhe yé, sə ń cù lyì-bəlwâlsɛ yilə, mùnì n zə ába n vò Yi sõ. Bə̀ gu mu ń gə́ wɔ́ numbyíní mú yilə, sə Eshirhə náàcɛ̀nɛ́ kʼa bwìrhì mù. 
1PE.3.19	Eshirhə y èmyɛ́ èdù y jàn yil ń zhə̀l byɛ̀bɛ́ bə̀ cù ǹdə́ bə̀ yə̀ cìn-cìnú nɛ mɔ́ sõ, n bwə̀l Yi zɔ̀mɛ̀ rɛ́ n byili bi. 
1PE.3.20	Wɔ́ byɛ̀bɛ́ bə̀ cẽ Yi nyí ni shãã ga, Nəwee gə́ yà ń nə́ ń fwar kùlkṍ w yi ní mú. Yi zhìlì rə̀ yala nɛ rə dɛ̃̀ dɛ̃̀ bɛ̀ rə ga. Lyì bí byɛ̀bɛ́ bə̀ zù ò wẽ́ mó yʼà wɔ́ lyì màngɛlɛ́, nunə lyɛlɛ sásá. Bə̀myɛ́ dúdú bə̀ zwẽ bə̀ cìn nɛ̃̌ mɔ́ wa.
1PE.3.21	Sə rə̀myɛ́ wɔ́ nɛ̃̌-shɔ mɔ́ Yi nʼê tó mə̀ dɛnnɛ rə vwârh ába zà zà mɔ́ nyɔrhɔ. Nɛ̃̌-shɔ mɔ́ tʼâ shàrh yala jìmdì yé. Sə ǹ nə́ ǹ tó mə̀ dɛnnɛ ǹ pɛ ǹ cìn námpúm Yi ni ǹdə́ ǹ wu gakó, Yezu Kristə gə́ cù n ká n bwìrhì mú jàn yilə. 
1PE.3.22	Ń zhə̀l ń jě Yi jə̀jĩ́ ni, ń nə́ ń jí pyɛ̀lɛ̀ màlɛ́kabá ǹdə́ dɛ̃̌ jàn cìnə́ bé dwã bɛ́ yó w Arəzana wa.
1PE.4.1	Kristə yàl numbyíní, n nwɛ̀nɛ̀. Rə̀myɛ́ ce, ámyɛ cenə jàn nɛ́ á kwè ń nà, sʼá lwar náàcɛ̀nɛ́ bə̀ numbyíní kɛ̀bɛ́ è nwɛ̀nɛ̀, rə̀-ná-cí du yə̀-bəlɔ̀lɔ́ wẽ́. 
1PE.4.2	Wɛ̀rhɛ́na Yi pùbùlə̀ dwã nɛ́ nyɛ̀bɛ́ nə̀ dàl á la wɔ̀rhɔ́ cɛ yó mó wẽ́, sʼá bə̀kʼá shɛ̀nɛ́ numbyíní shilə námməlwâlsɛ́ yò yé. 
1PE.4.3	Á yʼâ nʼá wɛ̀rhɛ́ ǹdə lyì byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár ta dɛ̃´dɛ̃´ shãã ga; á tùntwə̃̀ə̃̀ né yʼà nyɛ̌ yààyàà, á yʼâ zhe bwɛ̃̌-dǔr, á yʼâ wɔ́ sə̀-nyɔ̀ɔ́rɛ, á nʼá jí dɛ̃´dɛ̃´, á nʼá nywɛ̀ dɛ̃´dɛ̃´, á jʼâ nʼá cèrhé wẽ̀ tɛ̀bɛ́ rə̀ də̀ Yi, e jà wɔ́ wẽ̀ dé rə̀myɛ́ còrhó mó rə̀ wɔ́ lwɛlɛ nánfɔ̀lɔ̀ wá. 
1PE.4.4	Sə èlâsɛ̃´, lyì bí byɛ̀bɛ́ bə̀ yə̀l Yi pár mɔ́ gə́ pwírí á kʼá tʼá tó be á twĩ̀ bə̀ tùntwə̃̀ə̃̀ né námməlwàálɛ́ mɔ́, rə̀myɛ́ jàr bɛ̀, bə zɛ̃̀ bə̀ nʼê tùrh ába. 
1PE.4.5	Sə Yi tɛnɛ rə̀ jě rə̀ la lyì-nyìrh ǹdə́ cùùrì bùrsì bǔr, bə̀ mʼa bʼe byili bə̀ gə́ twĩ̀ ní. 
1PE.4.6	Wɔ́ rə̀myɛ́ è ce, bə dámâ bə bwə̀l yò-ècɔ̀nɔ̀ nyí rí bə byili byɛ̀bɛ́ bə̀ cù mú ni. Yi kɔ́ bə̀myɛ bùrsì ǹdə rə̀ gə́ nʼê kɛ́ lò gakó bùrsì sə̀ tó ǹ tùntwə̃̀ə̃̀ né ne né. Bə̀ bwə̀l yò-ècɔ̀nɔ̀ nyí rí bə byili bi, mùnì ga bə wɛ̀rhɛ́ Yi pùbùlə̀ ǹdə́ Eshirhə náàcɛ̀nɛ́ jàn.
1PE.4.7	Lũ zhɔ̌ bwəlse. Rə̀myɛ́ ce, pyâna surhə nyɛ̀bɛ́ nə̀ càn. Dɛ̃̌na á cìnə̀, mùnì ga á ŋwɛ̀nɛ́ á ce Yi. 
1PE.4.8	Sə kɔn du, swénénə dwã ǹdʼá wun gakó, bə̀ sónó nʼô vùr yə̀-bəlwàálɛ nánzhəzhɔ̌. 
1PE.4.9	Zwẽnə dwã zhəəle, sə ŋwɔ́ŋwɔ̌ bə̀kʼa yə̀ nɛ́ yé. 
1PE.4.10	Yálna tùntùnnə̀ nántwə̂rh, sə lò gakó zə pɛnɛ́ y kɛ̀bɛ́ Yi pɔ mɔ́ mɔ́, ń mə́ sɛ̃ ǹ dõ ne náàcɛ̀nɛ́. 
1PE.4.11	Lò mɔ̀bɔ́ ǹ zhe Yi zɔ̀mɛ̀ rɛ́ bwə̂l pɛnɛ́, ǹ mə̂ sə́ bwə̀l lè ń byili lyì bí ni; lò mɔ̀bɔ́ ǹ zhe lyì bí ni sãɔ̃ pɛnɛ́, ǹ mə̂ sə́ sɛ̃ bɛ ǹdə́ jàn dɛ́ tɛ̀bɛ́ rə̀ nʼê shí Yi sõ mó; mùnì ga Yi nə zùwə́ kɔn gakó wẽ́, Yezu Kristə jàn yilə. Wɔ́ rə̀myɛ́ rə̀ cǐ còrhó ǹdə́ jàn, byinə nə̀ bə zhɔ̌ zhe yilə! Amɛ̀n!
1PE.4.12	À dɔwabá nántwə̂rh, á ŋwɛ́nɛ́ myìn-zhù wẽ́ á nʼá nwɛ̀nɛ̀, sʼá yě rə̀ nyí ni. Rə̀ də̀ kɔ̀-jàrmà yé. Nɔ̀nɔ̀ w òmyɛ́ mɔ́ bʼa ce lyì bí lwar á gə́ mə̂ nɛ́. 
1PE.4.13	Fǔnə ǹdə́ wu-nyɔ̃̀ á gə́ tó Kristə ne á nwɛ̀nɛ̀ mɔ́ yilə. Ń zùwə́ y gə tú è duwə, á bʼâ fùù ǹdə́ wu-nyɔ̃̀ nánfɔ̀lɔ̀ kɔn dwini. 
1PE.4.14	Lyì bí gə nʼê tùrh ába á gə́ wɔ́ Kristə-lyì mú yilə, á bʼâ yə̀ wu-nyɔ̃̀ cìnə́, bə̀ Yi Eshirhə y è wɔ́ zùwə́ cí mú só á yó. 
1PE.4.15	Ámyɛ̌ mə̀dù ga bə̀ká shɛ̀nɛ́ bə nwɛ̀nɛ̀ mɔ́ bə̀ ǹ gu lò, bə̀ ǹ ŋwɔ̀là, bə̀ ǹ wɛ̀rhɛ́ lwɛlɛ, ráá ǹ fwɛ̃´ ń tu zɔ̀mà wẽ́ yil yé. 
1PE.4.16	Bə̀ gə nʼê nwɛ̀nɛ̀ mɔ́ ǹ gə́ wɔ́ Kristə-lò mó yilə, sə bə̀ká dùr cìzhìl yé, sə́ ce Yi nə̀báná, bə̀ gə́ nʼê zə Kristə yil lé bə̀ byẽ̀ mó mó yilə.
1PE.4.17	Zhə̀nà, bùrsí yi yúwə́, sə wɔ́ Yi lyì bí bə̀ la mʼe ji sə̀ kùrə̀. Sə sə̀ gə ju kùr ǹdə́ nə́myɛ̌, wɔ́ etər byɛ̀bɛ́ bə̀ tʼâ zwẽ Yi yò-ècɔ̀nɔ̀ nyí rí mú yó la nɛ́ gu? 
1PE.4.18	Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀:
1PE.4.18	“Byɛ̀bɛ́ bə̀ nʼê wɛ̀rhɛ́ cɛ̀nɛ̀ mɔ́ cìn nɛrɛ́ gə bʼa yə̀ zwini;
1PE.4.18	etər kɔn nə bʼa yə̀ nɛ́ yə̀-bəlwàálɛ cìnə́ bé ǹdə́ byɛ̀bɛ́ bə̀ tʼâ nyàm Yi nyə́ né mó yilə?”
1PE.4.19	Wɔ́ rə̀myɛ́ è ce, byɛ̀bɛ́ bə̀ nʼê nwɛ̀nɛ̀ bə̀ gə́ nʼê wɛ̀rhɛ́ Yi pùbùlə̀ né mó yil mó mə̂ sə bə jʼâ nʼê wɛ̀rhɛ́ cɛ̀nɛ̀ gaga, sə bə ce bə̀ cìn námpúm bə̀ wârhna mɔ́ jɔ̃̀ wà; bə̀ ń wɔ́ zhə̀n-cí.
1PE.5.1	Èlâsɛ̃´, wɔ́ byɛ̀bɛ́ bə̀ wɔ́ yé né cìnə́ á wẽ́ mó à nʼâ yâl a cící. Àmyɛ wɔ́ yé né cə́bal ǹdə á ta; à wɔ́ Kristə nɔ̀nɔ̀ w zhə̀n-cí, sə àmyɛ bʼa tó a nə zùwə́ y kɛ̀bɛ́ è bàn du mú. 
1PE.5.2	Nyǐnə pyììsí Yi co á jɔ̃̀ w mɔ́ yò náàcɛ̀nɛ́ ǹdə́ wu-nyɔ̃̀, ǹdə Yi gə́ nʼê yâl nɛ́, sə è bə̀kʼa yə̀ ǹdə wɔ́ nyɛ́ɛ́ bə̀ nyɛ́ɛ́ ába nɛ yé, sə è bə̀kʼa yə̀ wársɛ á nʼá yâl yé. Nyǐnə sə̀ yò ǹdə́ sónó. 
1PE.5.3	Á bə̀kʼá yə̀ yó-cìnə́ byɛ̀bɛ́ bə̀ zum ǹdə́ lyì bí byɛ̀bɛ́ Yi co bə̀ jɔ̃̀ w mɔ́ yé. Yálna myɔrhɔ bə̀ yilə. 
1PE.5.4	Èta, nə̀nɔ̀n pyɔ̌ mɔ́ gə tú ń túwə́, á bʼâ nə zùwə́ e yə̀ á kwândɛ twéé twéé.
1PE.5.5	Ámyɛ̌ byɛ̀bɛ́ á dàl mɔ́, zwẽnə yé né cìnə́ bé nyí ni, sʼá gakó shɛ̀nɛ́ dwã nyí ni ǹdə́ cìn-lwəl. Bə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ bə wɔ̀: “Yi bə cìn-byilu cìnə́ só yé, sə rə̀ nʼê byili rə̀ sónó w cìn-lwəl cìnə́ bé ne.” 
1PE.5.6	Lwəlnə á cìn tɛ̃´ jàn-cí Yi yé né, mùnì ga yi rí gə tú è yúwə́, sə rə zhẽ̌ á yó dɛ̃̌. 
1PE.5.7	Yẽ̌nə twə́lə́ né nə̀ zhe ába mó gakó ne á ce Yi jɔ̃̀ wà, bə̀ rə̀ nʼê nyǐ á yò.
1PE.5.8	Dɛ̃̌na, á bə̀kʼá yẽ̌ á surhə né pyi yé, bə̀ Shətana y è wɔ́ á zù-bal mɔ́ mɔ́ nʼê jíl dɛ̃̌ è bʼê swər ǹdə bɔrɔ ta, è mʼê pyà lò mɔ̀bɔ́ è bʼa nə sʼe zhìlì ń yò. 
1PE.5.9	Zhínə Yi ni kẽkẽ, è bə̀kʼa ŋwɛ̀nɛ́ ába yé. Á yě bʼâ da-byâ bɛ́ bə̀ ŋwɛ́nɛ́ lũ w púlə́púlə́ wẽ́ mó myɛ nʼê nwɛ̀nɛ̀ ǹdə á ta. 
1PE.5.10	Á nɔ̀nɔ̀ w tʼâ la yé né yú yé. Yi wɔ́ sónó cə́bal. Rə̀ byẽ̀ ába mùnì á zù rə̀ zùwə̀ y wẽ́ Yezu Kristə jàn yilə. Nɔ̀nɔ̀ w kwã nɛ́, rə̀ cìcì bʼa ce á yə̀ rə̀myɛ́ lyì námpúm, á zə jàn á zhì kẽkẽ, ǹdə́ wu-jɔ̀. 
1PE.5.11	Wɔ́ rə̀myɛ́ rə̀ wɔ́ jàn cə́bal byinə nə̀ bə zhɔ̌ zhe yilə! Amɛ̀n!
1PE.5.12	Wɔ́ àmyɛ́ à ce nə́ da-byǐ nántwə̂ Shəlvɛ̃ nə́ ń kɛ̃ sɛ́bɛ́ rɛ́ tɛ̀bɛ́ à la ába pɔ a bʼa cící ába. Sə à nʼâ yâl sʼá lwar bə̀ pɛnɛ́ y kɛ̀bɛ́ á nɔ mɔ́ wɔ́ Yi pɛnɛ́ zhə̀n zhə̀nà, sʼá jʼá zə y kẽkẽ.
1PE.5.13	Kristə-lyì bí Yi cír ǹdə ámyɛ ta bə̀ ŋwɛ́nɛ́ Babyəlɔnɛ nɛ́ mɔ́ nʼê ce ába.
1PE.5.14	Kwə̀ə̀lènə̀ dwã, á ce dwã ǹdə́ sónó ǹdə da-byâ ta.
1PE.5.14	Yə̀-zùlə́ bʼa yə̀ nɛ́ ǹdʼámyɛ̌ byɛ̀bɛ́ gakó á wɔ́ Kristə-lyì bí mú!
2PE.1.1	Àmyɛ́ Shəmɔ-Pyɛɛrɛ, à wɔ́ Yezu Kristə tùntùnnə̀ ǹdə́ ń tùntúm, à nʼâ kɛ̃ sɛ́bɛ́ rɛ́ tɛ̀bɛ́. Yezu Kristə wɔ́ nə́ Yi ǹdə́ nə́ Zwennə. Ń wɔ́ wu-cángá cí. Wɔ́ rə̀myɛ́ yilə, ń ce ámyɛ zù mù ǹdə nə́myɛ̌ ta. Wɔ́ ámyɛ̌ nɛ à nʼâ kɛ̃ sɛ́bɛ́ rɛ́ tɛ̀bɛ́ à la pɔ. 
2PE.1.2	Yi ǹdə́ nə́ Cinu Yezu bʼa cĩ́ bwəl á yó, sə bə̀ yə̀-zùlə́ né jʼâ nʼê súlí á yó w twéé twéé, á gə́ yě bə̀ pár mɔ́ yilə!
2PE.1.3	Yi gə́ wɔ́ jàn cə́bal mɔ́ ce, rə̀ pɔ nə́ba kɔn dɛ̀bɛ́ gakó rə̀ bʼa ce nə́ zhì nə́ nà y yó nə́ zhí rə̀myɛ́ nɛ, sə nə́ zə myə̂l. Rə̀ ce nə́ lwar mɔ̀bɔ́ ń byẽ̀ nə́ba mùnì nə́ nə ń zùwə́ y ǹdə́ ń cɛ̀nɛ̀ rɛ́ mɔ́ gə́ wɔ́ nɛ́. 
2PE.1.4	Èta, Yi pɔ nə́ba rə̀ cɛ̀nɛ̀ pansɛ́ nánfwààlɛ́ rə̀ yʼà bwəl nə́ba sə̀ nyí mú. Wɔ́ cɛ̀nɛ̀ pansɛ́ sə̀myɛ́ mɔ́ dɛnnɛ á bʼâ tó né á yẽ̌ shilə námməlwâlsɛ́ sə̀ ŋwɛ́nɛ́ sə̀ nʼê zhìlì lyì bí yò lũ w wẽ́ mó ne, á wu yə̀ òdù ǹdə́ Yi cìcì.
2PE.1.5	Rə̀myɛ́ ce, cenə jàn nɛ́ á twĩ̀ tùm-ècɛ̀nà á súlí á Yi-ni-zhú mú ni. Á gə nʼá twĩ̀ tùm-ècɛ̀nà, sʼá lwar Yi pùbùlə̀ né myɛ á súlí. 
2PE.1.6	Á gə lwar Yi pùbùlə̀ né, sʼá yə̀ cìn-zal cìnə́ myɛ á súlí. Á gə wɔ́ cìn-zal cìnə́, sʼá yə̀ cìn-pyɔ́nɔ́ cìnə́ myɛ á súlí. Á gə wɔ́ cìn-pyɔ́nɔ́ cìnə́, sʼá zhí Yi ni ǹdʼá wun gakó á súlí. 
2PE.1.7	Á gə zhí Yi ni ǹdʼá wun gakó, sʼá wɛ̀rhɛ́ cɛ̀nɛ̀ ǹdə́ dwã á súlí, sʼá swéné dwã. 
2PE.1.8	Á gə wɔ́ rə̀myɛ́ gakó cìnə́ kɔn yí, rə̀ bʼa pə ába yə̀wâl rə ce á kwɛrhɛ á lwar nə́ Cinu Yezu Kristə párá. 
2PE.1.9	Sə lò mɔ̀bɔ́ ǹ də̀ rə̀myɛ́ gakó cí, ǹ wɔ́ ǹdə lyìlyǒ ta, ǹ bə yé né nɛ yé. Ǹ kə́ ǹ yə̀l bə̀ bə̀ vùr ǹ shãã ga yə̀-bəlwàálɛ́ yé.
2PE.1.10	Da-byâ, Yi cír ába, rə byẽ̀ ába. Rə̀myɛ́ ce, cenə jàn nɛ́ á zhì á nà y yó á shɛ̀ rə̀ byə̀l lé twéé twéé. Á gə nʼá wɛ̀rhɛ́ èta, á tʼá la tɛ̃´ tu gaga yé. 
2PE.1.11	Èta, á bʼâ nə sɔ́má á zù nə́ Cinu ǹdə́ nə́ Zwennə Yezu Kristə tənà y è ŋwɛ́nɛ́ byinə nə̀ bə zhɔ̌ zhe yil mó wẽ́ nàná.
2PE.1.12	Wɔ́ rə̀myɛ́ è ce, ǹdʼá jɛ̀rɛ̀ á yě ywẽ̀ né nə̀myɛ́, á zhǐ á nà y yó zhə̀n dɛ́ bə̀ byili ába mó wẽ́ ga, à gwẽ̌ nʼâ lyǐrh ne ába twéé twéé. 
2PE.1.13	À nʼâ bùl bʼà gə́ gwẽ̌ ŋwɛ́nɛ́ lũ w wẽ́ mó, à mə̂ sʼa sɛ̃ ába á surhə né pul ywẽ̀ né nə̀myɛ́ shò-kwã nɛ́. 
2PE.1.14	Nə́ Cinu Yezu Kristə ce a lwar bʼà bwə́l zhǐr lũ w ò nʼô lyɛ̃ mɔ́ wẽ́. 
2PE.1.15	Sə à bʼa wɛ̀rhɛ́ à gə́ wɔ̌ nɛ́ gakó, mùnì ga, à gə tú à tɛ̀nɛ́ myɛ, sʼá bə̀kʼá swě ywẽ̀ né nə̀myɛ́ gaga yé.
2PE.1.16	Nə́ gə́ byili ába nə́ Cinu Yezu Kristə jàn dɛ́ ǹdə́ ń twírí y yò mó, è də̀ səswalsɛ numbyíní tɛ́rɛ́ ǹdə́ è surhə nə́ mʼé byili ába yé. Nə́ cìcì yírhə́ nɔ ń zùwə́ yə́. 
2PE.1.17	Ń Da Yi wòwə̀: “Mɔ̀bɔ́ wɔ́ àmyɛ́ Byǐ, à só mo dɛ̃´dɛ̃´. Wɔ́ ńmyɛ̌ à cír.” Wɔ́ rə̀myɛ́ yi ní, Yi jàn-bə-swɛ̃´-zhe cə́bal mɔ́ pɔ mɔ pyɛ̀lɛ̀ ǹdə́ zùwə́ nánfɔ̀lɔ̀. 
2PE.1.18	Nə́ gə́ yʼâ tó mo nə́ ŋwɛ́nɛ́ pyɔ̀ w náàcɔ̀nɔ̀ w yó mó yi ní, wɔ́ rə̀myɛ́ yó cəl lé rə̀myɛ́ mɔ́ zhì dɛ̃̌ rə zɔ̀m, nə́ cìcì zhã̌ nyɛ̀ɛ̀.
2PE.1.19	Wɔ́ rə̀myɛ́ è ce nə́ zwẽ Yi nyì-zwennə bé zɔ̀mà nɛ́ nə́ zhǐ kẽkẽ, tə́tɔ̀ná tɛ̀nɛ́ yé. Ámyɛ mə̂ sʼá cili ni náàcɛ̀nɛ́, bə̀ nə̀ wɔ́ ǹdə pàntɛ́mɛ́ è yə̂r cə-byín wẽ́ ta, kɔn la bʼe yí cə-lár, cə-lár nə̀ŋwɔ w du o yə̂r á wun ní. 
2PE.1.20	Sə kɔn du, lwarna bə̀ lò tɛ̀nɛ́ ń wɔ̌ Yi nyì-zwennə zɔ̀mà nɛ́ nə̀ kɛ̃ Yi zɔ̀mɛ̀ rɛ́ sɛ́bɛ́ rɛ́ wẽ́ mó kùrə̀ ń la byilu ǹdə́ ń sə̀pwà jàn yé. 
2PE.1.21	Lò tɛ̀nɛ́ ń zɔ̀m nyì-zwennə zɔ̀mà ǹdə́ ń sə̀pwà pùbùlə̀ yé. Wɔ́ Eshirhə náàcɛ̀nɛ́ è ce lyì zɔ̀m zɔ̀mà nɛ́ nyɛ̀bɛ́ nə̀ shí Yi sõ mó.
2PE.2.1	Lyì yʼà ŋwɛ́nɛ́ Esərayɛl lyì bí wẽ́ shãã ga, bə̀ nʼê gòm kɔma bə̀ bə̀myɛ́ wɔ́ Yi nyì-zwennə. Èta myɛ, kàrmɔ̀ byilnə nánkɔ̀mdɛ̀ bʼa shèè bə yə̀ ámyɛ wẽ́ bə̀ nʼê cèrhè kɔma nyə̀ná lyì bí ni. Bə̀ gaga mɔ́ bʼa zhɛ̃̀ bə̀ yó-cə́bal mɔ́ mɔ̀bɔ́ ń vwârh bɛ mɔ́. Sə bə̀ mʼa zhìlì bə̀ cìcì yò làlà. 
2PE.2.2	Lyì nánzhəzhɔ̌ bʼa tó be bə twĩ̀ yààyàà, sə bə̀ tùntwə̃̀ə̃̀ né bʼa ce lyì bí tùrh zhə̀n sɔ́má yá. 
2PE.2.3	Bə̀ mʼa zə numbyínsi surhə nyə̀ná bə jə́jɛ̀rɛ́ ába, mùnì bə nə kɔn. Sə bə̀ bùrsí kɔ́ mɔ́ ju kùr shãã ga, bə̀ yò w zhìlù mú bwəlse.
2PE.2.4	Yi yə̀ màlɛ́kabá byɛ̀bɛ́ bə̀ wɛ̀rhɛ́ lwɛlɛ mɔ́ nɛ yẽ̌ yé. Rə̀ co be nɔ̀nɔ̀ ǹdə́ cə-byṹ jàà y wa, rə ce bə lyẽ be ǹdə́ nyáná bə̀ mʼê dɛ̃̀ bùrsí kɔ́ dɛ̃ rɛ́. 
2PE.2.5	Rə̀ yə̀ shãã ga lũ w ni yẽ̌ yé. Rə̀ ce dwà nyɔ̀ dɛ̃´dɛ̃´, nɛ̃̌ mɔ́ zhìlì byɛ̀bɛ́ bə̀ bə shɛ̀ rə̀ nyí ni zõ mó lũ wə́, sə rə̀ vwârh Nəwee mó ń nə́ ń bwə̀l cángá yò-ècɔ̀nɔ̀ nyí rí mú, e súlí lyì dwã bwàlpyɛ̀. 
2PE.2.6	Rə kə́ Sɔdɔm ǹdə́ Gɔmɔɔrɛ bùrsì, rə zə myǐn rə cɔ̀ cɛmɛ nɛ́ nə̀myɛ́. Rə̀myɛ́ yʼà mə̂ sə rə yə̀ myɔrhɔ byɛ̀bɛ́ bə̀ bə shɛ̀ nyí ni zõ mó yilə, mùnì bə lwar kɔn dɛ̀bɛ́ rə̀ la bɛ wɔ̀rhɔ́. 
2PE.2.7	Sə rə̀ zwẽ Lɔtɛ mɔ́, ń yà ń wɔ́ lyì-twə̂ y, ń ŋwɛ́nɛ́ lyì bí byɛ̀bɛ́ bə̀ yʼà bə shɛ̀ Yi nyí ni zõ mó cəcəl w twéé twéé ǹdə́ wu-zhìlù mú. 
2PE.2.8	Lyì-twə̂ y èmyɛ́ gə́ yʼà ŋwɛ́nɛ́ bə̀ wẽ́, ń yírhə́ nə bə̀ tùntùm-bəjə́ə́lé, ń zhã̌ myɛ jʼà nyɛ̌ nə̀ yò twéé twéé mó, ń wu yʼà zhìlì.
2PE.2.9	Rə̀myɛ́ nʼê byili bə̀ Cinu wɔ̌ ń zwẽ byɛ̀bɛ́ bə̀ zhí mu bə̀ zhǐ bə̀ nà y yó mó nɔ̀nɔ̀ jɔ̃̀ wà, n zɛ̃̀ n zhìlì ń yala nɛ ǹdə́ byɛ̀bɛ́ bə̀ bə shɛ̀ ń nyí ni zõ mó, ń mə́ ń dɛ̃̀ bùrsí kɔ́ dɛ̃ rɛ́, n pə bɛ còrhò-tum. 
2PE.2.10	Sə wɔ́ byɛ̀bɛ́ bə̀ tʼâ zwẽ ń nyí ni, bə̀ nʼê wɛ̀rhɛ́ ǹdə bə̀ yala nɛ́ shilə námməlwâlsɛ́ gə́ nʼê yâl nɛ́ mɔ́ nɛ, ń la còrhò-tum pɔ du.
2PE.2.10	Kàrmɔ̀ byilnə bé nánkɔ̀mdɛ́ rə̀myɛ́ mɔ́ zhe rə̀ cìcì zhə̀nà; bə̀ wɔ́ cìn-byilu cìnə́; bə̀ nʼê tùrh jàn cìnə́ bé bə̀ ŋwɛ́nɛ́ dɛ̃̌ yi w bə̀ zhe zùwə́ mó; bə̀ tʼâ nyàm bɛ̀ yé. 
2PE.2.11	Màlɛ́kabá zhe jàn ǹdə́ ŋwɔ̀nɔ́ du bə̀myɛ́. Sə ǹdə́ rə̀myɛ́ ga, bə̀ tʼâ cĩ́ yò jàn cìnə́ bé bə̀myɛ́ mɔ́ yó w bə tùrh bè Cinu yé né yé. 
2PE.2.12	Lyì bí bə̀myɛ́ mɔ́ wɔ́ kɔn dɛ̀bɛ́ bə̀ bùl bə̀ kùr yó bə̀ nʼê wɛ̀rhɛ́ ǹdə vwàmá ta. Bə̀ bə surhə zhe yé. Wɔ́ zal e gu dúdú yil bə̀ ŋwɛ́nɛ́. Bə̀ nʼê tùrh kɔn dɛ̀bɛ́ bə̀ yə̀l rə̀ párá, sə bə̀ yò bʼa zhìlì ǹdə vwàmá ta. 
2PE.2.13	Wɔ́ rə̀myɛ́ rə̀ bʼa yə̀ bə̀ còrhò-tum bə̀ tùntùm-bəjə́ə́lé yilə. Bə̀ só sə bə wɛ̀rhɛ́ bə̀ shilə námməlwâlsɛ́ pùbùlə̀ nə̀nyɔ́nɔ́ nɛ. Rə̀myɛ́ nʼê pɛ bɛ wu-nyɔ̃̀. Bə̀ gə nʼê tó ába bə̀ jí címsi, bə̀ só kɔma góm bə pə ába. Bə̀ tùntwə̃̀ə̃̀ né wɔ́ cìzhìl nyə̀ná, nə̀ bə shil zhe yé.
2PE.2.14	Bə̀ yírhə́ tʼâ nyǐ kaka dõ jàà wà, e súlí fwə̂l tumə ne yé. Bə̀ tʼâ lyɛ̀ɛ̀ ǹdə́ yə̀-bəlwàálɛ wɔ̀rhɔ́ yé. Bə̀ nʼê jə́jɛ̀rɛ́ lyì bí byɛ̀bɛ́ bə̀ surhə né bə jàà èdù zhǐ mú, bə̀ nʼê pyà wársɛ twéé twéé, sə bə̀ yò bʼa zhìlì! 
2PE.2.15	Bə̀ yẽ̌ sɔ́má y nántwə̂ y ne bə ywə̀r bə jé. Bə̀ kwè sɔ́má y kɛ̀bɛ́ Bɔsɔɔrɛ byǐ Balaamɛ kwè mó. Balaamɛ wɔ́ Yi nyì-zwennə, sə ń swéné wársɛ, n shɛ̀nɛ́ n zwẽ se n twĩ̀ lwɛlɛ. 
2PE.2.16	Ń gə́ cẽ Yi nyí ni mú ce, bə̀na púr è nyí e zɔ̀m ǹdə́ mɔ ǹdə numbyíní ta. Bə̀na jʼà tʼâ zɔ̀m yé. Èta, è cə̀r ń tùm-fwə́ə́ré yé ne.
2PE.2.17	Kàrmɔ̀ byilnə bé bə̀myɛ́ mɔ́ wɔ́ ǹdə bǔrh shɛ̀bɛ́ sə̀ bə nɛ̃̌ zhe ta. Bə̀ wɔ́ ǹdə bə́ban ta, zho nánfɔ̀lɔ̀ nʼô kwè, sə Yi tɛnɛ jàà rə cĩ́, è nyɛ̌ námbyṹ fúrí, rə̀ la bɛ nɛ́ co. 
2PE.2.18	Bə̀ nʼê zə bə̀ cìn-byilu zɔ̀m-fwə́ə́ré ǹdə́ bə̀ ywâl zɔ̀mà nɛ́, bə̀ mʼê vwɛ̃ lyì bí byɛ̀bɛ́ bə̀ ju kùr bə shə́r lũ w lyì bí bə̀ jé mó wẽ́ mó. 
2PE.2.19	Bə̀ nʼê bwəl nyí bə̀ bə̀ mʼa pə bɛ cìn-cìnú, bə̀myɛ́ cìcì mú jʼà wɔ́ bə̀ yala shilə né nə̀ la bə̀ yò zhìlù mú yómə́, bə̀ kɔn jàn gə du lò, ǹ wɔ́ rə̀ yóm.
2PE.2.20	Byɛ̀bɛ́ bə̀ lwar nə́ Cinu ǹdə́ nə́ Zwennə Yezu Kristə pár bə shə́r lũ w tùntùm-bəlwàálɛ́ wẽ́ mó, lyì bí bə̀myɛ́ gə yẽ̌ bə̀ cìn nì tùntwə̃̀ə̃̀ né nə̀myɛ́ jɔ̃̀ wà, nə kʼa ŋwɛ̀nɛ́ bɛ, bə̀ yò mʼa kwɛrhɛ o cɔ̀ dwini shãã ga. 
2PE.2.21	Bə̀ gə yʼà yə̀ sɔ́má y cángá mɔ́ pár lwar cɔ̃̀ bə̀ gə lwar è pár bə zɛ̃̀ bə cẽ Yi nyə́ né bə̀ byili bi mú. 
2PE.2.22	Səswalá èdù ŋwɛ́nɛ́ è nʼê wə̀lə̀: “Kùlí yʼa tɔlɛ, e kʼa zhízhílí e jí è tətɔɔlɛ́.” È dõ kʼe wɔ̀: “Bə̀ gə shàrh kùkú, o kʼa vò o byíbyílí bɔ̀bɔ̀rɔ̀ wà.” Rə̀myɛ́ ce, kɔn dɛ́ dɛ̀bɛ́ rə̀ yú bi mú nʼê byili bə̀ səswalsɛ́ zɔ̀mà nɛ́ wɔ́ zhə̀nà.
2PE.3.1	Dɔwabá nántwə̂rh, tɛ̀bɛ́ wɔ́ à sábá nə̀lyè nyân dɛ́ à nʼâ kɛ̃ à la ába pɔ. Sə nə̀myɛ́ nə̀lyè y ga wẽ́, à nʼâ yâl bʼâ tó kàrmɔ́ à nʼâ lyǐrh ába mó dɛnnɛ á surhə né pul pamparɛ̃ɛ̃. 
2PE.3.2	Lyǐrhnə zɔ̀mà nɛ́ nyɛ̀bɛ́ Yi nyì-zwennə bé byili shãã ga mɔ́, ǹdə́ Cinu mú ń wɔ́ nə́ Zwennə mó nyə́ né tùntúmə́ bé byili ába mó. 
2PE.3.3	Sə tɛ̀bɛ́ rə̀ wɔ́ yò du mú, lwarna bə̀ dwã nɛ́ nánkwaá nɛ́ wẽ́, lyì mʼa zɛ̃̀ bə̀ nʼê wɛ̀rhɛ́ ǹdə bə̀ shilə námməlwâlsɛ́ gə́ nʼê yâl nɛ́. 
2PE.3.4	Bə̀ bʼa mɔ̀n ába bə wɔ̀: “Yezu yə̀ wə̀l bə̀ ń mà n ká n bə̀ nà? Sə wɔ́ yẽ̀ ń nə ŋwɛ́nɛ́? Nə́ nàmbala bɛ́ cùwə̀, lũ w jʼà gwẽ̌ wɔ́ ǹdə ò gə́ wɔ́ nɛ́, kaka yə̀ lyə́r yé.”
2PE.3.5	Wɔ́ Yi rə̀ zə rə̀ zɔ̀mɛ̀ rɛ́, rə wɛ̀rhɛ́ dɛ̃̌ ǹdə́ cɛ shãã shãã ga, rə ce cɛ y du nɛ̃̌ cəcəl wə, rə wɛ̀rhɛ́ y ǹdə́ nɛ̃̌. Bə̀ nʼê wɛ̀rhɛ́ ǹdə wɔ́ swé bə̀ swě rə̀myɛ́ ta. 
2PE.3.6	Wɔ́ nɛ̃̌ mɔ́ mə̀myɛ́ cìcì Yi ce mə mɔ́lɛ́ shãã ga lũ w mə cɔ̀ wà. 
2PE.3.7	Wɔ́ zɔ̀mɛ̀ rɛ́ rə̀myɛ́ cìcì mú rə̀ gwẽ̌ zə dɛ̃̌ ǹdə́ cɛ y rə̀ zhǐ zà zà, rə̀ mʼê dɛ̃̀ lyì bí byɛ̀bɛ́ bə̀ bə shɛ̀ nyí zõ mó bùrsí dɛ̃ rɛ́. Wɔ́ dɛ̃ rɛ́ rə̀myɛ́ yù w Yi la dɛ̃̌ ǹdə́ cɛ y myɛ yò zhìlù ǹdə́ myǐn.
2PE.3.8	Dɔwabá nántwə̂rh, kɔn rə̀dù ŋwɛ́nɛ́ á bə mə̂ sʼá swě yé: dɛ̃ rə̀dù nyɛ̌ ǹdə byinə mɔ̀rhɔ̀ ta, byinə mɔ̀rhɔ̀ zɛ̃̀ nə̀ nyɛ̌ ǹdə dɛ̃ rə̀dù ta Cinu yilə. 
2PE.3.9	Lyì jàlà nʼê bùl bə̀ Cinu nə́ ń dɛnɛ ǹdə́ ń nyí-bwəl lé pyǐrh, sə è də̀ èta yé. Ń nə́ ń yâl bə̀ lyì bí gakó pyìrhí bə̀ wun bə yẽ̌ lwɛlɛ wɔ̀rhɔ́ nɛ. Wɔ́ rə̀myɛ́ è ce, ń nə́ ń zhìlì ń yala nɛ ǹdʼába, mùnì lò mə̀dù ga yò bə̀kʼa zhìlì yé.
2PE.3.10	Cinu dɛ̃ rɛ́ bʼa jàr bɛ̀ ǹdə ŋwɔ̀l-bal ta. Sə rə̀myɛ́ yùwə̀, dɛ̃̌ yi rí bʼa jé ǹdə́ sɔ̀ nánfɔ̀lɔ̀ kɔ̀bɔ́ ò nʼô zɛ̃̀ wu ni. Wẽ̀ tɛ̀bɛ́ gakó rə̀ ŋwɛ́nɛ́ dɛ̃̌ bʼa shɛ̃̀ bárhɛ́ rə yə̂l. Yi bʼa kə́ lyì bí byɛ̀bɛ́ bə̀ ŋwɛ́nɛ́ cɛ y yó mó bùrsì bə̀ tùntwə̃̀ə̃̀ né yilə.
2PE.3.11	Rə̀myɛ́ gakó gə́ la jó èta mɔ́ ce, ámyɛ cìcì mú mə̂ sʼá lwar á gə́ mʼâ zə á cìn ní á tùntwə̃̀ə̃̀ né wẽ́. Á tùntwə̃̀ə̃̀ né mə̂ sə nə yí Yi pùbùlə̀, sʼá zhí ri, 
2PE.3.12	á mʼá dɛ̃̀ rə̀ dɛ̃ rɛ́. Cenə jàn nɛ́ á tùntwə̃̀ə̃̀ né ce dɛ̃ rɛ́ yí làlà. Rə̀myɛ́ yùwə̀, myǐn mú bʼa cɔ̀ dɛ̃̌ yi rí, sə mə̀ lumi rí bʼa lyɛ̃ rə yə̂l wẽ̀ tɛ̀bɛ́ gakó rə̀ ŋwɛ́nɛ́ dɛ̃̌. 
2PE.3.13	Yi bwəl nyí bə̀ rə̀ mʼa ce dɛ̃̌ nándwə̃̀ ǹdə́ cɛ nándwə̃̀ yə̀ nɛ́, sə cángá tumə bʼa yə̀ rə̀ wẽ́. Wɔ́ rə̀myɛ́ nə́ rʼé dɛ̃̀.
2PE.3.14	Rə̀myɛ́ ce, dɔwabá nántwə̂rh, cenə jàn nɛ́ á yə̀ wárhgáá, dóó bə̀kʼa yə̀ á yó w Yi yé né yé, sə yə̀-zùlə́ yə̀ ámyɛ̌ ǹdə́ rə̀myɛ́ ga bwə̂l wə, á bʼá dɛ̃̀ dɛ̃ rɛ́ rə̀myɛ́. 
2PE.3.15	Lwarna bə̀ nə́ Cinu gə́ nə́ ń zhìlì ń yala nɛ mɔ́, wɔ́ mùnì ga á nə vwârh. Wɔ́ èta nə́ da-byǐ nántwə̂ Pwəə kɛ̃ n byili ába né. Ń zɔ̀m ǹdə́ surhə né nyɛ̀bɛ́ Yi pɔ mɔ mɔ́. 
2PE.3.16	Ń zɔ̀m yò w òmyɛ́ sábá nɛ́ nyɛ̀bɛ́ gakó ń kɛ̃ rə̀myɛ́ yil mó wẽ́. Zɔ̀mà jàlà ŋwɛ́nɛ́ ń sábá nɛ́ wẽ́ nə̀ kùr nyɔ̀ɔ̀ zum. Rə̀myɛ́ ce, lyì bí byɛ̀bɛ́ bə̀ bə bə̀ nà yó zhǐ kẽkẽ bə̀ yə̀ kaka kùr swí mú nʼê lyə́r zɔ̀mà nɛ́ nə̀myɛ́. Bə̀ nʼê wɛ̀rhɛ́ èta Yi zɔ̀mɛ̀ rɛ́ sɛ́bɛ́ rɛ́ jààsɛ̀ dwã myɛ wẽ́, sə rə̀myɛ́ wɔ́ bə̀ cìcì yò bə̀ nʼê zhìlì.
2PE.3.17	Wɔ́ rə̀myɛ́ à dámâ à nʼâ byili ába èlâsɛ̃´ dɔwabá nántwə̂rh. Rə̀myɛ́ ce, dɛ̃̌na á cìnə̀, á bə̀kʼá yẽ̌ á cìn nì á pə byɛ̀bɛ́ bə̀ bə shɛ̀ Yi nyə́ né zõ mó ne bə jə́jɛ̀rɛ́ yé, mùnì ga á ŋwɛ̀nɛ́ á zhì kẽkẽ. 
2PE.3.18	Cenə jàn nɛ́ á cə̀ə̀lè á yə̀ nə́ Cinu ǹdə́ nə́ Zwennə Yezu Kristə sónó w wẽ́, á lwar ń pár á súlí. Ń yil lé bʼa nə còrhó èlâsɛ̃´ ǹdə́ byinə nə̀ bə zhɔ̌ zhe yilə! Amɛ̀n!
1JN.1.1	Wɔ́ zɔ̀mɛ̀ rɛ́ rə̀ nʼê pɛ nyǔ mú yil nə́ rʼé kɛ̃ sɛ́bɛ́ rɛ́ tɛ̀bɛ́ nə́ la ába pɔ. Zɔ̀mɛ̀ rɛ́ rə̀myɛ́ jɛ̀nɛ̀ rə̀ ŋwɛ́nɛ́ ǹdə́ kaka yʼà gwẽ̌ tɛ̀nɛ́ yé. Rə̀ zɔ̀m nə́ nyɛ̀ɛ̀; nə́ cìcì nə rɛ ǹdə́ nə́ yírhə́; nə́ nyǐ ri náàcɛ̀nɛ́; nə́ zə nə́ jɛ̀rh nə́ dwə̀rh rè. 
1JN.1.2	Mɔ̀bɔ́ ń wɔ́ nyǔ mú mú byili ń cìnə̀. Nə́ nə mɔ, nə́ zɛ̃̀ nə́ rʼé byili zhə̀n ńmyɛ̌ mɔ̀bɔ́ ń wɔ́ nyǔ mə̀ tʼâ la zhɔ̌ mɔ́ shò-kwã nɛ́. Ń yà ń ŋwɛ́nɛ́ ń Da mɔ́ sõ, sə ń byili nə́ba ń cìnə̀, nə́ zɛ̃̀ nə́ rʼé bwə̀l ń yò w nə́ byili ába. 
1JN.1.3	Tɛ̀bɛ́ nə́ nyɛ̀ɛ̀ nə́ jʼâ nə ǹdə́ nə́ yírhə́ mó, wɔ́ rə̀myɛ́ nə́ rʼé byili ámyɛ nɛ, mùnì ga nə́myɛ̌ ǹdʼámyɛ̌ ga mù dwã nɛ nə́ yə̀ wu òdù, bə̀ nə́myɛ̌ ǹdə́ nə́ Da Yi ǹdə́ rə̀ Byǐ Yezu Kristə mù dwã nɛ nə́ wɔ́ wu òdù. 
1JN.1.4	Nə́ rʼé kɛ̃ sɛ́bɛ́ rɛ́ tɛ̀bɛ́ nə́ pɛ ába mùnì nə́myɛ̌ ǹdʼámyɛ̌ ga wu-nyɔ̃̀ w yə̀ námpúm.
1JN.1.5	Nə́ nyɛ̀ɛ̀ Yezu Kristə nyú w bə̀ Yi wɔ́ pwẽ̀, cə-byṹ námpɔ́lɛ́ myɛ yə̀ rə̀ gùlí yé. Wɔ́ rə̀myɛ́ nə́ zɛ̃̀ nə́ rʼé bwə̀l nə́ byili ába. 
1JN.1.6	Nə́ gə nʼé wə̀l bə̀ nə́myɛ̌ ǹdə́ nə́ Da mɔ́ jǐrh wu òdù, nə́ jʼâ kʼá ŋwɛ́nɛ́ cə-byín wẽ́, wɔ́ kɔma nə́ rʼé gòmə̀, nə́ tɛ̀nɛ́ zhə̀n sɔ́má yó yé. 
1JN.1.7	Sə nə́ gə ŋwɛ́nɛ́ pwẽ̀ wə̀, ǹdə Yi cìcì gə́ ŋwɛ́nɛ́ pwẽ̀ w ta, sə́ nyǐ nə́ wɔ́ wu òdù, sə rə̀ Byǐ Yezu jal mɔ́ nʼê vùr nə́ yə̀-bəlwàálɛ́ gakó nə́ jǐrh wárhgáá.
1JN.1.8	Nə́ gə nʼé wə̀l bə̀ nə́ bə yə̀-bəlwàálɛ zhe, wɔ́ nə́ cìn nə́ rʼé jə́jɛ̀rɛ́; zhə̀n tɛ̀nɛ́ nə́ wẽ́ yé. 
1JN.1.9	Yi wɔ́ zhə̀n ǹdə́ cángá cə́bal. Rə̀myɛ́ ce, nə́ gə nʼé byili ri nə́ dwə́ə́ré, rə̀ bʼa pə nə́ba rə̀ gakó sǔbri, sə rə̀ bʼa vùr lwɛlɛ tɛ̀bɛ́ rə̀ ŋwɛ́nɛ́ nə́ wẽ́ mó gakó nə́ jǐrh wárhgáá. 
1JN.1.10	Nə́ gə nʼé wə̀l bə̀ nə́ yə̀ yə̀-bəlwàálɛ wɛ̀rhɛ́, nə́ rʼé zə Yi nə́ yàl kɔma cə́bal; rə̀ zɔ̀mɛ̀ rɛ́ tɛ̀nɛ́ nə́ wẽ́ yé.
1JN.2.1	À byâ, à nʼâ kɛ̃ ywẽ̀ né nyɛ̀bɛ́ à la ába byilu, mùnì ga á bə̀kʼá wɛ̀rhɛ́ yə̀-bəlwàálɛ yé. Sə bá lò gə wɛ̀rhɛ́ yə̀-bəlɔ̀lɔ́ myɛ, nə́ zhe lò nə́ Da Yi yé né ń nə́ ń zwẽ nə́ nyí ni: wɔ́ Yezu Kristə. Ń bə dóó zhe, 
1JN.2.2	sə ń pɔ ń cìn n yə̀ vwĩ̀-kɔn mùnì ga nə́ nə nə́ dwə́ə́ré sǔbri; sə è də̀ nə́myɛ̌ dúdú dwə́ə́ré sǔbri nɔ yil yé, wɔ́ nə́myɛ̌ ǹdə́ lũ w púlə́púlə́ lyì bí dwə́ə́ré ga sǔbri nɔ yilə.
1JN.2.3	Wɔ́ nə́ gə́ nʼé zwẽ Yi nyə́ né mó è ce nə́ lwar bə̀ nə́ yě rə̀ párá. 
1JN.2.4	Lò gə wò bə̀ ǹ yě Yi párá, ń jà ǹ tá ǹ zwẽ rə̀ nyə́ né, sə́ nyǐ ǹ wɔ́ kɔma cə́bal, zhə̀n tɛ̀nɛ́ ǹ wẽ́ yé. 
1JN.2.5	Sə lò mɔ̀bɔ́ ǹ nə́ ǹ zwẽ Yi nyə́ né, sə́ nyǐ rə̀ sónó w ŋwɛ́nɛ́ ǹ wẽ́ námpúm. Nyǐnə kɔn dɛ̀bɛ́ rə̀ ce nə́ wɔ̌ nə́ wə̀l bə̀ nə́ zù Yi: 
1JN.2.6	lò mɔ̀bɔ́ ǹ nə́ ǹ wə̀l bə̀ ǹ zù Yi, ǹ tùntwə̃̀ə̃̀ né mə̂ sə nə yə̀ ǹdə Yezu Kristə nyə̀ná nɛ́ ta.
1JN.2.7	À dɔwabá nántwə̂rh, è də̀ nyí nándùl à nʼâ kɛ̃ à la ába pɔ yé. Wɔ́ nyí rí nándwə́l lé á nyɛ̀ɛ̀ kùr-ju yi ní ga mɔ́. Nyí rí nándwə́l lé rə̀myɛ́ mɔ́ wɔ́ zɔ̀mɛ̀ rɛ́ tɛ̀bɛ́ á nyɛ̀ɛ̀ kùr-ju yi ní ga mɔ́. 
1JN.2.8	Rə̀ jʼà wɔ́ nyí nándùl à nʼâ kɛ̃ à la ába pɔ. Yezu Kristə tùntwĩ̀ĩ̀ rí ǹdə́ ámyɛ̌ nyân dɛ́ ga nʼê byili bə̀ nyí rí rə̀myɛ́ mɔ́ wɔ́ zhə̀nà, bə̀ cə-byṹ w nʼê lyɛ̃, sə pwẽ̀ dé páá mɔ́ pú è nʼê yə̀rə́.
1JN.2.9	Lò mɔ̀bɔ́ ǹ nə́ ǹ wə̀l bə̀ ǹmyɛ́ ŋwɛ́nɛ́ pwẽ̀ wə̀, ń jà ǹ nə́ ǹ súl ǹ da-byǐ, sə́ nyǐ ǹ gwẽ̌ ŋwɛ́nɛ́ cə-byṹ w wẽ́. 
1JN.2.10	Lò mɔ̀bɔ́ ǹ zhe sónó ǹdə́ ǹ da-byǐ, ǹ ŋwɛ́nɛ́ pwẽ̀ wə̀; kaka wàr rə̀ bʼa ce ń tu tɛ̃´ yé. 
1JN.2.11	Lò mɔ̀bɔ́ ń súl ń da-byǐ, rə̀-ná-cí ŋwɛ́nɛ́ cə-byṹ wə, ń nə́ ń zhə̀l cə-byṹ wə. Cə-byṹ w ce n jǐrh lyìlyǒ, n zɛ̃̀ ń kə́ ń yə̀l ń gə́ la má yé.
1JN.2.12	À byâ, à nʼâ kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ nɔ á yə̀-bəlwàálɛ́ sǔbri ǹdə́ Yezu Kristə yil lé jàn mɔ́ yilə.
1JN.2.13	Dabá, à nʼâ kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ lwar mɔ̀bɔ́ ń yàl nɛ́ kùr-ju yi ní ga mɔ́ pár mɔ́ yilə.
1JN.2.13	Ébwá-dàlá, à nʼâ kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ ŋwɛ̀nɛ́ lwɛlɛ cə́bal mɔ́ mɔ́ yilə.
1JN.2.14	À byâ, à nʼâ kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ yě Da mɔ́ pár mɔ́ yilə.
1JN.2.14	Dabá, à nʼâ kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ lwar mɔ̀bɔ́ ń yàl nɛ́ kùr-ju yi ní ga mɔ́ pár mɔ́ yilə.
1JN.2.14	Ébwá-dàlá, à nʼâ kɛ̃ sɛ́bɛ́ rɛ́ tɛ̀bɛ́ à la ába pɔ, á gə́ wɔ́ kàndar, Yi zɔ̀mɛ̀ rɛ́ jě á wẽ́, á gə́ ŋwɛ̀nɛ́ lwɛlɛ cə́bal mɔ́ mɔ́ yilə.
1JN.2.15	Á bə̀kʼá swéné lũ w yé, sʼá bə̀kʼá swéné wẽ̀ dé tɛ̀bɛ́ rə̀ wɔ́ lũ w nyân mɔ́ myɛ yé. Lò mɔ̀bɔ́ ǹ só lũ wə́, sə́ nyǐ ǹ bə nə́ Da Yi só yé. 
1JN.2.16	Wẽ̀ dé tɛ̀bɛ́ rə̀ wɔ́ lũ w nyân dɛ́ mɔ́ wɔ́: shilə námməlwâlsɛ́, ǹdə́ wẽ̀ tɛ̀bɛ́ yírhə́ nə mɔ́ yâl, ǹdə́ jɛ̃̀ zhe kɔn cìn-byilu. Rə̀myɛ́ rə̀dù ga tʼâ shí Da mɔ́ sõ yé. Wɔ́ lũ w wẽ́ rə̀ nʼê shí ní. 
1JN.2.17	Lũ w nʼô lyɛ̃; wẽ̀ dé tɛ̀bɛ́ rə̀ ŋwɛ́nɛ́ ò wẽ́ rə̀ shil nʼê zal lyì bí mú myɛ nʼê lyɛ̃. Sə lò mɔ̀bɔ́ ń nə́ ń wɛ̀rhɛ́ Yi pùbùlə̀, rə̀-ná-cí já ń ŋwɛ́nɛ́ twéé gakó.
1JN.2.18	À byâ, lũ zhɔ̌ bwəlse. Á nyɛ̀ɛ̀ bə̀ Kristə zù-bal mɔ́ bànà. Sə èlâsɛ̃´, Kristə zwə̀ nánzhəzhɔ̌ pú è ŋwɛ́nɛ́. Wɔ́ rə̀myɛ́ è ce nə́ yě bə̀ lũ zhɔ̌ bwəlse. 
1JN.2.19	Bə̀ yʼà də̀ nə́myɛ̌ lyì yé. Wɔ́ rə̀myɛ́ è ce bə du nə́ wẽ́. Bə̀ gə yʼà wɔ́ nə́myɛ̌ lyì zhə̀nà, bə̀ yʼà bʼa mɛ̃ nə́ wẽ́. Sə bə̀ du nə́ wẽ́, mùnì ga e yə̀ pamparɛ̃ɛ̃ bə̀ bə̀myɛ́ mə̀dù ga yà ń də̀ nə́myɛ̌ lò yé.
1JN.2.20	Sə è gə wɔ́ ámyɛ̌ yilə, Eshirhə náàcɛ̀nɛ́ só á yó wə; sə wɔ́ Kristə ń ce e só á yó wə. Wɔ́ rə̀myɛ́ è ce ámyɛ̌ gakó yě zhə̀n dɛ́ yé-shò. 
1JN.2.21	È də̀ á yə̀l zhə̀n dɛ́ yé-shò yil à nʼâ kɛ̃ sɛ́bɛ́ rɛ́ tɛ̀bɛ́ à la ába pɔ yé. Wɔ́ á gə́ yě rə̀ yé-shò mó yilə. Á yě myɛ bə̀ kɔma tʼâ shí zhə̀n wẽ́ yé.
1JN.2.22	Lò mɔ̀bɔ́ ń nə́ ń wə̀l bə̀ Yezu də̀ Kristə mó, ńmyɛ̌ mɔ́ wɔ́ kɔ̀mɔ̀ w páá mɔ́, n jà ń wɔ́ Kristə zù-bal. Ń zhɔ̃̀ Da mɔ́ ǹdə́ Byǐ mú ga. 
1JN.2.23	Lò mɔ̀bɔ́ ǹ zhɔ̃̀ Byǐ mú, wɔ́ ǹdə́ Da mɔ́ ga ǹ zhɔ̃̀wà. Lò mɔ̀bɔ́ ǹ bwə̀l ń byili bə̀ ǹ zù Byǐ mú, wɔ́ ǹdə Da mɔ́ ga ǹ zùwə̀.
1JN.2.24	Rə̀myɛ́ ce, zəna kɔn dɛ́ dɛ̀bɛ́ á nyɛ̀ɛ̀ kùr-ju yi ní ga mɔ́ á wun ní wẽ́ náàcɛ̀nɛ́. Dɛ̀bɛ́ á nyɛ̀ɛ̀ kùr-ju yi ní ga mɔ́ gə mɛ̃ á wẽ́, ámyɛ bʼâ yə̀ nɛ́ ǹdə́ Yi Byǐ mú ǹdə́ Da mɔ́ ga. 
1JN.2.25	Kɔn dɛ̀bɛ́ Yezu Kristə bwəl nə́ba rə̀ nyí mú, wɔ́ nyǔ mə̀ tʼâ la zhɔ̌.
1JN.2.26	À nʼâ kɛ̃ sɛ́bɛ́ rɛ́ tɛ̀bɛ́ à la ába pɔ, mùnì ga á dɛ̃̀ á cìn ǹdə́ byɛ̀bɛ́ bə̀ nʼê yâl bə yǔr ába mó. 
1JN.2.27	È gə wɔ́ ámyɛ̌ yilə, Kristə Eshirhə y ń ce e só á yó mó ŋwɛ́nɛ́ á wẽ́. Rə̀myɛ́ ce, è kʼê də̀ nyɔ́ɔ́ sə lò cèrhè ába yé, bə̀ Eshirhə y è só á yó mó nʼê byili ába kɔn gakó, sə dɛ̀bɛ́ è nʼê byili ába mó wɔ́ zhə̀nà, è tʼâ gòm kɔma yé. Rə̀myɛ́ ce, mɛ̃na Kristə wẽ́ ǹdə Eshirhə y gə́ cèrhè ába né.
1JN.2.28	À byâ, èlâsɛ̃´, mɛ̃na Kristə wẽ́, mùnì ń gə ká ń túwə́, sə nə́ jí bɛlɛ nə́ bʼé zhì ń yé né, nə́ bə̀kʼá jí cìzhìl yé. 
1JN.2.29	Á yě bə̀ Kristə mó bə dóó zhe yé. Rə̀myɛ́ ce, lwarna bə̀ lò mɔ̀bɔ́ gakó ń nə́ ń wɛ̀rhɛ́ kɔn dɛ̀bɛ́ rə̀ wɔ́ cángá, rə̀-ná-cí wɔ́ Yi byǐ.
1JN.3.1	Nyǐnə Da mɔ́ só nə́ba dɛ̃´dɛ̃´, n zɛ̃̀ ń nə́ ń byẽ̀ nə́ba bə̀ ń byâ. Sə nə́ wɔ́ Yi byâ zhə̀nà. Lũ w lyì bí gə́ yə̀ Yi pár lwar mɔ́ ce, bə̀ yə̀l nə́myɛ pár yé. 
1JN.3.2	À dɔwabá nántwə̂rh, nə́ wɔ́ Yi byâ èlâsɛ̃´. Nə́ gwẽ̌ yə̀l nə́ gə́ la nɛ́ yál pamparɛ̃ɛ̃ rə̀myɛ́ kwã nɛ́ yé. Sə nə́ yě bə̀ Kristə gə ká ń túwə́, nə́ bʼâ nə mɔ ǹdə ń gə́ wɔ́ nɛ́. Rə̀myɛ́ yó, nə́ bʼâ yə̀ ǹdə ń ta. 
1JN.3.3	Lò mɔ̀bɔ́ gakó ń nə́ ń dɛ̃̀ rə̀myɛ́ Kristə sõ, ń mə̂ sə n jǐrh wu-põ cí ǹdə Kristə cìcì gə́ wɔ́ wu-põ cə́bal nɛ́.
1JN.3.4	Lò mɔ̀bɔ́ gakó ń nə́ ń wɛ̀rhɛ́ yə̀-bəlɔ̀lɔ́, ń tá ń nyàm Yi nyə́ né yé, bə̀ yə̀-bəlɔ̀lɔ́ wɔ̀rhɔ́, wɔ́ Yi nyə́ né cõ. 
1JN.3.5	Á yě bə̀ Yezu Kristə tú lũ w wẽ́ mùnì n vùr yə̀-bəlwàálɛ́, ń cìcì mú jà ń yə̀ yə̀-bəlɔ̀lɔ́ wɛ̀rhɛ́ yé. 
1JN.3.6	Lò mɔ̀bɔ́ gakó ń ŋwɛ́nɛ́ ǹdə́ Yezu Kristə, rə̀-ná-cí kə́ ń tá ń wɛ̀rhɛ́ yə̀-bəlwàálɛ yé. Lò mɔ̀bɔ́ ń gwẽ̌ cə̀ə̀lè ń nə́ ń wɛ̀rhɛ́ yə̀-bəlwàálɛ, rə̀-ná-cí yə̀ Kristə nɛ yé, ń yə̀l ń pár myɛ yé.
1JN.3.7	À byâ, á bə̀kʼá yẽ̌ lò jə́jɛ̀rɛ́ ába yé. Lò mɔ̀bɔ́ ń nə́ ń wɛ̀rhɛ́ kɔn dɛ̀bɛ́ rə̀ wɔ́ cángá, ń wɔ́ wu-cángá cí ǹdə Kristə cìcì gə́ wɔ́ wu-cángá cə́bal nɛ́. 
1JN.3.8	Lò mɔ̀bɔ́ ń gwẽ̌ cə̀ə̀lè ń nə́ ń wɛ̀rhɛ́ yə̀-bəlwàálɛ, ń wɔ́ Shətana kwã-lò, bə̀ Shətana nʼê wɛ̀rhɛ́ yə̀-bəlwàálɛ kùr-ju yi ní ga, sə Yi Byǐ mú tú mùnì n zhìlì è tumə né.
1JN.3.9	Lò mɔ̀bɔ́ gakó ǹ wɔ́ Yi byǐ, ǹ kə́ ǹ tá ǹ wɛ̀rhɛ́ yə̀-bəlwàálɛ yé, bə̀ Yi co rə̀ jàn dɛ́ ǹ wẽ́. Ǹ kə́ ǹ wàr ǹ wɛ̀rhɛ́ yə̀-bəlwàálɛ yé, bə̀ ǹ jǐrh Yi byǐ. 
1JN.3.10	Kɔn dɛ̀bɛ́ rə̀ nʼê pɔr Yi byâ bɛ́ ǹdə́ Shətana byâ bɛ́ dwã w mɔ́ wɔ́: lò mɔ̀bɔ́ ǹ tá ǹ twĩ̀ kɔn dɛ̀bɛ́ rə̀ wɔ́ cángá, ǹ bə ǹ dwã bɛ́ myɛ só, ǹmyɛ́ mɔ́ də̀ Yi byǐ yé.
1JN.3.11	Zɔ̀mɛ̀ rɛ́ tɛ̀bɛ́ á nyɛ̀ɛ̀ kùr-ju yi ní ga mɔ́ nʼê wə̀l bə̀ nə́ swéné dwã. 
1JN.3.12	Nə́ bə mə̂ sə nə́ wɛ̀rhɛ́ ǹdə Kɛ̃ɛ̃ nɛ́ yé. Ń yà ń wɔ́ lwɛlɛ cə́bal mɔ́ kwã-lò, n zɛ̃̀ n gu ń nyɛ̃´ mɔ́. Wɔ́ byè yil ń gu mu? Ń sə̀pwà tùntwə̃̀ə̃̀ né yʼà də̀ cángá yé, ń nyɛ̃´ mɔ́ nyə̀ná né zɛ̃̀ nə yə̀ cángá.
1JN.3.13	Da-byâ, lũ w kɔ̀bɔ́ lyì bí gə́ nʼê súl ába mó bə̀kʼa jàr ába yé. 
1JN.3.14	Sə nə́myɛ̌ gə́ só nə́ da-byâ bɛ́ mɔ́ ce, nə́ yě bə̀ nə́ du cu wẽ́ nə́ zù nyǔ wẽ́. Lò mɔ̀bɔ́ ǹ bə ǹ da-byǐ só, ǹ gwẽ̌ ŋwɛ́nɛ́ cu mú wẽ́. 
1JN.3.15	Lò mɔ̀bɔ́ gakó ǹ bə ǹ da-byǐ só, ǹ wɔ́ lyì-gurnə. Á jʼâ yě bə̀ lyì-gurnə bə nyǔ mə̀ tʼâ la zhɔ̌ zhe ń wẽ́ yé. 
1JN.3.16	Nə́ yě dõ sónó gə́ wɔ́ kɔn ná-dwí yilə, bə̀ Yezu Kristə pɔ ń myə̂l lé nə́ yilə. Nə́myɛ mə̂ sə nə́ pə nə́ myə̂l lé nə́ da-byâ bɛ́ yilə.
1JN.3.17	Lò mɔ̀bɔ́ ǹ zhe, ń zɛ̃̀ ń nə ǹ da-byǐ ń nə́ ń nwɛ̀nɛ̀, ń jʼâ pyi ǹ yírhə́ ń yó, wɔ́ etər Yi sónó w bʼa tó né o yə̀ ǹ wẽ́? 
1JN.3.18	À byâ, nə́ bə mə̂ sə nə́ swéné dwã ǹdə́ nyì-gwàl ǹdə́ zɔ̀m-fwə̀r dúdú yé. Nə́ mə̂ sə nə́ swéné dwã ǹdə́ nə́ tùntwə̃̀ə̃̀ né. Wɔ́ nə́ tùntwə̃̀ə̃̀ né nə̀ mʼa byili bə̀ nə́ só dwã zhə̀nà.
1JN.3.19	Wɔ́ rə̀myɛ́ dɛnnɛ nə́ bʼâ tó né nə́ lwar bə̀ nə́ wɔ́ zhə̀n dɛ́ lyì, mùnì ga nə́ wun ní jòm. 
1JN.3.20	Bá nə́ gə tɛ́rɛ́ nə́ wẽ́ nə́ pwírí nə́ dó myɛ, nə́ yě bə̀ Yi jàn dɛ́ du nə́ tɔ́rɔ́ mɔ́, sə rə̀ yě kɔn gakó. 
1JN.3.21	À dɔwabá nántwə̂rh, nə́ wun ní gə yə̀ nə́ bùrsì kɛ́, nə́ bʼâ zə wu-jɔ̀ nə́ zhì Yi yé né. 
1JN.3.22	Rə̀ bʼa pə nə́ba kɔn dɛ̀bɛ́ gakó nə́ rʼé lwə̀lə̀, nə́ gə́ nʼé zwẽ rə̀ nyə́ né, nə́ jʼâ nʼé wɛ̀rhɛ́ rə̀ pùbùlə̀ mó yilə. 
1JN.3.23	Kɔn dɛ́ dɛ̀bɛ́ rə̀ pɔ nə́ba rə̀ nyí mú wɔ́ bə̀ nə́ zhí rə̀ Byǐ Yezu Kristə ne, sə nə́ swéné dwã ǹdə ń gə́ pɔ nə́ba nyí ní.
1JN.3.24	Lò mɔ̀bɔ́ ǹ nə́ ǹ zwẽ Yi nyə́ né, ǹ ŋwɛ́nɛ́ ǹdə́ Yi, sə Yi myɛ ŋwɛ́nɛ́ ǹdə́ mɔ́. Zhə̀nà, wɔ́ Eshirhə y Yi pɔ nə́ba mɔ́ è ce nə́ yě bə̀ rə̀ ŋwɛ́nɛ́ ǹdə́ nə́ba.
1JN.4.1	À dɔwabá nántwə̂rh, lyì bí byɛ̀bɛ́ bə̀ nʼê myìnì bə̀ dwã bɛ́ bə̀ bə̀myɛ́ wɔ́ Yi nyì-zwennə mó sú lũ w wẽ́. Rə̀myɛ́ ce, á bə̀kʼá zwẽ lyì bí byɛ̀bɛ́ gakó bə̀ nʼê wə̀l bə̀ Yi Eshirhə y ŋwɛ́nɛ́ bə̀myɛ́ wẽ́ mó zɔ̀mà nɛ́ yé. Zhìlìnə̀ á yala nɛ́ á pyà bə̀ yé-shò náàcɛ̀nɛ́, á nyǐ ǹdə́ è gə wɔ́ Yi Eshirhə y è ŋwɛ́nɛ́ bə̀ wẽ́ zhə̀nà. 
1JN.4.2	Nyǐnə á gə́ bʼâ tó né á lwar lò mɔ̀bɔ́ Yi Eshirhə y ŋwɛ́nɛ́ ń wẽ́ mó párá: lò mɔ̀bɔ́ gakó ǹ nə́ ǹ wə̀l bə̀ Yezu Kristə jǐrh numbyíní n bə̀ lũ w wẽ́ zhə̀nà, Yi Eshirhə y ŋwɛ́nɛ́ ǹ wẽ́. 
1JN.4.3	Sə lò mɔ̀bɔ́ gakó ǹ tá ǹ yâl ń zwẽ yò w òmyɛ́ Yezu Kristə shò-kwã nɛ́ mɔ́ nyí, Yi Eshirhə y tɛ̀nɛ́ ǹ wẽ́ yé. Wɔ́ Kristə zù-bal mɔ́ éshìrhə́ y è ŋwɛ́nɛ́ ǹ wẽ́. Á nyɛ̀ɛ̀ bə̀ nyǐ Kristə zù-bal mɔ́ mà n bà, sə èlâsɛ̃´, ń tú ń ŋwɛ́nɛ́ lũ w wẽ́.
1JN.4.4	À byâ, ámyɛ̌ wɔ́ Yi lyì. Á jú bɛlɛ lyì bí byɛ̀bɛ́ bə̀ nʼê myìnì bə̀ dwã bɛ́ bə̀ bə̀myɛ́ wɔ́ Yi nyì-zwennə mó yó, bə̀ Eshirhə y kɛ̀bɛ́ è ŋwɛ́nɛ́ á wẽ́ mó jàn dɛ́ du kɛ̀bɛ́ è ŋwɛ́nɛ́ bə̀myɛ́ wẽ́ mó. 
1JN.4.5	Bə̀ gə́ wɔ́ lũ w lyì mú ce, bə̀ nʼê zɔ̀m ǹdə lũ w lyì bí ta. Rə̀myɛ́ ce, lũ w lyì bí nʼê cili bə̀ zɔ̀mà nɛ́. 
1JN.4.6	Sə nə́myɛ̌ wɔ́ Yi lyì. Lò mɔ̀bɔ́ ń yě Yi párá, ń nə́ ń cili nə́ zɔ̀mà nɛ́, sə lò mɔ̀bɔ́ ń yə̀l Yi párá, ń tá ń cili nə́ zɔ̀mà nɛ́ yé. Wɔ́ èta nə́ bʼâ tó né nə́ lwar zhə̀n Eshirhə y ǹdə́ yǔr éshìrhə́ y pár dwã wa.
1JN.4.7	À dɔwabá nántwə̂rh, swénénə nə́ swéné dwã, bə̀ sónó w wɔ́ Yi sõ ò nʼô shí ní. Lò mɔ̀bɔ́ gakó ǹ só ǹ dõ, ǹ wɔ́ Yi byǐ, ń jà ǹ yě Yi párá. 
1JN.4.8	Lò mɔ̀bɔ́ ǹ bə ǹ dõ só, ǹ yə̀l Yi pár yé, bə̀ Yi wɔ́ sónó. 
1JN.4.9	Nyǐnə Yi gə́ byili nə́ba rə̀ sónó w né: rə̀ ce rə̀ byì-dùwə̀ y bə̀ lũ w wə, mùnì nə́ tó ńmyɛ̌ dɛnnɛ nə́ nə nyǔ. 
1JN.4.10	Sə sónó w òmyɛ́ də̀ nə́myɛ̌ nə́ swéné Yi yé. Wɔ́ Yi rə̀ swéné nə́ba, rə ce rə̀ Byǐ mú bà, n pə ń cìn n yə̀ vwĩ̀ kɔn, mùnì Yi pə nə́ba nə́ dwə́ə́ré sǔbri ń vwĩ̀ rí jàn yilə.
1JN.4.11	À dɔwabá nántwə̂rh, Yi gə́ só nə́ba èta mɔ́ ce, nə́myɛ mə̂ sə nə́ swéné dwã. 
1JN.4.12	Lò lò gwẽ̌ yə̀ Yi nɛ ǹdə́ ń yírhə́ yé. Sə nə́ gə só dwã, rə̀ ŋwɛ́nɛ́ ǹdə́ nə́ba, rə̀ sónó w myɛ ŋwɛ́nɛ́ nə́ wẽ́ námpúm.
1JN.4.13	Nə́ gə́ tó mə̀gã̌ nə́ yě bə̀ nə́ ŋwɛ́nɛ́ ǹdə́ Yi, sə Yi myɛ ŋwɛ́nɛ́ ǹdə́ nə́ba mɔ́ wɔ́, rə̀ gə́ ce rə̀ Eshirhə y ŋwɛ́nɛ́ ǹdə́ nə́ba mɔ́. 
1JN.4.14	Nə́ Da Yi ce ń Byǐ mú bə̀ lũ w vwârh yilə. Nə́ nɔ rə̀myɛ́ ǹdə́ nə́ yírhə́, nə́ zɛ̃̀ nə́ rʼé byili ri zhə̀nà. 
1JN.4.15	Lò mɔ̀bɔ́ ǹ nə́ ǹ wə̀l bə̀ Yezu wɔ́ Yi Byǐ, Yi ŋwɛ́nɛ́ ǹdə́ mɔ́, sə ǹmyɛ ŋwɛ́nɛ́ ǹdə́ Yi. 
1JN.4.16	Nə́myɛ̌ yě sónó w kɔ̀bɔ́ Yi bʼe swéné nə́ba mɔ́ gə́ wɔ́ nɛ́, sə nə́ rʼé zwẽ ò nyí.
1JN.4.16	Yi wɔ́ sónó. Lò mɔ̀bɔ́ ǹ ŋwɛ́nɛ́ sónó wẽ́, ǹ ŋwɛ́nɛ́ ǹdə́ Yi, sə Yi ŋwɛ́nɛ́ ǹdə́ ǹmyɛ. 
1JN.4.17	Sónó gə ŋwɛ́nɛ́ nə́ wẽ́ námpúm, nə́ tʼá la ywẽ dǔr bùrsí dɛ̃ rɛ́ yù w yé, bə̀ nə́ tùntwə̃̀ə̃̀ né lũ w kɔ̀bɔ́ wẽ́ mó nyɛ̌ ǹdə Yezu Kristə nyə̀ná nɛ́ ta. 
1JN.4.18	Sónó gə ŋwɛ́nɛ́ mə̀gã̌ zhə̀n zhə̀nà, ywẽ tɛ̀nɛ́ gàà yé, bə̀ sónó w páá mɔ́ nʼô vùr ywẽ. Lò mɔ̀bɔ́ ń nə́ ń dùr ywẽ bə sónó w páá mɔ́ zhe yé, bə̀ wɔ́ còrhò-tum rə̀ nʼê zə ywẽ rə̀ twí.
1JN.4.19	Nə́myɛ̌ só dwã, bə̀ Yi jɛ̀nɛ̀ rə swéné nə́ba. 
1JN.4.20	Lò gə wò bə̀ ǹ só Yi, ń jà ǹ bə ǹ da-byǐ só, wɔ́ kɔma, bə̀ ǹ wàr ǹ bʼâ swéné Yi rí ǹ yírhə́ bə nɛ mɔ́, ń jà ǹ bə ǹ da-byǐ mú ǹ yírhə́ nə mɔ́ só yé. 
1JN.4.21	Kristə cìcì pɔ nə́ba nyí n wɔ̀: “Lò mɔ̀bɔ́ ǹ só Yi, ǹ mə̂ sə́ swéné ǹ da-byǐ myɛ.”
1JN.5.1	Lò mɔ̀bɔ́ gakó ǹ nə́ ǹ zwẽ nyí bə̀ Yezu wɔ́ Kristə, sə́ nyǐ ǹ wɔ́ Yi byǐ. Lò mɔ̀bɔ́ ǹ só nə́ Da Yi, ǹ só rə̀ byâ bɛ́ myɛ. 
1JN.5.2	Nə́ gə́ só Yi, nə́ rʼé zwẽ rə̀ nyə́ né mó ce, nə́ yě bə̀ nə́ só byɛ̀bɛ́ bə̀ wɔ́ rə̀ byâ bɛ́ mɔ́. 
1JN.5.3	Nə́ gə nʼé zwẽ Yi nyə́ né, rə̀myɛ́ nʼê byili bə̀ nə́ só re. Rə̀ nyə́ né zõ bə zum ǹdə́ nə́ba yé. 
1JN.5.4	Lò mɔ̀bɔ́ gakó ǹ wɔ́ Yi byǐ, ǹ nə́ ǹ jí bɛlɛ lũ w yó, sə wɔ́ nə́ Yi-ni-zhú mú è ce nə́ rʼé jí bɛlɛ ò yó. 
1JN.5.5	Lò mɔ̀bɔ́ ǹ nə́ ǹ zwẽ nyí bə̀ Yezu wɔ́ Yi Byǐ, wɔ́ ǹmyɛ́ dúdú ǹ nə́ ǹ jí bɛlɛ ò yó.
1JN.5.6	Yezu Kristə wɔ́ lò mɔ̀bɔ́ ń tó nɛ̃̌ ǹdə́ jal dɛnnɛ n bà. Sə è də̀ nɛ̃̌ dúdú yé; wɔ́ nɛ̃̌ ǹdə́ jal ga. Eshirhə náàcɛ̀nɛ́ wɔ́ rə̀myɛ́ zhə̀n-cínnə, bʼè tʼâ gòm kɔma gaga yé. 
1JN.5.7	Zhə̀n-cínnə bé wɔ́ bə̀tɔ̀: 
1JN.5.8	wɔ́ Eshirhə ǹdə́ nɛ̃̌ ǹdə́ jal. Bə̀myɛ́ bə̀tɔ̀ y ga nyí wɔ́ rə̀dù. 
1JN.5.9	Numbyínsi gə wɔ́ zhə̀n-cínnə yò yilə, nə́ rʼé zwẽ ò nyí. Yi byili zhə̀n rə̀ Byǐ mú shò-kwã nɛ́, sə rə̀ zhə̀n-byilu mú du numbyínə́ bé nyân mɔ́. 
1JN.5.10	Lò mɔ̀bɔ́ ǹ zù Yi Byǐ mú, ǹ zhe zhə̀n-cṹ mú mə̀myɛ́ mɔ́ ǹ wẽ́. Sə lò mɔ̀bɔ́ ń tá ń zwẽ Yi nyí ni, rə̀-ná-cí nə́ ń zə Yi ń yàl kɔma cə́bal, bə̀ ń tá ń zwẽ zhə̀n dɛ́ tɛ̀bɛ́ rə̀ byili rə̀ Byǐ mú shò-kwã nɛ́ mɔ́ yé. 
1JN.5.11	Zhə̀n-byilu mú mə̀myɛ́ mɔ́ wɔ́, Yi gə́ pɔ nə́ba nyǔ mə̀ tʼâ la zhɔ̌ mɔ́, sə wɔ́ rə̀ Byǐ mú dɛnnɛ rə̀ tó né rə pə mɔ nə́ba. 
1JN.5.12	Lò mɔ̀bɔ́ Yi Byǐ mú ŋwɛ́nɛ́ ǹ wẽ́, ǹ zhe nyǔ mú mə̀myɛ́ mɔ́, sə lò mɔ̀bɔ́ Yi Byǐ mú tɛ̀nɛ́ ǹ wẽ́, ǹ bə nyǔ mú mə̀myɛ́ mɔ́ zhe yé.
1JN.5.13	À nʼâ kɛ̃ sɛ́bɛ́ rɛ́ tɛ̀bɛ́ à la ába pɔ, mùnì á lwar bʼâmyɛ̌ byɛ̀bɛ́ á zù Yi Byǐ mú mú zhe nyǔ mə̀ tʼâ la zhɔ̌. 
1JN.5.14	Nə́ zhe Yi zhə̀n námpúm bə̀ nə́ gə lwə̀l lè kɔn dɛ̀bɛ́ rə̀ wɔ́ rə̀myɛ́ cìcì pùbùlə̀, rə̀ nʼê cili. 
1JN.5.15	Nə́ yě bə̀ nə́ gə nʼé lwə̀l Yi gakó, rə̀ nʼê cili. Rə̀myɛ́ ce, nə́ yě bə̀ kɔn dɛ̀bɛ́ gakó nə́ rʼé lwə̀l mó, nə́ yʼa nə rɛ.
1JN.5.16	Ǹ gə nɔ ǹ da-byǐ ń nə́ ń wɛ̀rhɛ́ yə̀-bəlɔ̀lɔ́ kɔ̀bɔ́ ò tʼâ cĩ́ lò cu sɔ́má yó, sə́ lwə̀l Yi ń yilə, bə̀ Yi bʼa pɔ̃ nyǔ, ǹdə́ ń yə̀-bəlɔ̀lɔ́ w gə wàr ò cĩ́ lò cu sɔ́má yó zhə̀nà. Yə̀-bəlɔ̀lɔ́ ŋwɛ́nɛ́ ò wɔ̌ ò cĩ́ lò cu sɔ́má yó, sə è də̀ òmyɛ́ mɔ́ yil à wò bə̀ lwə̂lnə Yi yé. 
1JN.5.17	Tùntùm-bəlwɛ̀lɛ́ dwí gakó wɔ́ yə̀-bəlɔ̀lɔ́, sə è də̀ yə̀-bəlwàálɛ́ ga rə̀ wɔ̌ rə̀ cĩ́ lò cu sɔ́má yó yé.
1JN.5.18	Nə́ yě bə̀ Yi Byǐ mú nə́ ń yìlì byɛ̀bɛ́ gakó bə̀ wɔ́ Yi byâ bɛ́ mɔ́, bə̀ kʼê tʼâ wɛ̀rhɛ́ yə̀-bəlɔ̀lɔ́ yé, bə̀ lwɛlɛ cə́bal mɔ́ bə bə̀ yàlà zhe yé.
1JN.5.19	Nə́ yě bə̀ nə́myɛ̌ wɔ́ Yi lyì, sə lũ w púlə́púlə́ wɔ́ lwɛlɛ cə́bal mɔ́ ń cǐ wə.
1JN.5.20	Nə́ yě bə̀ Yi Byǐ Yezu Kristə tú n pul nə́ surhə, mùnì nə́ lwar Yi rí tɛ̀bɛ́ rə̀ wɔ́ zhə̀n mɔ́ párá. Sə nə́ mù dwã nɛ ǹdə́ rɛ ń jàn yilə, ńmyɛ̌ mɔ̀bɔ́ ń wɔ́ Yi zhə̀nà, ń nə́ ń pɛ nyǔ mə̀ tʼâ la zhɔ̌ mɔ́.
1JN.5.21	À byâ, dɛ̃̌na á cìnə̀, á bə̀kʼá cèrhé wẽ̀ dé tɛ̀bɛ́ rə̀ də̀ Yi mú yé.
2JN.1.1	Kɛ̃, wɔ́ àmyɛ́ gùlú w yé né cə́bal mɔ́, à nʼâ kɛ̃ sɛ́bɛ́ rɛ́ tɛ̀bɛ́ à la ǹmyɛ́ mɔ̀bɔ́ Yi cír mó ǹdə́ ǹ byâ bɛ́ ga nɛ pɔ. À só ába zhə̀n zhə̀nà. È də̀ àmyɛ́ dúdú à só ába yé; lyì bí byɛ̀bɛ́ bə̀ yě zhə̀n dɛ́ gə́ wɔ́ nɛ́ mɔ́ myɛ só ába. 
2JN.1.2	Wɔ́ zhə̀n dɛ́ tɛ̀bɛ́ rə̀ ŋwɛ́nɛ́ nə́ wẽ́ mó rə̀ ce nə́ só ába, sə rə̀ bʼa jʼâ ŋwɛ́nɛ́ ǹdə́ nə́ba twéé twéé.
2JN.1.3	Nə́ Da Yi ǹdə́ ń Byǐ Yezu Kristə bʼa cĩ́ bwəl nə́ yó, bə pə nə́ba sǔbri ǹdə́ yə̀-zùlə́ zhə̀n ǹdə́ sónó wẽ́!
2JN.1.4	À pwírí ǹ byâ bɛ́ jàlà ŋwɛ́nɛ́ zhə̀n sɔ́má yó ǹdə nə́ Da mɔ́ gə́ pɔ nə́ba nyí ní. Rə̀myɛ́ ce à wu nyɛ̀ dɛ̃´dɛ̃´. 
2JN.1.5	Sə èlâsɛ̃´, à nʼâ lwə̀l mó bə̀: swénénə nə́ swéné dwã. Rə̀myɛ́ də̀ nyí nándùl à nʼâ kɛ̃ à la ába pɔ yé. Wɔ́ nyí rí nándwə́l lé nə́ nɔ kùr-ju yi ní ga mɔ́. 
2JN.1.6	Nyí rí tɛ̀bɛ́ á nyɛ̀ɛ̀ kùr-ju yi ní ga mɔ́ nʼê wə̀lə̀: “Swénénə dwã.” E zɛ̃̀ á gə só dwã, wɔ́ Yi nyə́ né á nʼá zwẽ.
2JN.1.7	Lyì sú lũ w wẽ́, bə̀ tʼâ zwẽ nyí bə̀ Yezu Kristə jǐrh numbyíní zhə̀n ga yé, sə lyì bí bə̀myɛ́ mɔ́ wɔ́ kɔ̀mdɛ̀, bə jʼà wɔ́ Kristə zwə̀. 
2JN.1.8	Dɛ̃̌na á cìnə̀, á bə̀kʼá ce nə́ tum dí yə̀ tùm-fóó yé, mùnì á nə á kwândɛ́ gakó.
2JN.1.9	Lò mɔ̀bɔ́ ǹ tá ǹ yâl ń zhì nà èdù yó Kristə kàrmɔ́ wẽ́, ń zɛ̃̀ ǹ nə́ ǹ súlí kɔn dõ né, Yi tɛ̀nɛ́ ǹ wẽ́ yé. Sə lò mɔ̀bɔ́ ǹ zhǐ nà èdù yó Kristə kàrmɔ́ wẽ́, Da mɔ́ ǹdə́ Byǐ mú ga ŋwɛ́nɛ́ ǹ wẽ́. 
2JN.1.10	Lò gə bàn á sõ, e jʼà də̀ kàrmɔ́ mə̀myɛ́ ń mə́ ń bànà, sʼá bə̀kʼá zwẽ ń zhəəle yé, á bə̀kʼá ce mo náàcɛ̀nɛ́ myɛ cìcì yé. 
2JN.1.11	Lò ǹ gə co mo náàcɛ̀nɛ́, ǹ twə́r ŋwɛ́nɛ́ ń lwɛlɛ rɛ́ wẽ́.
2JN.1.12	Ywẽ̀ nánzhəzhɔ̌ gwẽ̌ ŋwɛ́nɛ́ à la ába byilu, sə à tʼâ yâl a kɛ̃ nɛ sɛ́bɛ́ wẽ́ a pə ába yé. À nʼâ bùl bʼà mʼa bə̀ á sõ, nə́ jòm tɛ̃´ nə́ zɔ̀m, mùnì ga nə́ wun yə̀ nyɛ̀n námpúm.
2JN.1.13	Ǹ ná-bə̀kɔ́ mɔ́ Yi cír mó byâ bɛ́ nʼê ce mó.
3JN.1.1	À dɔwa nántwə̂ Gəyuusi, à só mó zhə̀n zhə̀nà, wɔ́ àmyɛ́ gùlú w yé né cə́bal mɔ́ à nʼâ kɛ̃ sɛ́bɛ́ rɛ́ tɛ̀bɛ́ à la mɔ́ pɔ.
3JN.1.2	Dɔwa nántwə̂, à nʼâ lwə̀l Yi ni bə̀ rə̀ ce kɔn gakó yə̀ náàcɛ̀nɛ́ ǹ sõ, sə rə pə ǹ yala nɛ́ bəsàzùlí ǹdə ǹ tùntwə̃̀ə̃̀ né gə́ càn Yi yírh w né.
3JN.1.3	Lyì tú bə wɔ̀ nɛ̀ bə̀ ǹ zhǐ zhə̀n dɛ́ sɔ́má y yó kẽkẽ, ǹ nə́ ǹ wɛ̀rhɛ́ ǹdə rə̀ gə́ nʼê byili ní. Rə̀myɛ́ ce, à wu nyɛ̀ dɛ̃´dɛ̃´. 
3JN.1.4	À gə nyɛ̀ɛ̀ bʼà byâ bɛ́ ŋwɛ́nɛ́ zhə̀n sɔ́má yó, rə̀myɛ́ nʼê pɛ nɛ wu-nyɔ̃̀ dɛ̃´dɛ̃´ du.
3JN.1.5	Dɔwa nántwə̂, ǹ nə́ ǹ nyǐ Kristə-lyì bí yò ǹdə Kristə-lò gə́ mə̂ sə n wɛ̀rhɛ́ nɛ́, ǹdə́ bə̀ wɔ́ zhələ ga. 
3JN.1.6	Bə̀ byili ǹ sónó w yò Kristə-lyì gùlú w yé né. Sɛ̃ bɛ ǹdə Yi gə́ nʼê yâl nɛ́ bə bʼe kwè bə̀ sɔ́má yá, 
3JN.1.7	bə̀ wɔ́ Kristə yil lé yil bə̀ ŋwɛ́nɛ́ sɔ́má y yó. Sə bə̀ yə̀ shɛ̀nɛ́ bə zwẽ lyì byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár jɛ̃̀-kɔn yé. 
3JN.1.8	Nə́myɛ̌ mə̂ sə nə́ sɛ̃ lyì bí bə̀myɛ́ mɔ́ dwí rí ni nə́ twĩ̀ zhə̀n dɛ́ byilu yilə.
3JN.1.9	À kɛ̃ zɔ̀mà màngɛlɛ́ a pə Kristə-lyì gùlú w lyì bí ni, sə Jətərəfu nə́ ń yâl n yə̀ á gùlú w yé né cə́bal mɔ́. Ń tá ń yâl n shɛ̀nɛ́ n zwẽ kɔn dɛ́ dɛ̀bɛ́ à byili mú yé. 
3JN.1.10	Rə̀myɛ́ ce, à gə túwə́, à bʼa zɔ̀m kɔn dɛ̀bɛ́ gakó ń nə́ ń wɛ̀rhɛ́ mɔ́ yò. Ń nə́ ń tó dɛ̃̌ ń zhìlì nə́ yilə. Rə̀myɛ́ yə̀ ń yírh swí yé. Ń bə shɛ̀ Kristə-lyì bí dwã bɛ́ zhəəle zõ, n jà ń bə shɛ̀ bə̀ lò dõ myɛ zwẽ bə̀ zhəəle yé, n jà ń nə́ ń jì bì gùlú w myɛ wẽ́.
3JN.1.11	Dɔwa nántwə̂, bə̀ká kwè lwɛlɛ sɔ́má yé. Kwě cɛ̀nɛ̀ sɔ́má, bə̀ lò mɔ̀bɔ́ ń nə́ ń wɛ̀rhɛ́ cɛ̀nɛ̀, rə̀-ná-cí wɔ́ Yi lò, sə lò mɔ̀bɔ́ ń nə́ ń wɛ̀rhɛ́ lwɛlɛ, rə̀-ná-cí yə̀l Yi pár yé.
3JN.1.12	Lyì bí gakó nʼê zɔ̀m Dəmətərəyuusi yil náàcɛ̀nɛ́, bə̀ ń nə́ ń wɛ̀rhɛ́ ǹdə zhə̀n dɛ́ gə́ nʼê byili ní. Nə́myɛ cìcì mú nʼé zɔ̀m ń yil náàcɛ̀nɛ́. E jà ǹ yě bə̀ kɔn dɛ́ dɛ̀bɛ́ nə́ rʼé byili mú wɔ́ zhə̀nà.
3JN.1.13	Ywẽ̀ nánzhəzhɔ̌ gwẽ̌ ŋwɛ́nɛ́ à la mɔ́ byilu, sə à tʼâ yâl a kɛ̃ nɛ sɛ́bɛ́ wẽ́ a pɔ̃́ yé. 
3JN.1.14	À cìcì nʼâ yâl a bə̀ á sõ làlà, nə́ jòm tɛ̃´ nə́ zɔ̀m.
3JN.1.15	Yi mʼa pɔ̃́ yə̀-zùlə́! Ǹ dɔwabá gakó nʼê ce mó. Ce nə́myɛ dɔwabá byɛ̀bɛ́ bə̀ ŋwɛ́nɛ́ á sõ mó mə̀dù mə̀dù gakó ń pə nə́ba.
JUD.1.1	Àmyɛ́ Zhakɛ nyɛ̃´ Zhidi, à wɔ́ Yezu Kristə tùntùnnə̀, à nʼâ kɛ̃ sɛ́bɛ́ rɛ́ tɛ̀bɛ́ à la ámyɛ̌ byɛ̀bɛ́ nə́ Da Yi byẽ̀ mó ne pɔ. Ń só ába, ń nə́ ń yìlì ába Yezu Kristə jàn yilə. 
JUD.1.2	Yi bʼà jʼâ nʼê dùr á nɔ̀nɔ̀, rə swéné ába, sə rə pə ába yə̀-zùlə́!
JUD.1.3	À dɔwabá nántwə̂rh, nə́ gakó vwârh mɔ́ wɔ́ kɔn rə̀dù. Wɔ́ rə̀myɛ́ è ce, à yʼà nʼâ yâl ǹdə́ à wu gakó sʼa kɛ̃ sɛ́bɛ́ a pə ába rə̀myɛ́ yilə. Sə èlâsɛ̃´, à pwírí kɔn wɔ́ nyɔ́ɔ́ bʼà kɛ̃ dɛ a pə ába, bə̀ lyì-bəlwâlsɛ ŋwɛ́nɛ́ bə̀ nʼê jə́jɛ̀rɛ́ lyì bí mùnì ga bə yẽ̌ kɔn dɛ́ dɛ̀bɛ́ Yi byili nə́ba nə́ zwẽ rə̀ nyí mú ni. Sə à nʼâ yâl bə̀ cẽnə lyì bí bə̀myɛ́ mɔ́ nyə̀ná nɛ́, mùnì ga á zhì kẽkẽ kɔn dɛ́ dɛ̀bɛ́ bə̀ byili nə́ba nə́ zwẽ rə̀ nyí mú wẽ́. Yi pɔ rə̀myɛ́ rə̀ lyì bí ni twər rə̀dù sá, twéé gakó yilə. 
JUD.1.4	Lyì-bəlwâlsɛ́ sə̀myɛ́ shèè sə bʼè ŋwɛ́nɛ́ á wẽ́. Sə̀ co Yi zɔ̀mɛ̀ rɛ́ rə̀ wɔ́ sónó zɔ̀mɛ̀ mɔ́ yé né, sə̀ mʼê twĩ̀ ywâl tumə. Sə̀ nʼê bùl bə̀ Yi tʼâ nyǐ rə̀myɛ́ ǹdə yò ta yé. Èta, sə̀ nʼê tó rə̀myɛ́ dɛnnɛ sə̀ zhɛ̃̀ Yezu Kristə. Wɔ́ ńmyɛ̌ dúdú ń wɔ́ nə́ Yó-cə́bal ǹdə́ nə́ Cinu. Bə̀ zɔ̀m sə̀ yò shãã shãã ga Yi zɔ̀mɛ̀ rɛ́ sɛ́bɛ́ rɛ́ wẽ́ bə̀ Yi la sə̀ yò zhìlù.
JUD.1.5	Á yě kɔn dɛ̀bɛ́ à la ába byilu mú. Ǹdə́ rə̀myɛ́ ga, à la ába kɔn rə̀dù lyǐrh. Cinu vwârh ń lyì bí Ezhibti ni, sə rə̀myɛ́ kwã nɛ́, ń ce byɛ̀bɛ́ bə̀ yə̀ ń nyí ni zwẽ mó cì. 
JUD.1.6	Lyǐrhnə kɔn gə́ tó né màlɛ́kabá jàlà yilə: Yi yʼà pɔ bɛ ŋwɔ̀nɔ́ bə̀ jàà y wa, sə bə̀ zhǐr bə yẽ̌ jàà y èmyɛ́ nɛ. Wɔ́ rə̀myɛ́ yil Yi ce bə lyẽ be ǹdə́ nyáná cə-byṹ jàà y wa, bə̀ mʼê dɛ̃̀ bùrsí kɔ́ dɛ̃ rɛ́ nánfɔ̀lɔ̀ wá. 
JUD.1.7	Lyǐrhnə myɛ Sɔdɔm ǹdə́ Gɔmɔɔrɛ ǹdə́ cɛmɛ nɛ́ nyɛ̀bɛ́ nə̀ dɛ̃ nɛ mɔ́ yò wə́. Nə̀myɛ lyì bí wɛ̀rhɛ́ yə̀-bəlwàálɛ ǹdə màlɛ́kabá bə̀myɛ́ mɔ́ ta. Bə̀ zù fwə̂l tumə wẽ́. Kɔn súlí myɛ, bə̀ yʼà nʼê yâl bə fwə̂l ǹdə́ wẽ̀ dɛ̀bɛ́ rə̀ də̀ numbyínsi. Sə èlâsɛ̃´, bə̀ nɔ còrhò-tum, bə̀ ŋwɛ́nɛ́ myǐn mɔ̀bɔ́ mə̀ tʼâ la cú gaga wẽ́, sə rə̀myɛ́ wɔ́ myɔrhɔ lò gakó yilə.
JUD.1.8	Lyì-bəlwâlsɛ́ sə̀myɛ́ nʼê wɛ̀rhɛ́ ǹdə cɛmɛ nɛ́ nə̀myɛ́ lyì bí ta. Sə̀ nʼê tó sə̀ dàrhà nɛ́ dɛnnɛ sə zə sə̀ yala nɛ́ sə̀ mʼê wɛ̀rhɛ́ tumə nyɛ̀bɛ́ nə̀ nʼê pɛ sɛ jìmdì; sə̀ nʼê nyǐ Cinu zɔ̀mà nɛ́ ǹdə kɔn nánfò ta; sə̀ nʼê tùrh jàn cìnə́ bé bə̀ ŋwɛ́nɛ́ dɛ̃̌ yi w bə̀ zhe zùwə́ mó. 
JUD.1.9	Yi màlɛ́kabá gakó náncɛ y ń yíl Myishəə mó ǹdə́ Shətana vwɛ̃ dwã Muyiisi cùù w yó. Ǹdə́ rə̀myɛ́ ga, Myishəə yə̀ shɛ̀nɛ́ n tə̀ rə̀myɛ́ yil n tùrh Shətana y yé. Kɔn dɛ̀bɛ́ ń púr ń nyú w mú, ń wòwə̀: “Yi mʼa pɔ̃́ còrhò-tum.”
JUD.1.10	Lyì-bəlwâlsɛ́ sə̀myɛ́ nʼê tùrh kɔn dɛ̀bɛ́ sə̀ yə̀l rə̀ párá. Kɔn dɛ́ dɛ̀bɛ́ sə̀ yě mó, sə̀ yě re nánkùkùlí sə̀ kùr yó ǹdə vwàmá ta. Sə wɔ́ rə̀myɛ́ gaga mɔ́ rə̀ zə sɛ rə̀ la sə̀ yò zhìlù jàà wà. 
JUD.1.11	Sə̀ twĩ̀ ǹdə Kɛ̃ɛ̃ ta; sə̀ tə̀ wársɛ yil sə kwè sɔ́má kɛ̀bɛ́ è də̀ zhə̀n ǹdə Balaamɛ ta; sə̀ cẽ Yi nyí ní ǹdə Kɔrɛ ta. Wɔ́ rə̀myɛ́ è ce sə̀ yò zhìlì. Zwini bʼa zə sɛ! 
JUD.1.12	Wɔ́ sə̀ twírí y á wẽ́ è ce á kùjú w á nʼá twí dwã yó á jí mú kʼô bə kùr zhe yé. Sə̀ yə̀l cìzhìl pár yé; sə̀ nʼê jí dɛ̃´dɛ̃´; wɔ́ sə̀ dúdú yò sə̀ nʼê bùlə̀. Sə̀ nyɛ̌ ǹdə bə́ban gə́ tó zho ne rə lyɛ̃ rə̀ nɛ̃̌ yə̀ tɛ̃´ twərh ta. Sə̀ nyɛ̌ ǹdə cèmé nyɛ̀bɛ́ nə̀ byâ co gə yú nə̀ tʼâ ce byâ ta; sə̀ nyɛ̌ ǹdə cèmé nyɛ̀bɛ́ bə̀ mǔr bə ló tɛ̃´ nə cì kókó ta. 
JUD.1.13	Sə̀ nʼê vùr sə̀ cìzhìl tumə sə̀ ce pwẽ̀ nè, ǹdə nə̀-fɔ̀lɔ̀ nɛ̃̌ gə́ yʼa vùr jìmdì mə̀ wẽ́ mə ce pwẽ̀ nè né. Sə̀ nyɛ̌ ǹdə cã̀mə́sɔ̌rh shɛ̀bɛ́ sə̀ tʼâ zhì jàà èdù ta, sə Yi tɛnɛ jàà rə cĩ́, è nyɛ̌ námbyṹ fúrí, rə̀ la sɛ nɛ́ co byinə nə̀ bə zhɔ̌ zhe yilə.
JUD.1.14	Adəma kwã nɛ́, Enɔkɛ yàl nə́ nàmbala kùrə̀ bwàlpyɛ̀ nyâm. Wɔ́ ńmyɛ̌ ń dámâ n zɔ̀m lyì-bəlwâlsɛ́ sə̀myɛ́ mɔ́ yò n wɔ̀: “Nyǐnə Cinu bàn ǹdə́ ń màlɛ́kabá mɔ̀ɔ̀rhɛ̀ nánzhəzhɔ̌, 
JUD.1.15	ń mə́ ń la lũ w lyì bí púlə́púlə́ bùrsì bǔr. Ń mà n pə còrhò-tum lyì-bəlwâlsɛ́ gakó ne, tumə né nyɛ̀bɛ́ sə̀ wɛ̀rhɛ́ nə̀ yə̀ ń pùbùlə̀ yàl mɔ́ yilə. Ń mà n pə còrhò-tum yə̀-bəlwàálɛ cìnə́ byɛ̀bɛ́ bə̀ yə̀ mɔ̀ dùr bə tùrh mò mó ne.” 
JUD.1.16	Kɔn rə̀dù ga tɛ̀nɛ́ rə̀ nʼê swí lyì-bəlwâlsɛ́ sə̀myɛ́ yírh yé. Sə̀ zhe ŋwɔ́ŋwɔ̌ dɛ̃ gakó; sə̀ nʼê wɛ̀rhɛ́ ǹdə sə̀ shilə námməlwâlsɛ́ gə́ nʼê yâl nɛ́; sə̀ nʼê zə sə̀ cìn-byilu zɔ̀m-fwə́ə́ré sə̀ mʼê jə́jɛ̀rɛ́ lyì bí, sə wɔ́ sə̀ cìn yilə.
JUD.1.17	À dɔwabá nántwə̂rh, è gə wɔ́ ámyɛ̌ yilə, lyǐrhnə zɔ̀mà nɛ́ nyɛ̀bɛ́ nə́ Cinu Yezu Kristə tùntúmə́ bé byili ába shãã ga mɔ́. 
JUD.1.18	Bə̀ wòwə̀: “Dwã nɛ́ nánkwaá nɛ́ wẽ́, lyì mʼa zɛ̃̀ bə̀ nʼê mɔ̀n ába, bə̀ nʼê wɛ̀rhɛ́ ǹdə bə̀ shilə námməlwâlsɛ́ gə́ nʼê yâl nɛ́, bə̀ twə́r tɛ̀nɛ́ ǹdə́ Yi yé.” 
JUD.1.19	Bə̀ bùlə̀ né wɔ́ numbyínsi nyə̀ná, nə̀ tʼâ shí Yi Eshirhə y sõ yé. Wɔ́ bə̀myɛ́ bə̀ nʼê pɔr Kristə-lyì bí dwã nɛ.
JUD.1.20	À dɔwabá nántwə̂rh, ámyɛ̌ cə̀ə̀lènə̀ á zhí Yi ni kẽkẽ ǹdə́ kɔn dɛ́ dɛ̀bɛ́ rə̀ byili ába á zwẽ rə̀ nyí mú. Lwə̂lnə Yi ǹdə́ Eshirhə náàcɛ̀nɛ́ jàn. 
JUD.1.21	Mɛ̃na Yi sónó w wẽ́, á mʼá dɛ̃̀ nə́ Cinu Yezu Kristə, bə̀ ń wɔ́ nɔ̀nɔ̀-dǔr cí, ń mà n pə ába nyǔ mə̀ tʼâ la zhɔ̌.
JUD.1.22	Dǔrnə byɛ̀bɛ́ bə̀ nʼê ce tə́tɔ̀ná mɔ́ nɔ̀nɔ̀. 
JUD.1.23	Zwẽnə be mùnì ga bə lú myǐn mú yé né. Dǔrnə lyì jàlà myɛ nɔ̀nɔ̀, sʼá dɛ̃̀ á cìnə̀, á bə̀kʼá shɛ̀nɛ́ á tó á zù bə̀ tùntwə̃̀ə̃̀ né nə̀ bə càn mɔ́, nə ce á zə jìmdì yé.
JUD.1.24	Cèrhénə nə́ cèrhé Yi! Rə̀ wɔ̌ ába rə̀ la yìlù kɔn gakó wẽ́ á tʼá la tɛ̃´ tu yé. Wɔ́ rə̀myɛ́ rə̀ mʼa ce á bə̀ á zhì rə̀ yé né, rə̀ zùwə́ y wẽ́, ǹdə́ wu-nyɔ̃̀, dóó tʼâ la á yó w yál yé. 
JUD.1.25	Yi wɔ́ rə̀dù sá. Wɔ́ rə̀myɛ́ rə̀ tó nə́ Cinu Yezu Kristə dɛnnɛ rə vwârh ába. Wɔ́ rə̀myɛ́ rə̀ zhe zùwə́, rə̀ du kɔn gakó, rə̀ zhe jàn ǹdə́ ŋwɔ̀nɔ́, shãã ga, ǹdə́ èlâsɛ̃´, ǹdə́ twéé gakó byinə nə̀ bə zhɔ̌ zhe yilə! Amɛ̀n!
REV.1.1	Wɔ́ kɔn dɛ́ dɛ̀bɛ́ rə̀ yʼà shèè Yezu Kristə zɛ̃̀ n byili ri pamparɛ̃ɛ̃ mɔ́ bə̀ kɛ̃ sɛ́bɛ́ rɛ́ tɛ̀bɛ́ wẽ́. Wɔ́ Yi rə̀ ce n lwar rə̀myɛ́, mùnì ga n byili kɔn dɛ̀bɛ́ rə̀ bàn rə̀ kʼê tʼâ la dɔnɔ mɔ́ ń tùntùnnə̀ bé ne. Sə ń twĩ̀ ń màlɛ́ka e byili ri ń tùntùnnə̀ Zhã nɛ. 
REV.1.2	Zhã wɔ́ zhə̀n-cínnə ń nə́ ń wə̀l bə̀ kɔn dɛ́ dɛ̀bɛ́ ń yírh nɔ mɔ́ wɔ́ Yi zɔ̀mɛ̀ zhə̀nà, bə̀ wɔ́ Yezu Kristə ń byili bə̀ rə̀ wɔ́ zhə̀nà. 
REV.1.3	Lò mɔ̀bɔ́ ǹ gə kàrmə̀ sɛ́bɛ́ rɛ́ tɛ̀bɛ́, ǹ bʼâ yə̀ wu-nyɔ̃̀ cí. Zɔ̀mà nɛ́ nyɛ̀bɛ́ wɔ́ Yi sõ nə̀ shí ní, ce lyì byɛ̀bɛ́ bə̀ nʼê cili ni, bə jʼà nʼê zwẽ kɔn dɛ̀bɛ́ rə̀ kɛ̃ sɛ́bɛ́ rɛ́ wẽ́, bə̀ mʼa yə̀ wu-nyɔ̃̀ cìnə́. Zhə̀nà, dɛ̃ rɛ́ tɛ̀bɛ́ Yi yʼà byili mú yú rə zhɛ̀.
REV.1.4	Àmyɛ́ Zhã à nʼâ kɛ̃ sɛ́bɛ́ rɛ́ tɛ̀bɛ́ à la ámyɛ̌ Kristə-lyì gùúlí tàlpyɛ̀ y rə̀ ŋwɛ́nɛ́ Azhi tənà y wẽ́ mó lyì bí ni pɔ.
REV.1.4	Yi rí tɛ̀bɛ́ rə̀ yʼà ŋwɛ́nɛ́, rə jʼà gwẽ̌ ŋwɛ́nɛ́, rə jʼà bàn mɔ́, ǹdə́ rə̀ éshìrhə́ né nyàlpyɛ̀ y nə̀ zhǐ rə̀ pyɛ̀lɛ̀ də̀gwã́ y yé né mó bʼa cĩ́ bwəl á yó, sə bə pə ába yə̀-zùlə́! 
REV.1.5	Bə̀myɛ́ ǹdə́ Yezu Kristə mó ń wɔ́ zhə̀n-cínnə páá mɔ́ ga mʼa pə ába yə̀-zùlə́! Ńmyɛ̌ ń wɔ́ nã́yə́ə́ mó ń bwìrhì, n jà ń wɔ́ lũ w pyâ bɛ́ gakó pyɔ̌.
REV.1.5	Ń só nə́ba, ń ló ń jal mɔ́ tɛ̃´ n mə n zwẽ nə́ba nə́ yə̀-bəlwàálɛ́ wẽ́, 
REV.1.6	n ce nə́ jǐrh ń tənà y lyì, nə́ jǐrh vwĩ̀-zwə́lnə ń Da Yi tum dí yilə. Ńmyɛ̌ ń zhe zùwə́ ǹdə́ jàn, byinə nə̀ bə zhɔ̌ zhe yilə! Amɛ̀n!
REV.1.7	Nyǐnə mo ń ŋwɛ́nɛ́ bə́ban wẽ́ ń bànà, lyì bí gakó bʼa nə mɔ. Byɛ̀bɛ́ bə̀ yʼà zò mò mó myɛ cìcì bʼa nə mɔ, sə lũ w lyì bí gakó wun bʼa zhìlì ń yilə. Kɔn bʼa yə̀ èta zhə̀n zhə̀nà! Amɛ̀n!
REV.1.8	Cinu Yi wòwə̀: “Àmyɛ́ à wɔ́ Aləfa ǹdə́ Omɛga, rə̀ kùr wɔ́: kɔn gakó kùr-jirə́ ǹdə́ rə̀ yó-gurə́ ga. À wɔ́ Yi tɛ̀bɛ́ rə̀ yʼà ŋwɛ́nɛ́, rə jʼà gwẽ̌ ŋwɛ́nɛ́, rə jʼà bànà. Wɔ́ àmyɛ́ à cǐ kɔn gakó.”
REV.1.9	Àmyɛ́ á da-byǐ Zhã, à nʼâ tó ába à nwɛ̀nɛ̀, sə à tó ába à wɔ́ Yi tənà y lò, à nʼâ pyɛ́nɛ́ à cìn Yezu yilə. À yʼà bwə̀l Yi zɔ̀mɛ̀ rɛ́ ǹdə́ zhə̀n dɛ́ Yezu Kristə byili mú. Wɔ́ rə̀myɛ́ è ce bə zə nɛ bə vò bə cĩ́ cɔ w ò ŋwɛ́nɛ́ nə̀-fɔ̀lɔ̀ w cəcəl w bə̀ nʼê byẽ̀ bə̀ Patəmɔɔsɛ mɔ́ wa. 
REV.1.10	Cinu dɛ̃ rɛ́ yùwə̀, Eshirhə náàcɛ̀nɛ́ só à yó wə, a nyɛ̀ɛ̀ cəl nánfɔ̀lɔ̀ rə̀ bya à kwã nɛ́ ǹdə pɔ́lá cəl ta, 
REV.1.11	rə wɔ̀: “Kɛ̃ kɔn dɛ̀bɛ́ ǹ nə mɔ́ sɛ́bɛ́ wẽ́, sə́ pə sɛ́bɛ́ rɛ́ rə̀myɛ́ Kristə-lyì gùúlí tàlpyɛ̀ y nɛ. Gùúlí rə̀myɛ́ wɔ́ Efɛɛzɛ ǹdə́ Səmyirni, ǹdə́ Pɛrgamɛ, ǹdə́ Tiyətiiri ǹdə́ Sardɛ, ǹdə́ Filədelfi e súlí Laɔdɛɛsɛ.”
REV.1.12	A pyìrhí à la nyǐ wɔ́ mɔ̌ ń nə́ ń zɔ̀m ǹdə́ nɛ. A pwírí sánə́má pàntámsɛ shàlpyɛ̀. 
REV.1.13	A nə lò ń zhǐ sə̀ cəcəl wə, ń nyɛ̌ ǹdə numbyíní byǐ ta, n zù kàmə̀-zù-èdɔ̀lɔ̀, n lyẽ sánə́má cã̌-tɔ̀nɔ̀ ń nə̀bán nɛ. 
REV.1.14	Ń yó w ǹdə́ ń ywésé yʼà nyɛ̌ námpwə̀rh pwɛ̃´pwɛ̃´ ǹdə pyì-kur ta; ń yírhə́ né yʼà nʼê yə̂r ǹdə myìn-zhù ta. 
REV.1.15	Ń nèsé yʼà nʼê jə́jɛ̀mɛ́ ǹdə wɔ́ kã̀mɔ bə̀ co shɔ̃́ wẽ́ bə yə̂l ta; ń cəl lé yʼà nʼê dom ǹdə nə̀-fɔ̀lɔ̀ gə́ yʼa dom né. 
REV.1.16	Cã̀mə́sɔ̌rh shàlpyɛ̀ yʼà ŋwɛ́nɛ́ ń jə̀jĩ́ y wə, búlə́ shù ò yésé ga zhe nyí ǹdə fwɛ̀nɛ̀ ta nʼô shí ń nyú w ò dwi. Ń yé y yʼà nʼê jə́jɛ̀mɛ́ ǹdə nə̀nyɛ́n-sàmpɛ̀rɛ́ ta.
REV.1.17	À gə́ nɔ mɔ, a jʼa tu tɛ̃´ ń yé né a jǐrh ǹdə cùù ta. N cĩ́ ń jə̀jĩ́ y à yó, n wɔ̀: “Bə̀ká dùr ywẽ yé. Àmyɛ́ à wɔ́ kɔn gakó kùr-jirə́ ǹdə́ rə̀ yó-gurə́ ga. 
REV.1.18	À wɔ́ nã́nyì. À yʼà cùwə̀, sə à ŋwɛ́nɛ́ èlâsɛ̃´, byinə nə̀ bə zhɔ̌ zhe yilə. À zhe ŋwɔ̀nɔ́ cu mú ǹdə́ cílú w ga yó. 
REV.1.19	Kɛ̃ tɛ̀bɛ́ ǹ nə mɔ́: tɛ̀bɛ́ rə̀ ŋwɛ́nɛ́ èlâsɛ̃´ mɔ́, ǹdə́ tɛ̀bɛ́ rə̀ bàn rə̀myɛ́ kwã nɛ́ mɔ́. 
REV.1.20	È gə wɔ́ cã̀mə́sɔ̌sɛ́ shàlpyɛ̀ y ǹ nə à jə̀jĩ́ y wẽ́ mó ǹdə́ sánə́má pàntámsɛ́ shàlpyɛ̀ y yilə, nyǐ kɔn dɛ̀bɛ́ rə̀myɛ́ nʼê yâl e byili: cã̀mə́sɔ̌sɛ́ shàlpyɛ̀ y wɔ́ Kristə-lyì gùúlí tàlpyɛ̀ y màlɛ́kabá; pàntámsɛ́ shàlpyɛ̀ y zɛ̃̀ sə̀ wɔ́ gùúlí tàlpyɛ̀ y cìcì mú.
REV.2.1	“Kɛ̃ sɛ́bɛ́ ń pə Efɛɛzɛ Kristə-lyì gùlú w màlɛ́ka y nɛ, ń byili bə̀ mɔ̀bɔ́ cã̀mə́sɔ̌sɛ́ shàlpyɛ̀ y ŋwɛ́nɛ́ ń jə̀jĩ́ y w n jà ń nə́ ń zhə̀l sánə́má pàntámsɛ́ cəcəl w mó wòwə̀:
REV.2.2	‘À yě ǹ gə́ nə́ ǹ twĩ̀ ní mú gakó. À yě ǹ gə́ nə́ ǹ nwɛ̀nɛ̀ nɛ́ mɔ́, ǹdə́ ǹ gə́ nə́ ǹ pyɛ́nɛ́ ǹ cìn ní mú gakó; à yě bə̀ ǹmyɛ́ ǹdə́ lyì-bəlwâlsɛ́ wàr dwã nɛ́ yé. Jàlà nʼê wə̀l bə̀ bə̀myɛ́ wɔ́ à tùntúmə́ sə ǹ dwẽ́ be n nə bə̀ kùrə̀ né, ń pwírí wɔ́ kɔma bə̀ nʼê gòmə̀. 
REV.2.3	Ǹ nə́ ǹ pyɛ́nɛ́ ǹ cìnə̀, ǹ nə́ ǹ nwɛ̀nɛ̀ àmyɛ́ yilə, sə ǹ tá ǹ gɛ ǹ wu yé. 
REV.2.4	Sə kɔn rə̀dù ŋwɛ́nɛ́ à la mɔ́ búlə́ ju rə̀ yilə: ǹ kə́ ǹ bə nɛ só èlâsɛ̃´ ǹdə ǹ gə́ yà ǹ ju kùr né yé. 
REV.2.5	Ká lyǐrh ǹ gə́ yà ǹ ju kùr né mó. Ǹ yà ǹ ju kùr náàcɛ̀nɛ́, sə ǹ ká tu tɛ̃´. Pyìrhí ǹ wu, ń wɛ̀rhɛ́ ǹdə ǹ gə́ yà ǹ ju kùr ǹ nə́ ǹ wɛ̀rhɛ́ nɛ́. È gə də̀ rə̀myɛ́, à bʼa bə̀ a kwè ǹ pàntɛ́mɛ́ y è jàà y wa. 
REV.2.6	E jà ǹdə́ rə̀myɛ́ ga, ǹ nə́ ǹ wɛ̀rhɛ́ kɔn rə̀dù rə̀ càn. Ǹ zhɔ̃̀ Nəkwala lyì bí tùntùm-bəlwâlsɛ́ ǹdə àmyɛ gə́ zhɔ̃̀ sɛ̀ nɛ́.
REV.2.7	‘Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ nʼê byili Kristə-lyì gùúlí ni mú!
REV.2.7	‘Lò mɔ̀bɔ́ ǹ la bɛlɛ jú mú, à bʼa pɔ̃́ sɔ́má ń jí nyǔ cǒ w ò ŋwɛ́nɛ́ Yi bɔ́ɔ́ w wẽ́ mó byâ bɛ́.’
REV.2.8	“Kɛ̃ sɛ́bɛ́ ń pə Səmyirni Kristə-lyì gùlú w màlɛ́ka y nɛ, ń byili bə̀ mɔ̀bɔ́ ń wɔ́ kùr-jirə́ ǹdə́ yó-gurə́ ga, n jà ń yà ń cùwə̀, sə ń ká n bwìrhì mú wòwə̀:
REV.2.9	‘À yě ǹ nɔ̀nɔ̀ w ǹdə́ ǹ nə̀mɔ̀ɔ̀rɛ́ yò, ń jà ń wɔ́ nə̀cɛ̀m-bal. À yě bə̀ lyì jàlà nʼê zhìlì ǹ yilə. Bə̀ nʼê wə̀l bə̀ bə̀myɛ́ wɔ́ Zhwifubá, e jʼà wɔ́ kɔma. Lyì bí bə̀myɛ́ wɔ́ Shətana gùlú w lyì. 
REV.2.10	Bə̀ká dùr ywẽ nɔ̀nɔ̀ w kɔ̀bɔ́ ǹ la nɔ mɔ́ yil yé. Nyǐnə Shətana bʼa ce á lyì jàlà byə̀nə́-jù wə̀, è la mʼe dwẽ́ ába, sə á bʼâ nwɛ̀nɛ̀ dwã shíyə́. Cə̀ə̀lè ń zhì nà èdù yó kɔn mʼe yí ǹ cu, sə́ yẽ̌ bʼà mʼa pɔ̃́ nyǔ mə̀ tʼâ la zhɔ̌ mə yə̀ ǹ kwândɛ.
REV.2.11	‘Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ nʼê byili Kristə-lyì gùúlí ni mú!
REV.2.11	‘Cu mú twər rə̀lyè nyân mɔ́ wàr kaka mə̀ la mɔ̀bɔ́ ń la bɛlɛ jú mú ni wɔ̀rhɔ́ yé.’
REV.2.12	“Kɛ̃ sɛ́bɛ́ ń pə Pɛrgamɛ Kristə-lyì gùlú w màlɛ́ka y nɛ, ń byili bə̀ mɔ̀bɔ́ ń zhe búlə́ shù w ò yésé ga zhe nyí mú wòwə̀:
REV.2.13	‘À yě ǹ gə́ ŋwɛ́nɛ́ mə̀gã̌. Wɔ́ Shətana è cǐ gàà mɔ́. Ǹdə́ bə̀ gu à zhə̀n-cínnə Antəpaasɛ á sõ, Shətana y gə́ ŋwɛ́nɛ́ mə̀gã̌ mɔ́ ga, ǹ zhì ǹ nà y yó ń zhí ni. 
REV.2.14	Sə kɔn rə̀dù ŋwɛ́nɛ́ à la mɔ́ búlə́ ju rə̀ yilə: lyì jàlà ŋwɛ́nɛ́ ǹ sõ bə̀ zù Balaamɛ, e jà wɔ́ ńmyɛ̌ ń yà ń wò Balakɛ nɛ bə̀ ń swèlè Esərayɛl lyì bí bə dɔ̃̀ vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá, sə bə zù fwə̂l tumə wẽ́. 
REV.2.15	Lyì dwã myɛ ŋwɛ́nɛ́ ǹ sõ bə̀ nʼê tó Nəkwala lyì bí kàrmɔ́. 
REV.2.16	Pyìrhí ǹ wu, sə́ yẽ̌ tùntwə̃̀ə̃̀ né nə̀myɛ́ nɛ. È gə də̀ rə̀myɛ́, kɔn gə yàl námpɔ́lɛ́ à mʼa bə̀ ǹ sõ, sə à bʼa zə búlə́ shù w ò nʼô dwi à nyú w mú a bú ǹdə́ lyì bí bə̀myɛ́ mɔ́.
REV.2.17	‘Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ nʼê byili Kristə-lyì gùúlí ni mú!
REV.2.17	‘Lò mɔ̀bɔ́ ǹ la bɛlɛ jú mú, à bʼa pɔ̃́ mã́nɛ è shèè,
REV.2.18	“Kɛ̃ sɛ́bɛ́ ń pə Tiyətiiri Kristə-lyì gùlú w màlɛ́ka y nɛ, ń byili bə̀ Yi Byǐ mú ń yírhə́ né nʼê jə́jɛ̀mɛ́ ǹdə myǐn ta, ń nèsé jɛ̀ ǹdə wɔ́ lù bə̀ mʼe wɛ̀rhɛ́ sɛ nɛ mɔ́ wòwə̀:
REV.2.19	‘À yě kɔn dɛ̀bɛ́ gakó ǹ nə́ ǹ wɛ̀rhɛ́ mɔ́. À yě ǹ gə́ só ǹ dwã bɛ́ nɛ́; à yě ǹ gə́ zhí Yi ni ní; à yě ǹ tùm-ècɛ̀nà nɛ́ yò; à yě ǹ gə́ nə́ ǹ pyɛ́nɛ́ ǹ cìn ní; à yě bə̀ ǹ nə́ ǹ twĩ̀ dɛ̃´dɛ̃´ èlâsɛ̃´ du ǹ gə́ ju kùr ǹ yà ǹ nə́ ǹ twĩ̀ ní. 
REV.2.20	Sə kɔn rə̀dù ŋwɛ́nɛ́ à la mɔ́ búlə́ ju rə̀ yilə: ǹ yẽ̌ Zhəzabyəə ne ń nə́ ń twĩ̀. Kɛ̃ mɔ́ ńmyɛ̌ mɔ́ zhe bə̀ ńmyɛ̌ wɔ́ Yi nyì-zwennə, ń nə́ ń yǔr à tùntùnnə̀ bé bə yẽ̌ Yi ni, bə zù fwə̂l tumə wẽ́, sə bə dɔ̀m vwàmá nyɛ̀bɛ́ bə̀ zwə́l wẽ̀ tɛ̀bɛ́ rə̀ də̀ Yi yó nàmá. 
REV.2.21	À yʼà yẽ̌ mo mùnì ga n zhɛ́rhɛ́ ń tùntwə̃̀ə̃̀ né, sə n lwə̀l sǔbri ń fwə̂l mó yilə, sə ń tá ń yâl n lwə̀l sǔbri yé. 
REV.2.22	Nyǐnə à bʼa ce n tu címí, n nwɛ̀nɛ̀ dɛ̃´dɛ̃´, ńmyɛ̌ ǹdə́ byɛ̀bɛ́ bə̀ nʼê fwə̂l ǹdə́ mɔ mɔ́ ga. Rə̀myɛ́ wɔ́ bə̀ gə yẽ̌ bə̀ tùntwə̃̀ə̃̀ né nyɛ̀bɛ́ bə̀ nʼê twĩ̀ ǹdə́ mɔ mɔ́ nɛ fòró a yẽ̌ be. 
REV.2.23	À bʼa gu ń bə̀sɔ́ná bɛ́. Rə̀myɛ́ yi ní, Kristə-lyì gùúlí bʼa lwar bʼà yě numbyínsí wun bùlə̀ né ǹdə́ sə̀ shilə né. À mʼa kwɛ̃̌ á mə̀dù mə̀dù gakó kɔn mɛrhɛ ǹdə́ ń tùntwə̃̀ə̃̀ né.
REV.2.24	‘Sə è gə wɔ́ ámyɛ̌ Kristə-lyì bí byɛ̀bɛ́ á dàl Tiyətiiri ní, á zhɔ̃̀ lyì bí bə̀myɛ́ còrhò mó, á jʼâ yə̀ pyà sʼá lwar ywẽ̀ né nyɛ̀bɛ́ bə̀ nʼê byẽ̀ bə̀ Shətana ywẽ̀ né nə̀ shèè mó mó yilə, cilinə: à tʼâ la ába zhĩĩ dõ zhũ yé. 
REV.2.25	Jʼá zə kɔn dɛ́ dɛ̀bɛ́ á cèrhè mó kẽkẽ á mʼá dɛ̃̀ à twírí yə́. 
REV.2.26+REV.2.27	Lò mɔ̀bɔ́ ǹ la tũ̌ àmyɛ́ yil kɔn mʼe yí cə-kɔ́lɛ́ y mɔ́, wɔ́ ǹmyɛ́ ǹ bʼâ jí bɛlɛ. À mʼa pɔ̃́ ŋwɔ̀nɔ́ ǹdə à Da gə́ pɔ àmyɛ ŋwɔ̀nɔ́ nɛ́ ń cìní tənə̀rh, ń kál sə̀ lyì bí ǹdə́ jàn nánkùlù. È bʼa yə̀ ǹdə bə̀ gə́ yʼa lo dɔ nə́kwánsɛ nɛ́. 
REV.2.28	Sə à bʼa pɔ̃́ nəkɔkɔ́lɛ́ nə̀ŋwɔ wá.
REV.2.29	‘Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ nʼê byili Kristə-lyì gùúlí ni mú!’
REV.3.1	“Kɛ̃ sɛ́bɛ́ ń pə Sardɛ Kristə-lyì gùlú w màlɛ́ka y nɛ, ń byili bə̀ mɔ̀bɔ́ ń zhe éshìrhə́ né nyàlpyɛ̀ y ǹdə́ cã̀mə́sɔ̌sɛ́ shàlpyɛ̀ y mɔ́ wòwə̀:
REV.3.1	‘À yě ǹ gə́ nə́ ǹ twĩ̀ ní mú gakó. Lyì bí nʼê bùl bə̀ ǹ wɔ́ nã́nyì, ń jà ǹ wɔ́ cùù. 
REV.3.2	Zɛ̃̀ ń wárh ǹ yala nɛ làlà ǹ Yi-ni-zhú mú wẽ́, ń zhì kẽkẽ mùnì ga ǹ nyənsɛ́ sə̀ dàl mɔ́ bə̀kʼa cì rə báásɛ yé. À pwírí, è gə wɔ́ à Yi ri yilə, ǹ tùntwə̃̀ə̃̀ né bə càn yé. 
REV.3.3	Lyǐrh zɔ̀mɛ̀ rɛ́ bə̀ yʼà byili mú ń zwẽ de mó yò. Zə rɛ náàcɛ̀nɛ́, sə́ zhɛ́rhɛ́ ǹ tùntwə̃̀ə̃̀ né wẽ́. Ǹ gə yə̀ zɛ̃̀ ń wárh ǹ yala nɛ, à mʼa bə̀ a jàr mɔ́ ǹdə ŋwɔ̀l-bal ta, ǹ tá ǹ la à nyí ni lwar yé. 
REV.3.4	Ǹ lyì jàlà ŋwɛ́nɛ́ Sardɛ nɛ́ gàà, bə̀ yə̀ bə̀ gàndɛ́ byèlè yé. Bə̀myɛ́ mɔ́ bʼa tó ne ǹdə́ bə̀ gã̀-pwèndé, bə̀ bə̀ mə̂ dwã sə bə tó ne.
REV.3.5	‘Lò mɔ̀bɔ́ ǹ la bɛlɛ jú mú, ǹmyɛ bʼâ zù kàmə̀-zù-pwã̀ èta. Sə à tʼâ la ǹ yil lé pɔ́pɔ̌ nyǔ mə̀ tʼâ la zhɔ̌ sɛ́bɛ́ rɛ́ wẽ́ yé. À mʼa byili à Da ǹdə́ ń màlɛ́kabá yé né bə̀ ǹ wɔ́ àmyɛ́ lò.
REV.3.6	‘Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ nʼê byili Kristə-lyì gùúlí ni mú!’
REV.3.7	“Kɛ̃ sɛ́bɛ́ ń pə Filədelfi Kristə-lyì gùlú w màlɛ́ka y nɛ, ń byili bə̀ cɛ̀nɛ̀ cə́bal mɔ́ ń nə́ ń zɔ̀m zhə̀nà, n jà ń zhe pyɔ̌ Dəvyidi bwə̀l-byǐ yə́; ń gə pul bòlò w lò wàr w ń nə́ ń pyi; ń gə pyi w lò wàr w ń nə́ ń pul mó wòwə̀:
REV.3.8	‘À yě ǹ gə́ nə́ ǹ twĩ̀ ní mú gakó. Nyǐ à pul bòlò ǹ yilə, lò wàr w ń la pyu yé. Ǹ jàn dɛ́ bə já yé. Ǹdə́ rə̀myɛ́ ga, ǹ wɛ̀rhɛ́ ǹdə à zɔ̀mɛ̀ rɛ́ gə́ nʼê byili ní, ǹ yə̀ wə̀l bə̀ ǹ yə̀l à pár yé. 
REV.3.9	Shətana gùlú w lyì bí zhe bə̀ bə̀myɛ́ wɔ́ Zhwifubá, e jʼà wɔ́ kɔma. Nyìwé, à bʼa nyɛ́ɛ́ bɛ bə jòm bə̀ nə̀dwə́nə́ yó ǹ yé né, sə bə̀ mʼa lwar bʼà só mó. 
REV.3.10	Ǹ gə́ zwẽ à zɔ̀mɛ̀ rɛ́ ń zə rɛ kẽkẽ mó ce, àmyɛ bʼa yìlì mú zwini tɛ̀bɛ́ rə̀ bàn lũ w gakó wẽ́ rə zhẽ̀ lyì bí mú yé né. 
REV.3.11	À tʼâ la dɔnɔ a mʼa bə̀ yé. Ce jàn nɛ́ ń zə tɛ̀bɛ́ ǹ zhe mó kẽkẽ, mùnì ga lò dõ bə̀ká n zwẽ kwândɛ́ tɛ̀bɛ́ rə̀ mə̂ ǹdə́ mɔ́ mɔ́ yé.
REV.3.12	‘Lò mɔ̀bɔ́ ǹ la bɛlɛ jú mú, à bʼa ce ń yə̀ ǹdə dã̀ ta à Yi rí jì y wə. Ǹ tá ǹ la du gàà gaga yé. À bʼa kɛ̃ à Yi rí ǹdə́ rə̀ cɔ w yilə né ǹ cíl lé yó. Cɔ w òmyɛ́ mɔ́ wɔ́ Zhərəzalɛm nándũ̀ w ò la dɛ̃̌ yi w shú o só tɛ̃´ mɔ́. À bʼa kɛ̃ à yil lé nándùl lé myɛ ǹ yó.
REV.3.13	‘Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ nʼê byili Kristə-lyì gùúlí ni mú!’
REV.3.14	“Kɛ̃ sɛ́bɛ́ ń pə Laɔdɛɛsɛ Kristə-lyì gùlú w màlɛ́ka y nɛ, ń byili bə̀ lò mó mɔ̀bɔ́ ń wɔ́ zhə̀n-cí páá, ń wɔ́ Yi zhə̀n-cínnə, Yi tó ń dɛnnɛ rə wɛ̀rhɛ́ kɔn gakó mó wòwə̀:
REV.3.15	‘À yě ǹ gə́ nə́ ǹ twĩ̀ ní mú gakó. Ǹ də̀ tɔ́nɔ́nɔ́, ń jà ǹ də̀ bárhɛ́ myɛ yé. Ǹ yà ǹ wɔ̌ ǹ bʼâ yə̀ tɔ́nɔ́nɔ́ ráá bárhɛ́! 
REV.3.16	Sə ǹ gə́ wɔ́ taltal, ǹ də̀ tɔ́nɔ́nɔ́ ǹ də̀ bárhɛ́ myɛ mɔ́, à bʼa tɔlɛ mɔ́ tɛ̃´ ǹdə́ à nyí. 
REV.3.17	Ǹ nə́ ǹ wə̀l bə̀ ǹmyɛ́ wɔ́ nə̀cɛ̀m-bal, bə̀ ǹ jɛ̃̀ zhe kɔn dɛ̃´dɛ̃´, bə̀ kaka yə̀ mɔ́ mwìrì yé. Ń jà ǹ yə̀l bə̀ ǹ wɔ́ zúzúnú cí yé; ǹ yə̀l bə̀ ǹ wɔ́ nɔ̀nnà yé; ǹ yə̀l bə̀ ǹ wɔ́ nə̀mɔ̀ yé; ǹ yə̀l bə̀ ǹ wɔ́ lyìlyǒ yé; ǹ yə̀l bə̀ ǹ wɔ́ nánlwè yé. 
REV.3.18	Rə̀myɛ́ ce, à nʼâ cící mú sə́ bʼà sõ ń zwẽ sánə́má bə̀ zə myǐn bə yə̂l mə jǐrh wárhgáá ń yè, mùnì ga ń jǐrh nə̀cɛ̀m-bal, sə́ yè gàndɛ̀ ń bə́ círhí ǹ cìnə̀. Èta, ǹ kə́ ǹ tá ǹ la nánlwè yál yé, cìzhìl kʼê tʼâ la mɔ́ zal yé, sə́ yè cə́m ń ce ǹ yírhə́ né wə, mùnì ga nə nɛ nɛ́ pamparɛ̃ɛ̃. 
REV.3.19	Lyì byɛ̀bɛ́ à só mó, à yʼa cící bi, a jʼà yʼa pɛ bɛ còrhò-tum myɛ. Ce jàn nɛ́ ń zhɛ́rhɛ́ ǹ tùntwə̃̀ə̃̀ né. 
REV.3.20	Nyǐ à zhǐ étwí-ènyí ni à nʼâ kɔ́kwá. Lò mɔ̀bɔ́ ǹ nyɛ̀ɛ̀ à cəl lé, ń pul ǹ bòlò wə́, à bʼa zù ǹ sõ, sə nə́ bʼâ tó dwã nə́ jí. 
REV.3.21	Àmyɛ́ jú bɛlɛ, a vò a jòm à Da pyɛ̀lɛ̀ də̀gwã́ y yó. Rə̀myɛ́ ce, lò mɔ̀bɔ́ ǹ la bɛlɛ jú mú, àmyɛ bʼa zə mɔ́ ń vò ń jòm à pyɛ̀lɛ̀ də̀gwã́ y yó.
REV.3.22	‘Lò mɔ̀bɔ́ ǹ zhe zhã̌, sə́ cili kɔn dɛ́ dɛ̀bɛ́ Eshirhə náàcɛ̀nɛ́ nʼê byili Kristə-lyì gùúlí ni mú!’ ”
REV.4.1	Rə̀myɛ́ kwã nɛ́, a kʼa nə kɔn dõ. Bòlò pul dɛ̃̌ yi wə. Sə cəl lé à jɛ̀rɛ̀ a nyɛ̀ɛ̀ rə̀ bya ǹdə pɔ́lá cəl ta mɔ́ wò nè: “Zɛ̃̀ ń bə̀ dɛ̃̌ nyɔ̀nɔ̀, à bʼa byili mú kɔn dɛ́ dɛ̀bɛ́ rə̀ bàn rə̀myɛ́ kwã nɛ́ mɔ́.”
REV.4.2	Rə̀myɛ́ yi ní cìcì, Eshirhə náàcɛ̀nɛ́ só à yó wə, a nə pyɛ̀lɛ̀ də̀gwã́ è zhǐ dɛ̃̌ yi wə, sə lò yà ń jě è yó. 
REV.4.3	Mɔ̀bɔ́ ń yà ń jě è yó mó yà ń nə́ ń jə́jɛ̀mɛ́ ǹdə nə́kul-ècɔ̀nɔ̀ ò gùlí námpùlú ǹdə́ nánshɔ̃̀ ta. Sə kɔn rə̀dù yʼà kə́kɛ́lɛ́ pyɛ̀lɛ̀ də̀gwã́ yá, rə̀ nyɛ̌ ǹdə dɔm-cɛ̃ ta, rə̀ nʼê jə́jɛ̀mɛ́ ǹdə nə́kul-ècɔ̀nɔ̀ námpùlú ta. 
REV.4.4	Sə pyɛ̀lɛ̀ də̀gwə́rh shí-èlyè ǹdə́ sə̀na myɛ yʼà kə́kɛ́lɛ́ ya. Náncɛrh shí-èlyè ǹdə́ sə̀na yʼà jě sə̀ yó. Bə̀ yʼà zù kàmə̀-zù-pwə̀rh, bə pú pyɛ̀lɛ̀ yə́-púr rə̀ wɛ̀rhɛ́ ǹdə́ sánə́má. 
REV.4.5	Sə pyɛ̀lɛ̀ də̀gwã́ y yʼà nʼê jə́jɛ̀mɛ́ ǹdə wɔ́ dwà è nʼê lyə́lyɔ̌ e jʼà nʼê bya, è nʼê ce sɔ̀ ta. Pàntámsɛ shàlpyɛ̀ yʼà ju sə̀ zhǐ tɛ̃´ è yé né. Sə sə̀myɛ́ yʼà wɔ́ Yi éshìrhə́ y né nyàlpyɛ̀ yá. 
REV.4.6	Kɔn yʼà pyě tɛ̃´ è yé né, rə̀ nyɛ̌ ǹdə nə̀-fɔ̀lɔ̀ ta, pamparɛ̃ɛ̃ ǹdə bútóló námpõ ta, ǹdə zhə̀zhé ta.
REV.4.6	Wò-nyìr rə̀na yʼà zhǐ rə kə́kɛ́lɛ́ ya, òdù gakó yala nɛ́ yʼà wɔ́ yírhə́ dúdú, ò yé né ǹdə́ ò kwã nɛ́ ga. 
REV.4.7	Òdù w nyɛ̌ ǹdə bɔrɔ ta; rə̀lyè nyɔ̃̌ w nyɛ̌ ǹdə nə̀-bya ta; rə̀tɔ̀ nyɔ̃̌ w yé y nyɛ̌ ǹdə numbyíní yé ta; rə̀na nyɔ̃̌ w zɛ̃̀ ò nyɛ̌ ǹdə ényɛ̀lá ta. 
REV.4.8	Rə̀myɛ́ rə̀na y òdù gakó yʼà zhe vɔ̀mɛ̀ nyə̀ldù. Rə̀ vɔ̀mɛ̀ nɛ́ myɛ gakó yʼà wɔ́ yírhə́ dúdú. Rə̀ nʼê nún cəcɛ̃ ǹdə́ nə̀nyɔ́nɔ́ ga rə̀ tʼâ shĩ̌ yé, rə̀ zhe:
REV.4.8	“Cɛ̀nɛ̀ cə́bal, cɛ̀nɛ̀ cə́bal, cɛ̀nɛ̀ cə́bal,
REV.4.8	Cinu Yi jàn-bə-swɛ̃´-zhe cə́bal,
REV.4.8	ńmyɛ̌ ń yà ń ŋwɛ́nɛ́, n jà ń gwẽ̌ ŋwɛ́nɛ́, n jà ń bàn mɔ́.”
REV.4.9	Bə̀ yʼà nʼê cèrhé mɔ̀bɔ́ ń jě pyɛ̀lɛ̀ də̀gwã́ y yó, ń ŋwɛ́nɛ́ twéé twéé mó, bə̀ mʼê ce ń nə̀báná. 
REV.4.10	Wò-nyùùrí rə̀na y gə cèrhé mo gakó, náncɛsɛ́ shí-èlyè ǹdə́ sə̀na y nʼê twi sə̀ nə̀dwə́nə́ yó, mɔ̀bɔ́ ń jě də̀gwã́ y yó ń ŋwɛ́nɛ́ twéé twéé mó yé né, sə̀ nʼê cèrhé mo, sə̀ nʼê dul sə̀ pyɛ̀lɛ̀ yə́-púúrí də̀gwã́ y yé né ǹdə́ sə̀ zhe:
REV.4.11	“Nə́ Cinu ǹdə́ nə́ Yi,
REV.4.11	ǹ mə̂ dwã ǹdə́ zùwə́, ǹdə́ còrhó, ǹdə́ jàn.
REV.4.11	Ǹmyɛ́ ǹ wɛ̀rhɛ́ kɔn gakó.
REV.4.11	Kɔn tó dwã ǹdə́ ǹ pùbùlə̀ ń bə́ wɛ̀rhɛ́ rɛ rə̀ ŋwɛ́nɛ́.”
REV.5.1	A nə sɛ́bɛ́ rə̀ ŋwɛ́nɛ́ mɔ̀bɔ́ ń jě pyɛ̀lɛ̀ də̀gwã́ y yó mó jə̀jĩ́ y wə, rə̀ yé y ǹdə́ rə̀ kwã y ga kɛ̃, sə bə̀ yʼà pyípyílí ri, bə pyə́l lɛ ǹdə́ pyə́lsɛ shàlpyɛ̀ sə̀ cĩ́ myaarhɛ. 
REV.5.2	A nə màlɛ́ka èdù è wɔ́ jàn cə́bal è nʼê bya è mʼê bwə̀rh è zhe: “Mɔ̌ lò ń mə̂ ǹdə́ pyə́lsɛ́ vǔr sə n púr sɛ́bɛ́ rɛ́?”
REV.5.3	Sə lò yà ń tɛ̀nɛ́ dɛ̃̌ yi wə, ráá cɛ yó, ráá cɛ y kùr w ń wɔ̌ sɛ́bɛ́ rɛ́ ń la púr n kàrmə̀ yé. 
REV.5.4	À gə́ pwírí lò tɛ̀nɛ́ ń mə̂ ǹdə́ sɛ́bɛ́ rɛ́ púr n kàrmə̀, a kúrh yə́-nàná. 
REV.5.5	Sə náncɛ y èdù wò nè: “Bə̀ká kúrh yé. Nyǐ pyɔ̌ Dəvyidi nɔ̃̌ w Zhidə kwálá y bɔrɔ w jú bɛlɛ. Ò wɔ̌ sɛ́bɛ́ rɛ́ pyə́lsɛ́ shàlpyɛ̀ y ò la vǔr o púr re.”
REV.5.6	Rə̀myɛ́ yi ní, à nɔ Pyì-bwɛ̀lɛ́
REV.5.7	E twẽ̌ e yí e zwẽ sɛ́bɛ́ rɛ́ rə̀ yʼà ŋwɛ́nɛ́ mɔ̀bɔ́ ń jě pyɛ̀lɛ̀ də̀gwã́ y yó mó jə̀jĩ́ y w mú. 
REV.5.8	È gə́ zwẽ de, wẽ̀ dé rə̀na y ǹdə́ náncɛsɛ́ shí-èlyè ǹdə́ sə̀na y tu bə̀ nə̀dwə́nə́ yó, bə wùlì è yé né. Mə̀dù gakó zhe dàkɔ̀nɔ́ ǹdə́ sánə́má nə̀zhǐrh ń jɔ̃̀ wà, wẽ̀ rə̀ lwẽ́ nã́nyə̀nyɛ̀lɛ́ yʼà sú nə̀zhĩ̌sí. Rə̀myɛ́ nʼê myɛrhɛ Yi lyì bí Yi-cəəré. 
REV.5.9	Sə bə̀ ju nwə̃́ nándwə̃̀ bə̀ nʼê nún bə̀ zhe:
REV.5.9	“Ǹmyɛ́ mə̂ ǹdə́ sɛ́bɛ́ rɛ́ tɛ̀bɛ́ kǒ,
REV.5.9	ń vùr rə̀ pyə́lsɛ́ sə̀ pyə́l lɛ mɔ́,
REV.5.9	bə̀ wɔ́ ǹmyɛ́ bə̀ zwə́l.
REV.5.9	Ǹ zə ǹ jal mɔ́ ń zwẽ lyì dwí dwí,
REV.5.9	bə̀ zɔ̀mà nɛ́ wɔ́ dúdúmə́ dúdúmə́,
REV.5.9	bə̀ shí lũ w tənèsé gakó wə.
REV.5.10	Ǹ ce bə jǐrh Yi tənà y lyì,
REV.5.10	bə jǐrh vwĩ̀-zwə́lnə Yi tum dí yilə,
REV.5.10	sə bə̀ mʼa jí pyɛ̀lɛ̀ lũ w wẽ́.”
REV.5.11	À yʼà gwẽ̌ nʼâ nyǐ. Sə à nyɛ̀ɛ̀ màlɛ́kabá nánzhəzhɔ̌ cələ, bə̀ yʼà wɔ́ mɔ̀rh-fwààlɛ̀ nánjə̀jóló, bə̀ kə́kɛ́lɛ́ pyɛ̀lɛ̀ də̀gwã́ y ǹdə́ wò-nyùùrí rə̀na y ǹdə́ náncɛsɛ́. 
REV.5.12	Bə̀ nʼê bya bə̀ zhe:
REV.5.12	“Pyì-bwɛ̀lɛ́ y bə̀ zwə́l mó mə̂ ǹdə́ ŋwɔ̀nɔ́, ǹdə́ nə̀cɛ̀ndɛ̀,
REV.5.12	ǹdə́ surhə, ǹdə́ jàn, ǹdə́ zùwə́, ǹdə́ còrhó!”
REV.5.13	A nyɛ̀ɛ̀ wẽ̀ dé tɛ̀bɛ́ gakó Yi wɛ̀rhɛ́ rə̀ ŋwɛ́nɛ́ dɛ̃̌ yi wə, ǹdə́ cɛ y yó ǹdə́ cɛ y kùr w mó, ǹdə́ nə̀-fɔ̀lɔ̀ w wẽ́ mó, ǹdə́ kɔn dɛ̀bɛ́ gakó rə̀ ŋwɛ́nɛ́ lũ w wẽ́ mó cələ rə̀ nʼê wə̀lə̀:
REV.5.13	“Mɔ̀bɔ́ ń jě pyɛ̀lɛ̀ də̀gwã́ y yó mó,
REV.5.13	ǹdə́ Pyì-bwɛ̀lɛ́ y yil bʼa du ǹdə́ còrhó,
REV.5.13	ǹdə́ zùwə́, ǹdə́ ŋwɔ̀nɔ́,
REV.5.13	byinə nə̀ bə zhɔ̌ zhe yilə!”
REV.5.14	Sə wò-nyùùrí rə̀na y wòwə̀: “Amɛ̀n!” Náncɛsɛ́ tu sə̀ nə̀dwə́nə́ yó sə cèrhé Yi ǹdə́ Pyì-bwɛ̀lɛ́ yá.
REV.6.1	Rə̀myɛ́ yó, à nɔ Pyì-bwɛ̀lɛ́ y è vùr sɛ́bɛ́ rɛ́ pyə́lɛ́ y nã́yə́ə́ yə́. Rə̀myɛ́ yi ní, a zɛ̃̀ a nyɛ̀ɛ̀ wẽ̀ dé rə̀na y òdù cəl, ò nʼô bya ǹdə dwà ta, o búbwéé o wɔ̀: “Bà!” 
REV.6.2	À la nyǔ, a pwírí eshə-pwã̀, mɔ̀bɔ́ ń jě y mó zhe twã ń jɔ̃̀ wà. Ń jú bɛlɛ, sə bə̀ pɔ mɔ bɛlɛ jú yə́-pú, n zhǐr ń la vò n jí bɛlɛ kə́dò.
REV.6.3	Pyì-bwɛ̀lɛ́ y gə́ vùr pyə́lsɛ́ sə̀lyè nyâ yá, a nyɛ̀ɛ̀ wẽ̀ dé rə̀lyè nyɔ̃̌ w cəl ò bya o wɔ̀: “Bà!” 
REV.6.4	Eshã dõ du, è nyɛ̌ nánshɛ̃̀. Bə pə mɔ̀bɔ́ ń yà ń jě y mó búlə́ shù, n nə sɔ́má ń la búlə́ ju cɛ yó, mùnì ga n ce lyì bí gu dwã.
REV.6.5	Pyì-bwɛ̀lɛ́ y gə́ vùr pyə́lsɛ́ sə̀tɔ̀ nyâ yá, a nyɛ̀ɛ̀ wẽ̀ dé rə̀tɔ̀ nyɔ̃̌ w cəl ò bya o wɔ̀: “Bà!” À kʼâ la nyǔ, a pwírí eshə-byĩ́. Mɔ̀bɔ́ ń yà ń jě y mó yà ń zhe ku kɔ̀bɔ́ bə̀ mʼê myɛrhɛ kɔn dùmì ń jɔ̃̀ wà. 
REV.6.6	A nyɛ̀ɛ̀ dweme ǹdə lò cəl ta rə̀ shí wẽ̀ dé rə̀na y cəcəl w rə bya rə wɔ̀: “Búrú mún nə̀zhĩ̌ yírh wɔ́ dɛ̃ rə̀dù tum wársɛ. Mún nánfò myɛ nə̀zhĩ̌ yírhə́ nə̀tɔ̀ wɔ́ dɛ̃ rə̀dù tum wársɛ. Sə nwə̃̌ y ǹdə́ sɛ̃´ mɔ́ twə́r tɛ̀nɛ́ gàà yé.”
REV.6.7	Pyì-bwɛ̀lɛ́ y gə́ vùr pyə́lsɛ́ sə̀na nyâ yá, a nyɛ̀ɛ̀ wẽ̀ dé rə̀na nyɔ̃̌ w cəl ò bya o wɔ̀: “Bà!” 
REV.6.8	À kʼâ la nyǔ, a pwírí eshə-pùlí. Mɔ̀bɔ́ ń yà ń jě y mó yíl Bəcu. Sə cílú yʼà tó mo. Bə pə bɛ ŋwɔ̀nɔ́ lũ w yó. Lũ w gə yʼà wɔ̌ ò la dwã w bɔ̌n kùkùlə̀ nə̀na, wɔ́ kùkùl lé rə̀dù y bə̀ yʼà la ŋwɔ̀nɔ́ bə zə búlə́ shù ǹdə́ nɔrh ǹdə́ címsi, e súlí gɔ-wẽ̀, bə gu rə̀ lyì bí.
REV.6.9	Pyì-bwɛ̀lɛ́ y gə́ vùr pyə́lsɛ́ sə̀nu nyâ yá, a nə byɛ̀bɛ́ bə̀ yʼà ce bə gu bə̀ gə́ bwəl Yi zɔ̀mɛ̀ rɛ́, bə jʼa yə̀ Yezu zhə̀n-cínnə yil mó, vwĩ̀-jìlú w kùr wə̀. 
REV.6.10	Bə̀ yʼà nʼê bya ǹdə́ bə̀ jàn gakó bə̀ zhe: “Nə́ yó-cə́bal, cɛ̀nɛ̀ ǹdə́ zhə̀n cə́bal, ǹ nə́ ǹ dɛ̃̀ kɔn la mʼe yí dǒ ń bə́ bùr lũ w lyì bí bùrsí, sə́ tu ǹ lyim ni bə̀ gə́ ló nə́ jal mɔ́ tɛ̃´ mó yilə?”
REV.6.11	Bə pə lò gakó kàmə̀-zù-pwã̀, bə zɛ̃̀ bə wɔ̀ bɛ̀ bə̀ bə̀ zhìlì bə̀ yala nɛ námpɔ́lɛ́ gwẽ̌, bə̀ lyì dwã gwẽ̌ ŋwɛ́nɛ́ bə̀ da-byâ bɛ́ byɛ̀bɛ́ bə̀myɛ nʼê twĩ̀ Kristə tum dí mú wẽ́, bə̀ la gu ǹdə bə̀ gə́ gu bə̀myɛ nɛ́. Sə bə̀ gakó gwẽ̌ tɛ̀nɛ́ yé.
REV.6.12	À kʼa nə Pyì-bwɛ̀lɛ́ y kə́dò. E vùr pyə́lsɛ́ shə̀ldù nyâ yá. Sə rə̀myɛ́ yi ní, cɛ y jʼa zhízhǐ dɛ̃´dɛ̃´. Nə̀nyɔ́nɔ́ w jǐrh námbyṹ fúrí, cànà y jǐrh nánshɔ̃̀ ǹdə jal ta. 
REV.6.13	Cã̀mə́sɔ̌sɛ́ nʼê kwẽ sə̀ lwé tɛ̃´ cɛ y yó ǹdə zho nánfɔ̀lɔ̀ gə́ yʼa zɛ̃̀ ò nʼô lwé épyǐl-gwə́r tɛ̃´ nɛ́. 
REV.6.14	Dɛ̃̌ yi rí wɛ̀rhɛ́ námpɔ́lɛ́ námpɔ́lɛ́ ǹdə bə̀ gə́ yʼa pyípyílí sá-vɔ nɛ́ rə jé. Pyààrɛ́ ǹdə́ cɛmɛ nɛ́ nə̀ ŋwɛ́nɛ́ nə̀-fɔ̀lɔ̀ cəcəl w mó gakó zhǐr rə̀ jààsɛ́ wa. 
REV.6.15	Lũ w pyâ bɛ́ ǹdə́ lyì-fwààlɛ́, ǹdə́ shə̀dɛ́ɛ́sɛ yó-cìnə́, ǹdə́ nə̀cɛ̀nà, ǹdə́ jàn cìnə́, ǹdə́ yómə́, e súlí lyì byɛ̀bɛ́ bə̀ cǐ bə̀ cìn mú gakó dùr bə shèè myə̀lə́ wẽ́ ǹdə́ nə́kuuli bwə̀lə́ w pyâr wa. 
REV.6.16	Sə bə̀ yʼà nʼê wə̀l pyààrɛ́ ǹdə́ nə́kuulí ni, bə̀ rə̀ wǔr rə pú bi tɛ̃´ rə shèè bè, mùnì mɔ̀bɔ́ ń jě pyɛ̀lɛ̀ də̀gwã́ y yó mó bə̀ká n nə bɛ yé, sə bə lú Pyì-bwɛ̀lɛ́ y lyim dí yé né, 
REV.6.17	bə̀ Yi ǹdə́ Pyì-bwɛ̀lɛ́ y lyi-shùùrí dɛ̃ rɛ́ nánfɔ̀lɔ̀ w wɔ́ zà. Wɔ́ mɔ̌ lò ń mà n ŋwɛ̀nɛ́ n zhì?
REV.7.1	Rə̀myɛ́ kwã nɛ́, à nɔ màlɛ́kabá bə̀na bə̀ zhǐ lũ w vɔ̀mɛ̀ nɛ́ nə̀na y wẽ́. Bə̀ yʼà zhe lũ w zhəəré rə̀na yá, mùnì rə̀ bə̀kʼa fúfǔ cɛ y ráá nə̀-fɔ̀lɔ̀ w ráá cǒ òdù ga myɛ yé. 
REV.7.2	A nə màlɛ́ka dõ yi-pwírhí səta, è yʼà nʼê zɛ̃̀ è la dɛ̃̌. Ku w kɔ̀bɔ́ bə̀ la mʼe cĩ́ Yi nã́nyì y myɔrhɔ w rə̀ lyì bí cílə́ né ne mó ŋwɛ́nɛ́ è jɔ̃̀ wà. E bya ǹdə́ jàn e ce màlɛ́kabá bə̀na y bə̀ yʼà nɔ sɔ́má bə̀ la cɛ y ǹdə́ nə̀-fɔ̀lɔ̀ w lwɛlɛ wɔ̀rhɔ́ mɔ́ nɛ e wɔ̀: 
REV.7.3	“Zhǐnə shɛ́ɛ́, á bə̀kʼá wɛ̀rhɛ́ lwɛlɛ cɛ y ǹdə́ nə̀-fɔ̀lɔ̀ w ǹdə́ cèmé né ne, ǹdə́ nə́ gwẽ̌ yə̀ nə́ Yi rí myɔrhɔ w rə̀ tùntùnnə̀ bé cílə́ né ne cĩ́ yé.”
REV.7.4	Sə bə̀ byili ni lyì bí byɛ̀bɛ́ myɔrhɔ w cĩ́ bə̀ cílə́ né ne mó yó. Bə̀ yʼà wɔ́ nunə mɔ̀ɔ̀rhɛ̀ zɔ̌m ǹdə́ shə́-èna ǹdə́ rə̀na (144.000). È yʼà wɔ́ Esərayɛl kwálsɛ́ gakó lyì.
REV.7.5	Zhidə kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè (12.000),
REV.7.5	Arəbɛn kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
REV.7.5	Gaadɛ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
REV.7.6	Asɛɛrɛ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
REV.7.6	Nəfətəlyi kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
REV.7.6	Manasɛ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
REV.7.7	Shəmənyɔ̃ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
REV.7.7	Levyi kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
REV.7.7	Yəsakaarɛ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
REV.7.8	Zabyəlɔnɛ kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
REV.7.8	Zhozefu kwálá y wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè,
REV.7.8	Bɛ̃zhamɛ kwálá y myɛ wẽ́, wɔ́ lyì mɔ̀ɔ̀rhɛ̀ shí ǹdə́ rə̀lyè.
REV.7.8	Wɔ́ bə̀myɛ́ gakó cílə́ né ne bə̀ cĩ́ Yi myɔrhɔ w nɛ́.
REV.7.9	Rə̀myɛ́ kwã nɛ́, à kʼâ la nyǔ, a pwírí lyì nánjə̀jóló, lò wàr bɛ ń la gál n nə bə̀ yó yé. È yʼà wɔ́ lũ w tənèsé gakó lyì, dwə́ kùrə̀ gakó lyì, dwə́ zɔ̀mà dúdúmə́ dúdúmə́ lyì. Bə̀myɛ́ gakó yʼà zù kàmə̀-zù-pwə̀rh, bə zɛ̃̀ bə̀ zhe kwã̌ vɔr bə̀ jɛ̀rh w bə̀ mʼê zhǐ pyɛ̀lɛ̀ də̀gwã́ y ǹdə́ Pyì-bwɛ̀lɛ́ y yé né, 
REV.7.10	bə̀ nʼê bya bə̀ zhe: “Wɔ́ nə́ Yi rí rə̀ jě pyɛ̀lɛ̀ də̀gwã́ y yó mó ǹdə́ Pyì-bwɛ̀lɛ́ y bə̀ vwârh nə́ba.” 
REV.7.11	Màlɛ́kabá gakó yʼà zhǐ bə kə́kɛ́lɛ́ pyɛ̀lɛ̀ də̀gwã́ y ǹdə́ náncɛsɛ́ ǹdə́ wò-nyùùrí rə̀na yá. Bə̀ gakó tu bə̀ nə̀dwə́nə́ yó, bə wùlì tɛ̃´ bə cèrhé Yi, 
REV.7.12	bə̀ nʼê wə̀lə̀:
REV.7.12	“Zhə̀nà, nə́ Yi rí mə̂ ǹdə́ còrhó ǹdə́ zùwə́,
REV.7.12	ǹdə́ surhə ǹdə́ nə̀bán-co ǹdə́ ŋwɔ̀nɔ́ ǹdə́ jàn,
REV.7.12	byinə nə̀ bə zhɔ̌ zhe yilə! Amɛ̀n!”
REV.7.13	Náncɛsɛ́ èdù zɛ̃̀ e bwə̀rh nè e wɔ̀: “Lyì bí byɛ̀bɛ́ bə̀ zù kàmə̀-zù-pwèsé èta mɔ́ wɔ́ byɛ̌ lyì? Yẽ̀ bə̀ shí ní?”
REV.7.14	A wɔ̀: “Yó-cə́bal, wɔ́ ǹmyɛ́ ǹ yě wɛ̀!”
REV.7.14	Náncɛ y wɔ̀ nɛ̀: “Lyì bí bə̀myɛ́ èta mɔ́ tó nɔ̀nɔ̀ nánfɔ̀lɔ̀ wẽ́ bə lyɛ̃, bə̀ shàrh bə̀ gàndɛ́ Pyì-bwɛ̀lɛ́ y jal mɔ́ wẽ́ rə pwèlè. 
REV.7.15	Wɔ́ rə̀myɛ́ è ce bə̀ zhǐ Yi pyɛ̀lɛ̀ də̀gwã́ y yé né, bə̀ nʼê cèrhé re cəcɛ̃ ǹdə́ nə̀nyɔ́nɔ́ ga rə̀ jì y wẽ́. Sə mɔ̀bɔ́ ń jě pyɛ̀lɛ̀ də̀gwã́ y yó mó mà n yìlì bì. 
REV.7.16	Nɔrh ǹdə́ nə̀nyɛ̀lsɛ̀ ǹdə́ nə̀nyɔ́nɔ́ ǹdə́ cə-lumu kʼê tʼâ la bɛ zal yé, 
REV.7.17	bə̀ Pyì-bwɛ̀lɛ́ y è zhǐ cəcəl w pyɛ̀lɛ̀ də̀gwã́ y yé né mó bʼa yə̀ bə̀ nə̀nɔ̀n e kál bɛ e bʼe vò nɛ̃̌ mɔ̀bɔ́ mə̀ nʼê pɛ nyǔ nə̀-bùlsì jàà wà. Yi bʼa pɔ́pɔ̌ bə̀ yə́-nàná nɛ́ gakó.”
REV.8.1	Pyì-bwɛ̀lɛ́ y gə́ vùr pyə́lsɛ́ shàlpyɛ̀ nyâ yá, kɔn jʼa yə̀ shɛ́ɛ́ dɛ̃̌ yi wə, kɔn dɛnɛ e yí lù òdù kə̀kàlà. 
REV.8.2	A zɛ̃̀ a nə màlɛ́kabá bwàlpyɛ̀ y bə̀ zhǐ Yi yé né mó. Bə pə bɛ pɔ́lsɛ shàlpyɛ̀.
REV.8.3	Màlɛ́ka dõ bə̀ e zhì vwĩ̀-jìlú w səta ǹdə́ sánə́má nə̀zhĩ̌ bə̀ nʼê ji wẽ̀ rə̀ lwẽ́ nã́nyə̀nyɛ̀lɛ́ è wẽ́. Bə pə y wẽ̀ nánzhəzhɔ̌ rə̀ lwẽ́ nã́nyə̀nyɛ̀lɛ́. E zə rɛ e mù dwã nɛ ǹdə́ Yi lyì bí Yi-cəəré, e pə Yi ni sánə́má vwĩ̀-jìlú w yó pyɛ̀lɛ̀ də̀gwã́ y yé né. 
REV.8.4	Wẽ̀ dé rə̀ lwẽ́ nã́nyə̀nyɛ̀lɛ́ y nyɛ̀ɛ̀sɛ́ yʼà nʼê shí màlɛ́ka y jɔ̃̀ w sə̀ dwi sə̀ mwì dwã nɛ ǹdə́ Yi lyì bí Yi-cəəré sə̀ zhə̀l Yi yé né.
REV.8.5	Màlɛ́ka y kwè wẽ̀ dé rə̀ lwẽ́ nã́nyə̀nyɛ̀lɛ́ y nə̀zhĩ̌ yə́, e ce myǐn mú mə̀ ju vwĩ̀-jìlú w yó mó sú yə. E dwĩ̀ nə̀zhĩ̌ y tɛ̃´ cɛ y yó. Sə kɔn yàl ǹdə wɔ́ dwà è bya e ce sɔ̀, e lyə́lyɔ̌ ta, cɛ y gakó jʼa zhízhǐ.
REV.8.6	Màlɛ́kabá bwàlpyɛ̀ y pɔ́lsɛ́ ŋwɛ́nɛ́ bə̀ jɔ̃̀ w mɔ́ yʼà nʼê tɛnɛ bə̀ la sɛ wúl.
REV.8.7	Màlɛ́ka y nã́yéé gə́ wúl è pɔ́lá yá, bədũ̀kwələ ǹdə́ myǐn ǹdə́ jal gùlí dwã rə ló tɛ̃´. Cɛ y gə yʼà bɔ̀n dwã nɛ kə̀kàlsɛ̀ sə̀tɔ̀, wɔ́ kə̀kàlà èdù è ju myǐn; cèmé né myɛ gə yʼà bɔ̀n dwã nɛ kùrə̀ nə̀tɔ̀, wɔ́ kùr rə̀dù rə̀ ju myǐn. Gɔ-lyɔ̀ w gakó súlí o ji myǐn.
REV.8.8	Màlɛ́kabá bə̀lyè nyâ y gə́ wúl è pɔ́lá yá, ku òdù ò zhe myǐn, ò nyɛ̌ nánfɔ̀lɔ̀ ǹdə pyɔ̀ ta, shí dɛ̃̌ o tu nə̀-fɔ̀lɔ̀ w wa. Nə̀-fɔ̀lɔ̀ w yʼà bɔ̀n dwã nɛ kùkùlə̀ nə̀tɔ̀. Kùkùl rə̀dù jǐrh jal. 
REV.8.9	Bǔ wẽ̀ dé rə̀ yʼà ŋwɛ́nɛ́ kùkùl lé rə̀myɛ́ mɔ́ wẽ́ mó gakó jʼa cì. Bǔ-bwələ né nyɛ̀bɛ́ nə̀ yʼà ŋwɛ́nɛ́ gàà mɔ́ myɛ cɔ̀.
REV.8.10	Màlɛ́kabá bə̀tɔ̀ nyâ y gə́ wúl è pɔ́lá yá, bə̀ gə yʼà bɔ̀n bwǐsí ǹdə́ sə̀ nə̀-bùlsí dwã w kùkùlə̀ nə̀tɔ̀, cã̀mə́sɔ̌ nánfɔ̀lɔ̀ òdù jʼa shí dɛ̃̌ ò nʼô jí ǹdə myìn-pyìlù ta, o tu rə̀ kùkùl lé rə̀dù yó. 
REV.8.11	Cã̀mə́sɔ̌ w òmyɛ́ mɔ́ yíl “Cɛ̀ɛ́”. Bwǐsí ǹdə́ sə̀ nə̀-bùlsí kùkùl rə̀dù gə́ jǐrh cɛ̀ɛ́ mɔ́ ce, lyì bí byɛ̀bɛ́ bə̀ nyɔ̀ sə̀ nɛ̃̌ mɔ́ mɔ́ nánzhəzhɔ̌ cùwə̀.
REV.8.12	Màlɛ́kabá bə̀na nyâ y gə́ wúl è pɔ́lá yá, nə̀nyɔ́nɔ́ w gə yʼà bɔ̀n dwã nɛ kə̀kàlsɛ̀ sə̀tɔ̀, wɔ́ kə̀kàlà èdù è cɔ̀. Cànà y myɛ gə yʼà bɔ̀n dwã nɛ kùrə̀ nə̀tɔ̀, wɔ́ kùr rə̀dù rə̀ cɔ̀. Cã̀mə́sɔ̌sɛ́ myɛ gə yʼà bɔ̀n dwã nɛ kə̀kàlsɛ̀ sə̀tɔ̀, wɔ́ kə̀kàlà èdù è cɔ̀. Rə̀ kə̀kàlsɛ́ shɛ̀bɛ́ sə̀ cɔ̀ mɔ́ jǐrh námbyín. Dɛ̃ gakó myɛ gə yʼà bɔ̀n dwã nɛ kə̀kàlsɛ̀ sə̀tɔ̀, wɔ́ kə̀kàlà èdù è cɔ̀. Cəcɛ̃ y myɛ nyâ y yə̀ èta.
REV.8.13	À kʼâ la nyǔ, a pwírí zhú ò ŋwɛ́nɛ́ dɛ̃̌ dɛ̃̌ yi wə. Ò nʼô bya dɛ̃´dɛ̃´ ò zhe: “Nyǐ wɔ́ zwini, wɔ́ zwini cɛ yó lyì bí yil tã̀! Màlɛ́kabá bə̀tɔ̀ y bə̀ dàl mɔ́ gə tú bə̀ wúl bə̀ pɔ́lsɛ́ yi ní, zwini bʼa zə bɛ!”
REV.9.1	Màlɛ́kabá bə̀nu nyâ y gə́ wúl è pɔ́lá yá, a pwírí cã̀mə́sɔ̀wá è shí dɛ̃̌ e tu tɛ̃´. Bə pə y gɔ́rɔ́ òdù bwə̀l-byǐ. Gɔ́rɔ́ w òmyɛ́ nyɛ̌ nánlyilyìmú dɛ̃´dɛ̃´, ò kùr tʼâ nɛ yé. 
REV.9.2	Cã̀mə́sɔ̀wá y gə́ pul gɔ́rɔ́ wá, nyɛ̀rh shí ò wẽ́ sə̀ nʼê dwi ǹdə myìn-cɔ̀lɔ̀ nyɛ̀rh ta, sə ce nə̀nyɔ́nɔ́ w ǹdə́ cɛ y ga jǐrh bùrə̀mm. 
REV.9.3	Səsɔ̀mɛ̀ shí nyɛ̀sɛ́ wẽ́ nə du nə sú cɛ yá. Bə pə nɛ swã̀ è wɔ́ ǹdə cɛ yó nɛ̀mɛ̀ nɛ́ swã̀ y ta. 
REV.9.4	Bə pə nɛ nyí bə̀ nə̀ bə̀kʼa wɛ̀rhɛ́ kaka gaarɛ́ ǹdə́ cèmé né ǹdə́ ka kɛ̀bɛ́ è nʼê lyĩ tɛ̃´ gaga nɛ yé, sə nə wɛ̀rhɛ́ lwɛlɛ lyì bí byɛ̀bɛ́ Yi myɔrhɔ w tɛ̀nɛ́ bə̀ cílə́ né ne mó dúdú ni. 
REV.9.5	Sə bə̀ yə̀ nɛ sɔ́má pɛ bə̀ nə̀ gu bi yé. Wɔ́ nɔ́nɔ́ nə̀ la bɛ nɔ̀nɔ̀ cànsɛ̀ sə̀nu wẽ́, sə nɔ̀nɔ̀ w òmyɛ́ bʼa yì bì ǹdə nɔ̃̀ gə́ yʼa dɔ̃̀ o yì ní. 
REV.9.6	Cànsɛ́ sə̀myɛ́ wẽ́ numbyínə́ bé bʼa pyà cu, sə bə̀ tʼâ la mɔ nɔ yé. Bə̀ bʼa nʼê yâl bə cì, sə cu mú bʼa dùr mə vò pyépyé.
REV.9.7	Səsɔ̀mɛ̀ nɛ́ nə̀myɛ́ nyɛ̌ ǹdə shəshərh shɛ̀bɛ́ sə̀ tɛnɛ sə̀ zhǐ búlə́ yil ta. Wẽ̀ yʼà pú nə̀ yó w ǹdə pyɛ̀lɛ̀ yə́-púr bə̀ zə sánə́má bə wɛ̀rhɛ́ rɛ ta. Nə̀ yésé nyɛ̌ ǹdə numbyínsi yə́rh ta. 
REV.9.8	Nə̀ ywésé nyɛ̌ ǹdə kɛ̃ ywə́rh ta. Nə̀ yə́lə́ né nyɛ̌ ǹdə bɔrɔ yə́lə́ ta. 
REV.9.9	Nə̀ zù wẽ̀ nə̀ nə̀báná nɛ ǹdə cə̂brɛ ta, nə̀ vɔ̀mɛ̀ nɛ́ wùlì rí wɔ́ ǹdə shəshərh nánzhəzhɔ̌ sə̀ nʼê vwɛ̃ búlə́ zhírsi ta. 
REV.9.10	Nə̀ nə̀byílə́ né nyɛ̌ ǹdə nɛ̀mɛ̀ nə̀byílə́ ta, nə̀ nyə́ nánsə́sɔ́msɛ. Bə̀ pɔ nɛ sɔ́má nə̀ la zə nə̀ nə̀byílə́ né nə nwɛ̀nɛ̀ numbyínə́ bé cànsɛ̀ sə̀nu wẽ́. 
REV.9.11	Wɔ́ gɔ́rɔ́ w nánlyilyìmú w màlɛ́ka y è wɔ́ nə̀ pyɔ̌. Bə̀ nʼê byẽ̀ è yil lé ǹdə́ ebərə́ bə̀ “Abadɔ̃”; bə byẽ̀ dè ǹdə́ gə̀rɛ́kɛ bə̀ “Apɔlɔyɔ̃”. Rə̀ kùr wɔ́: “Cɔ̀rnà”.
REV.9.12	Zwini rí nã́yéé ré lyɛ̃, sə́ nyǐ zwini kùrə̀ nə̀lyè gwẽ̌ ŋwɛ́nɛ́ kwã nə̀ bànà.
REV.9.13	Màlɛ́kabá bwə̀ldù nyâ y gə́ wúl è pɔ́lá yá, à nyɛ̀ɛ̀ cəl rə̀ shí sánə́má vwĩ̀-jìlú w ò zhǐ Yi yé né mó vɔ̀mɛ̀ nɛ́ nə̀na y byíl-kwə́nə́ né yó, 
REV.9.14	rə wɔ̀ màlɛ́kabá bwə̀ldù nyâ y è zhe pɔ́lá y mɔ́ nɛ: “Lwə̂r màlɛ́kabá bə̀na y bə̀ lyẽ ǹdə́ nyáná nɛ́ Efəratɛ bwǐ y yó mó ń yẽ̌.” 
REV.9.15	Bə lwə̂r màlɛ́kabá bə̀na y nɛ bə yẽ̌. Numbyínə́ bé gə yʼà wɔ̌ bə̀ la bɔ̌n kùrə̀ nə̀tɔ̀, wɔ́ kùr rə̀dù màlɛ́kabá bə̀myɛ́ yʼà tɛnɛ bə̀ zhǐ bə̀ la gu ǹdə́ bə̀ gu mú yi rí cìcì gə tú rə̀ yúwə́.
REV.9.16	Shɛ̀bɛ́ sə̀ yʼà jě eshesé mó yó w bə̀ byili ni mú yʼà wɔ́ mɔ̀rh-fwààlɛ̀ zwã̌-àlyè (200.000.000). 
REV.9.17	À nɔ eshesé ǹdə́ sə̀ jòmnə̀ bé gə́ yʼà wɔ́ nɛ́ mɔ́ à dàrhà nɛ́ wẽ́. Sə̀ jòmnə̀ bé yʼà zù cə̂brɛ kàmə̀-zǔrh nánshɛ̀rh ǹdə myǐn ta, sə jʼà nyɛ̌ námpǔlsi myɛ, sə jʼà nyɛ̌ nánshimsi ǹdə púrhú cə́m ta. Eshesé ywẽ́ né nyɛ̌ ǹdə bwaarɛ ywẽ́ ta. Myǐn ǹdə́ nyɛ̀rh ǹdə́ púrhú cə́m nʼê shí sə̀ nyú w rə̀ dwi. 
REV.9.18	Myǐn mú ǹdə́ nyɛ̀sɛ́ ǹdə́ púrhú w cə́m mó rə̀ nʼê shí sə̀ nyú w mú wɔ́ zwini nánfwààlɛ̀ kùrə̀ nə̀tɔ̀. Rə̀myɛ́ jʼa gu numbyínə́ bé bə̀ bɔ̀n kùrə̀ nə̀tɔ̀ w mɔ́ kùr rə̀dù. 
REV.9.19	Eshesé lwɛlɛ rɛ́ jàn dɛ́ wɔ́ sə̀ nyə́ né ǹdə́ sə̀ nə̀byílə́ né wẽ́ rə̀ ŋwɛ́nɛ́. Sə̀ nə̀byílə́ né nyɛ̌ ǹdə dɔma ta, nə̀ zhe ywẽ́, wɔ́ nə̀myɛ́ sə̀ bʼê nwɛ̀nɛ̀ lyì bí.
REV.9.20	Sə lyì bí byɛ̀bɛ́ bə̀ dàl zwini rí rə̀myɛ́ yə̀ gwi mú, cẽ bə̀ yə̀ bə̀ wun pyìrhí yé, bə jʼâ gwẽ̌ nʼê zwə́l nə̀cílsi námməlwâlsɛ, ǹdə́ wẽ̀ tɛ̀bɛ́ rə̀ də̀ Yi, nə̀ yírhə́ bɛ̃´ nɛ, nə̀ zhã̌ bə nyɛ̌, nə̀ jʼà tʼâ zhə̀l yé. Wẽ̀ dé rə̀myɛ́ mɔ́ wɔ́ bə̀myɛ́ cìcì bə̀ zə sánə́má ǹdə́ cə̀byì-shɔ̃̀ ǹdə́ kã̀mɔ, ǹdə́ dɔ̌ ǹdə́ nə́kulu bə mʼe wɛ̀rhɛ́ rɛ. 
REV.9.21	Lyì bí bə̀myɛ́ mɔ́ jʼâ gwẽ̌ yə̀ lyì-guurí ǹdə́ càl-tumə né wɔ̀rhɔ́ mɔ́ ǹdə́ fwə̂l mó ǹdə́ ŋwɔ̀lɛ̀ rɛ́ nɛ dwĩ̀ yé.
REV.10.1	Rə̀myɛ́ kwã nɛ́, a pwírí màlɛ́ka dõ è shí dɛ̃̌ ǹdə́ jàn nánfɔ̀lɔ̀ è bàn tɛ̃´. Ébɔ̃ pú yə, dɔm-cɛ̃ kə́kɛ́lɛ́ è yó w rə̀ nʼê jə́jɛ̀mɛ́, è yé y nyɛ̌ ǹdə nə̀nyɛ́nɛ́ ta, è cə́ né nyɛ̌ ǹdə myìn-zhùr ta. 
REV.10.2	Sá-pyíl námpɔ́lɛ́ yʼà púr rə̀ ŋwɛ́nɛ́ è jɔ̃̀ wà. E cĩ́ è jə̀jĩ́ nà y nə̀-fɔ̀lɔ̀ w yó, e cĩ́ è jə̀gwã̀ nà y cɛ y yó. 
REV.10.3	E bya dɛ̃´dɛ̃´ ǹdə wɔ́ bɔrɔ ò swər ta. Rə̀ yó, dwà jʼa bya twər tàlpyɛ̀, e zɔ̀m a nyɛ̀ɛ̀. 
REV.10.4	Rə̀myɛ́ kwã nɛ́, a zɛ̃̀ à la kɔn dɛ́ dɛ̀bɛ́ dwà y byili twər tàlpyɛ̀ y mɔ́ kãɔ̃. Rə̀myɛ́ yó, cəl shí dɛ̃̌ yi w rə wɔ̀ nɛ̀: “Shèè kɔn dɛ́ dɛ̀bɛ́ dwà y byili twər tàlpyɛ̀ y mɔ́ ǹ wẽ́, sə ǹ bə̀ká ń kɛ̃ dɛ yé.”
REV.10.5	Rə̀myɛ́ yi ní, màlɛ́ka y à yʼà nɔ è zhǐ nə̀-fɔ̀lɔ̀ w ǹdə́ cɛ y yó mó, zhẽ̌ è jə̀jĩ́ e ce yi wə, 
REV.10.6	e bwəl nyí Yi rí tɛ̀bɛ́ rə̀ ŋwɛ́nɛ́ twéé twéé, rə̀ wɛ̀rhɛ́ dɛ̃̌ ǹdə́ cɛ ǹdə́ nə̀-fɔ̀lɔ̀ wá, ǹdə́ wẽ̀ dé tɛ̀bɛ́ gakó rə̀ ŋwɛ́nɛ́ mɔ́, yil yilə e wɔ̀: “Yi rí yúwə́! 
REV.10.7	Màlɛ́kabá bwàlpyɛ̀ nyâ y gə tú è wúl è pɔ́lá yá, Yi bʼa pyìrh ywẽ̀ né nə̀ shèè mó ǹdə rə̀ gə́ byili rə̀ nyì-zwennə bé bə̀ nʼê twĩ̀ rə̀ tum dí mú ni.”
REV.10.8	Cəl lé à jɛ̀rɛ̀ a nyɛ̀ɛ̀ rə̀ shí dɛ̃̌ yi w mú kʼe wɔ̀ nɛ̀: “Zhəl ń zwẽ sá-pyíl lé námpɔ́lɛ́ y rə̀ púr rə̀ ŋwɛ́nɛ́ màlɛ́ka y è zhǐ nə̀-fɔ̀lɔ̀ w ǹdə́ cɛ y yó mó jɔ̃̀ w mɔ́.”
REV.10.9	A zɛ̃̀ a yí màlɛ́ka y nyí ni, a lwə̀l y sɛ́bɛ́ rɛ́. E wɔ̀ nɛ̀: “Zwẽ ń dɔ̃̀ ń lyì. Rə̀ bʼa yə̀ jwàrɛ̀ ǹ nyú w ǹdə tùr ta, sə rə̀ gə yú ǹ wẽ́, rə̀ bʼa jǐrh cɛ̀ɛ́.”
REV.10.10	A jʼa zwẽ de è jɔ̃̀ w a dɔ̃̀ a lyì. Rə̀ yʼà nyɛ̌ jwàrɛ̀ à nyú w ǹdə tùr ta, sə rə̀ gə́ yú à wẽ́, rə jǐrh cɛ̀ɛ́.
REV.10.11	Bə zɛ̃̀ bə wɔ̀ nɛ̀: “Ǹ gwẽ̌ mə̂ sə́ byili kɔn dɛ́ dɛ̀bɛ́ Yi nʼê yâl bə̀ ǹ byili lyì nánzhəzhɔ̌ ǹdə́ cɛmɛ nánzhəzhɔ̌ ǹdə́ dwə́ nánzhəzhɔ̌ ǹdə́ pyâ nánzhəzhɔ̌ shò-kwã nɛ́ mɔ́.”
REV.11.1	Rə̀myɛ́ kwã nɛ́, bə̀ kwè nyɔ̃ dɔ̌ nándə̀dɔ̀lɔ̀ bə̀ mʼê mɛrhɛ wẽ̀ bə pɛ̃. Bə wɔ̀ nɛ̀: “Zɛ̃̀ ń vò ń mɛrhɛ Yi jì y ǹdə́ vwĩ̀-jìlú wə́, sə́ gə̀ lyì bí byɛ̀bɛ́ bə̀ ŋwɛ́nɛ́ Yi jì y wẽ́ bə̀ nʼê cèrhé Yi mú, 
REV.11.2	sə́ yẽ̌ Yi jì y kɔ̀nɔ́ w nɛ. Bə̀ká mɛrhɛ w yé, bə̀ bə̀ pɔ òmyɛ́ byɛ̀bɛ́ bə̀ yə̀l Yi rí tɛ̀bɛ́ rə̀ wɔ́ zhə̀n mɔ́ pár mɔ́ nɛ. Bə̀ mʼa zù cɔ w à cír mó wẽ́ bə zhìlì w cànsɛ̀ shə́-èna ǹdə́ sə̀lyè. 
REV.11.3	Sə à bʼa twĩ̀ à zhə̀n-cínnə bə̀lyè bə̀ zù wu-zhìlù kàmə̀-zǔrh, bə̀ mʼa byili zɔ̀mà nɛ́ nyɛ̀bɛ́ à byili bi mú dwã mɔ̀rhɔ̀ ǹdə́ zwã̌-àlyè ǹdə́ shí-shə̀ldù (1.260).”
REV.11.4	Zhə̀n-cínnə bé bə̀myɛ́ mɔ́ wɔ́ cèmé né nyɛ̀bɛ́ bə̀ nʼê byẽ̀ bə̀ olyivyə́r mó nə̀lyè y ǹdə́ pàntámsɛ́ sə̀lyè y sə̀ zhǐ lũ w Cinu mú yé né mó. 
REV.11.5	Lò gə nə́ ń yâl n wɛ̀rhɛ́ bɛ lwɛlɛ, myǐn nʼê shí bə̀ nyú w mə̀ dwi mə gu bə̀ zwə̀ bé. Zhə̀nà, lò mɔ̀bɔ́ ń nə́ ń yâl n wɛ̀rhɛ́ bɛ lwɛlɛ, wɔ́ èta mə̀ bʼa gu ńmyɛ nɛ́. 
REV.11.6	Zhə̀n-cínnə bé bə̀myɛ́ gə tú bə̀ ju kùr bə̀ nʼê byili zɔ̀mà nɛ́ nyɛ̀bɛ́ Yi byili bi mú, bə̀ zhe ŋwɔ̀nɔ́ bə̀ wɔ̌ bə̀ cə̀r dwà y è tʼâ la nyɔ́ rə̀myɛ́ yi ní yé. Bə̀ wɔ̌ bə̀ ce nɛ̃̌ jǐrh jal. Bə̀ gə nʼê yâl gakó, bə̀ wɔ̌ bə̀ ce zwini dwí gakó zal lũ wə́.
REV.11.7	Sə bə̀ gə tú bə̀ byili Yi zɔ̀mɛ̀ rɛ́ bə̀ zhɛ̀, gɔ-ku w nánjə́gɔ́rɔ́ w ò shí gɔ́rɔ́ w nánlyilyìmú w ò bə kùr zhe mó wẽ́ o du mú, bʼa zɛ̃̀ búlə́ ne ǹdə́ bɛ, sə ò bʼa ŋwɛ̀nɛ́ bɛ, o gu bi o ló tɛ̃´. 
REV.11.8	Bə̀ bʼa mɛ̃ tɛ̃´ cə-fɔ̀lɔ̀ w lyì bí dwã-joló jàà wà, bə̀ gə́ pəpa bə̀ Cinu mú də̀-jɔrhɔ́ w yó mə̀gã̌. Cɔ w òmyɛ́ nyɛrhɛ Sɔdɔm ǹdə́ Ezhibti, bə zɛ̃̀ bə zə cɛmɛ nɛ́ nə̀myɛ́ yilə né bə̀ mʼê byẽ̀ wə̀.
REV.11.9	Rə̀myɛ́ yó, lũ w tənə̀rh gakó lyì, dwə́ kùrə̀ gakó lyì, dwə́ zɔ̀mà dúdúmə́ dúdúmə́ lyì mʼa bə̀ e nyǐ bə̀ cùùrí tɛ̃´ dwã nə̀tɔ̀ ǹdə́ fwã́. Bə̀ tʼâ la yõ̌ bə ce be lú-bɔ̀là wẽ́ yé. 
REV.11.10	Sə lũ w lyì bí wun bʼa yə̀ nyɛ̀n bə̀myɛ́ bə̀lyè y cu mú yilə. Bə̀ mʼa fùù ǹdə́ wu-nyɔ̃̀, bə̀ mʼa pə pansɛ dwã nɛ bə mʼe ce dwã, bə̀ lyì bí bə̀lyè y èta mɔ́ yʼà nwɛ̀nɛ̀ bɛ̀ dɛ̃´dɛ̃´. 
REV.11.11	Sə dwã nɛ́ nə̀tɔ̀ y ǹdə́ nángwə̀mə́ y gə́ lyɛ̃, Yi ce éshìrhə́ só rə̀ nyì-zwennə bé cùùrí yó e pə bɛ nyǔ, bə zɛ̃̀ bə̀ zhǐ dɛ̃̌. Ywẽ nánfɔ̀lɔ̀ zə byɛ̀bɛ́ bə̀ yʼà nʼê nyǐ bi mú.
REV.11.12	Rə̀myɛ́ kwã nɛ́, Yi nyì-zwennə bé bə̀lyè y nyɛ̀ɛ̀ cəl nánfɔ̀lɔ̀ rə̀ shí dɛ̃̌ yi wə, rə wɔ̀ bɛ: “Zɛ̃̀nà a bə̀ dɛ̃̌ nyɔ̀nɔ̀.” Bə jʼa zɛ̃̀ bə zù bə́ban wẽ́ bə vò dɛ̃̌ yi wə, ǹdə́ bə̀ zwə̀ bé zhǐ bə̀ nʼê nyǐ. 
REV.11.13	Rə̀myɛ́ yó cìcì, cɛ y zhízhǐ dɛ̃´dɛ̃´. Cɔ w gə yʼà wɔ̌ ò la dwã w bɔ̌n kə̀kàlsɛ̀ shíyə́, wɔ́ kə̀kàlà èdù è wǔr. Sə wɔ́ nunə mɔ̀ɔ̀rhɛ̀ tàlpyɛ̀ (7.000) cɛ y zhízhǔ mú guwə. Ywẽ zə byɛ̀bɛ́ bə̀ dàl mɔ́, bə zɛ̃̀ bə̀ nʼê cèrhé Yi rí rə̀ ŋwɛ́nɛ́ dɛ̃̌ mɔ́.
REV.11.14	Zwini kùrə̀ nə̀lyè nyân dɛ́ lyɛ̃. Sə́ nyǐ kùrə̀ nə̀tɔ̀ nyân dɛ́ myɛ yú rə zhɛ̀.
REV.11.15	Màlɛ́kabá bwàlpyɛ̀ nyâ y wúl è pɔ́lá yá. Cələ shí dɛ̃̌ yi w nə bya nə wɔ̀: “Èlâsɛ̃´, wɔ́ nə́ Cinu Yi ǹdə́ ń Kristə mó bə̀ cǐ lũ wə́. Yi bʼa jí pyɛ̀lɛ̀ byinə nə̀ bə zhɔ̌ zhe yilə.”
REV.11.16	Náncɛsɛ́ shí-èlyè ǹdə́ sə̀na y sə̀ jě sə̀ pyɛ̀lɛ̀ də̀gwésé yó Yi yé né mó zɛ̃̀ sə tu sə̀ nə̀dwə́nə́ yó, sə zə sə̀ yə́rh sə pú tɛ̃´, sə̀ nʼê cèrhé Yi 
REV.11.17	sə̀ zhe:
REV.11.17	“Cinu Yi jàn-bə-swɛ̃´-zhe cə́bal,
REV.11.17	ǹmyɛ́ mɔ̀bɔ́ ǹ yà ǹ ŋwɛ́nɛ́, ń jà ǹ gwẽ̌ ŋwɛ́nɛ́ mɔ́,
REV.11.17	nə́ rʼé ce ǹ nə̀báná, ǹ gə́ zə ǹ jàn dɛ́ nánfɔ̀lɔ̀ w ń zwẽ lũ w ǹ cǐ mú yilə.
REV.11.18	Lũ w lyì bí lyimə yʼà zɛ̃̀ dɛ̃´dɛ̃´,
REV.11.18	sə èlâsɛ̃´, wɔ́ ǹmyɛ́ nyân dɛ́ rə̀ zɛ̃̀.
REV.11.18	Wɔ́ èlâsɛ̃´ ǹ la byɛ̀bɛ́ bə̀ cù mú bùrsí kɔ́,
REV.11.18	ń pə kwândɛ byɛ̀bɛ́ bə̀ wɔ́ lyì-fwààlɛ̀
REV.11.18	ǹdə́ byɛ̀bɛ́ bə̀ yə̀ yírh swí,
REV.11.18	bə jʼà wɔ́ ǹ nyì-zwennə bə̀ twĩ̀ ǹ tum dí mú,
REV.11.18	ǹdə́ byɛ̀bɛ́ bə̀ wɔ́ ǹ lyì bí,
REV.11.18	bə̀ nʼê nyàm mɔ́ ǹdə́ bə̀ wun gakó mó ne.
REV.11.18	Wɔ́ èlâsɛ̃´ ǹ la byɛ̀bɛ́ bə̀ nʼê cɔ̀ lũ w mú yò zhìlù.”
REV.11.19	Yi jì y Arəzana w mɔ́ pul. Bə nə Yi dɔbrɛ́ kùlkṍ w è wẽ́.
REV.12.1	Myɔrhɔ nánfɔ̀lɔ̀ du dɛ̃̌ yi wə: à nɔ kɛ̃ mə̀dù ń zù nə̀nyɛ́nɛ́ y ǹdə kàmə̀-zwǐ ta. N nɔ̀ cànà y tɛ̃´ ǹdə́ ń nə̀rh. N bə yó-kwə̀lə́ è zhe cã̀mə́sɔ̌rh shí ǹdə́ sə̀lyè. 
REV.12.2	Ń yà ń zhe pǔ, sə ń pwǐ y yʼà nʼê yì.
REV.12.3	Myɔrhɔ dõ du dɛ̃̌ yi wə: à nɔ dɔm nánjə́gɔ́rɔ́ nánshɔ̃̀ ǹdə myǐn ta. Mə̀ ywẽ́ né wɔ́ nyàlpyɛ̀. Mə̀ nyimə né wɔ́ shíyə́. Mə̀ yó òdù gakó pú pyɛ̀lɛ̀ yə́-pú. 
REV.12.4	Mə̀ nʼê zə mə̀ nə̀byíl lé mə̀ zwàr cã̀mə́sɔ̌sɛ́ kùkùl rə̀dù mə̀ lwé tɛ̃´ cɛ y yó, ǹdə́ bə̀ gə yʼà bɔ̀n sɛ̀ kùkùlə̀ nə̀tɔ̀. Mə̀ yʼà zhǐ kɛ̃ mɔ́ ń pwǐ y nʼê yì mú yé né, mùnì ga ń gə lùlə̀, sə mə kwè ń bə̀sɔ́bwɛ̀lɛ́ y mə lyì. 
REV.12.5	Sə kɛ̃ mɔ́ lùl bal-byǐ. Wɔ́ byǐ mú ńmyɛ̌ ń mà n cìní cɛmɛ nɛ́ gakó lyì bí ǹdə́ jàn nánkùlù. Sə bə̀ gə́ lùl bə̀sɔ́bwɛ̀lɛ́ yá, Yi kwè y e vò dɛ̃̌ rə̀ sõ, rə̀ gə́ jě rə̀ pyɛ̀lɛ̀ də̀gwã́ y yó mə̀gã̌. 
REV.12.6	Kɛ̃ mɔ́ dùr n vò gɔ-elũ èpòlò w wə, bə̀ Yi yʼà tɛnɛ jàà gàà mɔ́ ń yilə, mùnì bə pɔ̃ kùjú n jí dwã mɔ̀rhɔ̀ ǹdə́ zwã̌-àlyè ǹdə́ shí-shə̀ldù (1.260).
REV.12.7	Rə̀myɛ́ kwã nɛ́, búlə́ zɛ̃̀ dɛ̃̌ yi wə. Màlɛ́ka Myishəə ǹdə́ ń tó-dwã bɛ́ zɛ̃̀ búlə́ ne ǹdə́ dɔm mɔ́ nánjə́gɔ́rɔ́ w ǹdə́ òmyɛ́ màlɛ́kabá. 
REV.12.8	Sə bə̀ ŋwɛ̀nɛ́ dɔm mɔ́. Mə̀myɛ́ ǹdə́ mə̀ màlɛ́kabá kʼê yə̀ jàà nɛ dɛ̃̌ yi w yé. 
REV.12.9	Bə yìrh mə̀myɛ́ ǹdə́ mə̀ màlɛ́kabá ga bə ló tɛ̃´ cɛ y yó. Dɔm mɔ́ mə̀myɛ́ jʼâ ŋwɛ́nɛ́ lũ w kùr-ju yi ní ga. Bə̀ nʼê byẽ̀ mò bə̀ zù-bal ráá Shətana. Mə̀ nʼê yǔr lũ w lyì bí gakó.
REV.12.10	A zɛ̃̀ a nyɛ̀ɛ̀ cəl dɛ̃̌ yi w rə̀ bya rə wɔ̀: “Èlâsɛ̃´, nə́ vwârh mɔ́ yi yúwə́; èlâsɛ̃´, nə́ Yi rí nʼê jí pyɛ̀lɛ̀ ǹdə́ jàn nánfɔ̀lɔ̀; èlâsɛ̃´, mɔ̀bɔ́ rə̀ cír mó byili ń ŋwɔ̀nɔ́ wá. Nyǐnə bə̀ yìrh mɔ̀bɔ́ ń yà ń nə́ ń cĩ́ ywẽ̀ né nə́ da-byâ bɛ́ yó w Yi yé né cəcɛ̃ ǹdə́ nə̀nyɔ́nɔ́ ga mɔ́ bə ji tɛ̃´ cɛ y yó. 
REV.12.11	Nə́ da-byâ bɛ́ ŋwɛ̀nɛ́ mɔ Pyì-bwɛ̀lɛ́ y jal mɔ́ jàn yilə, ǹdə́ bə̀ gə́ yàl Yi zɔ̀mɛ̀ rɛ́ zhə̀n-cínnə mó yilə. Bə̀ shɛ̀nɛ́ cu, bə̀ yə̀ bə̀ myə̀lə́ né ne gá yé. 
REV.12.12	Rə̀myɛ́ ce, dɛ̃̌ yi rí ǹdʼámyɛ̌ byɛ̀bɛ́ á ŋwɛ́nɛ́ rə̀ wẽ́ mó ga, fǔnə ǹdə́ wu-nyɔ̃̀. Sə ámyɛ̌ cɛ y ǹdə́ nə̀-fɔ̀lɔ̀ wá, zwini bʼa zə ámyɛ̌ ga, bə̀ Shətana y só tɛ̃´ á sõ ǹdə́ lyi-yìr. È yě bə̀ kɔn gə yàl námpɔ́lɛ́, è kʼê tʼâ la yé nɔ yé.”
REV.12.13	Dɔm mɔ́ gə́ pwírí bə̀ yìrh mò bə ji tɛ̃´ cɛ y yó, mə zɛ̃̀ mə pú kɛ̃ mɔ́ ń lùl bal-byǐ y mú kùr mə̀ nʼê jì. 
REV.12.14	Bə pə zhú vɔ̀mɛ̀ kɛ̃ mɔ́ nɛ, n mə n zɛ̃̀ n vò jàà y bə̀ tɛnɛ ń yil gɔ-elũ èpòlò w wẽ́ mó wə, bə̀ gə́ la mɔ kùjú w pɔ n jí byinə né nə̀tɔ̀ ǹdə́ fwã́ y mə̀gã̌ mɔ́, mùnì ga n lú dɔm mɔ́ yé né.
REV.12.15	Rə̀myɛ́ yó, dɔm mɔ́ carh nɛ̃̌ tɛ̃´ kɛ̃ mɔ́ kwã nɛ́, mə jǐrh ǹdə nə̀-wùlmə̀ ta, mùnì mə kwè mò. 
REV.12.16	Cɛ y zɛ̃̀ e wə̂rh è nyí e nyɔ̀ nɛ̃̌ mɔ́, e zwẽ kɛ̃ mɔ́ e dwĩ̀. 
REV.12.17	Dɔm mɔ́ lyim yʼà nʼê yì mù dɛ̃´dɛ̃´, mə zɛ̃̀ mə kʼa kwɛ̃̀ mə bʼè nʼê bwí ǹdə́ ń byâ bɛ́ byɛ̀bɛ́ bə̀ dàl bə̀ nʼê zwẽ Yi nyə́ né, bə jʼà zhǐ bə̀ nà y yó zhə̀n dɛ́ Yezu byili mú wẽ́ mó. 
REV.12.18	Mə zɛ̃̀ mə jʼa bʼè zhǐ nə̀-fɔ̀lɔ̀ w vɔ̃̀ nɛ̀.
REV.13.1	Rə̀myɛ́ kwã nɛ́, a kʼa nə bǔ-ku nánjə́gɔ́rɔ́ ò shí nə̀-fɔ̀lɔ̀ w wẽ́ ò nʼô dwi. Ò ywẽ́ né wɔ́ nyàlpyɛ̀ ǹdə́ ò nyimə shíyə́. Ò nyu òdù gakó pú pyɛ̀lɛ̀ yə́-pú. Bə̀ kɛ̃ yilə nyɛ̀bɛ́ nə̀ nʼê tùrh Yi ò ywẽ́ né nyàlpyɛ̀ y gakó ne. 
REV.13.2	Bǔ-ku w à nɔ mɔ́ nyɛ̌ ǹdə jə̀l ta. Ò nə̀-pyìlsí nyɛ̌ námpə́pâr ǹdə cílə́-kùlú nə̀-pyìlsì ta. Ò nyí rí zɛ̃̀ rə̀ nyɛ̌ ǹdə bɔrɔ nyí ta. Dɔm mɔ́ nánjə́gɔ́rɔ́ w pə w mə̀ jàn dɛ́ nánfɔ̀lɔ̀ w ǹdə́ mə̀ pyɛ̀lɛ̀ rɛ́, e súlí mə̀ ŋwɔ̀nɔ́ w gakó. 
REV.13.3	Bǔ-ku w yó w òdù nyɛ̌ ǹdə ò yʼà cɛ̀mɛ̀ ò la cú ta, sə ò kʼa wárh. Lũ w lyì bí swéné rə̀myɛ́, bə jʼa tó ò kùrə̀. 
REV.13.4	Lyì bí gakó wùlì tɛ̃´ bə cèrhé dɔm mɔ́ nánjə́gɔ́rɔ́ wá, mə̀ gə́ pɔ ŋwɔ̀nɔ́ w bǔ-ku w ni mú yilə. Bə zɛ̃̀ bə̀ nʼê cèrhé bǔ-ku w myɛ bə̀ zhe: “Wɔ́ mɔ̌ ń mà n zə ń cìn n myɛrhɛ bǔ-ku wə́? Mɔ̌ lò ń wɔ̌ ń mà n bú ǹdə́ wa?”
REV.13.5	Bə zɛ̃̀ bə pə sɔ́má bǔ-ku w ni, ò la mʼo zɔ̀m cìn-byilu zɔ̀mà, sə o fulsi Yi. Ò nɔ sɔ́má ò la rə̀myɛ́ tũ̌ cànsɛ̀ shə́-èna ǹdə́ sə̀lyè. 
REV.13.6	O ji kùr ò nʼô tùrh Yi, ò nʼô fulsi rə̀ yil lé, ǹdə́ rə̀ gə́ jě má mɔ́, ǹdə́ lyì bí byɛ̀bɛ́ gakó bə̀ ŋwɛ́nɛ́ gàà Arəzana w mɔ́. 
REV.13.7	Bə pɔ w sɔ́má ò la bú ǹdə́ Yi lyì bí myɛ, sʼo ŋwɛ̀nɛ́ bɛ. Ò nɔ ŋwɔ̀nɔ́ lũ w tənèsé gakó lyì bí yó, dwə́ kùrə̀ gakó lyì bí yó, dwə́ zɔ̀mà dúdúmə́ dúdúmə́ lyì bí yó. 
REV.13.8	Lũ w lyì bí byɛ̀bɛ́ gakó bə̀ yilə né yə̀ nyǔ mə̀ tʼâ la zhɔ̌ sɛ́bɛ́ rɛ́ wẽ́ kɛ̃ kùr-ju yi ní ga mɔ́ bʼa wùlì tɛ̃´ ò yé né bə cèrhé wə. Sɛ́bɛ́ rɛ́ rə̀myɛ́ wɔ́ Pyì-bwɛ̀lɛ́ y bə̀ zwə́l mó è cǐ ri.
REV.13.9	Lò mɔ̀bɔ́ ǹ zhe zhã̌, sə́ cili! 
REV.13.10	Kɔn gə wɔ́ Yi pùbùlə̀ bə̀ lò twĩ̌ byə̀nə́-jì, ǹ bʼâ twĩ̀ yə̀. Kɔn gə wɔ́ Yi pùbùlə̀ bə̀ bə̀ gu lò ǹdə́ shù, bə̀ bʼa gu mu ǹdə́ wa. Rə̀myɛ́ ce, byɛ̀bɛ́ bə̀ wɔ́ Yi lyì bí mú mə̂ sə bə pyɛ́nɛ́ bə zhí Yi ni.
REV.13.11	Rə̀myɛ́ kwã nɛ́, à kʼa nə ku dõ ò shí tɛ̃´ cɛ y wẽ́ ò nʼô dwi. Ò yʼà zhe nyimə nə̀lyè ǹdə pyì-bwɛ̀lɛ́ nyimə ta. Sə ò yʼà nʼô zɔ̀m ǹdə dɔm nánjə́gɔ́rɔ́ ta. 
REV.13.12	Ò yʼà zhe bǔ-ku w jàn dɛ́. Wɔ́ rə̀myɛ́ ò yʼà mʼô twĩ̀ bǔ-ku w yé né. Bǔ-ku w yʼà cɛ̀mɛ̀ ò la cú, sə ò kʼa wárh. Ku w kɔ̀bɔ́ ò shí tɛ̃´ cɛ y wẽ́ mó nyɛ́ɛ́ lũ w lyì bí púlə́púlə́ bə wùlì tɛ̃´ bə cèrhé bǔ-ku wə́. 
REV.13.13	Ku w ò shí tɛ̃´ cɛ y wẽ́ mó yʼà nʼô wɛ̀rhɛ́ wò-jààrɛ̀. O ce myǐn shí dɛ̃̌ yi w mə só tɛ̃´ lyì bí gakó yírh wə. 
REV.13.14	Ò yʼà nʼô zə wò-jààrɛ́ ò nɔ ŋwɔ̀nɔ́ o wɛ̀rhɛ́ bǔ-ku w yé né mó ò yǔr lũ w lyì bí, o wɔ̀ bɛ bə̀ bə̀ mɔ bǔ-ku w bə̀ yʼà cɛ̀mɛ̀ ǹdə́ swé ré o kʼa wárh mɔ́ nyɔrhɔ. 
REV.13.15	Ku w ò shí tɛ̃´ cɛ y wẽ́ mó nə ŋwɔ̀nɔ́ o ce bǔ-ku w nyɔrhɔ w bə̀ mɔ mɔ́ zɛ̃̀ ò nʼô shìrhə́, ò nʼô zɔ̀mà. Lò mɔ̀bɔ́ gakó ń tá ń yâl n cèrhé wə, ò wɔ̌ ò gwi mu. 
REV.13.16	O nyɛ́ɛ́ lyì bí púlə́púlə́, náncɛrh ǹdə́ bə̀sɔ́ná, nə̀cɛ̀nà ǹdə́ nə̀mwà, lyì byɛ̀bɛ́ bə̀ cǐ bə̀ cìnə̀, ǹdə́ yómə́ ga, bə cĩ́ myɔrhɔ bə̀ jə̀jĩ́sí ráá bə̀ cílə́ né ne. 
REV.13.17	Myɔrhɔ w òmyɛ́ mɔ́ wɔ́ bǔ-ku w yil lé, ráá ò yil lé gál-byâ bɛ́. Lò mɔ̀bɔ́ ǹ gə zɛ̃̀ ǹ bə myɔrhɔ w òmyɛ́ mɔ́ zhe, ǹ wàr ǹ la dɔ̌l yé.
REV.13.18	Èlâsɛ̃´, wɔ́ surhə cìnə́ bə̀ wɔ̌ bə̀ mʼa lwar ywẽ né nyɛ̀bɛ́ kùrə̀. Bǔ-ku w yil lé gál-byâ bɛ́ wɔ́ numbyíní yil. Ò gál-byâ bɛ́ wɔ́ zɔ̃̌-nyə̀ldù ǹdə́ shí-shə̀ldù ǹdə́ bwə̀ldù (666). Lò mɔ̀bɔ́ ǹ zhe lárma ǹ wɔ̌ ǹ lwar rə̀ yé-shò.
REV.14.1	A zɛ̃̀ à kʼâ la nyǔ, a pwírí Pyì-bwɛ̀lɛ́ y è zhǐ Səyɔ̃ pyɔ̀ w yó.
REV.14.2	A zɛ̃̀ a nyɛ̀ɛ̀ cəl rə̀ shí dɛ̃̌ yi wə, ǹdə wɔ́ nə̀-fɔ̀lɔ̀ nɛ̃̌ mə̀ nʼê dom, ráá dwà è bya dɛ̃´dɛ̃´ ta, rə jʼà nyɛ̌ ǹdə wɔ́ dàkɔ̌ndɛ rə̀ cìnə́ nʼê dwí ta. 
REV.14.3	Lyì bí bə̀myɛ́ nánjə̀jóló w zɛ̃̀ bə̀ nʼê nún nwə̃́ nándwə̃̀ pyɛ̀lɛ̀ də̀gwã́ y ǹdə́ wò-nyùùrí rə̀na y ǹdə́ náncɛsɛ́ yé né. È gə də̀ lyì bí mɔ̀ɔ̀rhɛ̀ zɔ̌m ǹdə́ shə́-èna ǹdə́ rə̀na y (144.000) Yi vwârh cɛ yó mó dúdú, lò lò wàr nwə̃́ y èmyɛ́ ń la nún yé.
REV.14.4	Lyì bí bə̀myɛ́ mɔ́ wɔ́ lyì byɛ̀bɛ́ bə̀ zɔ bə̀ cìn náàcɛ̀nɛ́, bə̀ yə̀ kɛ̃ dwə̀rh gaga yé. Bə̀ nʼê tó Pyì-bwɛ̀lɛ́ y nɛ bə̀ zhə̀l è gə́ la mə̀gã̌ gakó. Yi vwârh bɛ cɛ yó, rə cĩ́ bə̀ dúdú rə̀ cìcì ǹdə́ Pyì-bwɛ̀lɛ́ y yilə. 
REV.14.5	Kɔma də́-byǐ yə̀ bə̀ nyú w shí yé. Bə̀ bə yò zhe lò la byilu yé.
REV.14.6	Rə̀myɛ́ kwã nɛ́, a nə màlɛ́ka dɛ̃̌ dɛ̃̌ yi wə. Wɔ́ yò-ècɔ̀nɔ̀ nyí tɛ̀bɛ́ rə̀ zhe kùr twéé twéé è yʼà zhe è la byilu. Sə wɔ́ lũ w tənə̀rh gakó lyì, dwə́ kùrə̀ gakó lyì, dwə́ zɔ̀mà dúdúmə́ dúdúmə́ lyì nì è la rɛ byilu. 
REV.14.7	È yʼà nʼê bya dɛ̃´dɛ̃´ è zhe: “Nyámna Yi sʼá cèrhé re, bə̀ bùrsí kɔ́ yi yúwə́. Cèrhénə mɔ̀bɔ́ ń wɛ̀rhɛ́ dɛ̃̌ yi rí ǹdə́ cɛ y ǹdə́ nə̀-fɔ̀lɔ̀ w ǹdə́ nə̀-bùlsí mú.”
REV.14.8	Màlɛ́ka dõ pú, èmyɛ́ wɔ̀: “Babyəlɔnɛ wǔr, ò wǔr, òmyɛ́ nánfɔ̀lɔ̀ w ò yǔr lũ w cɛmɛ nɛ́ gakó lyì bí, bə tó bə nyɔ̀ ò sɛ̃´ mɔ́ mə̀ wɔ́ ò fwə̂l tumə mó.”
REV.14.9	Màlɛ́ka dõ kʼe pú, èmyɛ́ bya e wɔ̀: “Lò mɔ̀bɔ́ ǹ cèrhé bǔ-ku w ǹdə́ ò nyɔrhɔ w bə̀ mɔ mɔ́, ń jà ǹ zhe ò myɔrhɔ ǹ cíl yó, ráá ǹ jɛ̃̀ nɛ̀, 
REV.14.10	ǹmyɛ bʼâ nyɔ̀ Yi lyim sɛ̃´ mɔ́. Bə̀ yə̀ sɛ̃´ mɔ́ mə̀myɛ́ mɔ́ pùl ǹdə́ nɛ̃̌ yé. Yi ló mo rə̀ lyim dí kâ-zɔ̌m mɔ́ wa. Bə̀ mʼa zə myǐn mú ǹdə́ púrhú cə́m mó bə nwɛ̀nɛ̀ mɔ́ dɛ̃´dɛ̃´ Yi màlɛ́kabá ǹdə́ Pyì-bwɛ̀lɛ́ y yé né. 
REV.14.11	Myǐn mú mə̀ nʼê nwɛ̀nɛ̀ bɛ̀ mɔ́ nyɛ̀ɛ̀sɛ́ nʼê dwi byinə nə̀ bə zhɔ̌ zhe yilə. Zhə̀nà, lò mɔ̀bɔ́ ǹ cèrhé bǔ-ku w ǹdə́ ò nyɔrhɔ w bə̀ mɔ mɔ́, ò yil lé myɔrhɔ w jʼà dɛ̃ ǹ yala nɛ, ǹ bʼâ nwɛ̀nɛ̀ cəcɛ̃ ǹdə́ nə̀nyɔ́nɔ́ ga, ǹ tá ǹ la shìrhə́ nɔ yé.”
REV.14.12	Rə̀myɛ́ ce, byɛ̀bɛ́ bə̀ wɔ́ Yi lyì, bə̀ nʼê zwẽ rə̀ nyə́ né, bə jʼa zhí Yezu ni mú mə̂ sə bə zə cìn-pyɔ́nɔ́.
REV.14.13	Rə̀myɛ́ kwã nɛ́, à nyɛ̀ɛ̀ cəl dɛ̃̌ yi w rə̀ wò nè: “Kɛ̃ ń wɔ̀: ‘Kɔn zhí èlâsɛ̃´, wu-nyɔ̃̀ cìnə́ wɔ́ lyì byɛ̀bɛ́ bə̀ cù ǹdə́ bə̀ zù Cinu mú.’ Eshirhə náàcɛ̀nɛ́ wòwə̀: ‘Zhə̀nà, bə̀ bʼa yẽ̌ bə̀ lyààrɛ́ nɛ bə shǐrh, sə bə̀ tùm-ècɛ̀nà nɛ́ tó be.’ ”
REV.14.14	À gwẽ̌ la nyǔ, a pwírí ébɔ̃ námpõ ò duwə, sə à nɔ lò ǹdə wɔ́ numbyíní ta è jě ò yó. È yʼà pú sánə́má pyɛ̀lɛ̀ yə́-pú, dã̀mə̀kɔ̀lɔ̀ ŋwɛ́nɛ́ è jɔ̃̀ wà, ò zhe nyí dɛ̃´dɛ̃´. 
REV.14.15	Màlɛ́ka dõ shí Yi jì y wẽ́ e du, e bya e ce mɔ̀bɔ́ ń jě ébɔ̃ w yó mó ne e wɔ̀: “Zə ǹ dã̀mə̀kɔ̀lɔ̀ w ń jə̀r, bə̀ jòró w yi yúwə́. Lũ w jíjí rí byìl rə yí jə̂r.” 
REV.14.16	Rə̀myɛ́ yó, mɔ̀bɔ́ ń jě ébɔ̃ w yó mó dul ń dã̀mə̀kɔ̀lɔ̀ w lũ w wẽ́, e jʼa yə̀ jòró lũ w púlə́púlə́ wẽ́.
REV.14.17	Màlɛ́ka dõ shí Yi jì y è ŋwɛ́nɛ́ dɛ̃̌ Arəzana w mɔ́ wẽ́ e du. Dã̀mə̀kɔ̀lɔ̀ ŋwɛ́nɛ́ èmyɛ jɔ̃̀ wà, ò zhe nyí dɛ̃´dɛ̃´.
REV.14.18	Màlɛ́ka dõ zɛ̃̀ e shí vwĩ̀-jìlú w səta. Wɔ́ èmyɛ́ è yʼà cǐ myǐn mú. E bya e ce kɛ̀bɛ́ è zhe dã̀mə̀kɔ̀lɔ̀ w ò zhe nyí mú ni e wɔ̀: “Zə ǹ dã̀mə̀kɔ̀lɔ̀ w ń kwẽ sɛ̃´-cǒ byâ bɛ́ lũ w wẽ́ mó pwəərhé, bə̀ rə̀ byìlə̀.” 
REV.14.19	Màlɛ́ka y zhə̀n ga dul è dã̀mə̀kɔ̀lɔ̀ w lũ w wẽ́, e kwẽ sɛ̃´-cǒ byâ bɛ́, e ló Yi lyim dí kùlkṍ w nánfɔ̀lɔ̀ w bə̀ mʼê wɛ̀rhɛ́ sɛ̃´ mɔ́ mɔ́ wẽ́. 
REV.14.20	Bə zə rɛ bə du cɔ w wa, bə nɔ̀ rɛ̀. Jal shí kùlkṍ w bə̀ mʼê wɛ̀rhɛ́ sɛ̃´ mɔ́ mɔ́ wẽ́ mə du mə dùr nə̀-gɔ̀lɔ̀ mə yí ǹdə coló zwã̌-àtɔ̀ ta, sə mə̀ lyìmə̀. Eshã gə zù mə̀ wẽ́, mə̀ bʼa yí è nyì-kwẽ́ ne.
REV.15.1	À kʼa nə myɔrhɔ dõ nánfɔ̀lɔ̀ dɛ̃̌ yi wə, ò nʼô zɛ̃̀ wu ni: màlɛ́kabá bwàlpyɛ̀, zwini kùrə̀ nyàlpyɛ̀ ŋwɛ́nɛ́ bə̀ jɔ̃̀ wà. Wɔ́ zwini rí kùrə̀ né nyàlpyɛ̀ y nə̀myɛ́ nə̀ bʼa yə̀ Yi lyim dí yó-gurə́.
REV.15.2	A nə nə̀-fɔ̀lɔ̀ ò nʼô jə́jɛ̀mɛ́ ǹdə zhə̀zhé ta, ò gùlí ǹdə́ myǐn. A nə byɛ̀bɛ́ bə̀ jú bɛlɛ bǔ-ku w ǹdə́ ò myɔrhɔ w bə̀ mɔ mɔ́, ǹdə́ ò yil lé gál-byâ bɛ́ yó mó. Yi dàkɔ̌ndɛ́ ŋwɛ́nɛ́ bə̀ jɔ̃̀ w bə̀ mʼê zhǐ nə̀-fɔ̀lɔ̀ w yó. 
REV.15.3	Bə̀ nʼê nún Yi tùntùnnə̀ Muyiisi nwə̃́ y ǹdə́ Pyì-bwɛ̀lɛ́ y nwə̃́ y bə̀ zhe:
REV.15.3	“Cinu Yi jàn-bə-swɛ̃´-zhe cə́bal,
REV.15.3	Ǹ tumə né wɔ́ tùm-fwààlɛ̀,
REV.15.3	nə̀ jʼà wɔ́ cɛ̀nɛ̀ dúdú.
REV.15.3	Tənə̀rh pyɔ̌, ǹ tumə né sɔ́msɛ́ wɔ́ cángá,
REV.15.3	sə jʼà wɔ́ zhə̀nà.
REV.15.4	Mɔ̌ ń mà n wɔ̀ bə̀ ń tá ń la ǹmyɛ́ nyám ǹdə́ ń wu gakó?
REV.15.4	Mɔ̌ lò ń mà n wɔ̀ bə̀ ń tá ń la ǹmyɛ́ còrhó?
REV.15.4	Zhə̀nà, ǹmyɛ́ dúdú ǹ wɔ́ cɛ̀nɛ̀ cə́bal.
REV.15.4	Cɛmɛ nɛ́ gakó lyì bí mʼa bə̀ bə wùlì tɛ̃´ ǹ yé né bə cèrhé mó,
REV.15.4	bə̀ bə̀ gakó yírhə́ nɔ ǹ cángá tumə né.”
REV.15.5	Rə̀myɛ́ kwã nɛ́, à nɔ Yi jì y è ŋwɛ́nɛ́ dɛ̃̌ yi w mú è pul. Yi jì y èmyɛ́ mɔ́ wɔ́ kòrhó w ò nʼô myɛrhɛ dɔbrɛ́ Yi zɔ ǹdə́ rə̀ lyì bí mú. 
REV.15.6	Màlɛ́kabá bwàlpyɛ̀ y zwini kùrə̀ nyàlpyɛ̀ y ŋwɛ́nɛ́ bə̀ jɔ̃̀ w mɔ́ shí Yi jì y wẽ́ bə du. Bə̀ zù kàmə̀-zù-pwə̀rh sə̀ bə jìmdì zhe, sə̀ nʼê jə́jɛ̀mɛ́, bə lyẽ sánə́má cã̌-tàndɛ̀ bə̀ cə̂rh né. 
REV.15.7	Wò-nyùùrí rə̀na y òdù kwè sánə́má nə̀zhǐrh shàlpyɛ̀ o pə màlɛ́kabá bwàlpyɛ̀ y nɛ. Yi rí rə̀ ŋwɛ́nɛ́ twéé twéé mó lyim dí yʼà sú nə̀zhĩ̌sí. 
REV.15.8	Yi zùwə́ y ǹdə́ rə̀ jàn dɛ́ ce nyɛ̀ɛ̀sɛ̀ jʼa sú Yi jì yə́, sə lò kə́ ń yə̀ ŋwɛ̀nɛ́ n zù Yi jù w kɔn mʼe yí zwini rí kùrə̀ né nyàlpyɛ̀ y màlɛ́kabá yʼà mʼe bə̀ mɔ́ yó-gurə́.
REV.16.1	A nyɛ̀ɛ̀ cəl rə̀ zhì Yi jù w rə bya rə ce màlɛ́kabá bwàlpyɛ̀ y nɛ rə wɔ̀: “Zhəlnə á ló Yi lyim dí nə̀zhĩ̌sí shàlpyɛ̀ y wẽ́ mó tɛ̃´ cɛ y yó.”
REV.16.2	Màlɛ́ka y nã́yə́ə́ y vò e ló è nə̀zhĩ̌ y nyân dɛ́ cɛ y yó. Nyəla námməlwâlsɛ jʼa fwər lyì bí byɛ̀bɛ́ bǔ-ku w myɔrhɔ w ŋwɛ́nɛ́ bə̀ yala nɛ, bə jʼà nʼê cèrhé ò nyɔrhɔ w bə̀ mɔ mɔ́, sə nə̀ yʼà nʼê yì dɛ̃´dɛ̃´.
REV.16.3	Màlɛ́kabá bə̀lyè nyâ y vò e ló è nə̀zhĩ̌ y nyân dɛ́ nə̀-fɔ̀lɔ̀ w wẽ́. Nɛ̃̌ mɔ́ gakó jʼa jǐrh jal ǹdə cùù jal ta. Wẽ̀ dé tɛ̀bɛ́ rə̀ yʼà ŋwɛ́nɛ́ mə̀ wẽ́ mó gakó jʼa cì.
REV.16.4	Màlɛ́kabá bə̀tɔ̀ nyâ y vò e ló è nə̀zhĩ̌ y nyân dɛ́ bwǐsí ǹdə́ sə̀ nə̀-bùlsí wẽ́. Sə̀myɛ nàná bɛ́ jǐrh jal. 
REV.16.5	A zɛ̃̀ a nyɛ̀ɛ̀ màlɛ́ka y kɛ̀bɛ́ è cǐ nɛ̃̌ mɔ́ mɔ́ cəl è wòwə̀: “Ǹmyɛ́ mɔ̀bɔ́ ǹ yà ǹ ŋwɛ́nɛ́, ń jà ǹ gwẽ̌ ŋwɛ́nɛ́ mɔ́, ǹ gə́ bùr ǹ bùrsí sə̀ yé mó nʼê byili bə̀ ǹ wɔ́ cɛ̀nɛ̀ cə́bal, ǹ wɔ́ cángá cí. 
REV.16.6	Lyì gu ǹ lyì bí ǹdə́ ǹ nyì-zwennə bé, sə ǹ pɔ rə̀-ná-cìnə́ bé jal bə nyɔ̀. Wɔ́ rə̀myɛ́ rə̀ wɔ́ bə̀ kwândɛ.” 
REV.16.7	A zɛ̃̀ a nyɛ̀ɛ̀ cəl rə̀ zhì vwĩ̀-jìlú w yó rə wɔ̀: “Zhə̀nà, Cinu Yi, jàn-bə-swɛ̃´-zhe cə́bal, ǹ nə́ ǹ bùr ǹ bùrsí cángá ǹdə́ zhə̀nà.”
REV.16.8	Màlɛ́kabá bə̀na nyâ y ló è nə̀zhĩ̌ y nyân dɛ́ nə̀nyɔ́nɔ́ w yó. O zɛ̃̀ o nə sɔ́má ò la zə ò myǐn mú o mɔ̌r lyì bí. 
REV.16.9	Sə ò mɔ̌r lyì bí dɛ̃´dɛ̃´ ǹdə́ ò lumi rí, bə zɛ̃̀ bə̀ nʼê tùrh Yi rí tɛ̀bɛ́ rə̀ zhe ŋwɔ̀nɔ́ zwini rí yó w mó, bə jʼà bə shɛ̀ bə̀ wun pyìrhú bə yẽ̌ bə̀ lwɛlɛ rɛ́ nɛ sə bə cèrhé Yi yé.
REV.16.10	Màlɛ́kabá bə̀nu nyâ y vò e ló è nə̀zhĩ̌ y nyân dɛ́ bǔ-ku w pyɛ̀lɛ̀ də̀gwã́ y yó. Rə̀myɛ́ yó, cɛ y jʼa yìì bǔ-ku w gə́ cǐ mə̀gã̌ nyí rí gakó. Lyì bí zɛ̃̀ bə̀ nʼê nwɛ̀nɛ̀, bə̀ mʼê dɔ̀m bə̀ mə̀jə̀ə̀lè. 
REV.16.11	Bə zɛ̃̀ bə̀ nʼê tùrh Yi rí rə̀ ŋwɛ́nɛ́ dɛ̃̌ mɔ́ bə̀ nɔ̀nɔ̀ w ǹdə́ bə̀ nyəla nɛ́ nə̀ fwər be mó yilə. Sə ǹdə́ rə̀myɛ́ ga, bə cə̀ə̀lè bə̀ gwẽ̌ nʼê wɛ̀rhɛ́ lwɛlɛ.
REV.16.12	Màlɛ́kabá bwə̀ldù nyâ y vò e ló è nə̀zhĩ̌ y nyân dɛ́ bwǐ y nánfwɛ̀lɛ̀ y bə̀ nʼê byẽ̀ bə̀ Efəratɛ mɔ́ wẽ́. È nɛ̃̌ mɔ́ ŋwĩ. Èta, pyâ bɛ́ bə̀ nʼê shí yi-pwírhí səta mɔ́ ŋwɛ̀nɛ́ bə lyɛ̃. 
REV.16.13	A zɛ̃̀ a nə nə̀cílsi námməlwâlsɛ sə̀tɔ̀. Èdù shí dɔm mɔ́ nánjə́gɔ́rɔ́ w nyǔ w e du. È dõ mó shí bǔ-ku w nyǔ w e du. È kɛ̀bɛ́ zɛ̃̀ e shí mɔ̀bɔ́ ń nə́ ń gòm kɔma bə̀ ń wɔ́ Yi nyì-zwennə mó nyǔ w e du. Nə̀cílsí sə̀myɛ́ nyɛ̌ ǹdə nyànswəəle ta. 
REV.16.14	Nə̀cílsí sə̀myɛ́ wɔ́ Shətana è twĩ̀ sì. Sə̀ nʼê wɛ̀rhɛ́ wò-jààrɛ̀, sə vò sə nə lũ w pyâ bɛ́ gakó, mùnì ga bə wɛ̀rhɛ́ nyí rə̀dù bə mʼe bú ǹdə́ Yi jàn-bə-swɛ̃´-zhe cə́bal mɔ́ búlə́ né nánfɔ̀lɔ̀ w dɛ̃ rɛ́ yùwə̀.
REV.16.15	Cinu zɛ̃̀ n wɔ̀: “Nyǐnə à mʼa bə̀ ǹdə ŋwɔ̀l-bal ta. Sə lò mɔ̀bɔ́ ǹ zɔ ǹ yírhə́ ǹ yə̀ dɛ̀ɛ̀, ń zù ǹ gàndɛ́ ǹ mə́ ǹ zhǐ, ǹ mʼâ yə̀ wu-nyɔ̃̀ cí. Ǹ tá ǹ la zhəl nánlwè yé, e jà lyì bí gə nɔ mɔ́ myɛ, cìzhìl tʼâ la mɔ́ zal yé.”
REV.16.16	Nə̀cílsí námməlwâlsɛ́ ce pyâ bɛ́ gakó jòm jàà èdù wẽ́. Bə̀ nʼê byẽ̀ jàà èmyɛ́ ǹdə́ ebərə́ bə̀ Arəməgədɔnɛ.
REV.16.17	Màlɛ́kabá bwàlpyɛ̀ nyâ y vò e ló è nə̀zhĩ̌ y nyân dɛ́ dɛ̃̌ yi wə. Cəl nánfɔ̀lɔ̀ shí Yi jì y Yi gə́ jě mə̀gã̌ mɔ́, rə wɔ̀: “Èlâsɛ̃´, kɔn gakó wɛ̀rhɛ́ rə zhɛ̀.” 
REV.16.18	Rə̀myɛ́ yi ní, dweme ce, ǹdə wɔ́ dwà è bya, e lyə́lyɔ̌, e ce sɔ̀ ta, cɛ y zhízhǐ dɛ̃´dɛ̃´. Numbyínə́ bé gə́ ŋwɛ́nɛ́ cɛ y yó yi ní ga, bə̀ gwẽ̌ yə̀ cɛ y zhízhǔ mú mə̀myɛ́ dwí rí nɛ yé. 
REV.16.19	Cɔ w nánfɔ̀lɔ̀ w bɔ̀n dwã w kùkùlə̀ nə̀tɔ̀. Tənèsé dwã bɛ́ cɛmɛ nɛ́ gakó jʼa wǔr nə ló tɛ̃´. Sə Yi yə̀ cɔ w nánfɔ̀lɔ̀ w bə̀ nʼê byẽ̀ bə̀ Babyəlɔnɛ mó yò swě yé. Rə zɛ̃̀ rə kwè rə̀ lyim dí sɛ̃´ kâ-zɔ̌m mɔ́ rə pə cɔ w òmyɛ́ lyì bí ni bə nyɔ̀. 
REV.16.20	Cɛmɛ nɛ́ nə̀ ŋwɛ́nɛ́ nə̀-fɔ̀lɔ̀ cəcəl w mó gakó jʼa jé. Bə̀ kʼê yə̀ pyɔ̀ òdù ga nɛ yé. 
REV.16.21	Bədũ̀kwələ nánfwààlɛ̀ shí dɛ̃̌ rə ló lyì bí yó, bə zɛ̃̀ bə̀ nʼê tùrh Yi, bədũ̀kwələ né gə́ nʼê nwɛ̀nɛ̀ bɛ mɔ́ yilə, bə̀ zwini rí rə̀myɛ́ yʼà já dɛ̃´dɛ̃´.
REV.17.1	Rə̀myɛ́ yó, màlɛ́kabá bwàlpyɛ̀ y nə̀zhĩ̌sí shàlpyɛ̀ y ŋwɛ́nɛ́ bə̀ jɔ̃̀ w mɔ́ èdù zɛ̃̀ e yí à nyí ni, e wɔ̀ nɛ̀: “Bà, à mʼa byili mú cɔ w nánfɔ̀lɔ̀ w ò wɔ́ ǹdə kə-nə̀fòló ta, ò jě bǔrh nánzhəzhɔ̌ yó mó bùrsí gə́ la nɛ́ tó. 
REV.17.2	Lũ w pyâ bɛ́ twĩ̀ ywâl tumə ǹdə́ wa. O pə ò sɛ̃´ mɔ́ lũ w lyì bí ni bə nyɔ̀ dɛ̃´dɛ̃´. Sɛ̃´ mɔ́ mə̀myɛ́ wɔ́ ò ywâl tumə né.”
REV.17.3	Eshirhə náàcɛ̀nɛ́ bə̀ e só à yó. Màlɛ́ka y kwè nè e mʼe vò gɔ-elũ èpòlò wə̀. A nə kɛ̃ mə̀dù ń jě bǔ-ku nánshɔ̃̀ yó. Bǔ-ku w òmyɛ́ ywẽ́ né wɔ́ nyàlpyɛ̀, ò nyimə né wɔ́ shíyə́, sə yilə nyɛ̀bɛ́ nə̀ nʼê tùrh Yi yʼà kɛ̃ ò yala nɛ́ gakó ne. 
REV.17.4	Kɛ̃ mɔ́ yà ń co gɔ̀nɔ̀ nánshɔ̃̀ ò càn, n ce sánə́má cìbyǔr ń jɛ̀rh nɛ̀, n ce nə́kulə dɔ̀msɛ̀ náncə̀cânsɛ dwə́ nánzhəzhɔ̌. Sə wẽ̀ námməywààlɛ̀ yʼà ŋwɛ́nɛ́ sánə́má nə̀zhĩ̌ ń jɔ̃̀ w mɔ́ wa. Wẽ̀ dé rə̀myɛ́ mɔ́ yʼà wɔ́ ń ywâl mɔ́ tùntwə̃̀ə̃̀ né. 
REV.17.5	Bə̀ yʼà kɛ̃ yil rə̀dù rə̀ kùr nɔ zum bə dɛ̃ ń cíl ne bə wɔ̀: “À wɔ́ Babyəlɔnɛ, cɔ nánfɔ̀lɔ̀, lũ w kə-nə̀fwə̀ə́lé ǹdə́ wẽ̀ dé tɛ̀bɛ́ numbyíní bə mə̂ sʼe wɛ̀rhɛ́ mɔ́ ná.”
REV.17.6	A zɛ̃̀ à la kɛ̃ mɔ́ nyǔ, a pwírí ń bə ń cìn cǐ yé, bə̀ ń nyɔ̀ Yi lyì bí bə̀ gu mú jal mɔ́ dɛ̃´dɛ̃´. Lyì bí bə̀myɛ́ mɔ́ wɔ́ Yezu zhə̀n-cínnə. À gə nɔ mɔ, à wu zɛ̃̀ dɛ̃´dɛ̃´. 
REV.17.7	Màlɛ́ka y zɛ̃̀ e bwə̀rh nè e wɔ̀: “Byè yil ǹ wu zɛ̃̀ èta mɔ́? Lwar bə̀ kɛ̃ mɔ́ ń jě bǔ-ku w ò ywẽ́ né nyàlpyɛ̀ y ò nyimə né shí y mú: à mʼa byili mú ńmyɛ̌ ǹdə́ òmyɛ́ ga gə́ wɔ́ kɔn ná-dwí yilə. 
REV.17.8	Bǔ-ku w kɔ̀bɔ́ ǹ nɔ mɔ́ yʼà ŋwɛ́nɛ́ shãã ga, sə ò kʼô tɛ̀nɛ́ yé. Ò bʼa du gɔ́rɔ́ w nánlyilyìmú w wẽ́ ò yò zhìlì. Cɛ yó lyì bí byɛ̀bɛ́ bə̀ yilə né yə̀ nyǔ sɛ́bɛ́ rɛ́ wẽ́ kɛ̃ lũ w kùr-ju yi ní ga mɔ́ gə nɔ bǔ-ku wə́, bə̀ wun bʼa zɛ̃̀, bʼò yʼà ŋwɛ́nɛ́, sə ò kʼô tɛ̀nɛ́ yé, o jʼà kʼâ bànà.
REV.17.9	“Nyɔ̀nɔ̀ wɔ́ surhə ǹdə́ lárma cìnə́ bə̀ wɔ̌ bə̀ mʼa lwar ywẽ̀ né nyɛ̀bɛ́ kùrə̀. Ywẽ́ né nyàlpyɛ̀ y wɔ́ pyààrɛ́ tàlpyɛ̀ y kɛ̃ mɔ́ jě rə̀ yó mó. Nə jʼà wɔ́ pyâ bwàlpyɛ̀ myɛ. 
REV.17.10	Sə bə̀ ló pyâ bɛ́ bə̀myɛ́ mɔ́ bə̀nu tɛ̃´, bə̀ kʼê tɛ̀nɛ́ yé. Wɔ́ bwə̀ldù nyân mɔ́ ń cǐ èlâsɛ̃´, sə bwàlpyɛ̀ nyân mɔ́ gwẽ̌ yə̀ twí yé. Sə ń gə túwə́, ń tá ń la dɔnɔ yé. 
REV.17.11	Wɔ́ bǔ-ku w ò yʼà ŋwɛ́nɛ́ shãã ga, o zɛ̃̀ ò kʼô tɛ̀nɛ́ mɔ́, ò wɔ́ pyâ lyɛlɛ nyân mɔ́. O jʼà wɔ́ pyâ bɛ́ bwàlpyɛ̀ y myɛ mə̀dù, sə ò la ò yò zhìlù jàà wà.
REV.17.12	“Nyimə né shí y ǹ nɔ mɔ́, wɔ́ pyâ bə̀ gwẽ̌ bə tənə̀rh cǐ yé, sə bə̀ mʼa bʼe nə ŋwɔ̀nɔ́ bə tó bǔ-ku w ni bə cìní tənə̀rh lù òdù sásá. 
REV.17.13	Sə kɔn dɛ́ dɛ̀bɛ́ pyâ bɛ́ bə̀myɛ́ gakó nʼê bùl mó wɔ́ rə̀dù; bə̀ nʼê yâl bə zə bə̀ jàn dɛ́ ǹdə́ bə̀ ŋwɔ̀nɔ́ w bə sɛ̃ bǔ-ku w ni. 
REV.17.14	Bə̀ mʼa zɛ̃̀ búlə́ ne ǹdə́ Pyì-bwɛ̀lɛ́ yá, sə è bʼa ŋwɛ̀nɛ́ bɛ, bə̀ wɔ́ èmyɛ́ è cǐ cǐnnə bé gakó, e jʼà wɔ́ pyâ bɛ́ gakó pyɔ̌. Sə è lyì bí byɛ̀bɛ́ è byẽ̀ e cír bə̀ zhǐ bə̀ nà èdù yó mó bʼa tó y bə jí bɛlɛ.”
REV.17.15	Màlɛ́ka y kʼe wɔ̀ nɛ̀: “Bwǐsí shɛ̀bɛ́ ǹ nɔ kə-nə̀fòló w jě sə̀ yó mó wɔ́ dwə́ kùrə̀ gakó lyì, bə̀ wɔ́ nunə nánjə̀jóló, bə̀ shí lũ w tənèsé gakó wə, bə̀ zɔ̀mà nɛ́ wɔ́ dúdúmə́ dúdúmə́. 
REV.17.16	Nyimə né shí y ǹ nɔ mɔ́ ǹdə́ bǔ-ku w cìcì mú bʼa jí zùùrì ǹdə́ kə-nə̀fòló wə́, bə zwẽ ò wẽ̀ dé gakó, bə lwə̂r ò gàndɛ́ bə yẽ̌ w nánlwè. Bə̀ mʼa dɔ̃̀ ò gaga mɔ́, bə ji ò wẽ́ dé tɛ̀bɛ́ rə̀ dàl mɔ́ myǐn rə jí dɔ́dɔ́. 
REV.17.17	Wɔ́ Yi cìcì rə̀ co rə̀ pùbùlə̀ né pyǐrh mó nyimə né wẽ́, mùnì ga nə wɛ̀rhɛ́ nyí rə̀dù nə zə nə̀ ŋwɔ̀nɔ́ w nə sɛ̃ bǔ-ku w ni, kɔn mʼe yí Yi zɔ̀mà nɛ́ pyǐrh mó dɛ̃ rɛ́. 
REV.17.18	Sə kɛ̃ mɔ́ ǹ nɔ mɔ́ wɔ́ cɔ w nánfɔ̀lɔ̀ w ò cǐ cɛ yó pyâ bɛ́ mɔ́.”
REV.18.1	Rə̀myɛ́ kwã nɛ́, à nɔ màlɛ́ka dõ è shí dɛ̃̌ yi w è nʼê swé tɛ̃´ ǹdə́ jàn nánfɔ̀lɔ̀. È zùwə́ y pwẽ̀ dé yə̂r cɛ y gakó. 
REV.18.2	E bya dɛ̃´dɛ̃´ e wɔ̀: “Babyəlɔnɛ nánfɔ̀lɔ̀ w wǔr, ò wǔr, ò wǔr o ló tɛ̃´! Ò jàà y jǐrh nə̀cílsi námməlwâlsɛ jàà. Nə̀cílsi námməlwâlsɛ dwí gakó nʼê twí sə̀ nɛ dwã gàà. Kúmdi námməywààlɛ̀ tɛ̀bɛ́ lò bə rə̀ tum zhe dwí gakó, [ǹdə́ gɔ-wẽ̀ námməywààlɛ̀ dwí gakó] nʼê twí rə̀ nɛ dwã gàà. 
REV.18.3	Ò pɔ ò sɛ̃´ mɔ́, mə̀ wɔ́ ò tùntùm-bəywààlɛ́ nə̀ lyɛ̃ cɛ nɛ mɔ́, lũ w lyì bí ni bə nyɔ̀. Lũ w pyâ bɛ́ twĩ̀ ywâl tumə ǹdə́ wa, sə cɛ yó dɔ̌lna bɛ́ tó ò nə̀cɛ̀ndɛ́ nánzhəzhɔ̌ w dɛnnɛ bə jǐrh nə̀cɛ̀nà.”
REV.18.4	A kʼa nyɛ̀ɛ̀ cəl dõ rə̀ zhì dɛ̃̌ yi w rə wɔ̀: “À lyì, shə́rnə cɔ w kɔ̀bɔ́ wẽ́! Á twə́r bə̀kʼa yə̀ ò yə̀-bəlwàálɛ́ wẽ́ yé, mùnì á lú zwini rí tɛ̀bɛ́ rə̀ la w zal mɔ́ yé né. 
REV.18.5	Ò yə̀-bəlwàálɛ́ púl lé zhì tɛ̃´ rə yí dɛ̃̌ yi wə, Yi zɛ̃̀ rə lyǐrh ò tùntùm-bəywààlɛ́ yò. 
REV.18.6	Wɛ̀rhɛ́na w ǹdə ò gə́ wɛ̀rhɛ́ ò dwã bɛ́ nɛ́. Cârhna w lwɛlɛ rɛ́ tɛ̀bɛ́ ò wɛ̀rhɛ́ mɔ́ twər rə̀lyè. Kâ-zɔ̌m mɔ́ mɔ̀bɔ́ ò co sɛ̃´ mɔ́ mə̀ wẽ́ o pə ò dwã bɛ́ nɛ mɔ́, cenə sɛ̃´ mɔ̀bɔ́ mə̀ jàn dɛ́ du ò nyân mɔ́ twər rə̀lyè mó mə̀ wẽ́ á pə wa. 
REV.18.7	Ò nʼô wə̀l ò cìn nì ò wẽ́: ‘À jě pyɛ̀lɛ̀ də̀gwã́ yó. À də̀ ejə̃̀-kɛ̃ yé, à tʼâ la cu wu-zhìlù nɔ gaga yé.’ Rə̀myɛ́ ce, cenə ò nɔ̀nɔ̀ w ǹdə́ ò wu-zhìlù w, mɛrhɛ ǹdə zùwə́ y ǹdə́ nə̀cɛ̀ndɛ́ ò jú mú ta. 
REV.18.8	Dɛ̃ rə̀dù, zwini bʼa zə wa, sə zwini rí rə̀myɛ́ mɔ́ wɔ́ cu ǹdə́ wu-zhìlù ǹdə́ nɔrh; myǐn bʼa jí wə; bə̀ wɔ́ Cinu Yi jàn cə́bal mɔ́ ń kɔ́ ò bùrsí.”
REV.18.9	Lũ w pyâ bɛ́ bə̀ twĩ̀ tùntùm-bəywààlɛ́ ǹdə́ wa, bə jʼa jí ò nə̀cɛ̀ndɛ́ nánzhəzhɔ̌ w mɔ́ gə́ mʼa nə w ò zhe myǐn mə̀ nyɛ̀rh la dɛ̃̌, bə̀ mʼa kúrh wə. 
REV.18.10	Zwini rí ywẽ bʼa zə bɛ, bə twə̀r bə zhì kwã nɛ́ kwã nɛ́ bə wɔ́wɛ́lɛ́ bə wɔ̀: “Nyǐ wɔ́ zwini, nyǐ wɔ́ zwini tã̀! Babyəlɔnɛ, ǹ wɔ́ cɔ nánfɔ̀lɔ̀ ǹ zhe jàn, e jà bə kə́ ǹ bùrsì lù òdù sásá!”
REV.18.11	Cɛ yó dɔ̌lna bɛ́ myɛ wun zhìlì bə̀ nʼê kúrhə́, lò gə́ kə́ ń tɛ̀nɛ́ ń la bə̀ wẽ̀ dé yǒ mó yilə. 
REV.18.12	Wẽ̀ dé rə̀myɛ́ yʼà wɔ́: sánə́má, ǹdə́ sə̀byǐ, ǹdə́ nə́kuuli ná-ècɛ̀ndɛ̀, ǹdə́ dɔ̀msɛ̀, ǹdə́ kàmə̀-jɛ̃̀-shɛ̃̀rh ná-ècânsɛ, sə̀ jàlà wɔ́ nánlyəlyansɛ, sə̀ jàlà nyɛ̌ nã́məmɔ̌rsɛ, ǹdə́ dâr tɛ̀bɛ́ rə̀ tʼâ nɛ nàná yé, ǹdə́ wẽ̀ kùrə̀ nánzhəzhɔ̌ bə̀ zə nàntú yə́lə́ bə mʼe wɛ̀rhɛ́, ǹdə́ dâr ná-ècɛ̀ndɛ̀, ǹdə́ kã̀mɔ, ǹdə́ lù, ǹdə́ nə́kuuli tɛ̀bɛ́ rə̀ nʼê jə́jɛ̀mɛ́, 
REV.18.13	ǹdə́ myííri ǹdə́ ãsã́, ǹdə́ wẽ̀ dwã rə̀ lwẽ́ nã́nyə̀nyɛ̀lɛ́, ǹdə́ sɛ̃´ ǹdə́ nwə̃̌, ǹdə́ mún ǹdə́ jíjí byâ, ǹdə́ nɛ̃ ǹdə́ pyììsì, ǹdə́ shəshərh ǹdə́ eshã-zhírsi, e súlí numbyínsi. 
REV.18.14	Dɔ̌lna bɛ́ zɛ̃̀ bə̀ nʼê zɔ̀m ǹdə́ cɔ w bə̀ zhe: “Wẽ̀ dé tɛ̀bɛ́ ǹ yà ǹ nə́ ǹ yâl mɔ́ gakó jé ǹ yé né. Wẽ̀ dé tɛ̀bɛ́ rə̀ yʼà zhe kùr rə jʼà càn mɔ́ gakó jé ǹ yé né. Bə̀ kʼê tʼâ la òdù ga nɔ gaga yé.”
REV.18.15	Dɔ̌lna bɛ́ byɛ̀bɛ́ bə̀ dɔ̌l bə jǐrh nə̀cɛ̀nà cɔ w òmyɛ́ wẽ́ mó bʼa vò bə zhì pyépyé bə yẽ̌ wə. Ò zwini rí ywẽ bʼa zə bɛ, bə kúrh ǹdə́ wu-zhìlù, 
REV.18.16	bə wɔ̀: “Nyǐ wɔ́ zwini, nyǐ wɔ́ zwini cə-fɔ̀lɔ̀ w kɔ̀bɔ́ yil tã̀! Ò yʼà zù kàmə̀-zù-elyansɛ, ǹdə́ kàmə̀-jɛ̃̀-shɛ̃̀rh ná-ècânsɛ. O ce sánə́má cìbyǔr. Ò yʼà zhe nə́kulə ná-ècɛ̀ndɛ̀ kùrə̀ nánzhəzhɔ̌ ǹdə́ dɔ̀msɛ̀. 
REV.18.17	Nə̀cɛ̀ndɛ́ rə̀myɛ́ gakó zɛ̃̀ rə jʼa cɔ̀ lù òdù sásá!”
REV.18.17	Byɛ̀bɛ́ bə̀ yʼà cǐ bǔ-bwələ né nánfwààlɛ́ nyɛ̀bɛ́ nə̀ nʼê dùr nə̀-fɔ̀lɔ̀ w wẽ́ mó, ǹdə́ lyì bí byɛ̀bɛ́ bǔ-bwələ né nə̀myɛ́ nʼê pwà mɔ́, ǹdə́ byɛ̀bɛ́ bə̀ nʼê twĩ̀ nə̀ wẽ́ mó, e súlí byɛ̀bɛ́ gakó bə̀ nʼê twĩ̀ nə̀-fɔ̀lɔ̀ w wẽ́ bə̀ mʼê pyà bə̀ nyí kùjú mú gakó zhì kwã nɛ́ kwã nɛ́. 
REV.18.18	Bə̀ gə́ nɔ cɔ w ò nʼô jí myǐn ò nyɛ̀rh la dɛ̃̌, bə̀ búbwéé bə wɔ̀: “Cɔ gwẽ̌ yə̀ nɛ́ yàl ò yú cə-fɔ̀lɔ̀ w kɔ̀bɔ́ gaga yé!”
REV.18.19	Bə zɛ̃̀ bə pwà shó bə ló bə̀ yó wə, bə̀ nʼê kúrh ǹdə́ bə̀ nʼê búbwéé bə̀ zhe: “Nyǐ wɔ́ zwini, nyǐ wɔ́ zwini, cə-fɔ̀lɔ̀ w kɔ̀bɔ́ yil tã̀! Wɔ́ òmyɛ́ dɛnnɛ byɛ̀bɛ́ bə̀ cǐ bǔ-bwələ né nyɛ̀bɛ́ nə̀ nʼê dùr nə̀-fɔ̀lɔ̀ w wẽ́ mó tó né bə jǐrh nə̀cɛ̀nà. Ò nə̀cɛ̀ndɛ́ rə̀myɛ́ gakó jʼa zɛ̃̀ rə cɔ̀ lù òdù sásá!”
REV.18.20	Ámyɛ̌ dɛ̃̌ yi cìnə́ bé, ǹdʼámyɛ̌ Yi lyì bí, ǹdə́ rə̀ tùntúmə́ bé ǹdə́ rə̀ nyì-zwennə bé, fǔnə ǹdə́ wu-nyɔ̃̀, bə̀ Yi kɔ́ cɔ w òmyɛ́ bùrsì lwɛlɛ tɛ̀bɛ́ ò wɛ̀rhɛ́ ába mɔ́ yilə.
REV.18.21	Rə̀myɛ́ yi ní, màlɛ́ka kɛ̀bɛ́ è jɛ̀ kwè nə́kulu nánfɔ̀lɔ̀ ǹdə nə̀mú-byǐ nánfɔ̀lɔ̀ ta, e ji nə̀-fɔ̀lɔ̀ w wẽ́ e wɔ̀: “Wɔ́ èta bə bʼa ji Babyəlɔnɛ y, ò wɔ́ cə-fɔ̀lɔ̀ mɔ́ tɛ̃´ nɛ́. Lò lò kə́ ń tá ń la w nɔ ń yírh yó gaga yé. 
REV.18.22	Lò kə́ ń tá ń la dàkɔ̌n-dúrnə, ǹdə́ núnnə, ǹdə́ wúrh wúlnə, ǹdə́ pɔ́lsɛ wúlnə dweme nyɔ̀ɔ̀ ǹ sõ gaga yé. Bə̀ kʼê tʼâ la lò mə̀dù ga nɔ ǹdə́ ń nə́ ń twĩ̀ tum dwí tə̀ltə̀l gaga yé. Bə̀ kʼê tʼâ la nə̀mú cəl nyɔ̀ɔ̀ ǹ sõ gaga yé. 
REV.18.23	Pàntɛ́mɛ́ pwẽ̀ kʼê tʼâ la nɛ́ yál ǹ sõ gaga yé. Lò kə́ ń tá ń la nyɔ̀ɔ̀ bə̀ bal ǹdə́ kɛ̃ jú dwã ǹ sõ yé. Ǹ dɔ̌lna bɛ́ yʼà wɔ́ lyì-fwààlɛ̀ du lyì bí dwã bɛ́ cɛ yó mó gakó, ń jà ń zə ǹ càl-tumə né ń mə́ yǔr lyì bí gakó. Wɔ́ rə̀myɛ́ è ce rə̀myɛ́ gakó la wɔ̀rhɔ́. 
REV.18.24	Kɔn súlí myɛ, wɔ́ ǹmyɛ́ sõ Yi nyì-zwennə bé ǹdə́ Yi lyì bí byɛ̀bɛ́ bə̀ gu cɛ yó mó gakó jal mɔ́ ló né.”
REV.19.1	Rə̀myɛ́ kwã nɛ́, a kʼa nyɛ̀ɛ̀ cəl nánfɔ̀lɔ̀ ǹdə lyì nánjə̀jóló dweme ta, rə̀ zhì dɛ̃̌ yi w rə wɔ̀: “Àlɛ́lɔyà! Cinu nə còrhó! Wɔ́ nə́ Yi rí rə̀ vwârh nə́ba mɔ́. Rə̀ zhe zùwə́, rə jʼà wɔ́ jàn cí. 
REV.19.2	Rə̀ nʼê kɛ́ rə̀ bùrsí cángá ǹdə́ zhə̀nà. Rə̀ pɔ còrhò-tum kə-nə̀fòló w páá mɔ́ nɛ, bə̀ ò yʼà nʼô zə ò fwə̂l tumə né ò cɔ̀ lũ wə́. Ò gə́ gu Yi tùntùnnə̀ bé mó ce rə̀ zhìlì ò yò.” 
REV.19.3	Bə kʼe wɔ̀: “Àlɛ́lɔyà! Cinu nə còrhó! Zhə̀nà, cɔ w nánfɔ̀lɔ̀ w ò kwɛ̃´ myǐn mú nyɛ̀rh la dɛ̃̌ yi w byinə nə̀ bə zhɔ̌ zhe yilə.”
REV.19.4	Rə̀myɛ́ yi ní, náncɛsɛ́ shí-èlyè ǹdə́ sə̀na y ǹdə́ wò-nyùùrí rə̀na y ga tu bə̀ nə̀dwə́nə́ yó, bə wùlì Yi rí rə̀ jě rə̀ pyɛ̀lɛ̀ də̀gwã́ y yó mó yé né, bə zɛ̃̀ bə̀ nʼê cèrhé re bə̀ zhe: “Amɛ̀n! Àlɛ́lɔyà! Cinu nə còrhó!”
REV.19.5	Cəl rə̀dù zɛ̃̀ rə zhì pyɛ̀lɛ̀ də̀gwã́ y gə́ zhǐ má rə wɔ̀: “Ámyɛ̌ Yi tùntùnnə̀ bé, lyì-fwààlɛ̀ ǹdə́ yə̀-yírh-swí cìnə́ ga á nʼá nyàm dɛ̀ mɔ́, cèrhénə nə́ Yi rí!”
REV.19.6	Rə̀myɛ́ kwã nɛ́, a nyɛ̀ɛ̀ cəl ǹdə lyì-zhâ nánjə̀jóló cələ ta, ráá ǹdə wɔ́ nɛ̃̌ mə̀ nʼê wùl ta, ráá ǹdə wɔ́ dwà è nʼê kúkwìrí ta, rə̀ zhe: “Àlɛ́lɔyà! Cinu nə còrhó! Èlâsɛ̃̌, wɔ́ Cinu nə́ Yi jàn-bə-swɛ̃´-zhe cə́bal mɔ́ dúdú ń wɔ́ pyɔ̌. 
REV.19.7	Bànà nə́ fùù ǹdə́ wu-nyɔ̃̀, nə́ cèrhé mo, bə̀ èlâsɛ̃´ wɔ́ Pyì-bwɛ̀lɛ́ y kɛ̃-jú wə́, è kɛ̃ mɔ́ tɛnɛ n zhɛ̀. 
REV.19.8	Bə̀ pɔ sɔ́má kɛ̃ mɔ́ nɛ n zù kàmə̀-zù-pwã̀ è bə jìmdì zhe, è nʼê jə́jɛ̀mɛ́. È nʼê myɛrhɛ Yi lyì bí tùntwə̃̀ə̃̀ né nə̀ wɔ́ cángá mɔ́.”
REV.19.9	Màlɛ́ka y wɔ̀ nɛ̀: “Kɛ̃ ń byili bə̀ byɛ̀bɛ́ bə̀ byẽ̀ Pyì-bwɛ̀lɛ́ y kɛ̃-jú w jàà w mɔ́ wɔ́ wu-nyɔ̃̀ cìnə́.” E kʼe wɔ̀: “Zhə̀nà, zɔ̀mà nɛ́ nyɛ̀bɛ́ wɔ́ Yi cìcì zɔ̀mà páá.”
REV.19.10	A zɛ̃̀ a tu à nə̀dwə́nə́ yó è yé né à la y còrhó. Sə è wò nè: “Dɛ̃̌ ǹ cìnə̀, bə̀ká wɛ̀rhɛ́ èta yé, bʼà wɔ́ Yi tùntùnnə̀ ǹdə ǹmyɛ́ ǹdə́ ǹ da-byâ bɛ́ bə̀ zhí zhə̀n dɛ́ Yezu byili mú ni mú ta. Wɔ́ Yi yé né ǹ mə̂ sə́ wùlì ní, ń cèrhé re.”
REV.19.10	Zhə̀n dɛ́ tɛ̀bɛ́ Yezu byili mú, wɔ́ rə̀myɛ́ rə̀ nʼê ce yə̀wâl lyì bí bə̀ nʼê zɔ̀m zɔ̀mà nɛ́ nyɛ̀bɛ́ Yi byili bi mú wẽ́.
REV.19.11	Rə̀myɛ́ kwã nɛ́, a nə dɛ̃̌ yi rí rə̀ pul. A pwírí eshã námpwã̀ è duwə. Mɔ̀bɔ́ ń jě y mó yíl “Zhə̀n cə́bal, lò mɔ̀bɔ́ ń zhǐ ń nà yó”. Ń nə́ ń bùr ń bùrsí cángá; ń búlə́ né ń nə́ ń bwí mú myɛ wɔ́ cángá. 
REV.19.12	Ń yírhə́ né nʼê yə̂r ǹdə myǐn ta. Ń pú pyɛ̀lɛ̀ yə́-púr nánzhəzhɔ̌. Yil rə̀dù yʼà kɛ̃ rə dɛ̃ mɔ. È gə də̀ ńmyɛ̌ cìcì, lò dõ yə̀l yil lé rə̀myɛ́ yé. 
REV.19.13	Ń yà ń zù kàmə̀-zù-èdɔ̀lɔ̀, ò gakó wɔ́ jal dúdú. Bə̀ nʼê byẽ̀ mò bə̀ “Yi zɔ̀mɛ̀”. 
REV.19.14	Dɛ̃̌ yi shə̀dɛ́ɛ́sɛ́ tó mo ǹdə́ shəshərh námpwə̀rh. Shə̀dɛ́ɛ́sɛ́ gakó zù kàmə̀-zù-pwə̀rh pwɛ̃´pwɛ̃´ sə̀ bə jìmdì zhe yé. 
REV.19.15	Búlə́ shù ò zhe nyí dɛ̃´dɛ̃´ nʼô shí mɔ̀bɔ́ ń jě eshã y mɔ́ nyú w ò dwi. Ń la zə w n mə n zhìlì tənèsé lyì bí gakó yò. Ń mà n cìní bi ǹdə́ jàn nánkùlù. Ń mà n ce sɛ̃´-cǒ byâ kùlkṍ w kɔ̀bɔ́ bə̀ mʼê wɛ̀rhɛ́ sɛ̃´ mɔ́ mɔ́ wẽ́, n zù n nɔ̀ bɛ̀ ǹdə́ ń nə̀rh. Kùlkṍ w òmyɛ́ nʼô myɛrhɛ Yi jàn-bə-swɛ̃´-zhe cə́bal mɔ́ lyim dí nánfɔ̀lɔ̀ wá. 
REV.19.16	Bə̀ yʼà kɛ̃ yil rə̀dù ń kàmə̀-zù-èdɔ̀lɔ̀ w ǹdə́ ń cí rí ni. Bə̀ nʼê byẽ̀ mò bə̀ “Pyâ bɛ́ gakó Pyɔ̌, ǹdə́ Cǐnnə bé gakó Cinu”.
REV.19.17	Rə̀myɛ́ kwã nɛ́, a nə màlɛ́ka èdù è zhǐ nə̀nyɔ́nɔ́ w wẽ́, e zɛ̃̀ e búbwéé dɛ̃´dɛ̃´ e ce dɛ̃̌ yi kúmdí gakó ne e wɔ̀: “Bànà dwã yó á jí Yi címsí nánfɔ̀lɔ̀ w kùjú wə́. 
REV.19.18	Bànà á dɔ̃̀ pyâ bɛ́ ǹdə́ jàn cìnə́ bé ǹdə́ eshesé ǹdə́ sə̀ jòmnə̀ bé gakó, sʼá dɔ̃̀ yómə́ ǹdə́ byɛ̀bɛ́ bə̀ cǐ bə̀ cìnə̀, e súlí lyì-fwààlɛ̀ ǹdə́ byɛ̀bɛ́ bə̀ yə̀ yírh swí ga.”
REV.19.19	A zɛ̃̀ a kʼa nə bǔ-ku w ǹdə́ cɛ yó pyâ bɛ́ ǹdə́ bə̀ shə̀dɛ́ɛ́sɛ́ gakó. Bə̀ zhǐ dwã yó bə̀ la bú ǹdə́ eshə-pwã̀ y jòmnə̀ mó ǹdə́ ń shə̀dɛ́ɛ́sɛ́. 
REV.19.20	Sə bə̀ zɔ bǔ-ku w ǹdə́ mɔ̀bɔ́ ǹ yà ń nə́ ń myìnì lyì bí bə̀ ńmyɛ̌ wɔ́ Yi nyì-zwennə mó. Ń yà ń nə́ ń wɛ̀rhɛ́ màmyaarhɛ bǔ-ku w yé né ń mə́ ń yǔr lyì bí byɛ̀bɛ́ ò myɔrhɔ w yʼà wɔ bə̀ yala nɛ, bə̀ nʼê cèrhé ò nyɔrhɔ w bə̀ mɔ mɔ́. Bə zɛ̃̀ bə ji bǔ-ku w ǹdə́ mɔ̀bɔ́ ń nə́ ń myìnì lyì bí bə̀ ńmyɛ̌ wɔ́ Yi nyì-zwennə mó ga púrhú cə́m myǐn mə̀ lɛ̀lɛ̀ tɛ̃´ ǹdə bù-sà ta wẽ́ ǹdə́ bə̀ yírhə́ ga. 
REV.19.21	Búlə́ shù w ò nʼô dwi mɔ̀bɔ́ ń jě eshã y nyǔ w mú gu byɛ̀bɛ́ bə̀ dàl mɔ́ ga, kúmdí gakó bə̀ rə jí bi.
REV.20.1	Rə̀myɛ́ kwã nɛ́, a nə màlɛ́ka è shí dɛ̃̌ ǹdə́ gɔ́rɔ́ w nánlyilyìmú w bwə̀l-byǐ y ǹdə́ nyɛ́nɛ́ nánfɔ̀lɔ̀ è jɔ̃̀ wà. 
REV.20.2	E zə dɔm mɔ́ nánjə́gɔ́rɔ́ w mə̀ jʼâ ŋwɛ́nɛ́ lũ w kùr-ju yi ní ga bə̀ nʼê byẽ̀ bə̀ zù-bal ráá Shətana mɔ́. E lyẽ mo kɔn la mʼe yí byinə mɔ̀rhɔ̀. 
REV.20.3	Màlɛ́ka y ji mu gɔ́rɔ́ w nánlyilyìmú w wẽ́, e zə bwə̀l-byǐ y e sàásɛ mə̀ nyí ni, e cĩ́ myɔrhɔ nɛ́, mùnì byinə né mɔ̀rhɔ̀ w lyɛ̃ ǹdə́ mə̀ kʼê yə̀ ŋwɛ̀nɛ́ mə myìnì lyì bí yé. Rə̀myɛ́ kwã nɛ́, bə̀ mʼa zɛ̃̀ bə vùr mò bə yẽ̌ dwã màngɛlɛ́ yilə.
REV.20.4	Rə̀myɛ́ kwã nɛ́, a nə pyɛ̀lɛ̀ də̀gwə́rh, lyì tú bə̀ jě sə̀ yó, bə pə bɛ ŋwɔ̀nɔ́ bə̀ la mʼe bùr bùrsì. A nə byɛ̀bɛ́ bə̀ zhí zhə̀n dɛ́ Yezu byili mú ni bə mʼe bwə̀l Yi zɔ̀mɛ̀ rɛ́ bə zɛ̃̀ bə gu bi rə̀myɛ́ yil mó. Bə̀ yə̀ shɛ̀nɛ́ bə wùlì bǔ-ku w ǹdə́ ò nyɔrhɔ w bə̀ mɔ mɔ́ yé né bə cèrhé yé. Bə̀ cẽ ò myɔrhɔ w bə̀ cílə́ né ǹdə́ bə̀ jɛ̀sɛ́ nɛ cṹ yò. Bə̀ kʼa bwìrhì bə̀ la tó Kristə ne bə jí pyɛ̀lɛ̀ byinə mɔ̀rhɔ̀. 
REV.20.5	Wɔ́ mə̀myɛ́ mə̀ wɔ́ bùrhù mú nã́yə́ə́ mó. Cùùrí dwã bɛ́ tʼâ la tó rə bwìrhì ǹdə́ byinə né mɔ̀rhɔ̀ w yə̀ yí yé. 
REV.20.6	Byɛ̀bɛ́ Yi la jɛ̀rɛ̀ rə bwìrhì mú bʼa yə̀ wu-nyɔ̃̀ cìnə́, bə̀ bə̀ mʼa yə̀ Yi lyì. Cu mú mɔ̀bɔ́ mə̀ kʼâ la bórhó mə bə̀ mɔ́ kʼê bə bə̀ yàlà zhe yé. Bə̀ mʼa yə̀ Yi ǹdə́ Kristə vwĩ̀-zwə́lnə, bə tó Kristə ne bə jí pyɛ̀lɛ̀ byinə né mɔ̀rhɔ̀ w wẽ́.
REV.20.7	Byinə né mɔ̀rhɔ̀ w gə tú è lyɛ̃, bə̀ mʼa vùr Shətana y è byə̀nə́-jì y wẽ́ bə yẽ̌, 
REV.20.8	e du e vò lũ w tənèsé gakó wẽ́ e yǔr lyì bí. Bə̀ nʼê byẽ̀ tənèsé sə̀myɛ́ bə̀ Googe ǹdə́ Məgooge. Shətana y bʼa kal lyì bí gakó e cĩ́ dwã yó búlə́ yilə. Lyì bí bʼa yə̀ nánjə̀jóló ǹdə mwə̃́ y nyí ni nyɔ̀rhɔ́ ta. 
REV.20.9	Bə̀ zɛ̃̀ bə làà lũ w cə-yala gakó w bə kə́kɛ́lɛ́ Yi lyì bí rə̀ só mó jàà y bə ce ecəl wə. Sə myǐn shí dɛ̃̌ yi w mə jí lyì bí byɛ̀bɛ́ Shətana y yʼà kal e cĩ́ dwã yó mó. 
REV.20.10	Rə̀myɛ́ yó, bə̀ zɔ Shətana y è yʼà nʼê yǔr be mó bə ji púrhú cə́m myǐn mú mə̀ lɛ̀lɛ̀ tɛ̃´ ǹdə bù-sà ta mɔ́ wẽ́, bǔ-ku w ǹdə́ mɔ̀bɔ́ ń yà ń nə́ ń myìnì lyì bí bə̀ ń wɔ́ Yi nyì-zwennə mó gə́ ŋwɛ́nɛ́ mə̀gã̌. Bə̀ mʼa nwɛ̀nɛ̀ gàà dɛ̃´dɛ̃´, cəcɛ̃ ǹdə́ nə̀nyɔ́nɔ́ ga, byinə nə̀ bə zhɔ̌ zhe yilə.
REV.20.11	Rə̀myɛ́ kwã nɛ́, a nə pyɛ̀lɛ̀ də̀gwã́ námpwã̀ pwɛ̃´pwɛ̃´ nánfwɛ̀lɛ̀, lò jě è yó. Dɛ̃̌ ǹdə́ cɛ y ga dùr ń nyí ni rə vò pyépyé, lò lò kə́ ń yə̀ rɛ nɛ yé. 
REV.20.12	A zɛ̃̀ a nə lyì-fwààlɛ̀ ǹdə́ byɛ̀bɛ́ bə̀ yə̀ yírh swí bə̀ cù mú ga bə̀ zhǐ pyɛ̀lɛ̀ də̀gwã́ y yé né. Sábá yʼà púr nə̀ zhǐ tɛ̃´. Nyǔ mə̀ tʼâ la zhɔ̌ sɛ́bɛ́ rɛ́ myɛ púr. Byɛ̀bɛ́ bə̀ cù mú bùrsí jʼa ká, lò gakó ǹdə ǹ tùntwə̃̀ə̃̀ né gə́ yàl nɛ́, ǹdə bə̀ gə́ kɛ̃ sábá nɛ́ wẽ́ né. 
REV.20.13	Nə̀-fɔ̀lɔ̀ w càrh cùùrí tɛ̀bɛ́ rə̀ mɛ̃ ò wẽ́ mó gakó o ce pwẽ̀ nè. Cu mú ǹdə́ cílú w myɛ dwĩ̀ rə̀ nyân dɛ́ nɛ. Bə zɛ̃̀ bə kə́ lò gakó bùrsì ǹdə ǹmyɛ tùntwə̃̀ə̃̀ né gə́ yàl nɛ́. 
REV.20.14	Bə cìrh cu mú ǹdə́ cílú w bə ló myǐn mú mə̀ nʼê jí ǹdə bù-sà ta mɔ́ wẽ́. Wɔ́ myǐn mú mə̀myɛ́ mɔ́ mə̀ wɔ́ cu mú bə̀lyè nyân mɔ́. 
REV.20.15	Lò mɔ̀bɔ́ gakó ǹ yil lé yə̀ nyǔ mə̀ tʼâ la zhɔ̌ sɛ́bɛ́ rɛ́ wẽ́ kɛ̃, bə̀ mʼa ji ǹmyɛ myǐn mú mə̀myɛ́ mɔ́ wẽ́.
REV.21.1	Rə̀myɛ́ kwã nɛ́, à nɔ dɛ̃̌ nándwə̃̀ ǹdə́ cɛ nándwə̃̀. Dɛ̃̌ nándwã́ y ǹdə́ cɛ nándwã́ y kʼê tɛ̀nɛ́ yé. Nə̀-fɔ̀lɔ̀ w myɛ kʼô tɛ̀nɛ́ yé. 
REV.21.2	À nɔ cɔ náàcɔ̀nɔ̀ ò shí dɛ̃̌ Yi sõ ò nʼô swé tɛ̃´. Wɔ́ Zhərəzalɛm nándwə̃̀ yə́. È kwɛrhɛ è cìn ǹdə kə-dùl gə́ ya n kwɛrhɛ ń cìn ń mə́ ń dɛ̃̀ ń byal nɛ́. 
REV.21.3	Sə à nyɛ̀ɛ̀ cəl nánfɔ̀lɔ̀ rə̀ shí Yi sõ pyɛ̀lɛ̀ də̀gwã́ yó rə wɔ̀: “Nyǐnə Yi lù rə̀ kɛ̀lɛ́ numbyínə́ bé sõ. Rə̀ la jǒm ǹdə́ bɛ, sə bə̀ mʼa yə̀ rə̀ lyì, rə̀ cìcì bʼa yə̀ nɛ́ ǹdə́ bɛ. 
REV.21.4	Rə̀ bʼa pɔ́pɔ̌ bə̀ yə́-nàná nɛ́ gakó. Cu ǹdə́ cìlə́ ǹdə́ wu-zhìlù ǹdə́ zwini kʼê tʼâ la nɛ́ yál yé, bə̀ wẽ̀ dé nándwẽ́ dé nyí rí lyɛ̃.”
REV.21.5	Sə mɔ̀bɔ́ ń jě pyɛ̀lɛ̀ də̀gwã́ y yó mó wòwə̀: “Nyǐnə à nʼâ lyə́r kɔn gakó, rə̀ la jǐrh nándùl.” N súlí n wɔ̀: “Kɛ̃ zɔ̀mà nɛ́ nə̀myɛ́, bə̀ nə̀ wɔ́ zhə̀n pamparɛ̃ɛ̃, nə̀ bə tə́tɔ̀ná zhe yé.”
REV.21.6	N kə́ n wɔ̀ nɛ̀: “Èlâsɛ̃´, kɔn gakó wɛ̀rhɛ́ rə zhɛ̀. Àmyɛ́ wɔ́ Aləfa ǹdə́ Omɛga, rə̀ kùr wɔ́: kɔn gakó kùr-jirə́ ǹdə́ rə̀ yó-gurə́ ga. Lò mɔ̀bɔ́ nə̀nyɛ̀lsɛ̀ zhe, à bʼa pɔ̃́ nyǔ mə̀ tʼâ la zhɔ̌ nə̀-bùlì nɛ̃̌ ń nyɔ̀ nánfò. 
REV.21.7	Lò mɔ̀bɔ́ gakó ǹ ŋwɛ̀nɛ́ ń jí bɛlɛ, à mʼa pɔ̃́ pɛnɛ́ y èmyɛ́. À mʼa yə̀ ǹ Yi, sə ǹ mʼâ yə̀ à byǐ. 
REV.21.8	Sə è gə wɔ́ byɛ̀bɛ́ bə̀ wɔ́ bəywẽ-nə̀pwə̀nə̀ mó, ǹdə́ byɛ̀bɛ́ bə̀ yə̀ Yi ni zhí mú, ǹdə́ byɛ̀bɛ́ bə̀ nʼê wɛ̀rhɛ́ tùntùm-bəywààlɛ̀, ǹdə́ lyì-gurnə bé, ǹdə́ nə̀fwə̀ə́lé, ǹdə́ byɛ̀bɛ́ bə̀ nʼê wɛ̀rhɛ́ càl-tumə, ǹdə́ byɛ̀bɛ́ bə̀ nʼê zwə́l vwə̃̀ wẽ̀ tɛ̀bɛ́ rə̀ də̀ Yi yó, ǹdə́ kɔ̀mdɛ́ yilə, bə̀ mʼa ce bə̀ gakó vò púrhú cə́m myǐn mú mə̀ lɛ̀lɛ̀ tɛ̃´ ǹdə bù-sà ta mɔ́ wẽ́. Wɔ́ rə̀myɛ́ rə̀ wɔ́ cu mú bə̀lyè nyân mɔ́.”
REV.21.9	Rə̀myɛ́ yi ní, à nɔ màlɛ́kabá bwàlpyɛ̀ y bə̀ zhe nə̀zhĩ̌sí shàlpyɛ̀ y zwini rí nánkwaá rɛ́ kùrə̀ né nyàlpyɛ̀ y sú si mú èdù. Màlɛ́ka y zɛ̃̀ e wɔ̀ nɛ̀: “Bà! À mʼa byili mú kɛ̃ mɔ́ mɔ̀bɔ́ Pyì-bwɛ̀lɛ́ y jú mú.”
REV.21.10	Eshirhə náàcɛ̀nɛ́ só à yó. Màlɛ́ka y zə nɛ e jì pyɔ̀ dɛ̃̌ dɛ̃̌ yó, e byili ni cɔ náàcɔ̀nɔ̀. Sə cɔ w òmyɛ́ mɔ́ wɔ́ Zhərəzalɛm; ò shí dɛ̃̌ Yi sõ ò nʼô swé tɛ̃´. 
REV.21.11	Sə Yi zùwə́ y pwẽ̀ dé yʼà nʼê jə́jɛ̀mɛ́ ò wẽ́. Cɔ w cìcì mú yʼà nʼô jə́jɛ̀mɛ́ ǹdə nə́kulu náàcɔ̀nɔ̀ ta, o jà ò nʼô jə́jɛ̀mɛ́ ǹdə nə́kulu námpùlú myɛ ta. Ò nyɛ̌ ǹdə bútóló ta, námpõ pwɛ̃´pwɛ̃´. 
REV.21.12	Bə̀ yʼà lù byílí nánkəkoro e vò dɛ̃̌ dɛ̃̌ bə mʼe kə́kɛ́lɛ́ wa. O ce ò bwə̀rsè shí ǹdə́ sə̀lyè. Màlɛ́kabá shí ǹdə́ bə̀lyè yʼà nʼê yìlì bwə̀rsé ne, sə Esərayɛl lyì bí kwálsɛ́ shí ǹdə́ sə̀lyè y yilə né yʼà kɛ̃ bwə̀rsé yó. 
REV.21.13	Ò bwə̀rsé sə̀tɔ̀ yʼà zâ yi-pwírhí səta, sə̀tɔ̀ zâ yi-zùr səta, sə̀tɔ̀ zâ lũ jə̀jĩ́ səta, sə̀tɔ̀ zâ lũ jə̀gwã̀ səta. 
REV.21.14	Bə̀ yʼà zə nə́kulə shí ǹdə́ nə̀lyè bə mʼe ji ò byílí y jì-byòló wə́, sə Pyì-bwɛ̀lɛ́ y tùntúmə́ bé shí ǹdə́ bə̀lyè y yilə né yʼà kɛ̃ nə́kulə né nə̀myɛ́ shí ǹdə́ nə̀lyè y yó.
REV.21.15	Màlɛ́ka y è yʼà nʼê zɔ̀m ǹdə́ nɛ mɔ́ yʼà zhe sánə́má də̀-dɔ̀lɔ̀ è jɔ̃̀ wà, è la mʼe mɛrhɛ cɔ w ǹdə́ ò bwə̀rsé, ǹdə́ ò byílí yə́. 
REV.21.16	Ò vɔ̀mɛ̀ nɛ́ nə̀na y ga dwɛ̀lɛ̀ rɛ́ mə̂ dwã. Màlɛ́ka y zə sánə́má də̀-dɔ̀lɔ̀ w e mʼe mɛrhɛ cɔ w twər mɔ̀ɔ̀rhɛ̀ shí ǹdə́ rə̀lyè (
REV.21.17	Màlɛ́ka y zɛ̃̀ e mɛrhɛ byílí y jə̀-tórhó yírhə́ zɔ̌m ǹdə́ shə́-èna ǹdə́ nə̀na (144), ǹdə lyì bí gə́ yʼà nʼê mɛrhɛ nɛ́ gaga mɔ́.
REV.21.18	Bə̀ yʼà zə nə́kulə námpǔlsi bə mʼe lù cɔ w byílí yə́. Cɔ w cìcì mú yʼà nyɛ̌ ǹdə sánə́má páá mɔ́ nɛ, è nʼê jə́jɛ̀mɛ́ ǹdə zhə̀zhé ne. 
REV.21.19	Bə̀ yʼà zə nə́kulə námpǔlsi kùrə̀ nánzhəzhɔ̌ bə mʼe kwɛrhɛ byílí y jì-byòló w nə́kulə né nə jǐrh námpɔ̀pɔ̀ɔ̀lɛ̀. Nə́kulu w nã́yóó w yala nɛ́ yʼà nyɛ̌ ǹdə yá-vɔ ta; nə̀lyè nyɔ̃̌ w yʼà nyɛ̌ námpùlú; nə̀tɔ̀ nyɔ̃̌ w yʼà nyɛ̌ námpɔ̀pɔ̀lɔ̀; nə̀na nyɔ̃̌ w yala nɛ́ yʼà nyɛ̌ ǹdə yá-vɔ ta ò nʼô jə́jɛ̀mɛ́; 
REV.21.20	nə̀nu nyɔ̌ w yʼà nyɛ̌ nánshɔ̃̀ ǹdə jal ta; nyə̀ldù nyɔ̃̌ w yʼà nyɛ̌ nánshɔ̃̀ gwɛ̃´gwɛ̃´; nyàlpyɛ̀ nyɔ̃̌ w yala nɛ́ yʼà nyɛ̌ ǹdə yá-vɔ ta, o jʼa gùlí námpwã̀; lyɛlɛ nyɔ̃̌ w yʼà la ǹdə nánshɔ̃̀ ta; nə̀bɔ́ nyɔ̃̌ w yʼà nyɛ̌ nánshimú; shí nyɔ̌ w myɛ yʼà nyɛ̌ nánshimú, o jʼà yʼà la ǹdə yá-vɔ ta; shí ǹdə́ òdù nyɔ̃̌ w yʼà nyɛ̌ nánshɔ̃̀, o jʼà yʼà la ǹdə nánshimú ta; shí ǹdə́ nə̀lyè nyɔ̃̌ w yʼà nyɛ̌ ǹdə nyam ta. 
REV.21.21	Bwə̀rsé shí ǹdə́ sə̀lyè y yʼà wɔ́ nə́kuuli ǹdə dɔ̀msɛ̀ nánfwààlɛ̀ shí ǹdə́ sə̀lyè ta bə̀ mʼe lù sì. Bwə̀rə̀ èdù gakó wɔ́ dɔ̀mɛ̀ èdù bə̀ mʼe lù yə̀. Cɔ w lyì bí dwã-joló jàà y nyɛ̌ ǹdə sánə́má páá mɔ́ nɛ, è nʼê jə́jɛ̀mɛ́ ǹdə zhə̀zhé ne.
REV.21.22	À yə̀ Yi jì nɛ cɔ w wẽ́ yé; wɔ́ Yi jàn-bə-swɛ̃´-zhe cə́bal mɔ́ ǹdə́ Pyì-bwɛ̀lɛ́ y bə̀ wɔ́ ò Yi jì. 
REV.21.23	Ò bə nə̀nyɔ́nɔ́ ráá cànà pwẽ̀ tum zhe yé; wɔ́ Yi zùwə́ y pwẽ̀ dé rə̀ nʼê yə̂r wə, sə wɔ́ Pyì-bwɛ̀lɛ́ y è wɔ́ ò pàntɛ́mɛ́. 
REV.21.24	Ò pwẽ̀ dé bʼa yə̂r lũ w tənèsé lyì bí bə̀ mʼê zhə̀lə̀. Cɛ yó pyâ bɛ́ gakó bʼa zə bə̀ nə̀cɛ̀ndɛ́ bə bə̀ ò wẽ́. 
REV.21.25	Ò bwə̀ə̀lé pul twéé twéé. Rə̀ kʼê tʼâ la pyu gaga yé, bə̀ cɛ kʼê tʼâ yìì gàà yé. 
REV.21.26	Bə̀ mʼa zə lũ w lyì bí nə̀cɛ̀ndɛ́ ǹdə́ kɔn dɛ̀bɛ́ gakó rə̀ nʼê zhẽ̌ bə̀ yó dɛ̃̌ mɔ́ bə mʼe bə̀ gàà. 
REV.21.27	Kɔn dɛ̀bɛ́ rə̀ zhe jìmdì tʼâ la cɔ w òmyɛ́ wẽ́ zú yé. Lyì bí byɛ̀bɛ́ bə̀ nʼê twĩ̀ tumə námməywààlɛ̀ mɔ́ ǹdə́ kɔ̀mdɛ́ myɛ tʼâ la ò wẽ́ zú yé. Wɔ́ byɛ̀bɛ́ bə̀ yilə né kɛ̃ nyǔ sɛ́bɛ́ rɛ́ wẽ́ mó dúdú bə̀ mʼa zù ò wẽ́. Sɛ́bɛ́ rɛ́ rə̀myɛ́ wɔ́ Pyì-bwɛ̀lɛ́ y nyân.
REV.22.1	Màlɛ́ka y zɛ̃̀ e byili ni bwǐ è nɛ̃̌ mɔ́ nʼê pɛ nyǔ. Mə̀ nyɛ̌ zwẽ́zwẽ́ ǹdə bútóló námpõ ta. Mə̀ nʼê shí Yi ǹdə́ Pyì-bwɛ̀lɛ́ y pyɛ̀lɛ̀ də̀gwã́ y kùr wə̀. 
REV.22.2	Mə̀ nʼê dùr mə̀ tó cɔ w lyì bí dwã-joló jàà y cəcəl wə. Bwǐ y yʼà ywə̀r dwã nɛ nə̀gwààlɛ̀ rə̀lyè. Wɔ́ rə̀myɛ́ cəcəl w cǒ w kɔ̀bɔ́ ò byâ bɛ́ nʼê pɛ nyǔ mú yʼà zhǐ ní. Ò nʼô ce byâ twər shí ǹdə́ rə̀lyè byin gakó. Ò nʼô ce byâ cànà cànà gakó, sə ò vɔɔrɛ́ myɛ wɔ́ cə́m rə̀ nʼê shili lũ w lyì bí. 
REV.22.3	Sə kɔn dɛ̀bɛ́ rə̀ nʼê ce Yi zhìlì numbyíní yò mó kʼê tʼâ la nɛ́ yál gaga yé.
REV.22.3	Yi ǹdə́ Pyì-bwɛ̀lɛ́ y pyɛ̀lɛ̀ də̀gwã́ y bʼa zhì cɔ w wa, sə Yi tùntùnnə̀ bé bʼa cèrhé re. 
REV.22.4	Bə̀ mʼa nə rɛ ǹdə́ bə̀ yírhə́, sə rə̀ yil lé bʼa kɛ̃ bə̀ cílə́ né yó. 
REV.22.5	Cə-byṹ kʼê tʼâ la nɛ́ yál, sə bə mʼe zə pàntɛ́mɛ́ ráá nə̀nyɔ́nɔ́ pwẽ̀ tum yé, bə̀ Cinu Yi mà n ce ń pwẽ̀ dé yə̂r be, bə jí pyɛ̀lɛ̀ byinə nə̀ bə zhɔ̌ zhe yilə.
REV.22.6	Màlɛ́ka y kʼe wɔ̀ nɛ̀: “Zɔ̀mà nɛ́ nyɛ̀bɛ́ wɔ́ zhə̀nà, nə̀ bə tə́tɔ̀ná zhe yé. Cinu Yi mɔ̀bɔ́ ń nə́ ń pɛ ń Eshirhə y ń nyì-zwennə bé ne mó twĩ̀ ń màlɛ́ka y e bə̀ e byili kɔn dɛ̀bɛ́ rə̀ bàn rə̀ kʼê tʼâ la jíjírhú mú ń tùntùnnə̀ bé ne.”
REV.22.7	Yezu wòwə̀: “Nyǐ à kʼâ tʼâ la jíjírhú a mʼa bə̀ yé. Lò mɔ̀bɔ́ ǹ zwẽ Yi zɔ̀mà nɛ́ nə̀ ŋwɛ́nɛ́ sɛ́bɛ́ rɛ́ tɛ̀bɛ́ wẽ́ mó, ǹ mʼâ yə̀ wu-nyɔ̃̀ cí.”
REV.22.8	Wɔ́ àmyɛ́ Zhã à nyɛ̀ɛ̀ ywẽ̀ né nyɛ̀bɛ́ a jʼa nə nɛ ǹdə́ à yírhə́ mó. À gə́ nyɛ̀ɛ̀ nɛ̀ a jʼa nə nɛ ǹdə́ à yírhə́, rə̀myɛ́ kwã nɛ́, a zɛ̃̀ a wùlì màlɛ́ka y è byili ni ywẽ̀ né nə̀myɛ́ mɔ́ yé né à la y còrhó, 
REV.22.9	sə è wò nè: “Dɛ̃̌ ǹ cìnə̀, bə̀ká wɛ̀rhɛ́ èta yé, bʼà wɔ́ Yi tùntùnnə̀ ǹdə ǹmyɛ́ ǹdə́ ǹ da-byâ Yi nyì-zwennə bé ǹdə́ lyì bí byɛ̀bɛ́ gakó bə̀ nʼê zwẽ Yi zɔ̀mà nɛ́ nə̀ ŋwɛ́nɛ́ sɛ́bɛ́ rɛ́ tɛ̀bɛ́ wẽ́ mó ta. Wɔ́ Yi yé né ǹ mə̂ sə́ wùlì ní, ń cèrhé re.”
REV.22.10	E kʼe wɔ̀ nɛ̀: “Bə̀ká shèè Yi zɔ̀mà nɛ́ nə̀ ŋwɛ́nɛ́ sɛ́bɛ́ rɛ́ tɛ̀bɛ́ wẽ́ mó yé, bə̀ yi rí tɛ̀bɛ́ Yi yʼà byili mú yú rə zhɛ̀. 
REV.22.11	Lò mɔ̀bɔ́ ń nə́ ń twĩ̀ lwɛlɛ, sə n já n cə̀ə̀lè ń nə́ ń twĩ̀ dì. Lò mɔ̀bɔ́ ń só tùntùm-bəywààlɛ̀ tũ̌, sə n já n cə̀ə̀lè ń nə́ ń twĩ̀ dì. Sə lò mɔ̀bɔ́ ǹ wɔ́ wu-cángá cə́bal, sə́ cə̀ə̀lè ǹ nə́ ǹ wɛ̀rhɛ́ rɛ. Sə lò mɔ̀bɔ́ ǹ wɔ́ Yi lò, sə́ já ń cə̀ə̀lè ǹ wɔ́ rə̀ lò.”
REV.22.12	Yezu wòwə̀: “Nyǐ à kʼâ tʼâ la jíjírhú a mʼa bə̀ yé, sə à mʼa bə̀ a kwɛ̃̌ lò gakó kɔn mɛrhɛ ǹdə́ ǹ tùntwə̃̀ə̃̀ né. 
REV.22.13	Àmyɛ́ wɔ́ Aləfa ǹdə́ Omɛga; à wɔ́ nã́yə́ə́ mó ǹdə́ nánkwaá mɔ́, kɔn gakó kùr-jirə́ ǹdə́ rə̀ yó-gurə́ ga.”
REV.22.14	Wu-nyɔ̃̀ cìnə́ wɔ́ byɛ̀bɛ́ bə̀ shàrh bə̀ gàndɛ́ mɔ́, bə̀ bə̀ mʼa nə sɔ́má bə jí nyǔ cǒ w byâ bɛ́, sə bə ŋwɛ̀nɛ́ bə tó cɔ w bwə̀rsé bə zù ò wẽ́. 
REV.22.15	È gə wɔ́ byɛ̀bɛ́ bə̀ nʼê twĩ̀ tùntùm-bəywààlɛ́ mɔ́, ǹdə́ byɛ̀bɛ́ bə̀ nʼê twĩ̀ càl-tumə né mó, ǹdə́ nə̀fwə̀ə́lé, ǹdə́ lyì-gurnə bé, ǹdə́ byɛ̀bɛ́ bə̀ nʼê cèrhé wẽ̀ tɛ̀bɛ́ rə̀ də̀ Yi mú, ǹdə́ byɛ̀bɛ́ gakó bə̀ nyí só kɔma góm mó yilə, bə̀ mʼa ce be pwẽ̀ nè, bə̀ tʼâ la cɔ w wẽ́ zú yé.
REV.22.16	“Àmyɛ́ Yezu, à twĩ̀ à màlɛ́ka y bʼè bwə̂l rə̀myɛ́ e byili ába á gùúlí wẽ́. Wɔ́ àmyɛ́ à wɔ́ pyɔ̌ Dəvyidi dwí rí lò mó, à wɔ́ cə-lár nə̀ŋwɔ ò nʼô jə́jɛ̀mɛ́.”
REV.22.17	Eshirhə náàcɛ̀nɛ́ ǹdə́ kə-dùl mó zɛ̃̀ bə wɔ̀: “Bà!”
REV.22.17	Lò mɔ̀bɔ́ ǹ nyɛ̀ɛ̀ zɔ̀mà nɛ́ nyɛ̀bɛ́, sə ǹmyɛ wɔ̀: “Bà!”
REV.22.17	Lò mɔ̀bɔ́ nə̀nyɛ̀lsɛ̀ zhe mó, sə́ bà. Lò mɔ̀bɔ́ ǹ gə nə́ ǹ yàlá, sə́ bə̀ ń zwẽ nɛ̃̌ mɔ̀bɔ́ mə̀ nʼê pɛ nyǔ mú ń nyɔ̀ nánfò.
REV.22.18	Ámyɛ̌ byɛ̀bɛ́ gakó á nyɛ̀ɛ̀ Yi zɔ̀mà nɛ́ nə̀ ŋwɛ́nɛ́ sɛ́bɛ́ rɛ́ tɛ̀bɛ́ wẽ́ mó, àmyɛ́ Zhã, à nʼâ wə̀l ába: lò mɔ̀bɔ́ ǹ súlí kɔn zɔ̀mà nɛ́ nə̀myɛ́ yó wə, Yi bʼa pɔ̃́ còrhò-tum ǹdə zwini rí bə̀ zɔ̀m rə̀ yò w sɛ́bɛ́ rɛ́ tɛ̀bɛ́ wẽ́ mó ta. 
REV.22.19	Lò mɔ̀bɔ́ ǹ gə kə́ ǹ vùr kɔn Yi zɔ̀mà nɛ́ nə̀ kɛ̃ sɛ́bɛ́ rɛ́ tɛ̀bɛ́ wẽ́ mó wə, Yi bʼa võ mó kɔn dɛ́ dɛ̀bɛ́ rə̀ bwəl rə̀ nyí sɛ́bɛ́ rɛ́ tɛ̀bɛ́ wẽ́ mó: ǹ tá ǹ la cəl nɔ nyǔ cǒ w byâ bɛ́ wẽ́ yé, ń jà ǹ tá ǹ la jàà nɔ Yi cɔ w wẽ́ yé.
REV.22.20	Mɔ̀bɔ́ ń wɔ́ ywẽ̀ né nə̀myɛ́ zhə̀n-cínnə mó nə́ ń wə̀lə̀: “Zhə̀nà, à kʼâ tʼâ la jíjírhú a mʼa bə̀ yé.”
REV.22.20	Wɔ́ zhə̀nà. Cinu Yezu, bà!
REV.22.21	Cinu Yezu mà n cĩ́ bwəl á gakó yó!
