GEN.37.1	Makfokálihma̱ yakohmittók, Judah at ittiyápishi alhíha ya̱ i̱filammit Adullam tamáhah íyacha hattak Hirah hohchifo ya̱ o̱t takla a̱ttattók. 
GEN.37.2	Hicha tamáha yamma̱ Judah at Canaan hattak, hohchifo yat Shua oshítik o̱ pisattók. Hihmat ittawáyacha ibá nosittók. 
GEN.37.3	Hihma̱ alla yat tobátoko̱, alla nakni yósh im alhpowattók. Hihma̱ Judah at Er ho̱ hochífottók. 
GEN.37.4	Atoko̱ himakma̱ alla nakni sho̱littók. Ishki at Onan hochífottók. 
GEN.37.5	Átoko̱ ano̱ti himakma̱ alla nakni at im a̱ttah mo̱mattók. Ishki at Shelah hochífottók. Alla nakni mat alhpówahma̱ Judah ato Kezib ako̱ a̱ttattók.
GEN.37.6	Makatoko̱, Judah at, oshi ammóna alhpowa Er at assanot tahahma̱, tikchi im ahóchittók, Tamar hohchifo. 
GEN.37.7	Hihókako̱ Er, Judah oshi ammóna alhpowa yat, hattak ikachokmo attók. Nána mihchi kat Chihówa ya̱ ik im alhpisáchoh átoko̱ Chihówa yat abittók. 
GEN.37.8	Hihma̱ Judah at Onan, Er ittiyápishi ma̱ i̱makahmat, “Íyacha chittiyápishi illi tikchi ma̱ o̱t ittawáyah. Hicha ibánosit alla imikbih. Makokma̱ chittiyápishi yat allat i̱ma̱yá hi̱nah. Mako̱ ish mihchá hi̱na tokat nán alhpissa chiyo̱noto̱lah ókih,” im áchittók. 
GEN.37.9	Hihókako̱ Onan at, alla alhíha yat iláp ahikiyo kat ikka̱nattók. Hihátokósh ittiyápishi illi tikchi ya̱ ibá nosi hohmakósh alla ikimikbo kachi̱kat akka lhipílittók. 
GEN.37.10	Yappa̱ yohmi kat Chihówa ya̱ ik im alhpisáchottók. Yohmih átoko̱ yammak máko̱ abittók. 
GEN.37.11	Makohma̱ Judah at Shelah akkiya ittiyápishi tokloh ma̱ ohmit illinnah ahnittók. Hihátokósh ippók (daughter-in-law), Tamar i̱ makáchihmat, “Chi̱ki i̱ chokka falámat íyacha ohóyoh i̱ hattak illi yósh ish áha̱tta tokma̱, siyóshi Shelah at assanot tahak mak áchikih,” áchittók. Hitoko̱ Tamar at falámat i̱ki i̱ chokka iyattók.
GEN.37.12	Afammi kanohmit tahahma̱, Judah tikchi, Shua oshitík at illittók. Makátoko̱ Judah at nokha̱klo o̱t álhopollit tahahmat i̱ chokfalhpowa hishi sha̱ffi alhíha yat Timnah tamáhah ma̱ya toko̱ iyattók. I̱ka̱na, Adullamite hattak, Hirah at ta̱kla iyáttók.
GEN.37.13	Hitoko̱ kanah ókato Tamar im ano̱lihmat, “Chippohchih (father-in-law) at i̱chokfalhpowa hishi i̱sha̱ffáchi̱h ósh Timnah tamáha iyah ókih,” áchittók. 
GEN.37.14	Tamar hat Shelah at assanot tahah ókak itikchi ya chi̱ o̱ ik i̱bohlo ka̱, akostini̱chittók. Hihókat ohóyoh at i̱ hattak illi okmat ilókka fokka yátoka̱ sho̱ficha, i̱la fokacha, nashshoka isht o̱poholmo ya̱ isht ilo̱poho̱mottók. Hicha Enaim tamáhah o̱t achokkowa yamma̱ o̱t binílittók. Enaim tamáha hat hina Timnah tamáha imma tala̱yattók.
GEN.37.15	Judah at ohóyoh ma̱ pisahmat, ohóyoh hawi ilika̱chi ahnittók, nashshoka yat o̱pohómoh átoko̱. 
GEN.37.16	Judah at ippok Tamar óka̱ ik ikkánoh ósh hina lapálika bini̱li ka̱ ónacha, “Ak chibá nosi,” im áchittók. Hihma̱ ohóyoh mat, “Issabá nosá chi̱kat na̱tah o̱ issamá chi̱ cho?” át i̱ponaklottók. 
GEN.37.17	Judah at i̱makáchihmat, “Issokkosóma oshi yo̱ a̱ nán alhpowa (animals) ya̱ áyishit chi̱ pilálashkih,” im áchittók. Hihma̱ ohóyo mat áchihmat, “Isht aya̱lhachi̱ kat na̱tah o̱ issa̱ma tokmat ít issa̱ pila hi̱nahoh?” im áchittók. 
GEN.37.18	Judah at áchihmat, “Isht áya̱lhichi na̱tah o̱ chinnah choh?” áchittók. Hihma̱ Tamar at makáchihmat, “Nán anno̱chi lo̱bo chi hohchifo isht ayikkána, ish anno̱chi̱h ma̱ hicha chi̱ tabi (cane) i̱cho̱wa takohmáya ma̱ ayana ka̱ sannah,” im áchittók. Judah at yómika̱ ímana̱ ittibánosittók. Makátoko̱ Tamar at alla i̱tobattók. 
GEN.37.19	Makohmat Tamar hat i̱ chokka iyahmat, nashshoka isht o̱pohómo ya̱ sho̱ficha, falammít ilokka ohóyoh at i̱ hattak illi okmat fókka ya̱ fokkattók.
GEN.37.20	Átoko̱ Judah at i̱kána, Hirah a̱ issokkosóma oshi yásh ohóyoh a̱ isht imóna cha i̱ nán isht áya̱lhichi yásh imatoka̱ falammít ishá chi̱h o̱ pit chaffichittók. Hitokako̱ Hirah at nánit ohóyoh ma̱ ahóchá híkiyottók. 
GEN.37.21	Hihmat hattak alhíha Enaim tamáhah yamma̱ ásha ya̱ kani̱mi ka̱ i̱ ponaklot, “Ohoyoh hawi ilika̱chi yat hina lapálika bini̱li kash katoma a̱tta?” áchittók. Oklah i̱ makáchihmat, “Ilappano̱ ohóyoh hawi ilika̱chi yat ma̱yah kiyoh ókih,” oklah áchittók. 
GEN.37.22	Hihma̱ Hirah at fala̱mat Judah im ónacha i̱ makahmat, “Nánit ahóchilá híkiyotok. Hattak ma̱ ma̱ya kat ná ohóyoh hawi ilika̱chi yat tamáhah mano̱ ma̱yah kiyoh o̱ oklah makátok,” im áchittók. 
GEN.37.23	Judah at makahmat, “Issokkosóma pit i̱ piláli tokako̱ ohóyo ma̱ chik ahócho hoka̱, akma̱ pi iki̱shi, ná imálitoka̱. Kiyokma̱ ishit pi hófahya yóbá nah,” áchittók.
GEN.37.24	Átoko̱ hashi o̱t isht atohchínah (3 months) fokkálihma̱, kanahat Judah im ano̱lihmat, “Chippók Tamar hat hawit nowatok ósh alla sho̱láchi̱h,” oklah im áchittók. Hihma̱ Judah at makahmat, “Akma̱, ohóyo ma̱ tamáha ho kohchicha hokmit óhabih,” áchittók. 
GEN.37.25	Hattak alhíha yat Tamar ha̱ kochá isht ilhkólih ma̱ Tamar hat makáchihmat, “Sappohchih (my father-in-law) ya̱ yakómika̱ o̱t pisáchi cha yappa̱ i̱makáchih, ‘Nán anno̱chi lo̱bo hohchifo isht ayikkána, hicha tabi i̱cho̱wa takohmáya ilappa̱ písacha kanah ilap óka̱ amano̱lih. Yakómi kat hattak kanaho̱ ilap okma̱ yammak o̱ im alla yo̱ sho̱liláchi̱h,’ im áchih” áchittók. 
GEN.37.26	Judah at pisahmat ílap okat ikkánattók. Hihmat makáchihmat, “Siyóshi Shelah ittawáyá hi̱na makálittók ásh ak im aya̱lhíchottók. Hihátoko̱ ohóyoh mato áyalhpísa kat ano ya̱ a̱ shahlih,” áchittók. Makohmat himmakma̱ ik ibánosottók.
GEN.37.27	Tamar at alla sho̱láchi̱ka̱ hashi kanalli yat onahma̱ allo̱si tokloh ósh ima̱shwattók. 
GEN.37.28	A̲shwah fokálihma̱ achaffakat ibbak at ít hayakattók. Hihma̱ alla ima̱ttáchi̱ ohóyoh apílachi yat pono̱loshi homma yo̱ ibbak ishit takchittók hicha makáchihmat, “Ilappak ósh ti̱kba kohchah ókih” áchittók. 
GEN.37.29	Hitokak ibbak falammi̱china̱ allo̱si achaffah mak ósh ít kohchattók. Ohóyoh apílachi mat makahmat, “Hiho̱ yakohmih ósh toblit ish kohchah o̱,” áchittók. Makátokako̱ allo̱si ma̱ Perez oklah hochífottók. 
GEN.37.30	Ano̱ti ittiyápishi achaffah makásh kohchattók ibbak pono̱loshi homma ishit takchi kásh. Yammano̱ Zerah oklah hochífottók.
GEN.38_1.1	Canaan yakni ya̱ Jacob i̱ki yat áyaha̱tta toka̱ Jacob at mako̱ aha̱ttattók. 
GEN.38_1.2	Anno̱pa yakómi kat Jacob i̱ chokkachaffa (family) isht anno̱pa holisso yókih. Joseph at afammi awaho̱tokloh ósh (17) ittiyápishi alhíha ya̱ chokfalhpowa (sheep) hicha issokkosóma (goat) yómika̱ ibá apísachih ósh aha̱ttattók. Ittiyápishi alhíha yakómikat Joseph i̱ki tikchi, Bilhah hicha Zilpah oshi alhíha áttók. Ittiyápishi alhíha pat nán ik achokmo oklah yohmikma̱, Joseph at i̱ki o̱t im ano̱li hibíkattók. 
GEN.38_1.3	Jacob at sipoknit taha yátok Joseph at alhpowahma̱. Hihatoko̱ Joseph a̱ i̱hollo kat oshi alhíha móma ka̱ i̱shahlittók. Hitokósh ná fokka áchókma fihnah o̱ im ikbittók.
GEN.38_1.4	Joseph ittiyapishi alhíha yat oklah akostini̱chittók i̱ki yat Joseph a̱ko i̱hollo kat i̱shahlichi ka̱. Hihmat Joseph a̱ oklah ikachokmahnottók. Hicha Joseph  a̱ ná i̱kána chokmat oklah im anno̱polá hikiyottók.
GEN.38_1.5	Hitoko̱ ninak himonnaka̱ Joseph at nosíkattók. Hitokósh ittiyápishi alhíha ya̱ im ano̱lihma̱ i̱shat oklah ikachokmahnottók. 
GEN.38_1.6	Joseph at ittiyápishi alhíha ya̱ i̱ makáchihmat, “Ho hakloh, ná sa nosíka tokat ak hachim ano̱li,” im áchittók.
GEN.38_1.7	“Osápa (field) ya̱ onosh hashshok cháha ittahoblicha takchih ósh oklah íma̱yatok. Hitokako̱, onosh hashshok cháha bonnit takchilí toka̱ wakáya cha apissat hikíyatok ókih. Hihma̱ hachishno̱ yat áno ya̱ ápokfópat hiyohli cha im akka pit bichótatok ókih,” im áchittók. 
GEN.38_1.8	Hihma̱ ittiyápishi yat at i̱ makáchihmat, “Hapi̱ mi̱ko ish tobáchi̱h chimahwaho̱? Hicha ish hapi o̱tiyá chi̱h chimahwaho̱?” oklah im áchittók. Hitokósh ná nosíka toka̱ hicha nánoka toka̱ isht i̱shat oklah ikachokmahnottók.
GEN.38_1.9	Hihma̱ Joseph at himakma̱ nosíkah mo̱mahmat ittiyápishi alhíha im ano̱littók. Oklaha̱ i̱ makáchihmat, “Ho hakloh, himakma̱ sa nósikah mo̱ma tokókato. Himakno̱, nittak hashi, (sun) hash ninak a̱ya (moon) hicha fichik (stars) awahachaffah ósh (11) sa tikba bichótatok ókih” im áchittók. 
GEN.38_1.10	Hicha i̱ki akma̱ im ano̱littók. Hitokako̱ i̱ki yat im álammih ósh i̱ makáchihmat, “Nosíka yappat nátohmi atoko̱? Chittiyápishi hicha chishki oklah iyómikat chi tikba íhacho̱bilhipat oklah íchi ayoppacháchi̱ chimahwáho̱?” im áchittók. 
GEN.38_1.11	Hihma̱ ittiyápishi alhíha ato oklah i̱ noktalhattók (jealous). Hihókako̱ i̱ki ato nánah nosíka toka̱ anokfíhi̱littók.
GEN.38_1.11	Joseph Ittiyápishi Alhíha Yat Joseph a̱ Ná Cho̱pa Alhíha I̱ka̱chittók
GEN.38_1.12	Nittak himonnaka̱ Joseph ittiyápishi alhíha yat i̱ki i̱ chokfalhpowa (sheep) yómika̱ i̱pacháchi̱h ósh Shechem a̱ isht ilhkólittók. 
GEN.38_1.13+GEN.38_1.14	Hihokiya Joseph hic ha i̱ki ato Hebron Valley a̱shwattók. Makátoko̱ Jacob at Joseph i̱ makáchihmat, “Chittiyápishi alhíha yat Shechem yakni o̱t oklah ma̱yah chokfalhpowa apísa̱chiho. Hihóka̱ íyacha o̱t pisah pí ma̱yah okmah nánaka̱ hicha chokfalhpowa ayana kat nánih kiyoh ósh máyak mah nánaka̱. Hicha ano̱ti falámat a̱t issám ano̱láchikih,” im áchittók. Hihma̱ Joseph at “Ómih, amalhtaha,” im áchittók. Hitoko̱ i̱ki i̱batiyah ósh (obeying) Shechem yakni iyattók.
GEN.38_1.13+GEN.38_1.14	Hihma̱ onahmat, 
GEN.38_1.15	osápa ya̱ follokaha̱chih o̱ hattak at ahochittók. Hicha i̱ponaklohmat, “Nátah o̱ ish hoyoh?” im áchittók. 
GEN.38_1.16	Hihma̱ Joseph at i̱ makáchihmat, “Sattiyápishi alhíha hoyólih. Chokfalhpowa yómika̱ kanoma yo̱ i̱pachih ósh ma̱yaka̱ issam ano̱lánah o̱?” im áchittók. 
GEN.38_1.17	Hattak mat i̱ makahmat, “Oklah ilhkólit issa. Dothan ako̱ ilhkóláchi̱h ósh itti̱makachika̱ ha̱klolítok,” im áchittók. Hihma̱ Joseph at ittiyápishi alhíha iyákayyat Dothan o̱t áyahóchittók.
GEN.38_1.18	Joseph at hopákih o̱ mi̱tika̱ ittiyápishi alhíha yat pit oklah pi̱sattók. Hitokósh onah alhlhika̱ oklah ittimatahlittók abáchi̱kat. 
GEN.38_1.19	Hicha oklah itti̱makahmat, “Yakih, hattak ná nosíka áshosh mi̱tih ókih,” oklah áchittók. 
GEN.38_1.20	“Oklah kíbi cha kalih shila (dry well) kanimmakano̱ oklah kí pila. Hicha nán alhpowa nokshópa (wild animal) yat apátok oklah ilácha hi̱nah. Hikma̱ ná nosíka kash yammat yohmi kat a̱lhikma̱ nána ka̱ oklah ipisashkih,” oklah áchittók. 
GEN.38_1.21	Hihókako̱ Reuben ato haklohmat, lhakoffi̱chih bannattók. Hicha oklah a̱ i̱ makáchihmat, “Oklah kíboh kiya,” áchittók. 
GEN.38_1.22	“Hash hottopálinnah hikmat hash abinnah. Yakni shila pa̱ kalih hiki̱yah ilappako̱ pí pit ho pílah,” áchittók. Reuben at ahchíbakma̱ fala̱mat óna cha, Joseph a̱t kohchi cha i̱ki isht imíyá hi̱nakat anokfillittók.
GEN.38_1.23	Joseph at ittiyápishi alhíha foka onahma̱, i̱ ná fokka achókma i̱ki at imikbi kash ma̱ oklah lhílaffit i̱sho̱fittók. 
GEN.38_1.24	Hicha Joseph a̱ kalih shila ano̱ka pit oklah pilattók.
GEN.38_1.25	Joseph ittiyapishi alhíha yat i̱páchi̱h ósh oklah binohlittók. I̱pah ósh oklah binohma̱ya tokakósh Ishmaelite alhíha la̱wa kat Gilead ámi̱tih ósh ittanóho̱wah oklah pisattók. (Ishmaelite alhíha yakómi kat nán ittatóba alhíha attók.) I̱ camel yómi kat ná baláma ittimiláyyoka (spices) sháliho̱, Egypt isht ilhkólih ósh ittanóho̱wattók. 
GEN.38_1.26+GEN.38_1.27	Hihma̱ Judah at ittiyapishi alhíha ya̱ i̱ makáchihmat, “Hapittiyápishi oklah íbicha ihaknip oklah ílohmih kakósh nátah isht hapim achokma hi̱nah? Hapittiyápishi okmat hapiyáchaffa óka̱ oklah kí hottopáloh ósh Ishmaelite alhíha mako̱ oklah kili̱ka̱chi,” áchittók. Hihma̱ ittiyápishi alhíha yat oklah ittibáchaffattók. 
GEN.38_1.28	Makátokósh Midianite, nán ittatóba alhíha, yat áyonahma̱ ittiyápishi alhíha yat Joseph a̱ kalih (well) oklah ákochicha tali hata (silver) bosholli pokkólih tokloh (20) iyalli oklah i̱ka̱chittók. Hihma̱ Ishmaelite alhíha yat Joseph a̱ Egypt isht ilhkólittók.
GEN.38_1.29	Ittiyápishi alhíha yat Joseph a̱ Ishmaelite alhíha oklah i̱ka̱chika̱ Rueben ato ikshottók. Hihátósh fala̱mat kalih a̱ onahmat Joseph at kalih ano̱ka ikshoh pisahmat nokha̱kloh fihna kat i̱ ná fokka lhilaffittók. 
GEN.38_1.30	Hihmat ittiyápishi alhíha ya̱ fala̱mat im o̱nacha i̱makahmat, “Alla nakni at ikshoh! Katihmiláchi̱h?” áchittók. 
GEN.38_1.31	Hihma̱ ittiyápishi alhíha yat Joseph i̱ ná fokka yásh oklah íshi cha, issokkosóma ya̱ abihmat, im issis a̱ ná fokka ma̱ isht halílichittók.
GEN.38_1.32	Hihmat ná fokka ma̱ i̱ki ya̱ isht im o̱nattók. Hicha oklah at i̱ makáchihmat, “Ilappa̱ oklah ilahóchitok ókih. Chim alla nakni i̱ ná fokka okmah nánaka̱ ahchokmat pisah,” oklah áchittók. 
GEN.38_1.33	Hihma̱ i̱ki yat mak iláp ikkanahmat, “Mak iláp a̱lhi! Nan alhpowa nokshópa nánah ókato abit apatok. Siyóshi Joseph at lhilahlit tahah ókih!” áchittók. 
GEN.38_1.34	Hihma̱ Jacob at nokha̱klo fihna kat ilap i̱ ná fokka ya̱ lhilaffittók. Hicha nokha̱klot yayakmat, ilokka fokka (ya̱) yammako̱ fokkattók.
GEN.38_1.34	Oshi ya̱ ishit yaha̱yana hopákit tahattók. 
GEN.38_1.35	Jacob oshi hicha oshítik alhíha yat Jacob oklah hopólhachih (comfort) bannattók. Yohmi kiya hopolha ik bannottók. Hicha áchihmat, “Kiyoh, Siyóshi ya̱ isht yaha̱yat am áholloppi iyáláchi̱h,” áchittók. Yamohmit Jacob at oshi Joseph a̱ ishit yáha̱yattók.
GEN.38_1.36	Mitti̱ta̱klah ka̱ (meanwhile) Ishmaelite alhíha yat Joseph a̱ Egypt yakni ma̱ hattak Potiphar hohchifo oklah i̱ka̱chittók. Potiphar at Egypt i̱ mi̱ko i̱ to̱ksali attók. Mi̱ko i̱ chokka chito ya̱ apísachi alhíha i̱ noshkobóka yósh a̱ttattók.
GEN.39_1.1	Ishmaelite alhíha yat Joseph a̱ Egypt isht áyónattók. Hicha Egypt hattak, Potiphar hohchifo, Egypt i̱ mi̱ko i̱ to̱ksali ya̱ oklah i̱ ka̱chittók. Potiphar hat mi̱ko i̱ chokka chito ya̱ apísachi alhíha i̱ noshkobóka yósh a̱ttattók. 
GEN.39_1.2	Chihówa yat Joseph a̱ ibáfoyyokat apilachi átoko̱ Potiphar i̱ çokka ya̱ nánaka̱ míchikat i̱ ponnattók.
GEN.39_1.3	Hihma̱ Chihówa yat Joseph ibáfóyyokat apílíha̱chi ka̱, Potiphar at akostiníchittók, Joseph at nánaho̱ mihchikma̱ achokmah bánoh átoko̱. 
GEN.39_1.4	Joseph at nána míchika̱ ayoppa̱chih átokósh Potiphar at imi apilachi ikbittók. Potiphar i̱ chokka hicha nánah im a̱shah mómaka̱ ishta̱ya tobattók. 
GEN.39_1.5	Má hikít iyahma̱ Joseph akátok taklana̱ Chihówa yat Potiphar hicha i̱ chokkachaffa ya̱ ná yoppalittók (blessings). Yohmikat nán alhpówat (animal) i̱lawa achokmattók. Hikmat ná i̱ waya achokmattók. Hicha i̱ chokka atokma̱ nána kat ittilawi achokmaho̱ ma̱yattók.
GEN.39_1.6	Makátoko̱ Potiphar hat Joseph a̱ nánah mák isht a̱yáchi̱ho̱ i̱mokófattók. Hihmat nán isht ataklamma ikimikshottók, pí nánah apáchi̱kak ósh ahni makillattók.
GEN.39_1.6	Joseph at pisah achokmakmat innipi mákósh lha̱kkoh achokmattók. 
GEN.39_1.7	Makátoko̱ Potiphar tikchimat Joseph a̱ achokmahnit ikít iyattók. Hicha i̱makáchihmat, “Siyapótá,” áchittók. 
GEN.39_1.8	Hihókako̱ Joseph at iki̱haklottók. Hicha i̱ makachihmat, “Yaki, Potiphar hat a̱yi̱mmih átokósh i̱ chokka hicha nána ilap mo̱maka̱ isht ima̱yaláchi̱ho̱ si ánokchítokat isht ataklammah ikimikshoh. 
GEN.39_1.9	I̱ chokka ano̱ka pa̱ kanahat a̱shahlikat ikshoshkih. Hikma̱, Potiphar hat nánaka̱ isht am i̱holloh kiyoh, chishnák illah, tikchi chiyah átoko̱. Katit nan ikalhpíso yohmit Chihówa ásanálit ashshachílá hi̱na̱?” im áchittók. 
GEN.39_1.10	Nittak ayyokálikma̱ ohóyohmat Joseph apótah bannakat i̱ponáha̱klottók. Hihókako̱ Joseph at ik i̱bátiyottók hicha i̱kanáha̱llittók bili̱kah bannakma̱.
GEN.39_1.11	Hitokako̱ nittak himmonaka̱ Joseph at im áto̱ksali mihchá chi̱h ósh chokka ya̱ o̱t chokkowattók. Hihma̱ mak yóba ka̱ to̱ksali alhíha i̱lakat ma̱ya chátokat achaffah kiya ano̱kaka ikshottók. 
GEN.39_1.12	Hihma̱ ohóyohmat o̱t afámacha i̱ náfokka pit hoklit íshi cha, “A̲t siyápótah,” im áchittók. Hihma̱ Joseph at i̱kanallih bannat a̱ttat ná fokka i̱sho̱fattók. Hihma̱ ohóyohmat i̱ ná fokka átoka̱ hoklit hiki̱yana̱ balílit kohchattók. 
GEN.39_1.13	I̱ na̱ fokka yat ibbak fo̱ka na, balilit kohcha ka̱ pisahmat, 
GEN.39_1.14	ohóyohmat i̱ to̱ksali alhíha i̱pa̱yacha, “Ho písah, Hebrew hattak, a̱ hattak at ishtalatoka̱ yammat hapi hofahyachitok. A̲t sabá chokkowacha sa hoklih bannatokako̱ chitót pa̱yalítok.
GEN.39_1.15	Hihma̱ chitót pa̱yalika̱ sa haklohmat, i̱ ná fokka ato itto̱lana̱ ka̱chi cha balílit kohchatok ókih,” oklimáchittók.
GEN.39_1.16	Joseph i̱ ná fokka yash ho̱klitósh i̱ hattak at falámat onahma̱, 
GEN.39_1.17	mak ashiniho̱ im ano̱lihmat, “Hebrew hattak chi̱to̱ksali isht ish hapimalatok at sabá chokkowat sa hofahyachitok ókih! 
GEN.39_1.18	Chitot pa̱yalihma̱ i̱ ná fokka yat ito̱lana̱ ka̱chi cha balít kohchatok,” im achittók. 
GEN.39_1.19+GEN.39_1.20	Imano̱t tahlihma̱ i̱ hattak at nokówa fihnah mat Joseph yokáchit atallakchi, Egypt i̱ mi̱ko i̱ yoka alhíha áyásha mako̱ fokkittók. Hihma̱ atallakchi yammak o̱ foyyokattók.
GEN.39_1.21	Yohmi kiya Chihówa yat Joseph a̱ ibáfoyyokat i̱ka̱nacha atallakchi apísachi yat i̱ ka̱náchi̱ka anokfo̱ho̱kittók. 
GEN.39_1.22	Hitoko̱ atallakchi apísachimat Joseph at yoka alhíha i̱laka̱ ápisa̱cháchiho̱ hilichittók. Hikmat nánah ósh yamma á yamohmikma̱, yammak máko̱ isht a̱yáchi̱ttók. 
GEN.39_1.23	Makátoko̱ atallakchi apísachimat Joseph at ná yómika̱ isht a̱yaka̱ nán isht ataklama ikimikshottók. Chihówa yat ibáfoyyoka hátoko̱, nána mihchikma̱, nána mómakat ittilawwit iyah achokmattók.
GEN.40_1.1	Atoko̱ Joseph at atallakchi fo̱kka mómaka̱, Egypt i̱ mi̱ko i̱ to̱ksali toklokat nána kano̱ mihchit oklah ho̱ mi̱ko yat ikachokmánottók. Tokloh pat, pa̱ki okchi homi i̱takli alhíha i̱ noshkoboka okmat ano̱ti paska im ikbi alhíha i̱ noshkoboka attók.
GEN.40_1.2+GEN.40_1.3	Hihmat toklohma̱ i̱ nokówahmat, Joseph at atallakchi binilih ma̱ maki̱liho̱ pit iba fokkittók. 
GEN.40_1.4	Hikma̱ ano̱ti mi̱ko i̱ chokka apisachi alhíha i̱ noshkoboka mat, Joseph at tokloh ma̱ apisa̱chit ishta̱yachi̱ho̱ atokolittók. Tokloh mat atallakchi chi̱yana hopakittók.
GEN.40_1.5	Hitokósh ninak achaffah ma̱ mi̱ko i̱ to̱ksali, pa̱ki okchi homi i̱takli ma̱ hicha paska imikbi mat achaffa bi̱ka nosíkat oklattók. Nosíka yat nánaho̱ maká chi kat ittimila bi̱ka nosikattók. 
GEN.40_1.6	Makátoko̱ Joseph at onnahi̱lima̱ im óna cha pisahmat, tokloh ma̱ nánah ókato ataklama kaniya ka̱ akostiníchittók. 
GEN.40_1.7	Hicha i̱ ponaklohmat, “Na̱tah isht hachi átaklama átoko?” im áchittók.
GEN.40_1.8	Hattak toklohmat i̱ makáchit oklahmat, “Ninak ásh pi nosíka bi̱katok. Hitokako̱ nánaho̱ makáchi ka̱ pim ano̱la hinakat ikshoh,” áchittók.
GEN.40_1.8	Hihókako̱ Joseph at i̱ makachihmat, “Chihówa ak illa kakósh nosíka ya̱ nánaho̱ makáchi ka̱, ano̱li atókoli hi̱nah kiyo̱. Nánaho̱ hachi nosíká tokmat amano̱lih,” im áchittók.
GEN.40_1.9+GEN.40_1.10	Hina pa̱ki okchi homi takli áshosh Joseph im ano̱lihmat, “Sa nósikahmat pa̱ki api at sa tikba hiki̱yah pisálitok. Hikma̱ pa̱ki api ma̱ naksis tohchínah ósh áyoffotok. Hihma̱ hashtap (leaves) at ayoffotok. Ano̱ti pa̱ki api at paka̱litok. Hihma̱ ano̱ti pa̱ki yat offot nona táhah (ripened) amahwátok. 
GEN.40_1.11	Hihma̱ mi̱ko im áyishko ho̱klit hiki̱yalitok, hitokósh pa̱ki yásh ishílihmat, okchi áyishit im áyishko anílicha imálitok,” im áchittók.
GEN.40_1.12	Joseph at i̱ makahmat, “Nosíka mat ilappako̱ makáchih. Naksis tohchínah mat nittak tohchína o̱ isht alhpissah ókih. 
GEN.40_1.13	Nittak tohchínakma̱ mi̱ko yat átallakchi ya̱ chikochi cha to̱ksali ish hikíya kásh falammi̱t chi hílicháchi̱h ókih. Hikma̱ mi̱ko ya̱ pa̱ki okchi homi ish i̱táha̱kli tókat ish míhi̱chih mómáchi̱h ókih. 
GEN.40_1.14	Nán achokma pat chiyá yohmikmat, issakkánáchikih. A̲ka̱na cha mi̱ko ya̱ issami im ano̱polá chikih, makokma̱ kohchalá hi̱nah. 
GEN.40_1.15	Hebrew alhíha i̱ yakni attali átokak oklah sa ho̱kopáttók. Hicha Egypt ilappak máko̱ ná kanihmilítok kiyoh ókak o̱ átallakchi ilappa̱ sa fokki ná binnílilih,” im áchittók.
GEN.40_1.16	Hihma̱ mi̱ko paska im ikbi i̱ noshkobóka yat nosíka mat nánaho̱ makáchi ká Joseph at achokma ho̱ ano̱lika̱ haklohmat i̱ makáchihmat, “Anák kiyá sa nósikahmat, taposhshik tohchínah o̱ paska yat a̱lhtoh ósh sa noshkobo o̱talohma̱yah amahwátok. 
GEN.40_1.17	Taposhshik paknaka fihna tala̱yah ma̱ paska ilayyoka lawa kat a̱lhtottók. Paska mat mi̱ko iláp attók. Hitokako̱ hoshi yat oklah áyapah ósh ma̱yah amahwátok,” im áchittók.
GEN.40_1.18	Joseph at i̱makahmat, “Nosíka pat ilappako̱ makáchih. Taposhshik tohchínah  mat nittak tohchínah o̱ isht alhpissah ókih. 
GEN.40_1.19	Hikma̱ nittak tohchínakma̱, mi̱ko yat chinoshkobo tabláchi̱ hicha chi haknip a̱ iti takácháchi̱h. Hikma̱ hoshi yat chinnipi oklah ápáchi̱h,” im áchittók.
GEN.40_1.20	Hitoko̱ Joseph at nánoka tóka̱ yohmittók. Nittak tohchinahm, mi̱ko at im afammihmat i̱pah chito apísattók. Hicha i̱ to̱ksali i̱ nokshobóka alhíha mo̱maka̱ ittibá i̱páchi̱h o̱ hoyottók. Hihmat paska imikbi i̱noshkobóka hicha pa̱ki okchi homi i̱takli i̱ noshkobóka pit hoyotok átallakchi chi̱yatoko̱. 
GEN.40_1.21	Hicha pa̱ki okchi homi i̱taklimano̱ falammi̱t im áto̱ksalí hilíchittók. Hihma̱ pa̱ki okchi homi i̱táha̱klih mo̱mattók. 
GEN.40_1.22	Hihókakósh paska imikbi átok yammano̱ abittók. Hitokóka̱ nánah ósh yohmáchi̱ho̱ Joseph at makátoka̱ mak fihna yohmittók. 
GEN.40_1.23	Hikako̱ Joseph at nán imasilhlha toka̱ pa̱ki okchi homi i̱takli mat imiyaksittók.
GEN.41_1.1+GEN.41_1.2	Afammi tokloh kat o̱t iyattók, hihma̱ Egypt i̱ mi̱ko yat nosíkattók. Nosíkahmat Nile Bók lapálika̱ ma̱ hiki̱yattók. Hihma̱ wák níyát pisah achokma o̱tokloh ósh (7) oka ít ákoçáwihattók. Hicha oka alhlhih ma̱ hashshok áyi̱pah ósh ma̱yah pisah imahwáttók. 
GEN.41_1.3	Hikmat, ano̱ti wák o̱tokloh mo̱mah ósh oka ít ákocháwihattók. Hihókako̱ mato oklah chonnat pisah ayyo̱bah kíyottók. Hicha wák níyat pisah achokma yásh o̱t ibá hiyohlittók. 
GEN.41_1.4	Hihma̱ ano̱ti yakohmittók, wák chonnat pisah ayyo̱bah kiyo yammat wák níyat pisah achokma yamma̱ apat oklah tahlittók. Makfokálihma̱ mi̱ko yat o̱t okchattók.
GEN.41_1.5	Mi̱ko mat fala̱mat nosíhmat himákma̱ nosíkah mo̱mattók. Himakno̱ onosh api achaffaka̱ onosh inoshkobo hochítoh achokma o̱tokloh ósh áyoffoho̱ nosíkattók. 
GEN.41_1.6	Hihma̱ apí ma̱ onosh inoshkobo o̱tokloh ósh áyoffoh mo̱mah imahwattók. Hitokako̱ mato inoshkobo chipi̱ta hicha mahli lashpa, hashi ákochaka (east) ámi̱ti yat hokmi ka̱chi attók. 
GEN.41_1.7	Hihma̱ onosh inoshkobo chipi̱ta mat onosh inoshkobo hochito achokma yásh mo̱mi̱t nanablittók. Makfokálihma̱ mi̱ko yat o̱t okchattók, hicha pí nosíkatok áchi̱nih ósh ikkanáttók.
GEN.41_1.8	O̲t onnahi̱lih ma̱, mi̱ko yat nosíka mat nánaho̱ makáchih ka̱ ik akostiníchoh átokósh isht ataklamah fihnattók. Hitokósh hopayyi alhíha hicha hattak hopóyoksa alhíha mo̱yyóma Egypt ma̱yaka̱ pit hoyottók. Hihma̱ mi̱ko yat nánaho̱ nosíka tokat oklah a̱ imano̱littók. Hihókako̱ nosíka mat nánaho̱ makáchi ka̱ mi̱ko ya̱ im ano̱lá hi̱na kat achaffah kiya ikshottók.
GEN.41_1.9	Hihma̱ mi̱ko i̱ to̱ksali, pa̱ki okchi homi i̱takli i̱ noshkobóka yat Joseph at nána asilhhatoka̱ pit ikkanattók. Hihmat mi̱ko i̱ makáchihmat, “Nána mihchilána tokat ámiyaksi tokósh himo ikkanálih. 
GEN.41_1.10	Himonnaka̱ paska ikbi i̱ noshkobóka ilittatokloka̱ ish hapi̱ nokówah mat apísachi alhíha i̱ noshkobóka i̱ chokka yamma̱, atallakchi hiki̱ya ka̱ ish pi fokkittók. 
GEN.41_1.11	Makátoko̱ ninak achaffa ka̱ ilittato̱klokat pi nósikattók. Nosíka átokmat nánah o̱ makáchi kat ittimíla bi̱kattók. 
GEN.41_1.12	Hebrew hattak himitta yat pi bá fo̱kkattók. Apísachi alhíha i̱ noshkobóka yamma̱ i̱to̱ksali attók. Nánaho̱ isht hapi nósika tokat ilimano̱lihma̱, yammat nánaho̱ makáchi ka̱ pim ano̱littók. 
GEN.41_1.13	Hihma̱ nánah ósh yohmáchi̱ho̱ makachi toka̱ makfihna yohmikat a̱lhittók. Falammi̱t to̱ksali áhikíyali toka̱ issa hilíchittók, hihókakósh paska ikbi i̱ noshkobóka mano̱ ishbittók,” im áchittók.
GEN.41_1.14	Yohmihma̱ mi̱ko at Joseph pit hoyóttók. Apísachi alhíhát to̱shpat atallakchi ya̱ o̱t oklah kohchittók. Hihma̱ notakfish ilí sha̱ffihmat, ili fokka i̱la ishit fokkacha mi̱ko o̱t pisáttók. 
GEN.41_1.15	Mi̱ko yat i̱ makahmat, “Sa nósikatok ókako̱ nosíka yat nánaho̱ makáchi ka̱ kanahat am ano̱lá hi̱nakat ikshoh. Chishnákósh nosíka yómika̱ ish imikka̱nat ish ano̱lá hi̱nah miyaka̱ haklolitok,” im áchittók
GEN.41_1.16	Hihma̱ Joseph at mi̱ko i̱ makáchihmat, “Anákósh mihchilih kiyoh. Nosíka átokmat nánaho̱ makáchi ka̱, Chihówa akósh chim anóláchi̱h. Makokma̱ isht chiyah taklammáchi̱h kiyoh ókih!” im áchittók.
GEN.41_1.17+GEN.41_1.18	Mi̱ko yat i̱ makahmat, “Sa nosíkahmat Nile Bók lapálikama̱ hiki̱yalitok. Hitokako̱ wák níyat pisah achokma o̱tokloh ósh (7) oka ít ákoçáwihat hashshok apah ósh ma̱ya pisálih amahwatok. 
GEN.41_1.19	Makohma̱ ano̱ti wák o̱tokloh mo̱mah ósh oka ít ákocháwihátok. Mató oklah chonnat pisah ayyo̱bah kiyotok. Egypt yakni moyyóma ka̱, wák at yot ilbashshat, pisah ayyo̱bah kiyokat yamohmika̱ pisali atok kiyoh. 
GEN.41_1.20	Makohma̱ wák chonna yammat wák níya yamma̱ oklah apat tahlitok.
GEN.41_1.21	Hihókako̱ wák níya ma̱ apat tahlitoka̱, pisaka̱ ishikkáná híkiyotok. Oklah chonnat pisah ayyo̱bah kiyoh mo̱ma hatoko̱. Hihma̱ o̱t siyokchatok. 
GEN.41_1.22	Hicha sa nósikah mo̱mahmat api achaffaka̱ onosh inoshkobo hochíto achokmah o̱tokloh ósh áyoffoho̱ pi̱salitok. 
GEN.41_1.23	Hikma̱ onosh apí ma̱ onosh inoshkobo o̱tokloh ósh áyoffoh mo̱matok. Hitókako̱ mato inoshkobo chipi̱ta hicha mahli lashpa, hashi akochaka (east) ámi̱ti yat, hokmi ka̱chi attók. 
GEN.41_1.24	Hihma̱ inoshkobo chipi̱ta yammat inoshkobo hochíto achokma yásh yamma̱ mo̱mi̱t apat tahlitok. Hopayyi alhíha ya̱ im ano̱lilitok ako̱ achaffa kiya nanaho̱ makáchi ka̱ amano̱la híkiyotok,” áchittók.
GEN.41_1.25	Hihma̱ Joseph at mi̱ko i̱ makahmat, “Ná nosíka tokloh yappat nánaho̱ ano̱li kato makáshi̱nih bi̱kah. Chihówa yat Egypt yakni ilappa̱ kaní mihcháchi̱kat chi̱ hayákachih ókih. 
GEN.41_1.26	Wák níya pisa hóchokmá o̱tokloh (7) yammato afammi o̱tokloh (7 years) ka̱ nánakat achokmá chi̱ anno̱wachih. Hikma̱ onosh inoshkobo hochíto achokma o̱tokloh makkiya afammi o̱toklo ka̱ nánakat achokmá chi̱h miyah. Nosíka tokloh pat nánaho̱ makáchi kat makáshi̱nih bi̱kah. 
GEN.41_1.27	Hikma̱ ano̱ti wák chonna pisah ayyo̱bah kiyo o̱tokloh kat iyáka̱yyat ít kocháwiha kásh yamma, hicha onosh inoshkobo chipi̱ta o̱tokloh hashi ákocha ámi̱ti mahli lashpa yat hokmi ka̱chi kash, yammato afammi o̱toklohka̱ ná palammá chi̱h anno̱wachih. Yammato hokchafoh chito yat afammi o̱tokloh ka̱ a̱sháchi̱ho̱ chim anno̱wah. 
GEN.41_1.28	Mi̱ko, Chihówa yat nánah o̱ mihchá chi̱kat chi̱ hayákachih ókih. 
GEN.41_1.29	Egypt yakni móma ka̱, ná wáya achokmáchi̱h hikma̱ illi̱pa yat lawah achokmáchi̱h afammi o̱tokloh ka̱.
GEN.41_1.30	Hihókakósh ano̱ti iyáka̱yyakat afammi o̱toklo ka̱ hokchafoh chito yat a̱sháchi̱h ókih. Hikma̱ hokchafo chito yat yakni ya̱ ayokpannit tahláchi̱h okih.
GEN.41_1.31	Hokchafoh chito yat palammi fihnáchi̱h hatoko̱, oklah at afammi achokma oklah i̱shih chásh imiyáksáchi̱h ókih. 
GEN.41_1.32	Chihówa yat hitokla ish nosíkáchi̱ho̱ chim ahni toko̱ chi nósikatok. Nána ish nosíka toka̱ yamma̱ mihchi polláhi hicha chikósi mihcháchi̱h ósh chim anno̱wachih. 
GEN.41_1.33	Hihóka̱ mi̱ko yat, hattak nána anokfilli kati̱ponna hicha nánaka̱ mihchikat ikka̱nah achokma yo̱ hoyot ish áhochicha Egypt yakni móyyomaka̱ isht a̱yáchi̱ho atókolit ish hilíchashkih. 
GEN.41_1.34	Hicha ano̱ti osápa to̱ksali pihlichi alhíha ayana ka̱ atókolit ish hiyohchá chikih. Hikma affammi achokma o̱tokloh itti̱ta̱kla pa̱, ná wáya móma oklah ammokmat ishit talhlhapi ka̱ ayishá chikih. 
GEN.41_1.35	Afammi o̱toklo ka̱ ná wáya achokma at mi̱ti yamma̱, to̱ksali pihlichi alhíha ish i̱tohná chikih. Hikma̱ ná wáya mo̱maka̱ iláto̱báchi̱ kat ittahoblicha tamáhah ano̱ka yómika̱ ápitta o̱t apittá chikih. Hicha ahchokmat oklah apísa̱chá chikih. 
GEN.41_1.36	Ili̱pa yamma̱ oklah iláto̱ba hi̱natok. Makátokma̱ afammi o̱toklo ka̱ hokchafo chito yat Egypt yakni a̱shakma̱ yammako̱ oklah áyi̱páchi̱h. Makokma̱ oklah at hokchafot ik illoká chi̱h,” áchittók.
GEN.41_1.37	Makátoko̱ Joseph at nánoka ka̱, mi̱ko hicha i̱to̱ksali i̱noshkobóka alhíha yómi kat oklah haklokat, achokmah ahnihcha oklah ibáchaffattók. 
GEN.41_1.38	Hihma̱ mi̱ko yat oklah a̱ i̱ makáchihmat, “Chihówa im ishilombish at ibáfoyyoka átoko̱ Joseph ak ósh ilappa̱ mihchikat i̱ponná hi̱nah,” áchittók.
GEN.41_1.39	Hicha mi̱ko yat Joseph a̱ i̱ makahmat, “Chihówa akósh ná yakómika̱ chi̱ hayákachih ókih. Átoko̱ hattak kanah at nána anokfilla kat i̱ponna hicha ná akostini̱chi kat chishno ohmi kat ikshoh ókih. 
GEN.41_1.40	Makátoko̱ chishnáko̱ a̱yakni mo̱maka̱ tikba hikíya chikbiláchi̱h. Hikma̱ kanah mo̱makat oklah chi̱ notákáchi̱h. Anák illakak ósh chi̱ shahli siyáchi̱h. 
GEN.41_1.41	‘Himakno̱ Egypt yakni mo̱maka̱ tikba hikíya chi átókolílih ókih!’” im áchittók.
GEN.41_1.42	Makohmat mi̱ko at ibbak oshi fokka ya̱ sho̱fficha Joseph ibbak oshi fokkittók. Hicha ná fokka hóchokmah fokkáchi̱ka̱ ímacha shikalla tali lakna isht toba innochíchittók. 
GEN.41_1.43	Makohmat i̱ ná chanalli achókma achaffa ka̱ Joseph at fokká chi̱ho̱ i̱hilíchittók. Hihma̱ Joseph a̱ tikba oklah ittano̱wat, “Ánówa óhimikbih!” oklah aha̱chittók. Mi̱ko at ná yakómika̱ mihchihósh Joseph a̱ Egypt yakni mómi̱chih isht a̱ya ikbittók.
GEN.41_1.44	Hicha mi̱ko yat i̱ makáchih ayana mat, “Egypt i̱ mi̱ko siyah. Anno̱pa áchili kat Egypt ásha mómakat chisnák ósh ish áchikak oklah iyákayyáchi̱h ókih. Kanah at oklah chi̱ponakloh kiyo kat nánaka̱ mihchá híkiyoh kiyokmat kani ilhkólá híkiyoh,” im áchittók. 
GEN.41_1.45	Hicha Joseph a̱ Egyptian hohchifo, Zaphenath Paneah, mak imattók. Hicha ohóyoh Asenath, hohchifo ittawáyáchi̱ho̱ i̱mattók. Asenath at Potiphera ha̱ oshítik áttók. Potiphera hat, Heliopolis tamáhah mako̱ priest ósh a̱ttattók. Makátoko̱ Joseph at Egypt yakni mómaka̱ isht a̱ya tobattók.
GEN.41_1.46	Joseph at afammi pokkólih tohchinnattók, mi̱ko yat tikba hikíya ikbihma̱. Makohma̱ Joseph at mi̱ko i̱ chokka ákannalicha Egypt yakni mómaka̱ lhopollit a̱yattók. 
GEN.41_1.47	Afammi o̱tokloka̱ ná wáya yat offoh achokmattók. 
GEN.41_1.48	Afammi o̱toklo áyiti̱ta̱kla yamma̱ Joseph at, i̱ to̱ksali alhíha yat, onosh a̱ ittahobbi cha Egypt tamáhah ano̱ka yómika̱ ná ápitta o̱t apittattók. Hicha illi̱pa yat tamáha kanimako̱ osápa áwáya toka̱ tamáha yómika̱ ápitta o̱t apitattók. 
GEN.41_1.49	Illi̱pa ittahobbika̱ láwat taha kat okhata alhlhi shinok (sand) a̱sha ka̱ mak choyohmi ka̱ oklah hopíná híkiyót tahattók.
GEN.41_1.50	Afammi hokchafo chito yat iklo ki̱sha ka̱, Asenath at alla nakni tokloh sho̱littók. 
GEN.41_1.51	Joseph at im alla nakni ammóna yat alhpowa ma̱, makáchihmat, “Chihówa yat ná isht salbashsha moyyóma toka̱ amiyaksichittók. Hicha a̱ki i̱ chokkachaffa móma ka̱ i̱filammili chásh Chihówa yat sa noktaláchitok,” áchíttok. Mak attókak alla ma̱ Manasseh hohchífottók. 
GEN.41_1.52	Im alla nakni atokla kat alhpowa ma̱, makáchihmat, “Yakni ásalbashsháká pa̱ Chihówa yat alla amatok,” áchittók. Mak attókak alla ma̱ Ephraim hohchífottók.
GEN.41_1.53	Hitoko̱ ano̱ti Egypt yakni ya̱ afammi o̱tokloh nán offoh achokma atokat o̱t tahattók. 
GEN.41_1.54	Hihma̱ Joseph at afammi o̱tokloka̱ hokchafoh chito yat a̱yáchi̱ka̱ makáchitok mako̱ yohmit hikít iyattók. Yakni naksikáno̱ illi̱pa yat ikónona̱ la̱wakat oklah hokchafottók. Hihókako̱ Egypt yakni ano̱ illi̱pa ilato̱mbat ná ápitta oklah asháchittók ano̱ lawa hósh a̱shattók. 
GEN.41_1.55	Hitókako̱ ano̱ti Egypt yakni ma̱ya yat illi̱pa imáshatokat oklah i̱tahattók. Hihmat Egypt i̱ mi̱ko o̱t oklah písacha illi̱pa oklah im asilhlhattók. Makohma̱ mi̱ko yat makáchihmat, “Joseph at hachi̱ nánokakma̱ ho mihchiho,” áchittók. Hicha Joseph pit oklah i̱ chaffichíttók.
GEN.41_1.56	Makatoko̱ hokchafoh chito yat Egypt yakni mómaka̱ palammit tahahma̱, Joseph at illi̱pa ya̱ ilato̱mbat asháchittokat towwicha oklah atokma̱ i̱ka̱pilattók. 
GEN.41_1.57	Hihma̱ hokchafoh chito yat yakni mómaka̱ palammit tahah atoko̱ yakni naksika mi̱ti mák ósh Egypt áyonat illi̱pa yómika̱ Joseph oklah im ácho̱pattók.
GEN.42_1.1	Egypt a̱ onosh at a̱shaho̱ Jacob at ikkanahmat oshi alhíha i̱ makahmat, “Kati̱na pí ittipist hash hiyohma̱yah?” im áchittók. 
GEN.42_1.2	Hicha makáchihmat, “Onosh at Egypt a̱shah miyáho̱ ha̱klolika̱ óhilhkólicha o̱t hapi̱ cho̱pah. Makokmano̱ hokchafot ik hapillo ká hi̱nah,” áchittók.
GEN.42_1.3	Makohma̱ Joseph ittiyápishi pokkólikat Egypt a̱ onosh cho̱pat ilhkólittok. 
GEN.42_1.4	Jacob at Joseph ittiyápishi Benjamin ano̱ ik chaffíchittók nánakat ákanihmi ná ahnit nokshopah átokósh. 
GEN.42_1.5	Canaan yakni móyyoma ka̱ hokchafoh chito yat a̱yattók. Hihátoko̱ kanah i̱la yómi kat Egypt a̱ onosh cho̱pachi̱h ósh ilhkólihma̱, Jaco oshi alhíha yat ta̱kla ilhkólittók.
GEN.42_1.6	Joseph akósh Egypt yakni ya̱ pihlichi áttók. Hicha yammak ósh oklah móma ka̱ onosh i̱ka̱chi attók. Makátoko̱ ittiyápishi alhíha yat oklah onahmat, Joseph tikba ya̱, iyyi kalaha isht o̱ hikiyat akka pit lhipiyat inashshoka ya̱ yakni pit oklah halíchittók. 
GEN.42_1.7	Joseph at oklah a̱ pisah aki̱likat ikkánattók ittiyápishi alhíha yoka̱. Hikakósh ik ikkánoh iláhobbit kallot ano̱polit, “Katimma oklah hash mi̱ti?” im áchittók. Hihma̱ “Canaan yakni”, oklah áchittók. “Onosh cho̱pah hapinnah ósh oklah iláyalah,” oklah áchittók. 
GEN.42_1.8	Joseph ato oklah a̱ ikkánakako̱ iláp ato oklah ik ikkánottók.
GEN.42_1.9	Joseph at hopákihchásh ittiyápishi alhíha ya̱ ishit nosíka tókat ikkánattók. Hicha im áchihmat, “Lomat yakni pist a̱ya hachiyah! Hapi̱ yakni yat kanimma ik á lha̱ko ka̱ apísachit hash no̱wah,” im áchittók.
GEN.42_1.10	“Kíyoh ókih, hapi̱ shahli ma̱, pí illi̱pa cho̱pat oklah íno̱watok,” oklah áchittók.
GEN.42_1.11	“Ittiyápishi oklah íbíka hicha hattak nán a̱lhi ano̱li hapiyah. Lomat yakni pist a̱ya hapiyah kiyoh,” oklah áchittók.
GEN.42_1.12	Hihma̱ Joseph at, “Kiyo kat! Hapi̱ yakni yat kanimma ik á lha̱ko ka̱ apísachit hash no̱wah kiyo̱,” im áchittók.
GEN.42_1.13	Oklah i̱ makahmat, “Hapi̱ sháhli ma̱, ittiyápishi oklah mómakat awahtokloh íkattók. Oklah ímóma kat hattak achaffa oshi alhíha hapiyah. Hapi nakfish istaiyópi at himak a̱ hapi̱ki takla Canaan yakni ma̱ a̱ttah ókih, hikma̱ achaffa kato illittók,” oklah áchittók.
GEN.42_1.14	Hihókako̱ Joseph at i̱ makahmat, “Átoko̱ alhpisálili tokcha, lomat yakni pist a̱ya hachiyah. 
GEN.42_1.15	A̲lhi hash ano̱lih okmah nánaka̱ ilappako̱ isht ikkanáláchi̱h. Mi̱ko isht á lhopollichit anno̱pa áya̱lhi hachimalikat hachi nakfish istaiyópi yat ilappa̱ iklokma̱ ilappa̱ kochawihat hash ilhkolá chi̱h kiyoh ókih. 
GEN.42_1.16	Achaffat íyacha hachittiyípishi o̱t hot alah. Hikma̱ i̱lakato átallakchi hash binohma̱ya tokmako̱ a̱lhi oklah hash ano̱li okmah nánaka̱ ikkanálik makáchi̱h. Hachi nakfish at iklokma̱, mi̱ko isht á lhopollichit anno̱pa áya̱lhi hachim álikat lomat ná apísachi a̱lhi hachiyatok áchi̱h,” im áchittók.
GEN.42_1.17	I̱ makáchi tahlihmat mómaka̱ átallakchi binohlichittók nittak tohchínah ka̱.
GEN.42_1.18	Nittak o̱t isht atohchínahma̱ Joseph at oklah i̱ makáchihmat, “Chihówa i̱ no̱ksho̱pa hattak siya hihátokósh nánah o̱ áchili ka̱ oklah hash mihchikma̱ hachi abíláchi̱h kiyoh. 
GEN.42_1.19	A̲lhi oklah hash ano̱li ka̱ hayákáchi̱ ka̱, achaffat átallakchi bini̱lina̱ i̱lakato ho ilhkólicha hachim okla hokchafo alhíha onosh isht im o̱nah.
GEN.42_1.20	Hihkiya, hachittiyápishi istaiyópima̱ isht hash samálak makáchi̱h. Makokma̱ a̱lhi hash makátoka̱ sa yimmih okmat hachibíláchi̱h kiyoh,” im áchittok.
GEN.42_1.20	Hihma̱ oklah ittibachaffattók. 
GEN.42_1.21	Oklah itti̱makáchihmat, “Joseph a̱ oklah íkanichihma̱ okcha̱ya bannah ósh hapim asíhi̱lhattók. Hihókako̱ oklah íhaklá híkiyottók. Makatókako̱ himaka̱ nán ik achokmo ilappat hapi ayohmi,” oklah ittimáchittók.
GEN.42_1.22	Reuben at makáchihmat, “Alla nakni ma̱ oklah hash hottopálinnah álikako̱ oklah hachik sa̱ haklottóko̱ ilappat hapi ayohmih. Illitoka̱ oklah íchilófáchi̱h ókih himakno̱,” áchittók.
GEN.42_1.23	Ittiyápishi alhiha yat oklah im anno̱pa yo̱ oklah ittim ano̱poli ka̱, Joseph ato im ikkána hóka̱ oklah ik ikkánottók. Joseph at ittiyapishi alhíha ya̱ im ano̱poli kat hattak anno̱pa imí toshóli yo̱ (interpreter) álhopollichit im ano̱poli hatoko̱. (Joseph ato Egypt im anno̱pa yo̱ anno̱polittók.)
GEN.42_1.24	Joseph at im ikka̱nah átokósh naksika o̱t ikíyacha nishkin okchi mihi̱tittók. Hitokósh anoti fala̱mat o̱t oklah im ano̱polittók. Hicha Simeon ano̱ im ishi cha, oklah pi̱sa ho̱ takchittók.
GEN.42_1.25	Joseph at apíláchi ya̱ tohnotok onosh a̱ batta oklah imáná chi̱ka̱. Hicha ittiyápishi im iskalli tali hata átoka̱ falammi̱t i̱ batta ayyokaka̱ imá ná chi̱ho̱ im ano̱littók. Hicha falámat ilhkólikat apáchi̱ illi̱pa ayana ka̱ oklah imáchi̱ho̱ im ano̱littók. Hihma̱ yappa̱ oklah mihchittók. 
GEN.42_1.26	Makohma̱ ittiyápishi alhíha yat onosh a̱ im issobah haksobis faláya (donkey) o̱nasháchicha ilhkólittók.
GEN.42_1.27	Makátoko̱ ninak oklah foháchi̱h ósh oklah atápachittók. Hihma achaffa kat im issobah haksobis faláya ya̱ i̱pacháchi̱h ósh i̱batta o̱t towwihmat, iskalli tali hata yat apaknaka ito̱lana̱ pisattók. 
GEN.42_1.28	Hihmat, “Pisah, kanahat am iskalli falammi̱t am áni toko̱ a̱batta ano̱ka apakna fihna itto̱lah!” áchittók. Ittiyápishi mómakat oklah nokshópa kat oklah wannichit ittipísattók. Hicha oklah itti̱máchihmat, “Chihówa yat nátah o̱ hapi mihchi?” oklah achittók.
GEN.42_1.29	Atoko̱ ittiyápishi alhíha yat Canaan yakni ya̱ fala̱mat oklah áyonattók. Hihmat oklah i̱ki, Jacob a̱ im ónahmat, nánakat oklah ákanihmi toka̱ móma im anót oklah tahlittók. 
GEN.42_1.30	Oklah áchihmat, “Hattak, Egypt tikba hikíya yammat hapi̱kána kiyoh ósh hapi̱m ano̱politok. Lomat yakni pisat oklah ila̱yaho̱ hapiya makáchitok. 
GEN.42_1.31	Hikako̱, oklah ili̱ makáchihmat, ‘Hattak nán a̱lhi ano̱li hapiyah ókih. Ná lomat yakni pisat a̱ya hapiya kiyoh ókih,’ oklah ilim áchítok. 
GEN.42_1.32	Hicha oklah ilim ano̱lihmat, ‘Ittiyápishi hapiya kat awahtokloh (12) íkattók. Oklah ímóma kat hattak achaffah oshi alhíha hapiyah. Hapi nakfish istaiyópi yat himák a̱ hapi̱ki takla Canaan yakni a̱ áha̱ttah ókih, hikma̱ achaffa kato illi,’ oklah ilim áchitók ókih.
GEN.42_1.33	Hihma̱ Egypt tikba hikíya yammat hapi̱ makáchihmat, ‘A̲lhiho̱ oklah hash makah okma̱ ilappak isht ayikkanáláchi̱h ókih. Hachittiyápishi achaffa kat sa takla a̱ttana̱, hash i̱lakato óhilhkólicha hachi̱ chokkachaffa alhíha hokchafo ayyásha ka̱ onosh isht imo̱nah. 
GEN.42_1.34	Hihókakósh, hachittiyápishi istaiyópi ya̱ isht hassam álakmakáchi̱h. Yohmikmak o̱ lomat yakni pisat a̱ya hachiya kiyoh ósh, amba hattak nán a̱lhi anóli hachiya ka̱ ikkánaláchi̱h ókih. Hikma̱ hachittiyápishi ya̱ falammít hachi̱ mokofíláchi̱h. Hikma̱ ilappa̱ ma̱yat nána oklah hash áyittatóbá hi̱nah’, hapim áchitok ókih,” im áchittók.
GEN.42_1.35	Hihma̱ nánah o̱ ákanimi tokat ano̱lit oklah tahlihmat, ittiyápishi alhíha yat i̱batta ya̱ oklah lhipílihma̱, im iskalli ayalhto yásh i̱batta ya̱ fo̱kkah bánoh  o̱ oklah ahóchittók. Hihmat, iskalli ma̱ oklah pisahmat oklah nokshópattók, i̱ki ayana kat. 
GEN.42_1.36	Hihma̱ i̱ki, Jacob at oshi alhíha ya̱ á i̱ makáchihmat, “Am alla oklah hassam íshittók. Siyóshi Joseph hicha Simeon hassam íshittók. Hitokósh ano̱ti Benjamin akmáko̱ amíshih hachinnah! Pi nána makósh siyá sanálih,” áchittók.
GEN.42_1.37	Makohma̱ Reuben áshosh i̱ki i̱ makáchihmat, “Chiyóshi átokma̱ issa̱ mokófana sa ta̱kla Egypt ikíya. Ahchokmát apísa̱chit isht a̱yat falammi̱t isht aláláchi̱kat anno̱pa chimálih ókih. Falammi̱t isht aklo hokma̱, siyoshi to̱kloh ma̱ ishbá hi̱nah,” im áchittók.
GEN.42_1.38	Hikako̱ Jacob at makahmat, “Kiyoh. Siyóshi yat ná hachi ta̱kla iyá híkiyoh. Ittiyápishi yat illi, hikma̱ sa tikchi, Rachel oshi atokmat yammak amillah. Nánah ókato akánihmih másh yohmá hi̱nah Egypt ilhkólih ósh hash ittano̱ho̱wakma̱. Yohmikma̱, hattak sipokni siyah átokósh sattopat a̱palammikat sallá hi̱nah. Hikma hachishnáko̱ anno̱pa hat hachi o̱noto̱láchi̱h.” im áchittók.
GEN.43_1.1	Canaan yakni átokma̱ hokchafoh chito yat palammiho̱ ma̱ya mómattók. 
GEN.43_1.2	Makátoko̱ Jacob i̱ chokkachaffa yat onosh cho̱pa tokato apat oklah tahlihma̱ Jacob at i̱ makahmat, “Himakma óhilhkólicha illi̱pa o̱t hapi̱ cho̱pah mómah,” im áchittók.
GEN.43_1.3	Hihma̱ Judah at Jacob i̱ makahmat, “Hikako̱, hattak mat anno̱pa kalloho̱ hapi makáchih ósh, ‘Himakma̱ a̱t hassa písannah hachittiyápishi istaiyópi isht hashlah kiyokmat,’ hapim áchitok. 
GEN.43_1.4	Hihóka̱ hapittiyápishi ish i̱haklona hapita̱kla iyakmano̱ illi̱pa o̱t oklah íchi̱cho̱pá hi̱nah. 
GEN.43_1.5	Hihókakósh chik i̱haklokmano̱ il ilhkóláchi̱h kiyoh. Hattak mat hapi písáchi̱h kiyoh ósh makatok, hapittiyápishi istaiyópi isht oklah ilónah kiyokma̱,” áchittók.
GEN.43_1.6	Hihma̱ Jacob at makahmat, “Katína hachittiyápishi yat a̱ttaka̱ hash imano̱litoko̱? Hitokósh pi ná isht ataklamma hassam ikbih,” im áchittók.
GEN.43_1.7	Oklah i̱makahmat, “Hikako̱ hattak mat hapi̱ chokkachaffa imma ya̱ ná la̱waka̱ hapiya ponaklochitok. ‘Hachi̱ki yat okcha̱yah mo̱maho̱?’ áchikmat, himakma̱ ‘Hachittiyápishi achaffa kat a̱ttah mo̱maho̱?’ áchitok. Makátokako̱ oklah ilimano̱litok. Katit oklah ilikáná hi̱natoko̱ hattak mat ‘Hachittiyápishi isht oh alah!’ hapim ácháchi̱ka̱,” oklah áchittók.
GEN.43_1.8	Hihma̱ Judah at Jacob i̱makahmat, “Benjamin at sa ta̱kla ikkíya, hikma̱ himak aki̱ni ililhkólá hi̱nah. Hikma̱ hapishno, chisno, hapim alla yómikat hokchafot ik hapillo ká hi̱nah. 
GEN.43_1.9	Benjamin a̱ falammi̱t isht aláláchi̱nih. Ahchokmát isht a̱yaláchi̱kat anno̱pa chimálih ókih. Ná ákanihmih okma̱ anakósh anno̱pa yat siyonoto̱lana billíyáchikih. 
GEN.43_1.10	Saláhat oklah kí ma̱yotokmat, himaka̱ hitokla o̱t oklah ífalámattók áhi̱nah,” áchittók.
GEN.43_1.11	Hihma̱ i̱ki, Jacob, at oklah a̱ i̱ makáchihmat, “Benjamin at kanih kiya hachi ta̱kla iyáchi̱h okma̱, Egypt i̱ pihlíchi ma̱ ná halbina isht óhimiyah, hash i̱máchi̱kat. Fowi bila, illi̱pa yammichi, ossak ittimilayyoka, hicha ná baláma yómih isht imíyah.
GEN.43_1.12	Hicha ammona iskalli kanomi isht hash iyakásh yamma̱ ishit tokloho̱ isht óhiya. Yammano̱ illi̱pa isht ish cho̱páchi̱h, hikmat iskalli yat hachi̱ batta fo̱kaho̱ isht hashla tokat falammi̱t isht iyaho. Kanah ókato im ashshat hachimánitok másh yohmih.
GEN.43_1.13	Hicha hachi nakfish átokma̱ iláwílicha to̱shpat hattak mak átokma̱ imónah.
GEN.43_1.14	Chihówa mo̱mah i̱shahli yat hattak ma̱ ihcho̱kash ma̱ nokha̱klo anokfokki ná hachi̱ nokha̱klá hitokba ahnit anno̱pa ilbashsha asilhhali. Hachi̱ nokha̱klo cha Benjamin hicha hachi ittiyapishi ayana ka̱ falami̱t it chaffikashkih. Kiyokma̱, alla yat a̱kaniyáchi̱h okmat, makáchi̱h chi choh,” áchittók.
GEN.43_1.15	Makohma̱ ittiyápishi alhíha yat ná halbina ishicha ammona iskalli kanohmih isht ilhkolitokat ma̱ ohmih i̱sht ilhkolittók. Hikmat Benjamin a̱ iláwi̱t ilhkólittók. Egypt to̱shpat áyo̱nacha Joseph tikba o̱t oklah hiyohlittók. 
GEN.43_1.16	Hihma̱ Benjamin at takla áyaho̱ Joseph at pisahmat, i̱to̱ksali i̱ chokka ishta̱ya ma̱ i̱makáchihmat, “Hattak alhíha ma̱ a̱chokka isht iyah. Hicha nán alhpówa o̱t abit nonáchih. Tákoli oklah sa báyi̱páchi̱h,” im áchittók.
GEN.43_1.17	Hihma̱ i̱to̱ksali yammat Joseph at nánokáchika̱ mihchittók. Hihmat ittiyápishi alhíha ya̱ iláwít Joseph i̱ chokka isht iyáttók. 
GEN.43_1.18	Makohma̱ ittiyápishi alhíha ya̱ Joseph i̱ chokka isht ilhkólihma̱ oklah nokshópattók. Hihmat oklah anokfillihmat, iskalli oklah ilahóchi kásho̱ yammak átokako̱ yamma̱ hap ishtiya, oklah ahnittók. Hapi yokáchicha i̱to̱ksali hapikbáchi̱h, hicha hapim issobah haksobis faláya oklah hapim ísháchi̱h, oklah ahnittók.
GEN.43_1.19	Makátokósh Joseph i̱ chokka áyonahmat, Joseph i̱ to̱ksali yamma̱ oklah i̱ makahmat, 
GEN.43_1.20	“Hapi̱ shahli ma̱! Ammóna Egypt oklah il áyalahmat illi̱pa cho̱pat oklah ínowatok. 
GEN.43_1.21	Hitokósh falámat ililhkólihmat oklah ífohachi̱hósh oklah ilatapachitok. Hicha hapi̱ batta oklah towwit ípisátokako̱ iskalli oklah íchimá kasho̱ hapi̱ batta ayyokaka̱ a̱lhtotok. Hitokósh iskalli ma̱ falammi̱t isht oklah iláyalah.
GEN.43_1.22	Hicha himakma̱ illi̱pa oklah ícho̱páchi̱kat iskalli yat lawa kat i̱shahli isht oklah ila̱yah. Kanit iskalli yat hapim a̱lhtotokat oklah ilikkánah kiyoh,” im áchittók.
GEN.43_1.23	Hihókako̱ to̱ksali yammat i̱makáchihmat, “Isht hachiya taklammanah. Hicha hachi nokshópannah. Hachishno hicha hachi̱ki at Chihówa hash ayoppachih yammakósh iskalli hachi̱mat hachi̱ batta ya̱ fokkitok ókih. Hash chilófa kásho̱ i̱shilih,” áchittók. Makohmat Simeon a̱ kohchit oklah isht im o̱nattók.
GEN.43_1.24	Hihma̱ i̱ toksali ash ósh hattak alhíha yash o̱ iláwit Joseph i̱ chokka aboha o̱t alotattók. Hicha oka imattók iyyi oklah achífa chi̱ka̱. Hihmat oklah im issobah haksobis faláya ya̱ oklah im i̱pachíttók. 
GEN.43_1.25	Tákoli Joseph oklah ibáyi̱páchi̱kat oklah haklottók. Hitokósh ná halbina imáchi̱kat isht oklah a̱yatokat oklah atahlittók.
GEN.43_1.26	Hihma̱ Joseph at i̱ chokka onahma̱ ná halbina ásh oklah imattók. Hicha Joseph tikba o̱t oklah iyyi kaláha isht o̱ hikiyat akka pit lhipiyat inashshoka ya̱ yakni halíchittók. 
GEN.43_1.27	Pi oklah ma̱yatok okmahna̱naka̱ i̱pónaklottók. Hikmat ano̱ti i̱ponaklohmat, “Hachi̱ki isht hash ano̱polikásho̱ okcha̱yah mo̱maho̱?” áchittók.
GEN.43_1.28	Hihma̱ oklah i̱makahmat, “Hapiki̱ yat okcha̱yah mo̱mah hicha abíkah kiyoh ósh pi a̱ttah aki̱nih,” oklah áchittók. Hihmat Joseph tikba o̱t oklah iyyi kalaha isht o̱ hikiyat akka pit lhipiyat inashshoka ya̱ yakni halíchittók.
GEN.43_1.29	Hihma̱ Joseph at Benjamin, ittiyápishi a̱lhi, ishki makáshi̱ni, pisahmat, “Ilappak ósh hachi nakfish istaiyópi hassam ano̱likásh cha,” áchittók. Hicha Benjamin i̱ makáchihmat, “Chihówa yat chi̱ka̱náshkih,” im áchittók.
GEN.43_1.30	Joseph at ittiyápishi pisa kat hihcho̱kash at libíshat o̱t tahahmat nishkin okchi ho̱klá híkiyoh tahattók. Makátokósh to̱shpat folótat abóha naksika íyacha yáyattók. 
GEN.43_1.31	Makohmat inashshoka achífat tahlimat ili noktalachi tahli cha falámat o̱nacha makáchihmat, “Illi̱pa talohlih,” áchittók.
GEN.43_1.32	Joseph at iláp illásh bini̱lih ósh i̱pakma̱, ittiyápishi alhíha yat áyi̱pa naksika binohlit oklah ittibáyi̱pattók. Egypt alhíha yat oklah yimmikat Hebrew alhíha ya̱ oklah ittibáyi̱pa híkiyoh chátok alhpisa átoko̱ áyi̱pa naksika binohma̱yah ósh oklah i̱pattók. 
GEN.43_1.33	Joseph ittiyápishi alhíha ya̱ oklah im afammi yo̱ ittiyákayyachit, assano hikit istaiyópi onah ósh, Joseph tikba ya̱ binohchittók. Hihma̱ katit mihchih ósh hapi bínohlichítokchi ahnit oklah noklhakancha kaniyáttók. 
GEN.43_1.34	Hicha Joseph imáyi̱pa ako̱ illi̱pa áyishit ittiyápishi alhíha ya̱ oklah i̱talohlittók. Hicha Benjamin ano̱ lawakat talhlhápih o̱nah i̱talohlittók. Ittibáyi̱pat, ittibáyishkot achokmah chitoho̱ ma̱yattók.
GEN.44_1.1	Atoko̱ ahchíbat tahahma̱ Joseph at i̱ to̱ksali alhíha pihlichih yamma̱ i̱makahmat, “Illi̱pa yat lawakat kanohmi alhlhih o̱ oklah shálá hi̱nakma̱ i̱ batta oklah imánih. Hicha im iskalli illi̱pa ishit cho̱pakásh ma̱ oklah i̱ batta ano̱ka apakna fihna ish asháchachikih. 
GEN.44_1.2	Hikmat ittiyápishi istaiyópi i̱ batta ma̱ a̱ nán isht áyishko tali hatta ishit toba ma̱ ish i̱fokka chikih. Hicha iskalli ayanaka̱ ish ibafoka chikih,” áchittók. Hihma̱ i̱ to̱ksali yammat nánah i̱ makatoka̱ mihchit tahlittók.
GEN.44_1.3	Makatoko̱ o̱t onnahi̱lih fihna ma̱ im issobah haksobis faláya oklah ímana̱ ilhkólittók. 
GEN.44_1.4	Tamáhah oklah ákocha kat ik hopákí cho ki̱shah o̱, Joseph at i̱ to̱ksali ma̱ i̱ makahmat, “Hattak alhíha ma̱ lhiyolih. O̲t ish sakkicha ish i̱ makáchikmat, ‘Nán achokma hachi̱ mihchi hihókako̱ katina nán ishtikono hash mihchih? 
GEN.44_1.5	Isht áyishko, a̱shahli yat áyishko átoka̱ oklah hash ho̱kopatok. Yammako̱ nánaka̱ tikba̱lit ishit pi̱sa átok. Nán ikachokmo a̱lhi hash mihchitok ókih!’ ish ímáchachikih,” im áchittók.
GEN.44_1.6	Hitoko̱ Joseph i̱ to̱ksali yammat o̱t sakkihmat, oklah i̱ makáchitók Joseph at i̱ nánokáchiho̱ i̱ makachitoka̱. 
GEN.44_1.7	Hitokak ittiyápishi alhíha mat oklah i̱ makahmat, “Hapi̱ shahli ma̱, kati̱na ish hapi ámakáchih, ná oklah íyohmá hi̱na kiyoh. 
GEN.44_1.8	Canaan yakni falámat oklah ilonahma̱ iskalli yat hapi̱ batta a̱lhtoho̱ oklah iláhóchi tokat falammi̱t isht ilálá tokiyo̱h o̱. Hihatokósh kati̱na chi̱ shahli ma̱ i̱ tali hatta hicha i̱ tali lakna ya̱ i̱ chokka ilá ho̱kopa hi̱nah cho? 
GEN.44_1.9	Oklah ikanimma kat ili̱shih o̱ ish ahóchih okmat mano̱ ishbikma̱ i̱lakato pi pilla chi̱to̱ksali oklah ítobá hi̱nah,” oklah áchittók.
GEN.44_1.10	Hihma̱ to̱ksali yammat makáchihmat, “Ómih akma̱, hash áchih kak oklah ímihcháchi̱h. Hihkiya hattak kanoh ósh isht áyishko ma̱ i̱shih okmat pi pilla hapi̱ to̱ksali tobáchi̱h hikma̱ i̱lakato oklah ilhkólá hi̱nah,” áchittók.
GEN.44_1.11	Hihma̱ ittiyápishi ayyokakat to̱shpat i̱batta akka oklah találicha towwittók.
GEN.44_1.12	Hihma̱ Joseph i̱ to̱ksali yammat hoyót hikít iyattók. Hihmat assano fihna ako̱ áyisht hikít iyah ósh nakfish ishtayopi ya̱ onattók. Hihma̱ isht áyishko at Benjamin i̱batta ako̱ fo̱kkana̱ ahóchittók. 
GEN.44_1.13	Yohmihma̱ ittiyápishi alhíha yat nokha̱klo fihnakat i̱ ná fokka oklah lhilaffittók. Hicha im issobah haksobis faláya yo̱ka batta o̱nashachit tahlicha falámat tamáhah ilhkólittók.
GEN.44_1.14	Judah hicha ittiyápishi yómikat Joseph i̱ chokka áyonahma̱ Joseph at a̱ttah mo̱mattók. Hihma̱ tikba o̱t oklah ilípilattók. 
GEN.44_1.15	Hihma̱ Joseph at i̱ ponaklohmat, “Katina yappa̱ hash mihchitoko? Hattak anohmikat nán ikkana hina atokósh hachi yásakki láhi̱naka̱ oklah hachik ikkáno toko̱?” áchittók.
GEN.44_1.16	Hihma̱ Judah at makahmat, “Pi̱ shahli ma, oklah íchi̱ natokachik máká hi̱nah cho? Hapim ashshachika atokma Chihówa yat hapifammi. Hihatoko̱ nán ikalhpíso oklah ímihchitok kiyoka̱ isht áhayákanakat anno̱pa yat iksho. Isht áyishko i̱shi tok mak fihnakat chi̱to̱ksali tobakma̱ hapishnák kiya chi̱to̱ksali hapiyáchi̱h,” áchittók.
GEN.44_1.17	Hihma̱ Joseph at oklah i̱ makahmat, “Kiyo, ná hash móma kako̱ yoka to̱ksali hachikbiláchi̱h kiyoh. Kanah ósh isht áyishko i̱shitósh isht yokátokma̱ makillah yoka to̱ksali ikbiláchi̱h. Hikma̱ hash i̱lakato hachi̱ki foka óhilhkólih,” áchittók.
GEN.44_1.18	Yohmi ma̱ Judah at Joseph bili̱ka onacha i̱ makahmat, “A̲ shahli ma! Egypt i̱ mi̱ko atoka̱ ish ohmi ka̱ ikka̱nalih hikma̱ chi̱to̱ksali atoka̱ siya chóhyohmih. Chim asilhha lishkih, alhpisa ish ahnikma̱ ná chi̱makachih sannah. Ihoka̱ issa̱ nokowanah.
GEN.44_1.19	Ammona oklah iláyalá kásh ma̱, hapi̱ki yat okcha̱yah móma okmahna̱naka̱ ish hapi̱ ponaklok hicha hap ittiyapish ila kat ma̱ya okmahna̱naka̱ ish hapi̱ ponaklotok. 
GEN.44_1.20	Makátoko̱ oklah íchim ano̱lihmat, ‘Hapi̱ki yat sipokni taha yosh a̱tta, hikma̱ hapi nakfish at a̱ttah. Hapi̱ki yat sipoknit taha yo̱ pi nakfi yat a̱ttattók. Ittiyápishi yat illi. Ishki im alla nakni alhíha ya yammak illah ósh okcha̱yah móma. Makokako̱ hapi̱ki yat i̱ holloh fihnah,’ oklah il áchittók. 
GEN.44_1.21	Hihma̱ pisah chinnattók. Hitokósh ish hapimákachihmat ‘isht ho ala,’ ish hapim áchittók. 
GEN.44_1.22	Hihma̱ oklah íchimakáchihmat, ‘Alla nakni mat hapi̱ki i̱filammá híkiyoh. I̱ filammik ma̱ hapi̱ki mat illáchi̱h’ oklah íchimáchittók. 
GEN.44_1.23	Hihókako̱ ish hapi makachihmat,’ Alla nakni ma̱ isht hashla kiyokmat, himakma ná has sa pisáchi̱h kiyoh ókih,’ ish áchittók.
GEN.44_1.24	Makátoko̱ fala̱mat hapi̱ki ayatta oklah iláyonahmat ish nánokáchi toka̱ oklah ilim ano̱littók. 
GEN.44_1.25	Makátoko̱ ano̱ti hapi̱ki yat makáchihmat, ‘Himakma̱ óhilhkólicha illi̱pa o̱t hapi i̱cho̱pah móma,’ áchittók. 
GEN.44_1.26	Hapi̱ki oklah ili̱makahmat, ‘Hapittiyápishi ishtayópi iláwít ililhkólih kiyokat ililhkólá hikiyoh. Hapita̱kla a̱yah kiyokma̱, hattak tikbka hikiya mat ná hapipísáchi̱h kiyoh,’ oklah iláchittók.
GEN.44_1.27	Makohma̱ hapi̱ki yat makahmat, ‘Sa tikchi Rachel ochásh siyóshi tokloh sho̱littók. 
GEN.44_1.28	Achaffakat a̱kaniyat issa. Nan alhpówa nokshópa yat lhilachit tahlittók amahwah, akpíso atoko̱. 
GEN.44_1.29	Hihatoko̱ ano̱ti si oshi pa̱ hash sa mi̱shina̱ nánah kiyá ákánihmih okma̱, hachishnak atok taklanna a̱pallammikat sallá hi̱nah. Hikma hachishnak ayyokalikat hachi onoto̱láchi̱h,’ áchittók. 
GEN.44_1.30	Makátoko̱ himaka̱ hapi nakfish iláwít kiláyo̱nokma̱ katihmáchi̱h chimahwa̱? 
GEN.44_1.31	Hapi̱ki yat Benjamin at ikshoh ikkanakmat illikat a̱lháchi̱h, i̱ hollo fihna atoko̱. 
GEN.44_1.32	A̲ki ya̱ i̱ makálihmat Benjamin at ná ikákanihmoho̱ falammi̱t isht alálachi̱h ósh i̱ makálitok. Kiyokma̱ anáko̱ anno̱pa yat siyonato̱lana̱ billíyá hi̱naho̱ makálitok. 
GEN.44_1.33+GEN.44_1.34	Yohmika̱ sa nakfish mat sa ta̱kla ikíyo ka̱ katit a̱ki o̱t pisálá hi̱na̱h? A̲ki yat i̱palammi ka̱ pisah sannah kiyoh. Hihoka̱ anák ósh a̱ttat yoka chi̱to̱ksali tobálikma̱ sa nakfish ato fala̱mat ittiyápishi ta̱kla ikíya,” áchittók Judah at.
GEN.45_1.1	Makohma̱, Joseph at ilí ho̱klá híkiyot táhacha apíláchi alhíha ya̱ chitot i̱ makachihmat, “Hokócháwihah” im áchittók. Hihmat ilap hicha ittiyapishi ak illat tahahma̱ imano̱litok kanah ókat. 
GEN.45_1.2	Hihmat yáyat hikít iyáttók. Yáya kat chitólika̱ apíláchi alhíha yat oklah ha̱klottók. Makátoko̱ kanah at Egypt i̱ mi̱ko hicha i̱ to̱ksali alhíha ya̱ yot yáya toka̱ im ano̱littók.
GEN.45_1.3	Joseph at ittiyápishi alhíha ya̱ i̱ makachihmat, “Joseph siyah ókih,” áchittók. Hicha i̱ ponaklohmat, “A̲ki yat okcha̱yah mómaho̱?” oklah im áchittók. Hihma ittiyápishi yat oklah nokolhaka̱chat nokshopa átapa kat oklah nánoká híkiyoh ósh hiyohma̱yattók. 
GEN.45_1.4	Hihma̱ Joseph at makáchihmat, “Sa bili̱ka homítih imáchina̱ oklah bili̱kahma̱. Hachi ittiyápishi Joseph siyah, Egypt alhíha hash i̱ka̱chih chash. 
GEN.45_1.5	Hihókako̱ isht hachiya taklammanah. Hicha has sa ka̱chito kat anno̱pa ilo̱pilat hash ashannah. Chihówa akósh kanah la̱wakat hokchafot illa hi̱natoka̱ okchalinchi lachi̱ho̱ hachi tikba it sa pila tok ókih. 
GEN.45_1.6	Hitoko̱ himaka̱ hokchafoh chito yat a̱yattóka̱ afammi tokloh (2) onah ókih. Ikat yappat afammi talhlhápih (5) móma yohmáchi̱h. Atoko̱ kanahat ná ikhokcho hicha yakni ikbashlo káchi̱h. 
GEN.45_1.7	Hihókako̱ hachishno hicha hach áyo̱chololi alhíha ya̱ hachi okchalinchi láchi̱ho̱ Chihówa akósh tikba̱li ít sapílattók. 
GEN.45_1.8	Hikóka̱ hachishnák ósh ilappa̱ ít hash sa chaffichítok kiyoh. Chihówa yat anáko̱ mi̱ko apíla yakni tikba hikíya sa ikbitok. Anák ósh mi̱ko i̱ chokka tikba hikíyali hicha Egypt yakni mómaka̱ isht a̱yalih. 
GEN.45_1.9	Hikóka̱ óha̱ filammicha to̱shpat a̱ki o̱t ho písacha yappa̱ imano̱lih, ‘Joseph at makáchikat Chihówa yat Egypt yakni tikba hikíya sa ikbitok. To̱shpat a̱t sa písah. 
GEN.45_1.10	Goshen yakni a̱t ish atta hinah. Yohmikma̱ sa bíli̱ka ish atta hinah. Hikmat chim alla, chim alla im alla, chi̱ chokfalhalhpowa, issokkosoma, wák hicha nána i̱lat chim asha yómika̱ isht alah. 
GEN.45_1.11	Hokchafoh chito yat a̱yana̱ afammi talhlhápi (5) móma chi̱ka̱ isht oklah hachi isht a̱yalá hi̱nah. Hachik aloh okma̱, hachi hokchafot hachilláchi̱h, hicha hachi̱ nán alhpowa másh illi taháchi̱h,’” áchittók.
GEN.45_1.12	Hicha Joseph at makachit tahlimat, “Nánokat tahlilika̱ hash mómakat Joseph siya kat a̱lhika̱ hash ikka̱ná hi̱nah, Benjamin ak mákósh ikka̱ná hinah. 
GEN.45_1.13	Hihatoko̱ a̱ki o̱t óhimano̱lih, Egypt yakni mómaka̱ isht a̱yalih ka̱ hicha nánah móma hash pi̱satokat imano̱lih. Hicha to̱shpat isht ho ama̱lah,” im áchittók.
GEN.45_1.14	Makohma̱ Joseph hicha Benjamin at ittishólicha yáyattók. 
GEN.45_1.15	Hicha yáha̱yah mómah ósh ittiyápishi alhíha i̱laka̱ i̱po̱sat folótattók. Makohma̱ ittiyápishi alhíha yat oklah imano̱polit ikít iyáttók.
GEN.45_1.16	Makatoko̱ mi̱ko hicha i̱ to̱ksali móma kat Joseph ittiyápishi alhíha yat oklah ayalaka̱ haklohmat, oklah imachokmattók. 
GEN.45_1.17	Hihma mi̱ko yat Joseph i̱makahmat, “Chittiyápishi alhíha yat nána isht iyáchi̱ kat im issobah haksobis faláya o̱nasháchit oklah iktahlicha Canaan fala̱mat ik ilhkólih. 
GEN.45_1.18	Hicha i̱ki hicha oklah i̱ chokkachaffa mómaka̱ iláwít ík áyala. Makokma̱ Egypt yakni achokmakat mo̱mah i̱shahli oklah imálá hi̱nah. Hikma̱ illi̱pa hóchokma oklah apáchi̱h. 
GEN.45_1.19	Hikmat Egypt yakni pa̱ ná chanalli áyishit ilhkólicha i̱ki hicha oklah itikchi hicha imalla yo̱mika̱ ápittat isht áyalachi̱ho̱ i̱makáchih. 
GEN.45_1.20	Hikmat nánaho̱ oklah ima̱sha tokat oklah wihá chi bannat isht ataklamannah. Egypt yakni pano̱ nána hóchokma a̱shaka̱ oklah ilímáchi̱nih hoka̱,” im áchittók.
GEN.45_1.21	Hihma̱ Joseph at ittiyapishi alhíha ya̱ mi̱ko at nánokatoka̱ im anolittók. Hihma oklah mihchittók. Joseph at ittiyápishi alhíha ya̱ ná channali yomi ka̱ imáttók. Hicha ittanóho̱wá chi̱ka̱ illi̱pa ya̱ imáttók. 
GEN.45_1.22	Hicha ilokka himona ittiyapishi alhíha imahmat, Benjamin ano̱ lokka yat talhlhápih ka̱ i̱mattók. Hicha iskalli tali hata talhlhípa tohchínah (300) imáttók. 
GEN.45_1.23	Hicha i̱ki ano̱ issobah haksobis faláya pokkóli ho̱ (10) Egypt yakni ná hóchokma a̱shaka̱ o̱nasháchicha i̱piláttók. Hicha issobah haksobis faláya tik pokkólik ano̱ (10) onosh, hicha palaska o̱nasháchittók. Hicha fala̱mat ilkólih ittano̱ho̱wakat apáchi̱ka̱ ili̱pa ya̱ o̱nasháchittók. Hicha pit i̱piláttók. 
GEN.45_1.24	Hicha Joseph at ittiyápishi alhíha ya̱ pit chaffichihmat, “Oklah hash ittiyáno̱políchinnah hash ilhkólikat,” oklah im áchittók.
GEN.45_1.25	Egypt oklah ákanallihmat Canaan yakni Jacob i̱ki foka ilhkólittók. 
GEN.45_1.26	Hicha i̱ki oklah i̱ makachihmat, “Joseph at okcha̱yah” áchit oklah taklholálittók. Hicha “Makósh Egypt tikba hikíya,” oklah im áchittók. Hikako̱ Jacob at noklhaka̱chakat ná oklah ik i̱yimmottók. 
GEN.45_1.27	Hihma̱ Joseph at nánokah moyyóma toka̱ oklah im ano̱littók. Hihma̱ ano̱ti issobah hakobis falaya hicha ná chanalli yómika̱ pisahmato o̱t imalhpísat táhattók. 
GEN.45_1.28	Hicha makáchihmat, “Siyóshi yat okcha̱yah móma kat a̱lhihcha. Ik salloki̱shah ósh o̱t pisah sannah” áchittók.
GEN.46_1.1	Jacob at nánah ósh ilap átokmat mómít ittahobitalicha Egypt yakni íyahmat, Beersheba tamáha ya̱ onattók, hicha i̱ki Isaac i̱ Chihówa ya̱ nán alhpówa hokmit isht ayoppachittók. 
GEN.46_1.2	Ninak ma̱, Jacob at nosíkaho̱ Chihówa yat im ano̱polittók. Hihmat i̱makachihmat, “Jacob, Jacob!” áha̱chittók. Hihma̱ Jacob at makáchihmat, “Yak a̱ttalih ókih,” áchittók.
GEN.46_1.3	Hihma̱ Chihówa yat makahmat, “Chihówa siyah. Chihówa makashini chi̱ki at ayoppachih tokma̱. Egypt iya kat ik chi nokshopo kashkih; yakni yammako̱ chim áyo̱cholóli alhíha ya̱ okloshi achaffah chito ikbiláchi̱h óka̱. 
GEN.46_1.4	Chita̱kla Egypt a̱ iyáláchi̱h ókih. Chim áyo̱chololi alhíha ya̱ Egypt yakni ishit kochit falammít yakni pa̱ isht alálahi ókih. Hikma̱ chillík ma̱ Joseph at o̱t chiba hiki̱yáchi̱h ókih,” áchittók.3
GEN.46_1.5	Chihówa yat Jacob im ano̱poli tahlima̱, Jacob at Beersheba tamáha akocha cha Egypt yakni iyattók. Egypt i̱ mi̱ko at ná chanalli pit i̱ hilichi toko̱ Jacob oshi alhíha yat Jacob hicha oklim alla, hicha oklah im ohóyo alhíha yómika̱ pit oklah apittattók.
GEN.46_1.6	Hikma̱ i̱ nán alhpówa hicha nánah o̱ Canaan yakni ya̱ oklah imásha tokat mómichi ka̱ oklah isht ilhkolittók. Makohmat Jacob at im oklah alhíha mómaka̱ ilawilicha Egypt iyattók. 
GEN.46_1.7	Oshi alhíha, ippok nakni alhíha (grandsons) oshítik alhíha, hicha ippok tik alhíha (granddaughters) ya̱ pihlichit iyattók. Jacob at i̱ chokkachaffa mómaka̱ pihlichit iyattók.
GEN.46_1.8	Jacob isht ayo̱cholóli yakómi kakósh ta̱kla Egypt ilhkolittók. Okla ihohchifo yat: Reuben, Jacob im alla nakni assano móma i̱shahli ak attók. 
GEN.46_1.9	Hikma̱ Reuben oshi alhíha, Hanoch, Pallu, Hezron, hicha Carmi ak attók.
GEN.46_1.10	Hikma̱ Simeon hicha oshi alhíha, Jemuel, Jamin, Ohad, Jakin, Zohar hicha Shaul ak attók. Shaul at Canaanite ohóyoh o̱ oshi attók.
GEN.46_1.11	Hikma̱ Levi hicha oshi alhíha, Gershon, Kohath, hicha Merari ak attók.
GEN.46_1.12	Hikma̱ Judah hicha oshi alhiha, Er, Onan, Shelah, Perez, hicha Zerah ak attók. Hihokako̱ Er hicha Onan ittatoklo kat Canaan yakni ya̱ ayillittók. Hihma̱ Perez oshi alhíha at Hezron hicha Hamul ak attók.
GEN.46_1.13	Hikma̱ Issachar hicha oshi alhíha, Tola, Puvah, Jashub, hicha Shimron ak attók.
GEN.46_1.14	Hikma̱ Zebulun hicha oshi alhíha, Sered, Elon, hicha Jahleel ak attók.
GEN.46_1.15	Oshi alhíha yakómi kakósh Mesopatamia yakni ma̱ Jacob hicha Leah im ayalhpowattók. Hicha oshitik Dinah ayana kat ma̱ ayalhpówattók. Jacob hicha Leah ittatoklo kat im ayo̱cholóli alhíha at pokkoli tohchina akocha tohchinattók.4 (33)
GEN.46_1.16	Hikma̱ Gad hicha oshi alhíha, Zephon, Haggi, Shuni, Ezbon, Eri, Arodi, hicha Areli ak attók.
GEN.46_1.17	Hikma̱ Asher hicha oshi alhíha Imnah, Ishvah, Ishvi, hicha Beriah, hicha oklah i̱tik Serah ak attók. Hikma̱ Beriah oshi alhíha at Heber hicha Malkiel ak attók.
GEN.46_1.18	Yakómi kakósh Jacob hicha Zilpah isht ayo̱cholóli alhíha attók. Mómakat awah hannalittók. (16) Zilpah at ohóyoh yoka (slave woman) attók. Leah i̱ki Laban at ohóyoh ma̱ Leah imattók.
GEN.46_1.19	Jacob tikchi Rachel oshi alhíha yat Joseph hicha Benjamin ak attók.
GEN.46_1.20	Egypt yakni ya̱, Joseph at Manasseh hicha Ephraim i̱kittók. Joseph itikchi, Aseneth at Potiphera oshitik attók. Potiphera at Heliopolis tamáha i̱ priest attók. (Heliopolis tamáhah mat hohchifo yat On ayanattók)
GEN.46_1.21	Hikma̱ Benjamin oshi alhíha yat Bela, Beker, Ashbel, Gera, Naaman, Ehi, Rosh, Muppim, Huppim, hicha Ard ak attók.
GEN.46_1.22	Yakómi kato Jacob hicha Rachel isht ayo̱chóloli attók. Mómakat awah óshtattók (14).
GEN.46_1.23	Hikma̱ Dan hicha oshi Hushim ak attók.
GEN.46_1.24	Hikma̱ Naphtali hicha oshi alhíha yat Jahziel, Guni, Jezer, hicha Shillem ak attók.
GEN.46_1.25	Yakómi kato Jacob hicha Bilhah isht ayo̱cholóli alhíha attók. Móma kat o̱tokloh (7) ósh ma̱yattók. Bilhah at ohóyoh yoka attók. Rachel i̱ki Laban at ohóyo ma̱ Rachel imattók.
GEN.46_1.26	Jacob im ayo̱cholóli alhíha at Egypt ilhkoli kat pokkoli hannali ákocha hannalitók (66) moyyómakat. Holhtina ilappat Jacob oshi tikchi alhíha ano ibba hopina kiyo.
GEN.46_1.27	Joseph oshi toklo kat Egypt yakni ayalhpowattók. Hihatoko̱ Egypt  a̱ Jacob  i̱ chokkachaffa moyyómat Egypt a̱ ma̱yakat holhtina at pokkoli o̱toklottók. (70)
GEN.46_1.28	Joseph at Goshen yakni ya̱ o̱t oklah ayafáma chi̱h o̱, i̱ ponakla chi̱ka̱ Jacob at Judah a̱ tikba pit chaffichittók. Hitokósh Goshen yakni oklah ayonattók. 
GEN.46_1.29	Joseph at i̱ to̱ksali alhíha i̱ makahachittók i̱ ná chanalli foka chi̱ka̱ oklah atahla chi̱ka̱. Hihma̱ Joseph at ná chanalli ya̱ chokkowacha i̱ki ya̱, Goshen a̱ áyafámat iyattók. O̲t ittafámahma̱ Joseph at i̱ki ya̱ pit sholi cha yaha̱yaná achíbattók. 
GEN.46_1.30	Jacob at oshi Joseph i̱ makahmat, “Himakno salla chi̱kat amalhtahah, chi nashshoka ya̱ pisalih atokósh hicha chi okcha̱ya mómaka̱ ikkanálih atokósh,” im achittók.
GEN.46_1.31	Joseph at ittiyapishi hicha i̱ki i̱ chokkachaffa alhíha ya̱ i̱makahmat, “Íyalih cha Egypt i̱ mi̱ko ha̱ o̱t im ano̱polilachi̱ hicha i̱makalikmat, ‘Sa ittiyapishi alhíha hicha a̱ki i̱ chokkachaffa móma kat Canaan yakni oklah asha tokósh am alah ókih,’ i̱makáchilachi̱h. 
GEN.46_1.32	Hicha i̱makalikmat, chokfalhpówa apísachi hachiya hicha nán alhpówa hash apísa̱chi ka̱ i̱makalachi̱h. Hikmat, hachi̱ nán alhpówa chipi̱ta hicha nán alhpówa hochito hicha nána moyyóma hachishno átokat i̱sht hashlaka̱, i̱ maká láchi̱h. 
GEN.46_1.33	Hikma, mi̱ko at hachi hóyocha, ‘Ná to̱ksali nátah o̱ hash mihchi chatok oh?’ at hachi̱ ponaklokma̱, 
GEN.46_1.34	Ilappak hash i̱ makáchashkih, ‘Chiya apílachi hapiya kat, nán alhpówa oklah il ishta̱yat hapi assano, hapiti̱kba ma̱ya chash ohmih.’ Ilappak hash i̱makachikmano̱, Goshen yakni ya̱ ikma̱ya hachim ahna hina.” Egypt alhíha yat chokfalhpówa apisachi alhíha ya̱ achokmali fihna kiyoh atoko̱ Joseph at yappa̱ i̱ makáchittók.
GEN.47_1.1+GEN.47_1.2	Yamomihma̱, Joseph at Egypt i̱ mi̱ko afámat iyahmat, ittiyápishi alhíha talhapi (5) ka̱ pihli̱t iyattók. Hicha mi̱ko ya̱ o̱t im anolihmat, “Sa ittiyapishi hicha a̱ki i̱ chokkachaffa alhíha yat Canaan yakni oklah ásha tokosh oklah áyálah okih. I̱ chokfalhpówa, issokkosoma, wák, hicha nánah ósh im áshatok at mómichika̱ oklah isht alatok. Hitokósh himakno̱ Goshen  yakni a̱ oklah ábináchih,” im áchittok. Hihmat Joseph at ittiyapishi alhíha ma̱ mi̱ko ya̱ o̱t isht afámachittók.
GEN.47_1.3	Mi̱ko yat ittiyápishi alhíha ya̱ i̱ ponaklohmat, “Ná to̱ksali nátah o̱ hash mihchi chatok o?” áchittók. Hihma̱ ittiyápishi alhíha yat makahmat, “Chi apílachi alhíha hapiya kat, chokfalhpówa apísachi hapiya, hapiti̱kba ma̱ya chásh okla ilohmih,” áchittók. 
GEN.47_1.4	Hicha oklah i̱ makahchihmat, “Yakni ilappa̱ oklah ima̱yaná achíbachi̱h ósh oklah ilálah ókih. Canaan yakni ya̱ hokchafoh chito at palammi fihna hatoko̱ hapi̱ nán alhpówa yat hashshok ayi̱panaka̱ iksho. Hihoka̱ oklah ichim asilhha, hína ish ahnikma̱, Goshen yakni ako̱ oklah i ma̱yá hi̱nah”, im áchittók.
GEN.47_1.5	Hihma̱ mi̱ko yat Joseph i̱ makahmat, “Chi̱ki hicha chittiyápishi alhíha yat chimáyalatok. 
GEN.47_1.6	Egypt yakni kanak o̱ ik ma̱ya ish ahnikma̱ ma̱yáhi̱nah. Chi̱ki hicha chittiyápishi alhíha ya̱ yakni ayachokma i̱ shahli kako̱ ish ímashkih; Goshen yakni ako̱ ik ma̱ya. Hikmat hattak kanah ósh ná mihchi kat i̱ponnah kat iba fo̱kka ka̱ ish ikka̱nakmat, a̱ nán alhpówa apísachi alhíha ish hiyochashkih,” im áchittók.
GEN.47_1.7	Hihma̱ Joseph at i̱ki Jacob a̱ mi̱ko isht im ónattók. Hicha afámachittók. Hihma̱ Jacob at mi̱ko ya̱ ayokpachittók. 
GEN.47_1.8	Makohma̱ mi̱ko at Jacob i̱ ponaklohmat, “Chim afammit katohmi?” im áchittók.
GEN.47_1.9	Hihma̱ Jacob at i̱ makahmat, “Okcha̱yat aha̱ttali kat yakni naksika nowat hikkikít a̱yalitok. Okcha̱yat aha̱ttali tokat afammi talhípah achaffa pokkoli tohchinah ókih (130). Afammi yakómikat iskitini hicha palammitok okih. Ti̱kba oklah ma̱ya chash alhíha ato oklah okcha̱yana hopakikat anak atoka̱ ishahli. Makkiya yakni naksika hikit ittanoho̱wattók,” im áchittók. 
GEN.47_1.10	Makah tahlihmat Jacob at mi̱ko a̱ holitobli cha kochat iyattók. 
GEN.47_1.11	Egypt yakni ya̱, Joseph at i̱ki hicha ittiyapishi alhíha ya̱ mi̱ko yat nanokatoka̱ mihchittók. Yakni achokma kat móma i̱shahli, Rameses tamáha bili̱ka ayasha chi̱ho imáttók. 
GEN.47_1.12	Joseph at i̱ki hicha ittiyapishi alhíha ya̱, hicha i̱ki i̱ chokkachaffa mómaka̱ chokkachaffa alhpísaho̱ i̱pa i̱mah bikattók.
GEN.47_1.13	Hokchafoh chito kat palammittók. Palammi atapaka̱ Egypt yakni hicha Canaan yakni ya̱, illi̱pa yat ikshottók. Yohmi ma̱ yakni ma̱ oklah hokchafoh kat oklah ik lha̱kot tahattók. 
GEN.47_1.14	Egypt yakni hicha Canaan yakni ya̱, Joseph at onosh ka̱chi tokat iskalli móma ittahobit tahlicha mi̱ko i̱ chokka ya̱ isht onattók. 
GEN.47_1.15	Hihma̱ Egypt yakni hicha Canaan yakni ya̱ iskalli yat tahahma̱ Egypt alhíha okla móma kat Joseph a̱ im onacha, i̱ makáchihmat, “Illi̱pa hapi pítá. Kiyokma̱, oklah kili̱pokmat chitikbá pa̱ oklah hapilláchi̱h. Iskalli at hapi̱ tahah oka̱,” oklah áchittók.
GEN.47_1.16	Joseph at i̱ makahmat, “Iskalli yat ik hachimikshoh okmat, nán alhpówa hachi̱ ma̱yama̱ isht hashlakma̱ illi̱pa oklah isht ilittatóbanah.” 
GEN.47_1.17	Hihma̱ Egypt okla at i̱ nán alhpówa ya̱ Joseph a̱ isht im onattók. Hihma̱ Joseph at oklah im issoba, chokfalhpówa, issokkosóma, wák, hicha im issobah haksobis faláya yómi kako̱ i̱pa isht ittatóbat imattók. Hicha oklah i̱ nán alhpówa móma ak atok mako̱ i̱pa isht ittatóbat oklah a̱ isht a̱yat afammi yamma̱ lhapollachittók.
GEN.47_1.18	Afammi o̱t iyakayya ma̱, oklah atokmat Joseph im onacha oklah i̱ makáchihmat, “Hapi̱ shahli mah, ish ikkána hapim iskalli yat hapim taha ka̱. Hikmat hapi̱ nán alhpówa móma kat chishno oka̱. Nána íhachimána kat ikhapim iksho, hapi haknip hicha hapi̱ yakni ak illah ókih. 
GEN.47_1.19	Ikhapillo kiya. Nána kano̱ mihchih! Hapishno hicha hapi̱ yakni ayana ka̱ i̱pa isht hapi cho̱páshkih. Hikma̱ mi̱ko i̱ yoka alhíha (slaves) oklah ítobáshkih. Hikma̱ hapi̱ yakni yat ilap áshkih. Hicha nihi ya̱ ish hapima ná pi okcha̱yacha, ik hapillo káshkih. Yamohmih o̱ yakni at ik oppólo káshkih,” im áchittók.
GEN.47_1.20	Makátoko̱ Joseph at Egypt yakni momíchika̱ mi̱ko a̱ im i̱cho̱pattók. Hokchafo chito at palammih atoko̱ Egypt alhíha oklah ayyokali kat at im osapa ka̱chittók. Yamohmiho̱ yakni móma kat mi̱ko ilap tobattók. 
GEN.47_1.21	Hihma̱ Egypt alhlhi hikít iya kat i̱tannap onah ka̱, oklah a̱ mi̱ko i̱yokka alhíha ikbittók. 
GEN.47_1.22	Priest alhi̱ha i̱ yakni ak illaho̱ ik cho̱pottók. Oklah ilisht a̱yachi̱ka̱ mi̱ko yat iskalli imah atoko̱ mato i̱ yakni oklah ikka̱chottók. 
GEN.47_1.23	Joseph at oklah a̱ i̱makachihmat, “Himakno̱, hachishno hicha hachi̱ yakni ayana ka̱ mi̱ko imi̱ cho̱palitok ókih. Hihóka̱ osapa ya̱ hash ahokchachi̱ka̱ nihi at yak a̱shashkih. 
GEN.47_1.24	Hihókakósh ná hollokchi amo onakma̱ kashkowa ishit talhapi (5) kano mi̱ko ya̱ hash ímashkih. Hikmat i̱lakano̱ hash isháhinah, osapa ahollokchachi̱ nihi áchi̱h. Hicha hachishno hicha hachi̱ chokkachaffa im i̱pa, hicha hachi im alla alhíha im i̱pa áchi̱h ókih.”
GEN.47_1.25	Oklah alhíha yat i̱makáchihmat, “Hapi̱ shahli mah, ish hapi̱ kana achokmatok hicha ish hapi lhakoffi̱chitok oka̱ Egypt i̱ mi̱ko ya̱ i̱to̱ksali oklah hapiya ashkih,” oklah áchittók. 
GEN.47_1.26	Hitoko̱ Joseph at Egypt yakni ya̱ nán alhpissa (law) ikbit i̱ bolihmat, mi̱ko yat ná wáya, kashkowa ishit talhapi (5) kako̱ isha hi atók, áchittók. Himak nittak a̱ nan alhpissa pak atokmat yohmi mómah ókih. Priest alhíha i̱ yakni ak illa kako̱ mi̱ko yat ikíshottók.
GEN.47_1.27	Hikma̱ Israel alhíha yat Egypt yakni, Goshen ako̱ oklah ma̱yattók. Hicha yamma̱ ma̱yat oklah holitopa tahattók. Hicha alla oklah i̱lawa tahattók. 
GEN.47_1.28	Egypt yakni a̱, Jacob at aha̱tta ná afammi at awaho̱toklottók (17). Hihatoko̱ Jacob at okcha̱yat aha̱tta kat afammi talhípa achaffa pokkoli oshta akocha o̱toklottók (147). 
GEN.47_1.29	Atoko̱ Jacob at illa hi hashikannallit bili̱kat tahattók. Hihmat oshi Joseph a̱ hoyocha i̱ makahmat, “Issa̱ hollo hokmat, sa iyyi hanáli nota ya̱ chibbak ish bolicha chim anno̱pa a̱lhi amah, Egypt yakni ano issa hoppa chi̱kiyo kat. 
GEN.47_1.30	Sallikma̱, Egypt a̱ issiya kochicha am oklah ti̱kba ma̱ya chash at kahma̱ya mako̱ issiya hoppashkih. Hihma, Joseph at falámat i̱ makahmat, “Ish achitok mak o̱ mihchilahi ókih,” im áchittók
GEN.47_1.31	Jacob at ano̱ti makahmat, “Ish mihcha chi̱kat chim anno̱pa amah,” áchittók. Hihma̱ Joseph at i̱makachihmat, “Omih, mihchi lahi ókih,” áchittók. Hihma̱, i̱topah má inoshkobo akka isht iyacha anno̱pa ilbashsha asilhhattók.
GEN.48_1.1	Makatoko̱ ahchíbat tahahma̱, Joseph at im anno̱wahmat, “Chi̱ki at abikah  fihnah ókih,” áchittók. Makohma̱ i̱ki pisat iyahmat, oshi toklo, Manessah hicha Ephraim a̱ ilawilicha iyattók. 
GEN.48_1.2	Joseph at onahma̱ Jacob a̱ oklah im anólihmat, “Chi oshi Joseph at chi pist a̱yat alah ókih,” achittók. Hihma̱ Jacob at íli lha̱kochih fihnah ósh topah tanit bini̱littók.
GEN.48_1.3	Hihma̱, Jacob at Joseph a̱ i̱ makáchihmat, “Chihówa Móma I̱shahli yat, Canaan yakni, Luz tamáha yamma á hayakattók, hicha sa holitoblittók. 
GEN.48_1.4	Hicha a̱makahmat, ‘Alla chi̱ lawachilachi̱ makokma̱ chim ayo̱cholóli alhíha yat oklosh lawa tobáchi̱h. Hicha chim ayo̱cholóli alhíha ya̱, Canaan yakni ya̱ oklah ilapo billiya chi̱ho̱ imálahi ókih,’ am áchittók. 
GEN.48_1.5	Hikmat himakno̱, chi oshi toklo, Ephraim hicha Manassah, Egypt yakni chim ayalhpowattók akloki̱sha ka̱, mato ano̱ ókih. Sioshi alhíha Reuben hicha Simeon ako̱ chohmit ano̱ áchi̱h ókih. 
GEN.48_1.6	Hikmat himakma̱ alla chi̱ ma̱ya mómakmat yammato chishno áchi̱h. Hikmat oklah i̱yakni achi̱kato Ephraim hicha Manasseh i̱yakni atoka̱ ami̱táchi̱h. 
GEN.48_1.7	Chishki Rachel atokkako̱ ilappa̱ mihchilih. Paddan-aram ilákanallicha Ephrath íliya tokako̱ chishki, Rachel, at Canaan yakni ano̱ka ayillittók. Illihma̱ sanokha̱lottók ókih. Ephrath hina lapalika maki̱nih o̱ hoppilittók,” im áchittók. (Himak nittak ano̱ Ephrath at Bethlehem tamáha hohchifo).
GEN.48_1.8	Hihma̱, Jacob at Joseph oshi toklohma̱ pisahmat, “Alla nakni toklo pato katah?” áchittók.
GEN.48_1.9	Joseph at i̱ki i̱makahmat, “Siyoshi. Chihówa akósh tokloh illappako̱, Egypt yakni ilappa̱ áyamattók ókih,” áchittók. Jacob at makahmat, “Isht amalla hikma̱ akholitoblih,” áchittók.
GEN.48_1.10	Jacob at sipoknit tahah atokósh nishkin at tahat iyah ósh achokmat pi̱sa fihna hikiyottók. Hitoko̱ Joseph at oshi toklo ma̱ bili̱ka isht imona ná Jacob at shólicha i̱posattók.
GEN.48_1.11	Hihma Jacob at Joseph i̱ makahmat, “Himakma̱ chi pisalá chi̱kiyo amahwatok. Hitokako̱ himakno̱ Chihówa yat chim alla mako̱ sapisachih ókih,” im áchittók.
GEN.48_1.12	Hihma̱ Joseph at im alla nakni tokloh ma̱ Jacob ayi̱ kanallí chí cha hacho̱bilhipa cha nashshoka akka halichittók.
GEN.48_1.13	Hihmat Joseph at toklohma̱ ilawít iyat Jacob abinili isht o̱nattók. Hihmat Ephraim ano Jacob ibbak isht afábi imma yo̱ hilichittók. Hicha Manasseh ano̱ ibbak isht a̱lhi imma yo̱ hilichittók. 
GEN.48_1.14	Hitokako̱ Jacob at ibbak isht a̱lhi imma pit wilih mat, Ephraim inoshkobo ha̱ o̱bolittók, yammak ósh istaiyopi okako̱. Hicha ibbak itiyopitámit ibbak isht afábi ya̱ Manasseh inoshkobo ha̱ o̱bolittók, yammak ósh assano hokako̱.
GEN.48_1.15	Hihmat Jacob at makáchihmat, “Amafo Abraham hicha a̱ki Isaac at Chihówa ayoppachi hicha im i̱to̱ksali attók. Chihówa yammak ósh sash ta̱yana himak alah ókih. 
GEN.48_1.16	Hicha Chihówa yat angel aki̱nihósh siya pisa̱china̱, nánakat palamma hi̱natoka̱ sa lhakoffi̱chittók,” áchittók. Hihmat Jacob at Joseph hicha im alla nakni tokloh ma̱ holitoblih ósh áchihmat, “Chihówa yammak ósh alla nakni toklo pa̱ holitoblachi̱ka̱ anno̱pa ilbashsha asilhhalih. Hikmat Chihówa hat sa hohchifo, hicha Abraham hicha Isaac hohchifo atokma̱ nakni toklo pat isht a̱ya chi̱ ka̱ mihchachi̱ anno̱pa ilbashsha asilhhalih. Hicha Chihówa atokmat alla nakni toklo pa̱ ayo̱cholili lawa immáchi̱ ayanaka̱ anno̱pa ilbashsha asilhhalih ókih,” áchittók.
GEN.48_1.17	Hihma̱, i̱ki yat ibbak isht a̱lhi ya̱ Ephraim inoshkobo o̱bohliho̱ Joseph at yamma pisahmat ik ahnichottók. Hihmat, i̱ki ibbak a̱ ishi cha kanallichit Manasseh inoshkobo a̱ o̱bohla bannattók. 
GEN.48_1.18	Hihmat, i̱ki i̱makamat, “Tibalichihósh ish michi kiyo̱. Manasseh akósh ti̱kba alhpowa kiyo̱. Hihatoko̱ chibbak isht a̱lhi ya̱ inishkobo apakna o̱bohli,” im achittók.
GEN.48_1.19	Hihokako̱, i̱ki at ikhaklottók. Hicha i̱ makáchihmat, “Siyoshi ma, nána ho̱ mihchilih kat ikanalih akini. Manasseh im áyo̱chololi yat lawa fihná chi̱. Hihokako̱, nakfish akósh i̱shahláchi̱, hicha im áyo̱cholóli yat chito fihná chi̱h ókih,” áchittók.
GEN.48_1.20	Hihma̱ Jacob at nittak ma̱, tokloh ma̱ holitoblih ósh i̱makahmat, “Israel alhíha yat kanah oklah holitoblachi̱kmat, hachi hohchifo ako̱ makaha̱chachi̱h. Oklah makachikmat, ‘Chihówa yat Ephraim hicha Manasseh ohmichih ósh chi holitoblachi̱ka̱ anno̱pa ilbasha asilhalih,’ oklah aha̱cha hi okih,” áchittók. Yakmihchikat, Jacob at Ephraim ha̱ Manasseh tikba hilichittók. 
GEN.48_1.21	Hikmat ano̱ti Jacob at Joseph i̱ makachihmat, “Salli fokali. Hihokako̱ Chihówa yat chiba foyoka hicha hachi̱ki alhíha i̱ yakni ya̱ falámat chisht ona hi ókih. 
GEN.48_1.22	Hicha chishnak atokma Shechem yakni chimáli. Yakni pa̱ a̱ bashpo falaya hicha iti tanampo íshilih ósh Amorite alhíha ya̱ imishi li chash.”
GEN.49_1.1	Jacob at oshi alhíha ya̱ oklah ittahobachi̱ ka̱ pit hoyottók. Oklah alataha ma̱ makáchihmat, “Sa bili̱ka hash lakma̱, hikma̱ nittak tikba mi̱ti Canaan yakni ya̱ nana kat hachishno hicha hachim áyo̱chololi ya̱ ákanihma chi̱ka hachim anoliláchi̱h ókih. 
GEN.49_1.2	Am alla alhíha hachiya mah, Chihówa hat Israel sa hohchifo, hachi̱ki Jacob siya ka̱, ho haponakloh,” im áchittók.
GEN.49_1.3	Hicha makáchihmat, “Reuben, am alla ammona alhpowa chiya mah, am ishit lha̱ko chiya. Chi alhpówa ma̱ i̱ki tobalanakat ikkanalittók. Chishnak ósh siyoshi móyyoma ka̱ tikba ish hiki̱ya, hikmat lha̱kokat i̱shahli hosh ish hiki̱yah ókih. 
GEN.49_1.4	Hihókakósh oka powákachi ako̱ ish ohmi. A̲topah a̱ ish aboyattók, am ohóyo achaffa ka̱ ish iba nosittók. Yohmi kat ish sa hofayalittók. Hihatokósh himakno̱ tikba ish hiki̱yachi̱ kiyoh ókih.
GEN.49_1.5	Simeon hicha Levi ma, hachishnato ittiyapishih hachiyah okíh. Bashpo falaya íshih ósh kanah a̱hottopálih hachiyah ókih. 
GEN.49_1.6	Hikmat lomat ittim ano̱polit hash chíya ka̱, hachi ba ta̱klalittók kiyoh. Nána atahlit hash chíya ka̱ hachi bacha̱ffalittók kiyoh. Hash nokowahmat hattak alhíha hash abitok okat. Hicha pi mihchikat wak to̱ksali ya̱ iyyi bashlit hash hotopali toko̱ achokmat nówa hikiyoh. 
GEN.49_1.7	Hachi pallammi hatoko̱ nána ik achokmo kat hachi ayohma chi̱h, hicha hachim ayo̱choli yat oklah ittapihat ma̱yáchi̱ kiyo. Israel yakni a̱ ittafímat i̱laka̱ iba ma̱yachi̱h ókih.
GEN.49_1.8	Judah, chishno hicha chim áyo̱chololi alhíha yat hachi asanáli ya̱ hash im abikma̱, chi ittiyapishi yat hachi tikba ya̱ hacho̱bilhipat hachi holitobláchi̱h. 
GEN.49_1.9	Judah, siyoshi mah, lha̱kokat kowi chito himitta ak ish holba kat, nána o̱t abit shatablit ala cha ito̱la. Hika̱ katah ósh apistikili banna hina cho? Hikmat chim okla ish i̱hollot ish apísa̱chikat kowi tik at oshi ápisa̱chi kak ohmih. 
GEN.49_1.10	Hikma̱ mi̱ko alhíha yat chim áyo̱cholóli ako̱ oklah ámi̱táchi̱h ókih. Hikmat chim áyo̱cholóli ásh mi̱ko hósh ma̱ya hitokmako̱ mi̱ko a̱lhi yat alahi. Makokma̱ mót oklah ayoppachahi hicha oklah i̱notakahi. 
GEN.49_1.11	Hikma̱ chim oklah at nán i̱lawa achókmá chi̱h. Pa̱ki at lawa achokma ka̱ hachim issoba haksobis falaya himita ya̱ pa̱ki api atakchit hash hilichahi. Hikmat pa̱ki at lawa achokma ka̱ hachim ilokka ya̱ pa̱ki okchi isht hash achífahi. 
GEN.49_1.12	Pa̱ki at lawa achokma ka̱ okchi hash ishkokat hachi nishkin at homma kat pa̱ki okchi holbahi. Hikma̱ pishokchi yat lawa achokma ka̱ lawat hash ishkot hachi innoti at tohbi kat pishokchi ohmahi.
GEN.49_1.13	Zebulun ato oka chito awáta lapalika attáchi̱h. Oka chito alhlhi ma̱ oka pini áhiyochi achokmáchi̱h. Hikmat i̱ yakni yat hopaki kat Sidon tamáha onáchi̱h ókih.
GEN.49_1.14	Issachar, pi issoba haksobis faláya yósh ná wiki shali tokósh fohah ósh ito̱la kak ish holbah ókih. 
GEN.49_1.15	Fohah ósh ish ito̱la kat yakni atokmat achokma ka̱ pisa. Hihokat ná kanimi ik chinnoh ósh ná wiki ya̱ shalicha yoka to̱ksali ish tobá.
GEN.49_1.16	Dan, chim áyo̱chololi alhíha yat chittiyapishi im áyo̱chololi alhíha ya̱ pihlíchit hachiya sanali ya̱ imabachi̱h. 
GEN.49_1.17	Dan, hachishnato hachiya sanali ya̱ hash ilbashshali kat si̱ti at hina alhlhi itto̱lah kak hash holbáchi̱h. Si̱ti ak hash holba kat, si̱ta yat kapolik mat abana yohmi yat itto̱la tok ósh issoba iyyi kopolina̱, issoba o̱binili at o̱t itoláchi̱h.
GEN.49_1.18	Chihówa ma̱, chishnak ósh ish hapi lhakoficha chi̱ka oklah i̱ chi ho̱yoshkih.
GEN.49_1.19	Na ho̱kopa alhíha yat Gad o̱tobblachi̱h. Hihokako̱ Gad at ná ho̱kopa alhíha ma̱ falammit okla ittibit yolhi tahláchi̱h.
GEN.49_1.20	Asher ato i̱ yakni yat illi̱pa i̱waya chokmachi̱h. Illi̱pa yat hochokma kat mi̱ko makósh apa hina.
GEN.49_1.21	Naphtali ato issi tik himita at oshi pisa hochokma pihlichit hikít a̱ya kak ohmih. Kani balít hikít a̱ya bannakmat pí ilhkolih.
GEN.49_1.22	Joseph ato pa̱ki api waya achokma atokak ohmih okíh. Pa̱ki api waya achokma yósh oka yanalli bili̱ka hikya. Hicha naksis at balalli kat holitta chaha awanablih ókih. 
GEN.49_1.23	Oklah ásanali alhíha yat nokówa fihni kat oklah i̱palammichih. Oklah lhiyohlit tanap shibáta (arrow) isht oklah ho̱sah. 
GEN.49_1.24	Hihokiya, Chihówa yat apilachih atoko̱, i shakba at lha̱koh atokósh falami̱t ho̱sah. A̲ Chihówa yat móma i̱shahli yatósh am áyo̱chololi ya̱ apisa̱chih hicha nánakat ik hotopálo kiya ahnih.
GEN.49_1.25	Chi̱ki i̱ Chihówa yat chiya pila. Omba ishit chi holitobli. Hikmat akka kali oka (spring water) ayana ka̱ ishit chi holitoblih. Hikmat, áyo̱chololi alhíha ya̱ chi̱ lawacháchi̱h. 
GEN.49_1.26	Hikmat Chihówa yat ná chi̱to ka̱ hapi tikba máyachash i̱mihchachi̱ hicha imáchi̱h ósh i̱makachi tokat yamma, Joseph akma i̱ mihchih, yamakósh ittiyapishi alhíha ya̱ áyi̱shalih ósh hiyi̱ka hoka̱. Chihówa yat nánaho̱ mihchachi̱ hicha imáchi̱ ósh makáchikat ná chi̱to hicha makachikat i̱lacha chi̱kiyo. Yammak atokmat nanih chaha hochito hicha hikiyat billiya kak ittilawi.
GEN.49_1.27	Benjamin ato nashoba hokchafo ak ohmih ókih. Onnahi̱likma̱ nanah o̱ hoklitokkat apah chatoka̱ mak choyohmih. Hicha okya okma̱ nána hoklitokmat itta kasholi,” áchittók Jacob at.
GEN.49_1.28	Awahtokloh (12) pak ósh Jacob oshi alhíha yattók. Jacob at imano̱littók nána kat oklah ákanihma chi̱ka̱ hicha im áyo̱chololi ayanaka̱. Hicha nána kat yohmachi̱ im ano̱likat isht alhpísaho̱ im ano̱littók.
GEN.49_1.29	Makohma̱, Jacob at oshi alhíha ya̱ i̱ makachihmat, “Ik hopakokma̱ salláchi̱h.
GEN.49_1.30	Abraham at ahollohpi i̱ tala̱yáchi̱h ósh osapa Hittite hattak Ephron hohchifo im ácho̱pattók. Yammat Mamre tamáha Canaan yakni bili̱ka tala̱ya ma̱, Machpelah osapa ya̱ yakni chilok hiki̱ya ma̱ has siya hoppashkih. 
GEN.49_1.31	Yammako̱ Abraham hicha itikchi Sarah ya̱ oklah ahoppittók. Hikma̱ yammak o̱ Isaac hicha itikchi Rebecca ya̱ oklah ahoppittók. Hikma̱ yammako̱ Leah a̱ ahoppolittók. 
GEN.49_1.32	Osapa ma̱ yakni chilok at hiki̱yama̱ Hittite alhíha ya̱ im ácho̱pattók. Yammako̱ has siya hoppáchiki,” áchittók.
GEN.49_1.33	Yakómika̱ oshi alhíha i̱ makachitalihmat iyyi ya̱ topa apakna o̱bohlihcha fiyopa ishtayopi ishihmat illittók.
GEN.50_1.1	Joseph i̱ki yat illih ma̱, Joseph at i̱ki ya̱ sholicha ishit yayat iposattók.
GEN.50_1.2	Hihmat Joseph at alikchi alhíha ya̱ im anólittók, Jacob i̱ haknip hóppachi̱ka̱, oklah askkacháchi̱ho̱. Hina alikchi alhíha yat Jacob i haknip oklah askkachittók.
GEN.50_1.3	Alikchi alhíha yat nittak pokólih oshtah (40) óna tahaho̱ oklah askkachitalittók. Makfókah o̱ illi ya̱ askkachikat oklah tali bikattók. Hihma̱ Egypt alhíha yat Jacob a̱ oklah isht yaha̱ya ná, nittak pokólih o̱toklottók (70).
GEN.50_1.4	Makátoko̱ nokha̱klo nittak at o̱t tahama̱, Joseph at Egypt i̱ mi̱ko ito̱ksali alhíha i̱ makahmat, “Mi̱ko issammi im ano̱pola hi̱laho̱. Ish i̱ makachikmat, 
GEN.50_1.5	A̲ki yat okcha̱ya móma kat am anólittók, Joseph, sallikma̱, sa haknip atokma̱ Canaan yakni ish ishtiyashkih. Hicha ahoppi askkachit talili toka̱ yammako̱ issiya hopáshkih. Yappa̱ ish mihchi pollashkih,” ám áchittók. “Hihma̱ a̱ki̱ atokma̱ i̱makáchilihmat mihchilikat a̱lha chinih ókih imachilittók. Hitokosh, a̱ki hopit iya la hi̱la ho̱? Falámat alalachi̱ni,” ish áchashkih, im áchittók.
GEN.50_1.6	Mi̱ko at i̱ makahmat, “Iya cha nána chi̱ki ish ittimatali tokat o̱t mihchih,” im áchittók.
GEN.50_1.7+GEN.50_1.8+GEN.50_1.9	Hitokósh, Joseph at Canaan yakni iyattók i̱ki hoppit. Ittiyapishi alhíha hicha ittiyapishi ayokla alhíha, i̱ki im ayokla alhíha moyóma kat ilhkollittók. Alla alhíha, chokfalhpowa, issokkosóma, wak yomi kato Goshen yakni maki̱ni maya̱ttók. Yakomikat Joseph ta̱kla ilhkolittók, mi̱ko i̱ to̱ksali alhíha tikba hiyoli hicha, Egypt yakni i̱ noshkobaka alhíha. Hicha tashka alhíha yat ná chanalli oklah fokka, hicha issoba oklah o̱bini̱lih ósh lhkolittók. Oklah lawa alhíha yat Joseph ta̱kla lhkolittók.
GEN.50_1.10	Hitokósh ta̱chi hicha hakshop ayiti̱falamichi, tamáhah Atad hochifo oklah iyonattók. Yappat Jordan Bok bili̱kosittók. Yamma̱ nittak o̱toklottóka̱, Joseph hicha oklah alhíha yat nokha̱klot oklah yaha̱ya chi̱to fihnatok. 
GEN.50_1.11	Hihma̱ Canaan yakni asha alhíha yat, Joseph hicha Egypt alhíha yat oklah nokha̱kloka̱ pi̱satok hicha makáchihmat, “Egypt yakni ami̱ti alhíha yat oklah nokha̱klo chito okíh,” achittók. Hicha makatokako̱ AbelMizaria hochifochittók yakni ma̱.
GEN.50_1.12	Hitoko̱ Jacob oshi alhíha yat i̱ki yat i̱ nanoká tóka̱ oklah mihchittók. 
GEN.50_1.13	Jacob oshi alhíha yat Jacob ihaknip a̱ Canaan yakni, yakni chilok Machpelah hochifo ya̱ oklah isht ilhkolittók hicha mak oklah hoppittók. Mako̱ Abraham at ahoppi ikbittók. Abraham at yakni chilok pa̱ Ephron, Hitite ayokla imácho̱pattók. Yappat Mamre bili̱kosittók.
GEN.50_1.14	Joseph at i̱ki hoppi talihmat falámat Egypt yakni iyattók. Ittiyapishi alhíha hicha kanah yómih ósh takla ittanóho̱wa tokat falámat Egypt yakni ta̱kla oklah ilhkolittók.
GEN.50_1.15	Jacob at o̱t ayilli ma̱, Joseph ittiyapishi alhíha yat áchihmat, “Joseph at hapi̱ nokowatók at hapi̱ noko̱wa mómak mano̱? Nana ikchokmo móma oklah ilo̱mihchi chash ma̱ folo̱tat hapi askchi banna hokmano,” oklah áchittók.
GEN.50_1.16	Hitokósh, Joseph ittiyapishi alhíha yat Joseph a̱ ano̱pa pit i̱ pillatok. “Hapi̱ki at illi loki̱shakat, yappa̱ hapim anólittók, 
GEN.50_1.17	Joseph a̱ yappa̱ hash im achashkih, ‘Chittiyapishi alhíha yat ná ikachokmo oklah chiya mihi̱chitok kiya ish i̱ kashofashkih,’ áchittók. Joseph, oklah ímoyyóma kat Chihowa achaffa ilayokpachi, hapi̱yakat ayokpachih chash. Hihatoko̱, oklah ichim asilhiha hokih, hapi̱ kashofih ná ikachokmo oklah chiya mihi̱chitok kiya.” Joseph at anno̱pa pa̱ hakloh mat yayattók.
GEN.50_1.18	Hihma̱ ittiyapishi alhíha yat Joseph tikba ayonat o̱t hacho̱bilhipat oklah i̱makamat, “Chi̱ to̱ksali hapiyah hokíh,” áchittók.
GEN.50_1.19	Hitokak Joseph at i̱ makámat, “Hachi nokshopah na! Chihówa siya kiyo hokih. Hitokósh ná chi fammi la hikiyo hokíh. 
GEN.50_1.20	Sa hottopali hachinna tokiya, Chihowa yat falotachit nan acho̱kma ya̱ ikbittók. Chihowa akósh yakomika̱ michitok, oklah alhiha lawa yakomi ka̱ lhakofi̱cha chi̱ho. 
GEN.50_1.21	Hachi nokshopannah! Chishno hicha hachim alla alhiha ya̱ ishta̱yalachi̱h,” áchittók. Joseph at makatalihma̱ ittiyapishi alhíha yohmi kat oklah noktalattók hicha oklah im achokmattók, áchittók.
GEN.50_1.22	Joseph hicha i̱ki i̱ chokkachaffa yómikat Egypt yakni akini oklah mayattók. Joseph at talhípah achaffah pokkólih (110) onah ósh illittók. 
GEN.50_1.23	Joseph at illi alhikat, Ephraim imalla hicha imalla alhiha ayana kano pisah tok. Hicha Manasseh oshi, Machir, imalla alhíha ak mako̱. Hicha imalla imalla mómaka̱ Joseph at iláp alhíha ikbittók. 
GEN.50_1.24	Joseph at ittiyapishi alhíha i̱makahmat, “Salla̱hih ókih. Hihokako̱, Chihówa ato hach ishta̱yachi̱h ókih. Hitokmat Egypt yakni ya̱ hachi kochicha Canaan yakni hachish tiyachi̱h ókih. Yakni pa̱ Abraham, Isaac, hicha Jacob yomika̱ im áchi̱h ósh makáchittok.” 
GEN.50_1.25	Hihmat, Joseph at ittiyapishi alhíha i̱makachihmat, “Chihowa yat Egypt yakni hachi kochikma̱, anak mako̱ sa haknip a̱ hash isht ishiya pollashkih.” Hitoko̱ Joseph ittiyapishi alhíha yat oklah mihchikat a̱lhi polla chi̱h ósh oklah makáchittók.
GEN.50_1.26	Hitoko̱ Joseph at Egypt yakni ako̱ attah ósh illittók. Affami yat talhipah achaffah pokkolittók (110). Hihma, i̱ haknip oklah askachit talicha, tombi oklah fokkittók.
MRK.1.1	Yappat Jesus Christ, Chihówa Oshi ya̱, anno̱pa isht imma yókih. 
MRK.1.2	Chihówa yat áchittók ako̱ yamohmi ósh áyisht hikit iyattók. Hopakichásh Chihówa yat yappa̱ áchittóko̱ hopayyi holittópa Isaiah at i̱cholittók. Chihówa yat Oshi ya̱ i̱makáchihmat,
MRK.1.2	“Am anno̱pa shali ya̱ chi tikba̱chit chaffichíláchi̱h ókih, yammakósh tikba̱li nána chim atahláchi̱h ókih. 
MRK.1.3	Yakni shila ma̱ am anno̱pa shali mat tappaha̱lachi̱h, ‘Chitókaka yat mihi̱tashkih, hitoko̱, oh imalhta̱ha hash afámachi̱ kat. I̱batiyáchi̱kat oh imalhta̱ha,’ aha̱cháchi̱h,” áchittók.
MRK.1.4+MRK.1.5	Hitoko̱, John Baptist at yakni shila ya̱ ónattók. Hihma̱ Judea yakni hicha Jerusalem tamáhah ámi̱ti alhíha la̱wa kat John oklah im ónattók. Oklah a̱ im anóho̱lihmat, “Chihówa ho i̱folóta, hicha ho baptismoh. Hikmá, hachim áyashshachíka ya̱ Chihówa yat hachi̱ kashoffáchi̱h ókih,” im áchittók. Hihma̱ nán ayashshachi oklah míhi̱chittókat oklah nokha̱kloh ósh oklah ilánóho̱lihma̱, John Baptist at Jordan Bók (River) ma̱ oklah alhíha ma̱ ábaptismochittók. 
MRK.1.6	John i̱ náfokka yat camel ippa̱shi atoba attók. Hikmat talhko laskofáchi ya̱ (leather belt) shamallíchittók. Hikmat shaki̱li (grasshoppers) hicha fowi bila (honey) ako̱ apa attók. 
MRK.1.7	John at oklah alhíha ya̱ yappa̱ áyína ka̱ im anólihmat, “Hattak holittópa a̱shahli kat mi̱táchi̱h ókih. Yammanó anáto akka pit lhipíya cha i̱ sholosh átokmáko̱, isht takchi i̱sho̱ffilá hi̱nah kat ittiyalli kat ak ónoh ókih. 
MRK.1.8	Anáto oka yo̱ isht hachi baptismochilih, hihókako̱, yammato Shilombish Holittópa yo̱ isht hachi baptismocháchi̱h ókih,” áchittók.
MRK.1.9	Hihma̱ makfokálihma̱, Jesus at Nazareth tamáhah Galilee yakni ano̱ka taka̱li ma̱, ámi̱tih ósh John im álattók. Hihma̱, John at Jesus a̱ Jordan Bók á baptismochittók. 
MRK.1.10	Jesus at oka ma̱ ákohchah aki̱li ka̱, aba yakni at tiwa ka̱ pisattók. Hihma̱ Chihówa imish Shilombish Holittópa yat pachi yoshóba (dove) ohmiho̱ aba ámi̱tit Jesus im álattók. 
MRK.1.11	Yohmi ma̱ anno̱pa yat aba yakni ámi̱tit Jesus i̱makáchihmat, “Siyoshi i̱ sa hollo (love) chiyah ókih. Ish sa ná yoppachih fihnah ókih,” im áchittók.
MRK.1.12	Hihma̱, Chihówa imish Shilombish at ashshali̱t Jesus a̱, yakni shila pit chaffichittók. 
MRK.1.13	Yohmi ma̱, yakni shila ma̱ Jesus at nittak pokkoli oshtaho̱ (40) aha̱ttattok, hikma̱ Satan at Jesus a̱ nán áyashshachichi bannah ósh áyattattók. Hikmat nán alhpowa yakni shila áyasha yat, amáya áya̱ttattók. Hikma̱ angel alhíha yat Jesus apílaha̱chih ósh máyattók.
MRK.1.14	Yammat yohmittoko̱ kanifokáli taha yo̱ Mi̱ko Herod at John yokáchittók. Hihma̱ Jesus at Galilee yakni íyacha, oklah alhíha ya̱ Chihówa im anno̱pa o̱t im ánoho̱littók. 
MRK.1.15	Áchihmat, “Nittak o̱t isht áyalhpísa kat onah ókih! Chihówa yat chi̱ mi̱ko toba chi̱h ósh alah ókih. Chihówa ho i̱ faláma hicha im anno̱pa ho i̱yimmih!” áha̱chittók.
MRK.1.16	Jesus at Galilee Okhata (lake) lapálika (beside) nówat a̱yahmat, Simon hicha ittiyapishi (brother) Andrew pisattók. Hattak nani hokli bi̱ka tokósh, nani isht okwihli (net) ya̱ oka anóka pit pilah ósh a̱shwattók. 
MRK.1.17	Jesus at toklohma̱ im áchihmat, “Ho mi̱tih! Hicha siyákayya tobá. Hikma̱ hachim ábachiláchi̱h, hattak alhíha yat siyákayya tobáchi̱ka̱, hash im ábacháchi̱ho̱,” im áchittók. 
MRK.1.18	Hihma̱, ashshali̱t ittiyapishi tokloh mat i̱ nani isht okwihli bohli cha iyákayyat oklattók.
MRK.1.19	Jesus at mishihma onahmat James hicha John, Zebedee oshi tokloh ma̱, pisattók. Toklohmat oka pi̱ni anóka ma̱ i̱ nani isht okwihli askachih ósh a̱shwattók. 
MRK.1.20	Hihma̱, ashshali̱t Jesus at tokloh ma̱ i̱makáchihmat, “Ho mi̱tih hicha siyákayya tobah,” im áchittók. Hihma, tokloh mat i̱ki hicha i̱ki i̱ to̱ksali alhíha yat oka pi̱ni anóka ma̱ya ná pi̱st ittiyáchittók. 
MRK.1.21	Jesus hicha iyákayya alhíha yat Capernaum tamáhah ilhkólittók. Nittak Holittópa nittak (Sabbath) at onahma̱, Jesus at Jew im áyittanáha (synagogue) ma̱ iyacha nán o̱t im ábachit hikit iyattók. 
MRK.1.22	Jesus at kanit im ábachika̱, kanah móma kat oklah noklhaka̱chah fihnattók. Nán im ábachi kat nán alhpisa (authority) Chihówa ámi̱ti i̱shih ósh im ábachikak ohmittók. Moses i̱ Nán Alhpisa im ábachi alhíha (teachers of the Law of Moses) ya̱ ohmittók kiyoh.
MRK.1.23	Hattak at shilombish okpolo anokfo̱kah ósh Jew im áyittanáha ma̱ a̱ttattók. Hihmat ashshali̱t chitólit taklholálit, 
MRK.1.24	“Jesus, Nazareth ámi̱ti mah, nátaho̱ hapiya mihchih chinna? Hapi okpaná chi̱h ósh ishla ho̱? Kanah chiya ka̱ ikkánalih ókih! Chihówa i̱ Holittópa (God's Holy One) chiyah,” im áchittók.
MRK.1.25	Hihma̱, Jesus at shilombish okpolo ma̱ lha̱kochih ósh i̱makáchihmat, “Cholo̱sa hicha hattak ma̱ ákocha,” im áchittók. 
MRK.1.26	Hihma̱, shilombish okpolo mat, hattak ma̱ wannichíchit ka̱chicha, chitót taklholálihmat ákohchattók.
MRK.1.27	Hihma̱ kanah mákósh oklah noklhaka̱chattók. Hicha oklah ittimáchihmat, “Nátah ósh katihmih! Hattak pat nán im ábachi himóna yo̱ im ábachih, hikmat ná lha̱ko i̱shih ósh mihchih. Shilombish okpolo akmakósh i̱batiyah (obey) ókih,” oklah áchittók. 
MRK.1.28	Hihma̱ Jesus at nána mihchittóka̱, anno̱pa yat Galilee yakni móma ka̱ anno̱wat lhopólittók.
MRK.1.29	Jesus hicha iyákayya alhíha yat Jew im áyittanáha (synagogue) ákanalli aki̱li kat, James hicha John awa̱t, Simon hicha Andrew i̱ chokka ilhkólittók. 
MRK.1.30	Oklah áyonahma̱, Simon itikchi, ishki yat yanhat abíkah ósh ánosi itto̱la ka̱, chokka ma̱ oklah ma̱ya tokat Jesus oklah im anólittók. 
MRK.1.31	Hihma̱, Jesus at ohóyoh ma̱ im ónattók. Hicha ohóyoh ma̱ ibbak halallit apílachit wakáyachittók. Hihma̱, yanha kásh ósh i̱ kaniyattók. Hihmat oklah ya̱ i̱pa i̱taklittók.
MRK.1.32+MRK.1.33	Hashi (sun) at akkiyah ma̱, tamáhah ma̱ asha alhíha yat mómat Simon i̱ chokka oklah áyónattók. Oklah at abíka alhíha ya̱, hikmat shilombish okpolo yat anokfo̱kah alhíha ayína ka̱, mómi̱chit Jesus oklah isht imonattók. 
MRK.1.34	Hihma̱, Jesus at abíka ittimilayyokaka̱ masálichittók. Hikmat shilombish okpolo yómika̱ la̱waka̱ oklaha̱ ákocháwihlittók. Hihókakósh shilombish okpolo alhíha mat Jesus at kanah hoka̱ oklah ikkánattók, hihátoko̱ Jesus at ik anópolo kiya im ahnittók.
MRK.1.35	Nittak iyákayya onahi̱li ma̱, oklhili̱ka móma ho̱ Jesus at táni cha anno̱pa ilbashsha asilhhat iyattók kanahat ámáya kiyoho̱. 
MRK.1.36	Hihma̱ Simon hicha i̱la kat, Jesus hoyot oklah ittanówattók. 
MRK.1.37	Hihmat, oklah ahóchihmat, “Kanah mákósh oklah chi hóyoh ókih,” im áchittók.
MRK.1.38	Hihókako̱ Jesus at im áchihmat, “Tamáhah alhíha ítto̱ma talohmaya oklah ililhkólik mak áchih, yammak ma̱ Chihówa im anno̱pa ya̱ oklah alhíha ya̱ isht im anópoho̱liláchi̱h. Yammak áchi̱h ósh, alálittók ókih,” áchittók. 
MRK.1.39	Hitokósh Jesus at Jew im áyittanáha áyyokaka̱, Galilee anóka ma̱, iyattók. Hihmat Chihówa im anno̱pa ya̱ oklaha̱ im anólih, hicha shilombish okpolo yómika ákocháwihlih ósh lhopólit a̱yattók.
MRK.1.40	Hihma̱ hattak at innipi lhachówa alóta yat Jesus imóna cha tikba o̱t hacho̱bilhípacha im asilhhamat, “Alhpísa ish ahnih okmat, issa masálicha hi̱nah ókih,” im áchittók.
MRK.1.41	Hihma̱, Jesus at hattak ma̱ í nokha̱klottók. Hitokósh, Jesus at ibbak o̱bohlicha, áchihmat, “Alhpísa ahnilih ókih! Himakano̱, chi masálih ókih,” im áchittók. 
MRK.1.42	Makfihna ma̱, lhachówa alóta atokat i̱ kaniyattók, hihma̱ hattak mat masálittók.
MRK.1.43	Hihmat, Jesus at hattak ma̱, kanah ik im anóloh kiya ahnit lha̱kochih fihnah ósh i̱makáchittók, hicha pit chaffichittók. 
MRK.1.44	Jesus at im áchihmat, “Kanaho̱ mako̱ yappa̱ ish im anólinnah! Hikash íyacha chi masálitok at, priest ako̱ o̱t ilí pisáchih. Hicha chi masálitok at, Chihówa ya̱ ná halbina ima hi̱natok a̱ Moses i̱ Nán Alhpisa (Law of Moses) áchittók mako̱ ish yamihcháshkih. Hikma̱ chi masálitok a̱ kanah mákósh oklah ikkánáchi̱h ókih,” im áchittók. 
MRK.1.45	Hihma̱, hattak mat yamma ákanallittók. Hihókakósh nánah ósh ákaniyohmittok at kanaha̱ im anóli kat issá híkiyottók. Yohmittoko̱ Jesus at pí a̱yat tamáhah o̱t chokkówa híkiyottók, oklahat pisa bannah kat lawah fihna átoko̱. Hitokósh Jesus at kanahat oklah áyasha kiyoh yómi ka̱ o̱t áha̱ttatok. Hikako̱, oklah alhíha yat kanih kiya, kanimá mako̱ ámi̱tih yósh oklah imóna mómattók.
MRK.2.1	Hitoko̱, nittak kanohmi kat o̱t iyah ma̱, Jesus at falámat Capernaum tamáhah alattók. Hihma̱, oklah alhíha yat haklottók, Jesus at chokka ano̱ka a̱tta ka̱. 
MRK.2.2	Yohmih ma̱, oklah alhíha yat lawakat chokka ma̱ a̱t ittahóba ka̱ áhikiya hi̱nah kat ikshottók. Hikmat, okhissa ít áchokowa akmáko̱ áhikiya hi̱nah kat ikshottók. Hihma̱ Jesus at Chihówa im anno̱pa im ábachih ósh a̱ttattók. 
MRK.2.3	Hihma̱ hattak at ihaknip witiklá híkiyo yo̱, oshtah ósh itti̱shólit isht im álattók. 
MRK.2.4	Hihókako̱ oklah alhíha yat lawah fihna toko̱ nánit hattak ma̱ Jesus bili̱ka oklah isht imóná híkiyottók. Hitokósh chokka apakna ma̱ lho̱pa oklah ikbittók, Jesus at áhi̱kiya apaknaka ma̱. Hicha mihchit oklah tahlihmat, hattak mat áyo̱nosi o̱notto̱la ho̱, lho̱pa ma̱ pit lhopillichit akka isht onattók. 
MRK.2.5	Yohmih ma̱ Jesus at, oklah alhíha pat i̱ yimmi ka̱ pisahmat hattak ihaknip witiklá híkiyo ásho̱ i̱makáchihmat, “A̱kána mah, ná chim ayashshachika móma kat chi̱ kashófah ókih,” im áchittók.
MRK.2.6	Hihma̱ Moses i̱ Nán Alhpisa im ábachi alhíha (teachers of the Law of Moses) kaniyómi kat yamma̱ binohma̱ya tokat yakot oklah anokfillikat, 
MRK.2.7	“Katihmi ná yakot makáchih? Hattak pat anópoli kat Chihówa ilá ittillawíchih ósh anópolih! Chihówa akilla kásh kanah a̱ nán im ayashshachika i̱ kashoffa hi̱la ókih,” oklah ahnittók. 
MRK.2.8	Hihókako̱ ashshali̱t Jesus at ikkánattók nánaho̱ oklah anokfilli ka̱, hicha i̱makáchihmat, “Katina yot hash anokfilli cho? 
MRK.2.9	Hattak witiklá híkiyo pa̱, ‘Ná chim ayashshachika at chi̱ kashófah ókih’, im áchilih, chó, ‘Tánicha, chim ayónosi ya̱ shólicha nówáh’, im áchilik mak hachi yimmáchi̱ chó? 
MRK.2.10	Kanihmih kiya hattak pa̱ masálichíláchi̱h. Kanahat nán ayashshachika ka̱ i̱kashoffilá hi̱nah kat hachi pisáchiláchi̱h. Hikma̱ hash ikkánáchi̱h, anakósh, Hattak Oshi Holittópa (Holy Son of Man) siyah, hicha yakni apaknaka pa̱ kanahat nán ayashshachika ka̱ i̱ kashoffila hi̱nakat nán isht alhpisa i̱shilika̱,” im áchittók. Hihmat, Jesus at hattak haknip witiklá híkiyo ásh i̱makáchihmat, 
MRK.2.11	“Tánicha, chim ayónosi ishi cha, chi̱ chokka iyah, chim áchilih ókih,” im áchittók. 
MRK.2.12	Hihma̱ ashshali̱t tánittók hicha im ayónosi ishi cha iyattók. Hihma̱ mómakat yamma̱ oklah pi̱satok at noklhaka̱chah fihnattók. Hicha Chihówa oklah ayokpachih ósh áchihmat, “Nána kat yakohmi ka̱ oklah ípisa kiyoh ósh oklah ípisah ókih,” oklah áchittók.
MRK.2.13	Hihma̱, Jesus at Galilee Okhata lapálika ma̱, falámat iyattók. Hihma̱ oklah la̱wa kat Jesus áyittahóbat áfolótattók. Makohma̱ nán im ábáha̱chittók. 
MRK.2.14	Hitokósh, nowah ósh a̱yahmat, hattak Levi hohchifo, Alphaeus oshi yat im áto̱ksali, iskali ayowa abóha bini̱li ka̱ pisattók. Hihmat, Jesus at im áchihmat, “Siyákayyah!” im áchittók. Hihma̱, Levi at wakáyat hikíya cha iyákayyattók.
MRK.2.15	Ahchíhba ma̱, Jesus at Levi i̱ chokka anóka ya̱ o̱t iba i̱pah ósh bini̱littók. Hikma̱ iskali ayówa alhíha hicha nán ashshachi alhíha yat lawa hósh, Jesus hicha iyákayya alhíha ya̱ takla binohma̱yattók. Oklah alhíha yakómi kat lawah ósh Jesus iyakkayyat ittanóho̱wattók. 
MRK.2.16	Hihma̱, Moses i̱ Nán Alhpisa im ábachi Pharisee alhíha yat yamma̱ pi̱t oklah pi̱sattók. Hicha Jesus iyákayya alhíha oklah i̱ ponaklohmat, “Katína ná hachim ábachi yat iskali ayowa alhíha hicha nán ashshachi alhíha iba i̱pah choh?” oklah im áchittók.
MRK.2.17	Hihma̱ Jesus at yappa̱ haklohmat, oklah i̱makáchihmat, “Abíka kiyoh alhíha ato alikchi bannah kiyoh, hihókako̱ abíka alhíha ato hihókih. Yammaki̱lih ohmi ka̱ achokma alhíha ano i̱ pa̱yat nówalitok kiyoh, hikásh nán ashshachi alhíha akósh Chihówa oklah i̱folatacha i̱batiya chi̱ kako̱ i̱payat no̱walitok,” im áchittók.
MRK.2.18	John Baptist iyákayya alhíha hicha Pharisee alhíha yat iki̱poh ósh anno̱pa ilbashsha asilhhah ósh (fasting) ma̱yah bíkattók. Yohmih ma̱ nittak achaffa ka̱, oklah alhíha kanímikat Jesus a̱ imóna cha yakot i̱ ponaklohmat, “Katína John iyákayya hicha Pharisee iyákayya alhíha yat iki̱pohósh anno̱pa ilbashsha asilhhat ma̱yah. Hihókako̱ chiyákayya alhíha ato kiyoh?” oklah im áchittók.
MRK.2.19	Hihma̱ Jesus at afalammi̱chit i̱makáchihmat, “Hattak at ittawáyáchi̱ kat, i̱ka̱na alhíha ibá ta̱kla a̱ttah móma ka̱, oklahat iki̱poh ósh anno̱pa ilbashsha asilhhat máya hi̱nah cho? 
MRK.2.20	Hihókako̱ hattak at ittawáyáchi̱ yamma̱, oklah ásanáli yat a̱t hoklit isháchi̱h nittak at aláchi̱h ókih. Hikma̱ oklah nokha̱klo kat iki̱poh ósh anno̱pa ilbashsha asihi̱lhháchi̱h ókih.
MRK.2.21	Kanah at nátanna (cloth) himóna ya̱ lhilaffit áyíshicha náfokka lhipa ya̱ lho̱pa taka̱li ka̱ apaknachit acho̱li kiyoh. Yamma̱ mihchikma̱, nátanna himóna mat osit taháchi̱, hikmat náfokka lhipa ma̱, lhilaffit i̱shat lho̱bláchi̱h. 
MRK.2.22	Hikma̱ kanah at pa̱ki okchi (wine) himmóna ya̱ áyalhto, ná hakshop isht átoba lhipa yo̱ ápittah kiyoh. Yamma̱ mihchikma̱ pa̱ki okchi mat homit iyakmat ná hakshop ma̱ bokaffáchi̱h. Makokma̱ pa̱ki okchi hicha ná hakshop mat okpoláchi̱h. Hihátoko̱ pa̱ki okchi himóna ya̱ ná hakshop himóna yo̱ ápitta hi̱natok,” im áchittók.
MRK.2.23	Nittak Holittópa nittak (Sabbath), himmóna ka̱ Jesus hicha iyákayya alhíha yat ná wáya (grain), áhollokchi a̱sha ka̱ nówat lhopóli ósh ittanóho̱wattók. Hihma̱ Jesus iyákayya alhíha yat ná wáya ma̱ nihhi oklah apáchi̱kat amot isht hikít iyattók. 
MRK.2.24	Hihma̱, Pharisee alhíha kaniyómi kat oklah áchihmat, “Katihminá Nittak Holittópa nittak ókako̱ chiyákayya alhíha yat ná wáya nihhi amoh? Nán alhpisa yat áchikat, oklah mihcha hítok kiyoho̱ áchih ókih!” oklah im áchittók.
MRK.2.25	Hihma̱ Jesus at i̱makáchihmat, “David hicha áyittapiha alhíha yat oklah hokchafo hicha illi̱pa bannahmat nánaho̱ mihchih toka̱, Holisso Holittópa ma̱ taka̱lika̱ hachik ittimanópólo yo̱? 
MRK.2.26	Nittak makfokáli ka̱, Abiathar akósh mi̱ko priest i̱ noshkobóka i̱shahli yattók. Nán alhpisa yat áchikat, pallaska holittópa ya̱ priest alhíha akillah ósh apa hi̱nah áchih. Hihkiya, David at Chihówa i̱ chokka o̱t chokkówa cha pallaska holittópa ma̱ apattók. Hicha áyittapiha alhíha akmáko̱, pallaska ma̱ imattók,” im áchittók.
MRK.2.27	Hihmat, Jesus at Pharisee alhíha im áchihmat, “Nittak Holittópa nittak at oklah alhíha ako̱ apíláchi̱ho̱ Chihówa yat ikbittók. Nittak holittópa nittak at oklaha̱ i̱ mi̱ko áchi̱ho̱ Chihówa yat ikbittók kiyoh. 
MRK.2.28	Yohmi hátoko̱, Hattak Oshi Holittópa akósh Nittak Holittópa nittak a̱ i̱ mi̱ko ókih,” im áchittók.
MRK.3.1	Hihma̱, Nittak Holittópa nittak i̱la ho̱ Jesus at Jew im áyittanáha ya̱ o̱t chokkowattók, yamma̱ hattak at ibbak im illi yósh a̱ttattók. 
MRK.3.2	Pharisee alhíha yat Jesus átokma̱ nán áyalhpísa kiyoho̱ mihchi ho̱ oklah áchih bannattók. Makátokósh Nittak Holittópa nittak ókako̱ hattak ma̱ masálicháchi̱h chi ahnit oklah apisa̱chih fihnattók.
MRK.3.3	Jesus at hattak, ibbak im illi ásh ma̱, i̱makáchihmat, “Wakáyacha kanah máko̱ tikba a̱t hikíya,” im áchittók.
MRK.3.4	Hihma̱ Jesus at oklaha̱ i̱makáchihmat, “Nittak Holittópa nittak a̱, Chihówa yat nátaho̱ mihchikba hapim ahnih? Nána achokma ímihchá hi̱nah toko̱ cho nána ik achokmo ako̱ ímihchá hi̱natoko̱? Kanah átokma̱ í masálachá hi̱nah toko̱ cho íbá hi̱natoko̱?” im áchittók. Hihókako̱ Pharisee alhíha yat oklah ik nánokáchottók.
MRK.3.5	Hihma̱ Jesus at isht ik im alhpísot Pharisee alhíha ma̱ folótat písah fihnattók. Oklah alhíha mat im ánokfila yat kallo átoko̱ ishit nokha̱klottók. Hihmat hattak ásho̱ i̱makáchihmat, “Chibbak a̱ ít apissalih,” im áchittók. Hihma hattak mat ibbak apissalih ma̱, ibbak átokmat masálittók. 
MRK.3.6	Hihma̱ Pharisee alhíha yat Jesus oklah abih bannattók. Hicha oklah kanallicha ashshali̱t Mi̱ko Herod iyákayya alhíha oklah imónattók hicha Jesus átokma̱ kanímihchih ósh oklah abá hi̱nah kat isht ittimanópolit hikít iyattók.
MRK.3.7	Jesus at iyákayya alhíha ya̱ iláwíli cha, ákanallih mat Galilee Okhata iyattók. Hihma̱, oklah lawa alhíha Galilee yakni ámi̱ti yat iyaka̱yyat oklah áyónattók.
MRK.3.8	Hikmat ano̱ti, oklah lawa alhíha yat Judea yakni ámi̱ti, hicha Jerusalem tamáhah ámi̱ti alhíha hicha Idumea yakni, hicha Jordan Bók yakni itannap ma̱ya alhíha, hikmat, Tyre tamáhah hicha Sidon tamáhah afo̱llota ámi̱ti ayína kat áyónattók. Oklah alhíha moyyóma kat Jesus at abíka alhíha masálichika̱ oklah haklotok ósh, oklah im áyalattók. 
MRK.3.9+MRK.3.10	Jesus at abíka la̱wa ka̱ masálichi toko̱, abíka alhíha moyyóma kat afólotat kaniyattók. Jesus oklah itto̱mah bannattók, oklah patólicha masáláchi̱kat. Hihma̱ oklah lawa hatokósh Jesus afólotat toblit ikkata̱cho kachi̱ka̱, oka píni (boat) im atala̱chi̱ho̱ Jesus at iyákayya alhíha ya̱ i̱ makáchittók. 
MRK.3.11	Hihma̱, shilombish okpolo alhíha yat Jesus pisahmat, Jesus tikba akka lhipíya cha tappahlat, “Chishnak ósh Chihówa Oshi chiyah ókih!” áchittók. 
MRK.3.12	Hihókako̱, Jesus at shilombish okpolo alhíha ya̱ i̱makáchihmat, “Kanah siya ka̱, kanaha̱ hash imanólinnah,” áchit ímálamittók.
MRK.3.13	Hihmat, Jesus at nanih cháha aboyyacha, hattak kanah ósh oklah takla a̱yáchi̱ ka̱ i̱ pa̱yattók. Hihma̱, oklah im ayálattók. 
MRK.3.14+MRK.3.15	Hicha, Jesus at hattak awahtokloh (12) ho̱ atokolittók. Yómi kakósh apihat a̱ya yo̱ bannattók. Hicha oklah alhíha ya̱ abanno̱pa ya̱ im anólit oklah nówáhítoka̱, hicha nán isht lha̱ko imattók, abíka alhíha atokma masálachih, hicha shilombish okpolo kochawihláchi̱ka̱. Yohmi mat apostle alhíha hochífottók. 
MRK.3.16	Hohchifo alhíha kat: Simon (yappa̱ Jesus at Peter hochífo).
MRK.3.17	Hicha James hicha ittiyapishi John, Zebedee oshi toklo. (Chitót anópoli kat hilóha ohmi hatoko̱, tokloh ma̱ Jesus at Boanerges hochífottók.) 
MRK.3.18	Hikmat Andrew hicha Philip hicha Bartholomew; Matthew hicha Thomas; James, Alpheaus oshi, hicha Thaddaeus, hicha Simon (oklah alhíha imittibi), 
MRK.3.19	hicha Judas Iscariot, hattak yappakósh Jesus ásanáláchi̱h. Hattak alhíha awahtokloh (12) ilappako̱ atókolittók.
MRK.3.20	Jesus at falámat i̱chokka iyattók. Hihma̱, hima̱kma̱ oklah lawa kat a̱t áyittahoba mómattók. Kanah at lawaka̱, Jesus hicha iyákayya alhíha yat i̱pá hi̱nah máko̱ hashíkanalli at ikimikshottók. 
MRK.3.21	Hihma̱ Jesus i̱kanomi alhíha yat yakómika̱ oklah haklohmat, Jesus at im anokfilla kaniya, oklah áchihmat hot ilhkólittók. 
MRK.3.22	Miti̱ta̱kla ka̱ (meanwhile), Moses i̱ Nán Alhpisa im ábachi alhíha kaniyómi kat Jerusalem ámi̱ti tokat yamma̱ ma̱yattók. Hitokósh oklah áchihmat, “Hattak pa̱ Satan, shilombish okpolo i̱ mi̱ko mat, anokfo̱kah hókih! Hicha, Satan akósh ishit lha̱ko imaho̱ shilombish okpolo alhíha ya̱ kocháwihlih ókih,” oklah áchittók.
MRK.3.23	Yohmih ma̱ Jesus at, oklah lawa alhíha yash, hicha Moses i̱ Nán Alhpisa im ábachi alhíha ma̱ i̱pa̱yat ittahoblittók hicha nán isht alhpisa annówa (parables) yo̱ nán im abachih ósh oklah im anólittók. Jesus at áchihmat, “Katihmina Satan at imish shilombish aki̱ni ka̱ ákohcha hi̱nah choh? 
MRK.3.24	Yakni achaffa ka̱ oklah ma̱ya alhíha yat ilap aki̱ni oklah ittibih okmat, ittatiwat taháchi̱h ókih. 
MRK.3.25	Chokka achaffa alhíha yat iláp akíni kat oklah ittibih ósh máyah okmat, ittibá máyanáháchi̱h kiyoh. 
MRK.3.26	Hitoko̱ Satan isht álha̱ko ako̱ shilombish okpolo ya̱ isht ákocháwihlilih atok okma̱, Satan at iláp akíniho̱ ittibi hihátokósh hiki̱yaná hopakáchi̱h kiyoh. 
MRK.3.27	Hihókakósh Chihówa imish Shilombish o̱ álhopólichih ósh shilombish okpolo kocháwihlilih okma̱, ilappa̱ko̱ ohmih: Satan hicha imish shilombish okpolo alhíha yat hattak lha̱ko i̱ chokka ak ohmi. Kanahat hattak lha̱ko i̱ chokka ya̱ o̱t chokkowa cha ná imíshi bannah okmat ti̱kba kano̱ hattak lha̱ko ma̱ takchit bohlik makáchi̱h. Hikmat ano̱ti nánaho̱ ishih bannakmat isha hi̱nah. Hitoko̱ yammako̱ mihchilih ókih,” im áchittók.
MRK.3.28+MRK.3.29+MRK.3.30	Hikmat Moses i̱ Nán Alhpisa im ábachi alhíha yat, Jesus a̱ shilombish okpolo yat afo̱kka miyaho̱ oklah makáchih átoko̱, Jesus at yappa̱ makáchittók, “A̱lhi hachim áchilíshkih. Oklah im áyashshachíka móma ka̱ Chihówa yat i̱ kashoffá hi̱nah ókih, hikmat Chihówa oklah ásanálit ik ahóbálot anópoli ka̱ Chihówa yat i̱ kashoffá hi̱nah ókih.
MRK.3.28+MRK.3.29+MRK.3.30	Hihókakósh kanah ósh Shilombish Holittópa ya̱ ásanálit ikahóbálot anópolih okmat, i̱ kashoffáchi̱h kiyoshkí. Nán áyashshachíka pato i̱taka̱littók billíyáchi̱h ókih,” im áchittók.
MRK.3.31	Jesus ishki hicha ittiyapishi alhíha yat oklah áyálacha kocha hiyohmayattók. Hihmat kanah ókano pit chaffichittók, Jesus at kocha aláchi̱ ka̱ o̱t im anólachi̱ho̱.
MRK.3.32	Oklah la̱wa kat Jesus áfolótat binohma̱yattók. Hicha Jesus oklah i̱makáchihmat, “Chishki hicha chittiyapishi alhíha yat kocha ma̱ chi ho̱yoh ósh máyah ókih,” im áchittók.
MRK.3.33	Hihma̱ Jesus at i̱ponaklohmat, “Katah ósh sashki hicha sattiyapishi choh?” im áchittók. 
MRK.3.34	Hihmat áfolo̱tat binohma̱ya kásh ma̱ pisahmat,
MRK.3.34	“Yakómikak ósh sashki hicha sattiyapishi alhíha ókih. 
MRK.3.35	Kanah ósh Chihówa ya̱ i̱bátiyah okmat, yammak ósh sattiyapishi hicha a̱tik hicha sashki ókih,” im áchittók.
MRK.4.1	Hihma̱, himákma̱ Jesus at Galilee Okhata lapálika ya̱, nán ayim ábachit hikít iyattók. Hihma̱ oklah alhíha yat lawah fihnah ósh ittahobat áfalótattók.
MRK.4.1	Yohmih ma̱, Jesus at oka píni (boat) okhata apaknaka hiki̱yah ma̱ pit chokkówa cha binílih ósh nán im ábáchittók. Hihma̱ oklah lawa yash at okhata lapálika maki̱liho̱ hiyohma̱yattók. 
MRK.4.2	Jesus at oklah alhíha ya̱, ná la̱wa ka̱ im ábachih ósh nán isht alhpisa ho̱ annówa yo̱ isht im anópolih ósh áchihmat, 
MRK.4.3	“Ho happonakloh! Hattak ná hokchi yat ná hokcháchi̱h ósh iyattók. 
MRK.4.4	Hitokósh nihhi fimmi ósh a̱yahma̱, nihhi kanimíkat hina lapálika yo̱ o̱lowílittók. Hihma̱, hoshi yat a̱t apat tahlittók. 
MRK.4.5	Hikma̱ nihhi kanimíkat tali apaknaka lokfi yat a̱sha a̱lhi kiyoho̱ o̱lowílittók. Hicha lokfi yat hofóbi kiyoh atoko̱ chíkosi offottók. 
MRK.4.6	Hihókako̱ hashi (sun) yat kochahma̱, nán offo yómi kat shilat tahattók, akshish (roots) at ik hofóbóh átoko̱. 
MRK.4.7	Hikma̱ nihhi kanimíkat shawwa haloppa ayitti̱takla yo̱ lowílittók. Nihhi yómikat offot iyahma, shawwa haloppa yómikat offot alótahmat abit tahlina, ná ik wayottók. 
MRK.4.8	Hikma̱ nihhi kanimíkat yakni achokmaho̱ o̱lowílittók. Nihhi kanímikat áwaya kat pókoli tohchína (30) onattók, hikma kanímikato lawakat pókoli hannali (60) ónattók, hikma̱ kanímikato lawakat talhípa achaffa (100) onattók,” áchittók. 
MRK.4.9	Hihma̱, Jesus at i̱makáchihmat, “Hachi haksobis isht haklachi̱ kat hachi̱ hi̱li kat, happona̱kloh,” áchittók.
MRK.4.10	O̱t ahchíbat tahahma̱, Jesus hicha im apostle awahtoklo (12) alhíha hicha iyákayya alhíha kaniyómi kat iláp akillah ósh máyahmat nán isht alhpisa annówa yómi kásh mat nánaho̱ makáchih oka̱ oklah ikanna bannat ponaklottók.
MRK.4.11	Hihma̱, Jesus at i̱makáchihmat, “Hachishnákósh Chihówa im ápihlichíka isht imma ya̱ hash akostinícháchi̱ ka̱ Chihówa yat hachi yátókolittók. Hikako̱ oklah siyákayya kiyoh alhíha ato nán isht alhpisa annówa ya̱ oklah hakloh hókakósh oklah akostiníchih kiyoh.
MRK.4.12	Kaníhminá yammat yohmi kato: ‘Yakómikat nánaka̱ oklah pihi̱sah ohmákósh oklah ikimikáno káchi̱h. Hikmat am anno̱pa ha̱ oklah háha̱kloh ohmákósh ná oklah ikimikáno káchi̱h. Hitokmato, Chihówa ya̱ oklah i̱folótah mash yohmá hi̱natok hicha im áyashshachíka yat oklah at i̱kashófa hi̱nah ókih,’” im áchittók.
MRK.4.13	Jesus at oklah i̱makáchihmat, “Nán isht alhpisa annówa (parable) ilappa̱ hach ikimikánoh okmat nán isht alhpisa annówa i̱la ka̱ hash im akostini̱cháchi̱h kiyoh ókih.
MRK.4.14	Nánaho̱ makáchi ka̱ hachim anoliláchi̱h. Nihhi ya̱ ná hokchi yat fimmi kásh mat Chihówa im anno̱pa ak ókih.
MRK.4.15	Nihhi yat hina lapálika o̱lowíli kásh yammato, oklah alhíha yat Chihówa im anno̱pa oklah hakloh kak ókih. Hihókako̱, Chihówa im anno̱pa haklo kásh ma̱, chíkosi maki̱liho̱ Satan at a̱t imiyaksichih ókih. 
MRK.4.16	Nihhi yat tali lawa apaknaka lokfi yat a̱shah a̱lhi kiyoho̱ o̱lowíli kásh yammat, oklah alhíha yat Chihówa im anno̱pa ya̱ oklah hakloh hicha ashshali̱t ná yokpah ósh yimmi ókih.
MRK.4.17	Hihókakósh ná yimmi a̱lhi yat oklah ikimikshoh, hihátokósh chíkkosi takla kako̱ lha̱kot hiyohma̱yah ókih. Mak átokmat ná yimmi atók takla ná kanah at hotoppalikma̱, kiyokmat nánakat palammikma̱, chíkkosi Chihówa iyákayyat oklah issah ókih. 
MRK.4.18	Nihhi yat shawwa ná haloppa ayitti̱takla yo̱ o̱lowíli kásh yammat oklah alhíha ak ohmih, oklah at Chihówa im anno̱pa ya̱ hakloh.
MRK.4.19	Hihókako̱, oklah alhíha yómikat ná la̱wa ka̱ isht oklah ataklamma, hikmat iskali oklah i̱ lawah bannah, hikmat ná i̱la ka̱ oklah bannah. Hihátokósh Chihówa im anno̱pa ano imiyaksi hicha oklah iki̱bátíyoh.
MRK.4.20	Hikma̱ nihhi yat yakni achokma o̱lowílih kásh yammat oklah alhíha yat Chihówa im anno̱pa haklo cha i̱ yimmih hicha Chihówa i̱bátiya kat ik isso ak ohmih. Oklah alhíha yat, ani api (fruit tree) yat o̱cholólit ani (fruit) pokólih tohchínah (30) kiyokmat ishit pokóli hannálih (60) kiyokmat ishit talhípa achaffah (100) offochih ak ohmih ókih,” áchittók.
MRK.4.21	Hicha Jesus at áchihmat, “Palah ish tobáchi cha taposhshik (basket) notáka chik találoh ósh, ánosi notáka akmáko̱ chik találoh ósh palah áyo̱hikíya yo̱ ish o̱hilíchih.
MRK.4.22	Makohmiho̱ nána móma kat loma átok mákósh anno̱wáchi̱h. Ná loma átokma̱ kanah mákósh oklah ikkanáchi̱h ókih. 
MRK.4.23	Hachi haksobis ishit hakláchi̱ kat hachi̱ hi̱li kat, happonakloh!
MRK.4.24	Nánaho̱ makálika̱ ahchokmat hoha̱kloh! Nánahmák kanohmiho̱ ish hopílakat makohmih ishísháchi̱h ókih, hicha ish happona̱klokmat i̱shahlika̱ ishísháchi̱h.
MRK.4.25	Kanah ósh nána i̱shikmat ma i̱shahlika̱ ísháchi̱h, hikma kanah ósh ná iskiti̱ni i̱shitokiya makmákósh i̱kaniyachi̱h,” áchittók.
MRK.4.26	Hihma̱ Jesus at áchihmat, “Chihówa im ápihlichíka yat yappak ohmi. Hattak ná hokchi yat yakni ya̱ nihhi fimmi: 
MRK.4.27	Hikmat ninak hicha nittak ayyoka ka̱ nosih hicha to̱ksalih ósh a̱ttah, nihhi hokchi kásh mat offoh, hihókako̱ kaníhmih ósh offo kano ikkana kiyoh. 
MRK.4.28	Hattak ná hokchi mat, apílah kiyoh máko̱ yakni másh nihhi ma offochih. Ti̱kba kano nihhi yat offot mi̱tih, itokmat offot iyak mat ná waya, (grain) noshkobo yat toba tokmat wayat taha. 
MRK.4.29	Hikma̱ offot taha cha ámo onak ma̱ hattak ná hokchi mat kanah alhíha yat o̱t amáchi̱ho̱ osápa ma̱ pit chaffichih,” áchittók.
MRK.4.30	Hihmat Jesus at áchih mómah mat yappa̱ makáchittók, “Chihówa im ápihlichíka yat nátah ohmi ho̱ ímakácha hi̱nah choh? Nán isht alhpisa annówa nátaho̱ ishit hachim anólilá hi̱nah? 
MRK.4.31	Chihówa im ápihlichíka yat mustard nihhi ak ohmih ókih. Nihhi yammat nihhi yakni ahollokchi móma ka̱ osi kat i̱shahlih. 
MRK.4.32	Hihókakósh, nihhi osi mat hokchik ma̱, offot tahah okmat ná waya alhíha ma̱ móma ka̱ chito kat i̱shahlih ókih. Hikmat naksis (branch) at hochitot offo ka̱ hoshi alhíha átok mat naksis apakna ma̱ i̱chokka ayikbá hi̱nah,” áchittók.
MRK.4.33	Jesus at oklah alhíha átokma̱, nán isht alhipisa annówa (parables) yakómi ho̱ isht im ano̱polih ósh nán im ábachittók. Hikmat, oklahat haklá hi̱nah alhlhi ka̱ isht im anopoli attók.
MRK.4.34	Oklah alhíha ya̱ nán im anólikmat, nán isht alhpisa annówa akilla ho̱ isht im anópoli attók. Hihókakósh, Jesus hicha iyákayya alhíha at iláp akillah ósh ma̱yak mano, nán isht alhpisa annówa mat nánaho̱ makáchika̱ im anóli attók.
MRK.4.35	Okítiya maki̱ni ka̱ Jesus at iyákayya alhíha i̱makáchihmat, “Okhata (lake) i̱tannap kililhkóli,” im áchittók.
MRK.4.36	Hihma̱ iyákayya alhíha yat oklah lawa alhíha kásh mat ma̱yaná Jesus a̱ oka píni pit ibá alhtocha isht ilhkólittók. Yohmih ma̱ oka píni i̱la kak kiya apihat a̱yattók.
MRK.4.37	Okhata awánablit iyah ósh ittanóho̱wah ma̱, mahli kallo hicha o̱ba chito kat o̱wakattok. Hihma̱ oka yat powákachi kat oka píni ma̱ a̱t íhi̱ssoho̱ pit áha̱lhto ma̱, oka yat alótat tahattók 
MRK.4.38	Hihókako̱ Jesus ato oka píni a̱shaka ma̱ inoshkóbo ya̱ alhpishshi (pillow) o̱bohli cha nosih ósh itto̱lattók. Hihma̱, iyákayya alhíha yat okcháli cha i̱makáchihmat, “Nán im ábachi mah, oka ano̱ka oklah hapilláchi̱ kako̱, nána isht ish hapiyahni kiyoho̱?” oklah imáchittók.
MRK.4.39	Hihma̱ Jesus at wakáyat hikíya cha mahli kallo ma̱ hicha oka powákachi ma̱, “Issah hicha cholo̱sah,” im áchittók. Hihma̱ mahli kallo yat issah ma̱, nánah mákósh o̱t cholósattók.
MRK.4.40	Hihma̱ Jesus at iyákayya alhíha ya̱ i̱ponaklohmat, “Katína hachi nokshópah? Ná yimmi yat ik hachimiksho ho̱?” im áchittók.
MRK.4.41	Hihma̱ oklah nokshópah fihnattók, hicha oklah itti̱makáchihmat, “Katah okako̱ mahli kallo hicha oka powákachí atokmakósh i̱batiya!” oklah áchittók. 
MRK.5.1	Jesus hicha iyákayya alhíha yat oka píni (boat) o̱t alhto cha Galilee Okhata i̱ tannap ilhkólit Gerasa yakni a̱ oklah áyónattók. 
MRK.5.2	Hihma̱ Jesus at oka píni ákohchah aki̱ni ka̱ hattak shilombish okpolo anokfo̱ka yat illi áholloppi ámi̱tih ósh, Jesus a̱ a̱t afámattók. 
MRK.5.3	Hattak pat illi áholloppi ako̱ atta yattók. Hikma̱ kanah másh takchit bohlá híkiyot tahattók, tali ittiyátakáli íshi mákósh. 
MRK.5.4	Hikmat tali ittiyátakáli yá ibbak hicha iyyi isht takchi máko̱ oppannih bikattók. Hattak pa̱ kanahat ho̱klá híkiyottók. 
MRK.5.5	Nittak hicha ninak a̱ hattak pat áholloppi, hicha nánih apaknaka ya̱ hikit a̱yattók, taklholálit attah, hicha tali yómika̱ isht ilí bashlih yómih bíkattók. 
MRK.5.6	Hattak pat Jesus at mishíhmaho̱ a̱ya ka̱ pisahmat, pit o̱balíli cha iyyi kaláha isht o̱t binílit holítoblit ayoppachittók.
MRK.5.7+MRK.5.8	Hihma̱ Jesus at áchihmat, “Shilombish okpolo chiyah at, hattak pa̱ ákohcha,” im áchittók. Hihma̱ hattak mat chitót taklholálit, “Jesus, Chihówa Móma i̱ Shahli Oshi chiya mah, nátaho̱ siyah mihchih chinnah átoko? Chihówa íhohchifo lhopólichit chim asilhhalih, is siyalbashshalinnah!” im áchittók.
MRK.5.9	Jesus at shilombish okpolo ma̱ i̱ ponaklohmat, “Chi hohchifo yat nátah?” im áchittók.
MRK.5.9	Hihma̱ shilombish okpolo mat áchihmat, “Sa hohchifo yat Lawa, hapi láwah átoko̱” im áchittók. 
MRK.5.10	Hihma̱ shilombish okpolo alhíha mat, Jesus a̱ im asilhhahmat, “Hapi̱ yakni ákochit kani ish hapi chaffichinnah,” im áchittók.
MRK.5.11	Makfokálika̱, nánih lapálika ma̱ shokka lawa alhíha yat i̱pah ósh ma̱yattók. 
MRK.5.12	Hitoko̱ shilombish okpolo alhíha mat Jesus a̱ im asilhhat áchihmat, “Shokka alhíha mako̱ ano̱ka pit hapi chaffichih. Yammako̱ ano̱ka alhto hapinnah,” oklah áchittók. 
MRK.5.13	Hihma̱, Jesus at shilombish okpolo alhíha ma̱ i̱ haklo ná hattak ma̱ ákocháwíhacha shokka alhíha mako̱ o̱t alhtottók. Hihma̱ shokka alhíha yat talhípa sipokni toklo (2000) o̱nah ósh nánih ma akka pit yilhípat okhata pit okattolat illit tahattók.
MRK.5.14	Hihma̱ shokka pihlíchi alhíha yat oklah yilhípat tamáhah hicha yakni apakfo̱pa ka̱ ma̱ya alhíha, nána kaniyómitoka̱ o̱t im anólittók. Hihma̱ oklah pisah banna kat áyónattók. 
MRK.5.15	Jesus a̱ oklah im ónahmat, hattak, shilombish okpolo anokfo̱kah chásh yammat, bini̱liho̱ oklah pisattók. Hattak mat náfokka fo̱ka hicha im anokfila yat ittilawwi yósh yamma̱ bini̱littók. Hihma̱ oklah alhíha yat nokshópah fihnattók. 
MRK.5.16	Hattak ma̱ hicha shokka alhíha ma̱ nána ákaniyómitoka̱ oklah pi̱satok at tamáhah hicha yakni apakfo̱pa ka̱ ma̱ya alhíha ya̱ oklah im anólih ósh ma̱yattók. 
MRK.5.17	Hihma̱ oklah alhíha yat Jesus a̱ oklah i̱ nokshópah átokósh yakni ma̱ akanalláchi̱ ho̱ oklah imasilhhattók.
MRK.5.18	Hihma̱ Jesus at yamma akanalláchi̱h ósh oka píni pit chokkowáchi̱h ósh a̱tta ma̱, hattak, shilombish okpolo yat anokfo̱ka chásh mat ta̱kla íya banna kat im asilhhattók.
MRK.5.19	Hihókako̱ Jesus at híkiyo im ahnittók. Hicha i̱makáchihmat, “Chim ayokla alhíha imiya cha o̱t im anóli Chitókaka yat chi̱ka̱na cha nán achokma chi̱toka̱ chi̱ mihchittoka̱,” im áchittók. 
MRK.5.20	Hihma̱ hattak mat yamma̱ ákanalli cha yakni Decapolis (Tamáhah Pokkoli) íya cha Jesus at nána ho̱ i̱mihchittóka̱ kanah la̱wa ka̱ im anólittók. Hihma̱ oklah hakloh mat noklhaka̱cha fihnattók.
MRK.5.21	Jesus at falámat oka píni pit chokkówah mat Galilee Okhata i̱tannap onnattók. Hihmat oka píni ma̱ ákocha cha okhata lapálika ma̱ híki̱ya ma̱ oklah lawa alhíha yat Jesus a̱ im áyittahobat áfolótattók. 
MRK.5.22	Jew im áyittanáha tikba i̱híkiya achaffa kat o̱t a̱ttattók. Hattak pat Jairus hohchifo attók. Hihmat Jesus a̱ pisah mat imonattók. Hicha iyyi itto̱ma ya̱ tikba o̱t akka lhipíyattók. 
MRK.5.23	Hicha apíla banna kat imasilhhat áchihmat, “Siyoshitik at illi fokálih ósh itto̱la! Ish mi̱ti cha, chibbak átokma̱ o̱t ish o̱ bohlikma, masálicha okcha̱ya hi̱nah,” im áchittók. 
MRK.5.24	Hihma̱ Jesus at Jairus ta̱kla iyahma̱, la̱wa kat ta̱kla oklah ilhkólittók. Jesus a̱ oklah áfolótat bili̱kat kaniyah ósh ittanoho̱wattók. 
MRK.5.25	Oklah lawa alhíha ma̱, ohóyoh at issis mitáfa isht abíkattoka̱ (bleeding sickness) afammi awah toklo (12) o̱nah ósh atta atókat a̱yattók. 
MRK.5.26	Ohóyoh mat alikchi la̱wa ka̱ pisattók, hihókako̱ alikchi alhíha yat ná apílacha híkiyottók. Hikash pí i̱shat ilbashshalittok. Iskali kaniyómi ho̱ i̱shittok mat móma ka̱ alikchi alhíha ma̱ isht i̱ chilófattók. Hihókakósh ik masáloh ósh pí i̱shalit abíkat tahattók. 
MRK.5.27	Ohóyoh mat, Jesus at nána ho̱ mihchittoka̱ ha̱klottok ósh olbal ónacha i̱ náfokka pit patólittók. 
MRK.5.28	Ohóyoh mat anokfillihmat, “Pi i̱ náfokka pit patólilikmat, sa másalá hi̱nah,” ahnittók. 
MRK.5.29	Hihma̱ Jesus im í náfokka patólih akíni ka̱, ashshali̱t mítáfat issattók. Hihma̱ ohóyoh mat masáli kat ikkánattók.
MRK.5.30	Makfihnah ma̱ Jesus at imisht lha̱ko yat kanah masálichi ka̱ ikkánattók. Hihmat folóta cha oklah alhíha ya̱ imáchihmat, “Katah ósh a̱ náfokka ya̱ potólih?” áchittók.
MRK.5.31	Hihma̱ iyákayya alhíha yat i̱makáchih mat, Pisah, oklah lawa kat chitto̱mat chihali̱t ittanówat kaniya ka̱, katit, “Katah ósh sa potoli?” ish áchahi̱la?, oklah im áchittók.
MRK.5.32	Hihókako̱ Jesus at kanah ósh potólitoka̱ pisah bannah ósh filímówattók. 
MRK.5.33	Ohóyoh mat ikkánatok nánah ósh ákánihmitoka̱. Hihátokósh nokshopat wannichih ósh mi̱tit Jesus tikba ya̱ a̱t akka lhipíyattók. Hihmat ohóyoh mat kanihmina yohmitokat Jesus im anólittók. 
MRK.5.34	Hihma̱ Jesus at ohóyoh ma̱ i̱makáchihmat, “Chi yimmi pollah átokósh himakno chi masálih ókih. Chihówa i̱nokta̱la (peace) yat chiya nokfo̱kaho̱ iyah. Abíka ma̱ chi masálih átokósh chi hottopáchi̱ kiyoh,” im áchittók.
MRK.5.35	Jesus at anópolih ósh a̱tta móma ho̱, hattak kaniyómi kat Jairus i̱chokka ámi̱tit álacha Jairus a̱t i̱makáchihmat, “Chiyoshitik at illih ókih, hihoka̱ isht ish ataklamminnah, nán im ábachi pa̱!” oklah im áchittók. 
MRK.5.36	Hattak alhíha mat nána oklah áchika̱, Jesus at ha̱klottók, hihókakósh nán ik ahnottók. Hicha Jairus a̱ i̱makáchihmat, “Kanihmáchi̱ka̱ chi nokshopannah! Pi a̱yimmih,” im áchittók.
MRK.5.37	Jesus at Peter, James, hicha ittiyápishi John, akilla ho̱ isht iyattók. Oklah i̱la kano ikíyo kiya imahnittók. 
MRK.5.38	Jesus, Peter, James hicha John at Jairus awa̱t i̱chokka ilhkólittók. Hihmat oklah at lawa ka̱ pi̱sattók. Hikmat oklahat nokha̱kloh ósh chitolit yayat shiníkachittók. 
MRK.5.39	Hihma̱ Jesus at chokka ano̱ka o̱t chokkówa cha oklaha̱ i̱makáchihmat, “Katína yayat yakot hash áshah atoko? Allatík pat illi kiyoh ókih! Pi nosih ósh itto̱lah ókih,” im áchittók. 
MRK.5.40	Hihókako̱ oklah alhíha yat Jesus i̱yokpattók. Hihma̱ Jesus at kanah mako̱ chokka aboha ma̱ ákochawit tahlittók. Hicha allatík ma̱ i̱ki hicha ishki hikmat iyákayya tohchína kásh makillaho̱ allatík mat kanímáko̱ ayitto̱latok ma̱ iláwít pit chokkowattók. 
MRK.5.41	Jesus at allatík ibbak ma̱ ishi cha, “Talitha koum!” im áchittók, yappat Allatík osi, tánih áchih. 
MRK.5.42	Hihma̱ allatík mat ashshali̱t wakáyat hikíya cha nówat folótattók affami yat awahtoklo ónah átokósh. Yohmi ma̱ oklah noklhaka̱cha fihnattók. 
MRK.5.43	Kanihmi toka̱, Jesus at kanaha̱ ik im anólo kiya ahnit oklah alhíha iba ma̱ya kásh ma̱ lha̱kochih ósh im anólittók. Hihmat Jesus at, allatík ma̱ illi̱pa imá hiná ahnit oklah im anólittók.
MRK.6.1	Jesus at yamma̱ ákanallih mat tamáhah kanímáko̱ attat assanottók mat falámat iyattók, hihma̱ iyákayya alhíha yat ta̱kla ilhkólittók. 
MRK.6.2	Hitoko̱ Nittak Holittópa nittak (Sabbath) at onahma̱ Jew im áyittanáha ma̱ (synagogue) nán o̱t im ábáchittók. Hihma̱ oklah la̱wa kat haklottók hicha oklah noklhaka̱chattók. Hihmat yappa̱ oklah itti̱ponaklohmat, “Hattak pat nán ábachi yakómi ka̱ katímma ayikkana tokó? Hikma̱, katah ósh isht áhopóyoksa (wisdom) ilappa̱ anokfokki toko̱? Hikmat katah ósh nána kat yohmáhi ik ahóbo yómi ka̱ mihchá hi̱nah ka̱ isht lha̱ko imma toko̱? 
MRK.6.3	Hattak pat pí chokka ikbi, Mary oshi mak kiyoho̱? Hikmat James, Joseph, Judas hicha Simon áyína ka̱ ittayípishi kiyoho̱? I̱tík alhíha yat hapi̱ tamáhah yappa̱ hapitakla ma̱ya kiyoho̱?” oklah áchittók. Hihátokósh oklah alhíha yat Jesus at ná míchi ka̱ oklah ik achokmahnottók.
MRK.6.4	Yohmi kiya Jesus at i̱makáchihmat, “Hopayyi holittópa ya̱ kanah mákósh oklah holítoblih, hikásh i̱tamáhah, i̱kanomi alhíha, hicha i̱chokka achaffa alhíha akilla kato oklah holítoblih kiyoh ókih,” áchittók. 
MRK.6.5+MRK.6.6	Oklah alhíha yat ná yimmi oklah ikimikshoka̱, Jesus at noklhaka̱chattók. Hitokósh yamma̱ Jesus at nána kat yohmahi ik ahoboka̱ la̱wa ka̱ yamihchá híkiyottók. Abíka kaniyómi kak illaho̱ ibbak o̱bohlit masálichittók. Hihmat yamma̱ ákanallih mat, Jesus at tamáhah osi yómi ka̱ nán im ábachit a̱yat folótattók.
MRK.6.7	Hihmat im apostle awahtoklo (12) alhíha yash ma̱ i̱pa̱yat ittahoblit tahlittók. Hicha toklot iyaho̱ kanimma pit yolhlhihmat, shilombish okpolo alhíha kochawihláchi̱ka̱ nán isht lha̱ko̱ imattók. 
MRK.6.8	Jesus at i̱makáchihmat, “Tabi (walking staff) i̱sht hash íya hi̱nah, hihókakósh illi̱pa hicha bahta (bag) hicha iskali nána kiya i̱sht hash iyannah. 
MRK.6.9	Sholosh hash holá hi̱nah, hihókakósh náfokka i̱la kano i̱sht hash iyannah. 
MRK.6.10	Tamáhah hash ónakmat kanah ósh chi̱ka̱na cha i̱chokka ya̱ abóha mi̱tih chim áchikma̱ chokka maki̱niho̱ hash a̱ttá chikih. Hikmat tamáhah ma̱ hash a̱ttah alhlhi kat chokka maki̱niho̱ hash a̱ttá chikih. 
MRK.6.11	Hihókakósh tamáhah ma̱ya alhíha kat oklah ik hachi bannoh hicha hachi haklo ik banno hokma̱, tamáhah ma̱ hash ákanallá chiki. Hikmat chiyyi átokma̱ tokchobi hash tahtoláshkíh. Yappa̱ hash mihchi kat Chihówa im anno̱pa ya̱ oklah ik happonaklo toka̱ hayákachih ókih,” im áchittók.
MRK.6.12	Hihma̱ Jesus im apostle alhíha yat ilhkólih cha, oklah alhíhayat Chihówa i̱folotáta cha iyakayyáchi̱ho̱ im ano̱lit oklah nówattók. 
MRK.6.13	Hicha apostle shilombish okpolo alhíha kocháwihlih hicha abíka la̱wa ka̱ olive bila yammichit masálichittók.
MRK.6.14	Hitoko̱, Mi̱ko Herod akkiya Jesus isht imma haklottók, kanah mákósh Jesus a̱ oklah isht anópolih átoko̱. Oklah kaniyómi kato oklah áchihmat, “John Baptist, akósh illitok ósh falámat tanitok ókih. Makatokósh nána kat yohmáhi ik ahobo ka̱ mihchi hókih,” oklah áchittók. 
MRK.6.15	Kaniyómi kato áchihmat, “Elijah ókih,” oklah áchittók. Hikma̱ i̱lakato áchihmat, “Jesus at hopayyi holittópah ókih, pí hopayyi holíttopa hopáki ma̱yah chásh ák ohmih ókih,” áchittók. 
MRK.6.16	Hihma̱ Herod at yamma̱ haklohmat áchikat, “John Baptist makókat a̱lhihcha. A̱ tashka alhíha im ahnili ná inoshkobo oklah tablih chásh. Illittókat falámat tánicha alah ókih,” áchittók.
MRK.6.17+MRK.6.18+MRK.6.19	Herod at yot anokfillittók, nána kat yakohmittóko̱: Herodias at Herod ittiyápishi Philip a̱ itikchi átok, hihókako̱, Herod at i̱ho̱kopat ittawáyattók. Hitoko̱ John Baptist at Herod i̱makáchihmat, “Ná alhpisa kiyoh ókih, chittiyápishi ittikchi ya̱ isht ittawáyakat,” im áha̱chittók. Yohmi hatoko̱ Herodias at nokówa fihnattók hicha John a̱ abih bannattók. Yohmi má Herod at Herodias a̱ imachokmalih bannah átokósh John Baptist a̱ yokáchi cha átallakchi fokkittók. 
MRK.6.20	Herod at ikkánattók John Baptist at hattak áyalhpísa hikmat hattak holittópa oka̱, hihátokósh, nána kat ik ákanihmo kiya ahnittók. John Baptist at nána makáha̱chika̱, Herod at isht ataklamah ohmákósh haklo kat áchokma ahnittók. Yohmi hatoko̱ Herodias at John Baptist a̱ kanihchá híkiyottók.
MRK.6.21	Herod at im afammi nittak a̱ i̱pa chito apísattók. Makohma̱ Herodias at John Baptist abá hi̱naka̱ pola̱ka o̱t isht áyalhpísatok. Mi̱ko alhiha, tashka i̱ noshkobóka alhíha, hicha Galilee ma̱ya tikba hiyohli yómi kat o̱t iba i̱páchi̱ ho̱ im anólittók.
MRK.6.22	I̱pa chito ma̱, Herodias oshítik at o̱t chokkowa cha Herod hicha apiha binohma̱yatok yamma̱ tikba hilhattók. Hilha kat achokmali ka̱ Herod hicha oklah apíha yash at ná yokpattók. Hihma̱ Herod at i̱makáchihmat, “Nánaho̱ ish ponakloh okmat chishno áhi̱nah,” im áchittók. 
MRK.6.23	Hihmat, Herod at ná mihchi kat isht aya̱lháchi̱ kat allatík ma̱, i̱makáchihmat, “Am ápihlichíka (kingdom) iklanna ka̱ chinnah okma̱ chimála hi̱nah ókih,” im áchittók.
MRK.6.24	Allatík mat kanalli cha ishki ya̱ o̱t i̱ ponaklohmat, “Nátaho̱ sanna kat im anólilih?” im áchittók. Hihma̱ ishki yat, “John Baptist inoshkobo mako̱ chinna kat ish i̱ ponakláchikih,” im áchittók.
MRK.6.25	Hihma̱ allatík mat ashshali̱t falámat íyacha Herod o̱t i̱makáchihmat, “John Baptist inoshkobo ya̱ a̱pata chito (platter) apaknaka itto̱laho̱ sannah himak aki̱li ka̱,” im áchittók.
MRK.6.26	Hihma̱, Herod at yamma̱ hakloh mat nokha̱kloh fihnattók. Hihókakósh apíhat binohma̱ya alhíha ya̱ tikba ná makáchikash ma̱ kobaffi ik bannottók. 
MRK.6.27	Hitokósh i̱ tashka alhíha achaffa ka̱ átallakchi íya cha John Baptist inoshkobo o̱t tablit isht alá hi̱nah im ahni ná mihchittók. 
MRK.6.28	Hihma̱ (John Baptist) inoshkobo ya̱ a̱pata chito apaknaka o̱bohlih cha allatík ma̱ o̱t imattók. Hina allatík mat ishki imattók. 
MRK.6.29	John Baptist iyákayya alhíha yat John at illitok a̱ oklah ikkanahmat ihaknip a̱ o̱t íshi cha illi abohli, tali chilok, oklah fokkittók.
MRK.6.30	Jesus im apostle alhíha yásh mat falámat Jesus a̱ oklah im ayónahmat, nánaho̱ mihchittók hicha oklah alhíha ya̱ nána im ábáchittók at oklah anólittók. 
MRK.6.31	Hihókako̱, la̱wa kat áyalat, ilhkólit yómi ka̱ Jesus hicha iyákayya alhíha yat i̱pa híkiyottók. Hihma̱ Jesus at áchihmat, “Hapishnák bánoh ósh kani kililhkóli hikmato hapishnák illah ósh oklah í máya hi̱nah hikmat oklah ífoha hi̱nah,” im áchittók. 
MRK.6.32	Hihma̱ oka píni oklah chokkowacha kanimmáko̱ ilap akillah ósh ma̱ya hi̱nak mat ilhkólittók. 
MRK.6.33	Hihókako̱ oklah la̱wa kat Jesus hicha iyákayya alhíha yat kanálli ka̱ pi̱sattók. Hihmat tamáhah má apakfo̱pa máya alhíha yat balílit ti̱kba oklah ayónattók. 
MRK.6.34	Jesus at oka píni ma̱ ákohchah mat oklah lawa fihna ka̱ pisattók. Oklah alhíha yakómikat chokfalhpowa (sheep) pihlichi yat ikimikshoh akohmih ósh ma̱yattók. Hihátoko̱ Jesus at oklah alhíha ya i̱nokha̱klottók hihmat ná la̱wa ka̱ im ábachit isht ikít iyattók.
MRK.6.35	Okítiyá ho̱sit tahahma̱, Jesus iyákayya alhíha yat Jesus imónacha i̱máchihmat, “Yakni pat yakni shila akohmih ókih, hikma̱ hashi kanalli yat o̱t iyat tahah. 
MRK.6.36	Oklah lawa alhíha yat tamáhah osi hicha osápa (field) bili̱ka okla áma̱ya talohma̱ya ka̱ ilhkólicha i̱pa o̱t oklah cho̱pá hi̱nah ka̱ oklah im anólih,” oklim áchittók.
MRK.6.37	Hihma̱ Jesus at oklah i̱makáchihmat, “Hachishnak ósh hash i̱pachikma̱,” oklim áchittók. Hihma̱ Jesus iyákayya alhíha yat áchihmat, “Hashi o̱tohchina (8 months) o̱naho̱ oklah íto̱ksalih okmákósh illi̱pa cho̱pat oklah alhíha yappa̱ ili̱pachá hi̱nah kiyoho̱,” áchittók.
MRK.6.38	Hihma̱ Jesus at áchihmat, “Pallaska katohmiho̱ hash i̱shiho? Iyacha o̱t pisah,” áchittók. Hihma̱ iyákayya alhíha yat oklah ikkanah mat yappa̱ i̱makáchihmat, “Pallaska osi talhlhápih (5) hicha nani tokloh (2) oklah ili̱shih,” im áchittók.
MRK.6.39	Jesus at iyákayya alhíha ya̱ i̱makáchihmat, “Oklah alhíha ya̱ hashshok okchamáli (green) apaknaka ma̱ binohláchi̱ ka̱ im anólih,” im áchittók. 
MRK.6.40	Hihma̱ lokóli (groups of) ittibá binohlit iyakat talhípa achaffat (100) iyakma̱, anóti lokóli kaniyómikato pokkóli talhlhápit (50) iyah ósh binohmáyattók. 
MRK.6.41	Hihma̱, Jesus at pallaska osi talhlhápih (5) ma̱ hicha nani tokloh (2) ma̱ íshicha aba yakni pit písa cha illi̱pa ma̱ Chihówa i̱ yakókittók. Hihmat iyákayya alhíha yat oklah alhíha ya̱ pallaska ma̱ imáchi̱ho̱ toshtólicha iyákayya alhíha imattók. Hihmat nani toklo kásh ma̱ kanah mákósh apáchi̱ ka̱ i̱ kashablit tahlittók. 
MRK.6.42	Hihma̱ oklah móma kat i̱pa oklah im alhpísattók. 
MRK.6.43	Hihma̱, Jesus iyákayya alhíha yat taposhshik chito awahtokloh o̱ (12) pallaska hicha nani a̱ta̱pa ma̱ ittahoblit alótalittók. 
MRK.6.44	Hattak nakni alhíha talhípa sipokni talhlhapih (5000) ósh illi̱pa ya̱ oklah apattók. (Ohóyo hicha alla alhiha ayína kato ik holhpino.)
MRK.6.45	Oklah imalhtahah aki̱nika̱, Jesus at iyákayya alhíha yat oka píni pit alhtocha falámat okhata awánablit Bethsaida tamáhah oklah ilhkóláchi̱ho̱ i̱makáchittók. Hihmat ilap ato oklah alhíha ya̱ i̱chokka pit yolhlhit tahláchi̱h ósh maki̱nih a̱ttattók. 
MRK.6.46	Hitokósh oklah alhíha pit yolhlhit tahlihmat iyat nanih cháha pit aboyya cha anno̱pa ilbashsha asilhhattók.
MRK.6.47	Hihma̱ ninak ma̱, Jesus at yakni ma̱ ilap akillah ósh a̱tta mómattók. Hihma oka píni ato okhata iklanna a̱yattók. 
MRK.6.48	Hihma̱ Jesus iyákayya alhíha im oka píni o̱ mahlit kaniya ka̱, tikba ilhkólá híkiyoh ósh kánit ahnih ósh takohma̱ya ka̱, Jesus at pi̱sattók. Onnáho̱sihma̱ (hashi kanalli tohchína hicha hannali itti̱ta̱kla) Jesus at oka apaknaka ánówah ósh, iyákayya alhíha foká iyah ósh a̱yattók. Hicha oka píni ma̱ nówat o̱t iyáchi̱h ósh a̱yattók. 
MRK.6.49	Hihókako̱, iyákayya alhíha yat Jesus at oka apaknaka ya̱ ánówah ósh a̱ya ná oklah pisahmat shilop oklah imahówattók. Hihmat oklah taklholat hikít ilhkólittók. 
MRK.6.50	Móma kat oklah písacha oklah nokshópah fihnattók. Hihókako̱ Jesus at makfokálika̱ áshshali̱t i̱makáchihmat, “Isht hachi ataklammannah! Jesus siyah ókih. Hachi nokshopannah,” im áchittók. 
MRK.6.51	Hihmat oka píni ma̱ Jesus at o̱t ibá chokkowa aki̱ni ka̱ mahlit issattók. Hihma̱ iyákayya alhíha yat oklah noklhaka̱chah fihnattók. 
MRK.6.52	Oklah at im anokfila yat alhkama átokósh, Jesus kanah óka̱ oklah ikkana kiyoh mómattók hihakósh pallaska talhlhapi íshi cha kanit oklah lawa alhíha ma̱ i̱páchitoka̱ oklah im akostini̱chá híkiyottók. 
MRK.6.53	Jesus hicha iyákayya alhíha yat okhata o̱t awanablihmat, Gennesaret yakni oklah áyalattók hicha okhata lapálika ma̱ oka píni isht onat takchit hilíchittók. 
MRK.6.54	Oka píni ya̱ oklah akkowah aki̱ni ka̱ yamma ma̱ya alhíha yat Jesus oklah pisahmat kanah oka̱ ikkánattók. 
MRK.6.55	Yamma ma̱ya alhíha mat, yakni apakfo̱pa mómaka̱ pit oklah balílih cha Jesus at alatoka̱ kanah máko̱ im anólit oklah nówattók. Hitoko̱, oklah alhíha yat kanah ósh abíka alhíha okma̱, áyo̱nosi osi oklah o̱bohlicha, Jesus at kanímáko̱ a̱tta ka̱ oklah ha̱klotokmat oklah isht imónattók. 
MRK.6.56	Tamáhah chito kiyokmat tamáhah osi kiyokmat kanímáko̱ Jesus at iyatokma̱, oklah alhíha yat abíka alhíha ya̱ áyittatóba yamma̱ Jesus oklah isht imónattók. Hihma̱ oklah alhíha yat Jesus a̱ imasilhhattók i̱nafokka faláya isht akkala ya̱ potolá hi̱nak mat. Hihma̱ kana mákósh i̱nafokka ma potólihmat oklah masálittók.
MRK.7.1	Pharisee alhíha hicha Moses i̱ Nán Alhpisa im ábachi alhíha (teachers of the Law of Moses) kaniyómi kat Jerusalem Tamáhah ámi̱titok at ittahóbat Jesus afólótattók. 
MRK.7.2	Hihmat, Jesus iyákayya alhíha kaniyómi kat, kanímihchit ibbak oklah achífacha oklah i̱pá hi̱nah tokat mihchih kiyoho̱, Moses i̱ Nán Alhpisa im ábachi alhíha yat oklah pi̱sattók.
MRK.7.3	Pharisee alhíha hicha Jew alhíha móma kat, im okla alhíha ti̱kba máya alhíha yat nánaho̱ im ábachittók a̱ oklah isht ittanóho̱wa mómattók. Hitokósh kanímihchit ibbak oklah achífácha i̱pa hi̱nah toka̱ oklah mihchí attók. 
MRK.7.4	Ná áka̱chi ya̱ o̱t oklah falámat alakmat, ibbak oklah achífah okmásh oklah i̱pa attók. Hikmat ano̱ti Jew oklah i̱ nan alhpisa i̱la yómika̱ oklah iyakayya mómakat, kaniyómihchit nán áyishko, hicha nán ishko áyalhto chito, a̱po (bowl) ayína ka̱ achífá attók.
MRK.7.5	Yohmihmat Pharisee alhíha hicha Moses i̱ Nán Alhpissa im ábachi alhíha yat Jesus oklah i̱ponaklot, “Katína chiyákayya alhíha yat hapim áyokla alhíha ti̱kba ma̱yah chásh at ná hapim ábachih chasho̱, ik i̱batiyoh chó? Katína chiyákayya alhíha yat kanímihchit ibbak oklah achífacha i̱pá hi̱nah toka̱ oklah ikmihchoh ósh i̱pah chó?” áchittók.
MRK.7.6	Hihma̱ Jesus at i̱makáchihmat, “Pí ná ilahobi hachiya hokat! Chihówa yat hachishnáko̱ ishit hachi ano̱polittók ókih yappa̱ hopayyi holittópa Isaiah at i̱cho̱lit takácháchi̱ ho̱ i̱makáchihmat. Áchihmat, ‘Oklah alhíha ilappat im anno̱pa ya̱ ishit sa holitobli, hihókakósh oklah icho̱kash ano anokfo̱kka kiyoh. 
MRK.7.7	Oklah si ayokpachi ka̱ ittiyalli kiyoh hicha nána im ábachi kat hattak alhíha i̱ nán alhpisa ano̱ im ábachih ókih,’ áchit holissochittók.
MRK.7.8	Hash yohmi kat, Chihówa i̱ Nán Alhpisa ano hash iyakayya kiyoh hicha hattak akósh nán ábachi yo̱ hash iyákayya ókih. 
MRK.7.9	Hachi̱ nán alhpisa ya̱ iyákayya kat hachi̱ponna, hihókakósh Chihówa i̱ Nán Alhpisa ano hash iyákayyá kiyoh. 
MRK.7.10	Moses at i̱cho̱lihmat, ‘Chi̱ki, hicha chishki ya̱ ish holítoblashkih,’ hicha ‘Kanahat i̱ki okmah kiyokmat ishki okmah, anno̱pa okpolo o̱pillak ma̱, hash ábáchikih,’ áchittók. 
MRK.7.11	Hihókako̱, hachishnáto yappa̱ hash im ábachi kat kanahat i̱ki kiyokmat ishki ya̱, i̱ makáchikmat, ‘Nán isht hachi apiláhinaka̱ i̱shilih, hihókakósh, Chihówa imaláchi̱kat alhtaha,’ im achá hi̱naka̱ hash im ábachih. 
MRK.7.12	Hikmat i̱ki hicha ishki ya̱ ik apíloh kiya hash im ahni. 
MRK.7.13	Yamma̱ hash yohmikat, hachi̱ nán alhpisa akíni ho̱ hash im ábachih, hicha Chihówa i̱ Nán Alhpisa ano̱ hash i̱batiya kiyoh. Hicha ná la̱wa ka̱ makohmichíh ósh hash mihchih ókih,” im áchittók.
MRK.7.14	Himakma̱ Jesus at oklah alhíha ya̱ ittahobli cha áchihmat, “Oklah ho sa hakloh! Nána ho̱ makáchilik ma̱, oh akostini̱chih. 
MRK.7.15	Illi̱pa hachi takha hash fohki ka̱, hachish shilombish a̱ litihli kiyoh hicha Chihówa ya̱ hash ayoppachá hi̱nah ka̱ ik áyalhpíso hachikbih kiyoh. Anno̱pa okpolo yat hachi takha ákohchah, hicha nán okpolo alhíha hash mihchik mákósh hachi lítihlih ókih. 
MRK.7.16	[Hachi haksobis isht haklachi̱ kat hachi̱ hi̱li kat, happona̱kloh],” im áchittók.
MRK.7.17	Jesus hicha iyákayya alhíha yat oklah lawa alhíha im ákanallih mat, chokka ano̱ka o̱t oklah chokkowattók. Hihma̱ iyákayya alhíha yat nána áchih pat nátah makah ahnit oklah i̱ ponaklottók. 
MRK.7.18	Hihma̱ Jesus at áchihmat, “Himákkat taha ka̱ nána isht ano̱polili ka̱ hachik samikkánoh mómaho̱? Illi̱pa hachi takha hash fohki kat hachish shilombish a̱ litihlá híkiyo ka̱, hash ikkána ho̱? 
MRK.7.19	IIli̱pa mat chit cho̱kash ano̱ iyah kiyoh, hihókakósh chiffoka ako̱ iyah. Hitokmat chí haknip ako̱ ákochah,” im áchittók. (Jesus at yappa̱ makáchikat illi̱pa móma ka̱ apa hi alhpísa ho̱ makáchittók.)
MRK.7.20	Hihmat Jesus at áchihmat, “Nán ik alhpíso yómi kat chit cho̱kash a̱ ámi̱tih makósh chi̱ shilombish a̱ litihlih ókih. 
MRK.7.21	Nán ik alhpíso chit cho̱kash ámi̱ti kat: nán okpoloka anokfilli, hawit nówa, ná ho̱kopah, kanah a̱ abi, 
MRK.7.22	ittawáya ókásh kanah i̱la ibá nosi, nána la̱wa ka̱ íma̱shah bannah, ná ik achokmoh yohmi, kanah ná haksichi, ná alhpísat a̱tta kiyoh, kanah i̱ noktalha, kanaha̱ miháchi, ilífihnachi, hicha im anokfilla iksho. 
MRK.7.23	Nán ik alhpíso ilappa̱ móma kat chit cho̱kash ako̱ ámi̱tih ókih. Hikmat yammak ósh chish shilombish a̱ litihli hikmat Chihówa ya̱ hash áyoppachá hi̱nah toka̱, ik áyalhpiso hachikbih ókih,” áchittók.
MRK.7.24	Hihmat Jesus at tama̱hah ma̱ ákanalli cha Tyre tama̱hah itto̱ma iyattók. Yammako̱ kanah ókano̱ i̱chokka o̱t a̱ttattók. Yamma̱ a̱tta ka̱ kanah at ik ikkano kiya ahnittók. Yohmi kiya kaníhkiya oklah ikkánattók. 
MRK.7.25	Ohóyoh at oshítik a̱ í shilombish okpolo yat anokfo̱kah ósh a̱ttattók. Jesus at kaniyako̱ a̱tta ka̱ haklottók. Hihmat ashshali̱t álacha Jesus iyyi itto̱ma óna cha iyyi kaláha o̱binílittok. 
MRK.7.26	Ohóyoh pat Jew átok kiyoh, Greek átok hicha Phoenicia áyalhpówattók, Syria yakni taka̱lih ma̱. Jesus at, shilombish okpolo ya̱ oshitík ákoh cháchi̱ ho̱ im asilhhattók.
MRK.7.27	Hihókako̱, Jesus at áchihmat, “Ti̱kba kano̱ Jew alhíha ako̱ apílalik makáchi̱h! Chiyapílalik ma̱, pí i̱ki yat im alla alhíha ya̱ im illi̱pa íshi cha ofi alhíha pit ipíta kak ohmih ókih,” áchittók.
MRK.7.28	Hihókako̱, ohóyoh mat áchihmat, “A̱lhishkih Chitókaka mah! Hihókako̱ ofi alhíha átok mákósh ayi̱pa nota ya̱ alla alhíha im illi̱pa bosholli akka a̱sha kako̱ áyapah ókih,” im áchittók.
MRK.7.29	Hihma̱ Jesus at im áchihmat, “Nána ish áchikat ish alhpísah ókíh! Hihátokósh, ish íya hi̱nah himakno. Shilombish okpolo yat chiyoshítik a̱ ákohchah ókih,” áchittók.
MRK.7.30	Hihma̱ ohóyoh mat falámat i̱chokka onahmat oshítik at ánosi apaknaka ma̱ itto̱la ná o̱t pisattók. Shilombish okpolo yat ákohcha attók.
MRK.7.31	Hihma̱, Jesus at Tyre tamáhah itto̱ma ma̱ ákanalli cha Sidon tamáhah imma lhopólih ósh Galilee Okhata imma iyattók. Tamáhah Pokkóli (Ten Towns) yakni ma̱ imma yo̱ pit lhopólittók. 
MRK.7.32	Hihma̱ oklah alhíha kaniyómi kat hattak ná ha̱kla híkiyo okmat ahchokmat ano̱polá híkiyo isht imónattók. Hihmat Jesus at potóli cha masálichá hi̱nah oklah ahnit imasilhhattók.
MRK.7.33	Hihma̱, Jesus at hattak ma̱ oklah alhíha ya i̱filammichit kani isht ónacha, hattak ma̱ haksobis ittato̱kloh ka̱ ibbak oshi pit fokittók. Hihmat ibbak oshi o̱tófa cha hattak ma isso̱las (tongue) pit halílichittók. 
MRK.7.34	Hicha Jesus at aba yakni pit písa cha fiyyópattók. Hicha hattak ma̱, Jew im anno̱pa yo̱, i̱makáchihmat, “Effatha!” im áchittók. Anno̱pa yappat “Tiwwah!” áchih. 
MRK.7.35	Makfihnahma hattak ihaksobish at towwah ma̱ haklá hi̱nattók hicha ahchokmat anópolíttók.
MRK.7.36	Jesus at nána mihchikásh ma̱, kanah ik imanóloh kiya ahnit oklah alhíha ibá ma̱ya kásh ma̱ i̱makattók. Oklah alhíha ya̱ yot i̱makáha̱chi kako̱, kanihkiya i̱shalit oklah annówachittók. 
MRK.7.37	Hihma oklah alhíha yat noklhaka̱chah fihnattók hicha oklah áchihmat, “Nánah máko̱ mihchik mat i̱ponnah! Oklah ha̱klá híkiyo alhíha hikmat ano̱polá híkiyo alhíha átok máko̱ masálichih ókih,” oklah áchittók. 
MRK.8.1	Nittak i̱la achaffa ka̱ hima̱kma̱ oklah alhíha yat lawa kat Jesus oklah áfolótattók. Illi̱pa nánah kiya oklah isht áyah kiyottók. Hitoko̱, Jesus at iyákayya alhíha yásh i̱paya cha oklah i̱makáchihmat, 
MRK.8.2	“Oklah alhíha yappa̱ i̱ sa nokha̱kloh ókih. Siyápíhat ma̱ya ná nittak tohchína (3) hicha nána apá hi̱nah kat oklah ikimikshot tahah. 
MRK.8.3	Hikma̱ kaniyómi kato hopáki ho̱ ma̱ya. Oklah hokcha̱fo ho̱ i̱chokka pit chaffichílih okma̱, i̱chokka ilhkólih ósh ittanoho̱watok mákósh im oklhilíkat akka ittolah másh yohmá hi̱nah,” im áchittók.
MRK.8.4	Hihma̱, Jesus iyákayya alhíha yat Jesus i̱makáchihmat, “Oklah íma̱yah pat, yakni shila ak ohmih ókih. Oklah móma ka̱, ili̱pacháchi̱ kat katimáko̱, illi̱pa lawa kat o̱naho̱ ilahocháchi̱h?” im áchittók.
MRK.8.5	Hihma̱ Jesus at i̱ ponaklot, “Pallaska yat katohmi hash i̱shih choh?” im áchittók. Hihma̱ iyákayya alhíha yat, “Pallaska chipi̱ta o̱tokloh (7),” im áchittók.
MRK.8.6	Jesus at oklah binohlachi̱ ho̱ i̱makáchittók. Hihmat pallaska yásho̱ íshi cha Chihówa i̱ yakókittók. Yohmih mat pallaska ma̱ toshtóli cha iyákayya alhíha imattók. Hihmá iyákayya alhíha yat oklah lawa alhíha ya̱ hopílattók. 
MRK.8.7	Hikmat nani chipi̱ta iskitini ayína ka̱ iyákayya alhíha yat oklah i̱shittók. Yappak máko̱ Jesus at Chihówa i̱ yakókih cha iyákayya alhíha pit ímacha oklah alhíha ya̱ imat folótáchi̱ho̱ i̱ makáchittók. 
MRK.8.8	Yohmih ma̱, oklah alhíha yat i̱pat im alhpísattók. Hihma̱ Jesus iyákayya alhíha yat illi̱pa áta̱pa ayówat oklah nówattók. Hihma̱, áta̱pa kásh ma̱ taposhshik chito o̱toklo (7) o̱nah alótattók. 
MRK.8.9	Hattak at lawa kat talhípa sipokni oshtah (4000) o̱nah ósh oklah i̱pattók. I̱pat im alhtahah ma̱, Jesus at oklah alhíha ya̱ i̱chokka pit yolhlhit tahlittók. 
MRK.8.10	Hihmat Jesus hicha iyákayya alhíha yat ashshali̱t oka píni pit chokkówah mat Dalmanutha yakni itto̱ma áyonattók. 
MRK.8.11	Hihma̱ Pharisee alhíha yat Jesus oklah imóna cha oklah achówat hikít ilhkólittók. Hikmat Jesus a̱ haksichih bannah ósh, nán annówa, Chihówa ámi̱ti ka̱ oklah pisah bannakat oklah i̱ ponaklottók. 
MRK.8.12	Hihókako̱ Pharisee alhíha yat i̱yimmih kiyoh átoko̱, Jesus at chitólit fiyópacha i̱makáchihmat, “Katína nán annówa, Chihówa ámi̱ti ako̱ pisah hachinnah átoko? A̱lhi hachim áchilíshkih, nán annówa nánah kiya hash pisáchi̱ kiyoh ókih,” im áchittók. 
MRK.8.13	Hihmat Jesus hicha iyákayya alhíha yat Pharisee alhíha mat ma̱yana oklah kanallittók. Hicha oka píni pit oklah chokkówa cha okhata i̱tannap ilhkólih ósh ittanóho̱wattók.
MRK.8.14	Iyákayya alhíha yat hima̱k ma̱ pallaska i̱sht oklah mi̱ti hi̱natok at oklah imiyaksi tokósh, pallaska achaffa illaho̱ oklah i̱shittók. 
MRK.8.15	Jesus at lha̱kochih ósh iyákayya alhíha ya i̱makáchihmat, “Pharisee alhíha hicha Mi̱ko Herod i̱ pallaska ishit shatammichi (yeast) ya̱ aha! Hash ahnáshkih,” im áchittók.
MRK.8.16	Yohmih ma̱ iyákayya alhíha yat oklah itti̱makáchihmat, “Pallaska ik hapimiksho toko̱ yappa̱ hapi̱ makáchih kiyo̱,” oklah áchittók.
MRK.8.17	Hikako̱ Jesus at nána ho̱ oklah itti̱makáchi ka̱ ikkánattók hicha áchihmat, “Katína pallaska ik hachimiksho kat isht hash ittimanopolih átoko? Nána isht ano̱políli ka̱ oklah hachik samikkánoh móma ho̱? Hachimanokfila yat alhkama móma ho̱? 
MRK.8.18	Nána ka̱ mihchili toka̱, hachi nishkin at pi̱sa híkiyoho̱? Hikmat nána makáchilih toka̱, chi haksobis at ha̱kla híkiyo ho̱? Nána mihchilih kasho̱, hachimiyaksiho̱? 
MRK.8.19	Pallaska talhlhápih (5) toshtólicha talhípa sipokni talhlhápih (5000) i̱pachíli kásh, yamma̱ illi̱pa áta̱pa kat taposhshik alóta katohmi ho̱ hash ayówatokó?” im áchittók. Hihma̱ iyákayya alhíha yat áchihmat, “Taposhshik awahtokloh (12) ósh a̱shatok,” oklim áchittók.
MRK.8.20	Hikmat anóti Jesus at áchihmat, “Pallaska yat o̱toklo (7) toshtólicha talhípa sipokni oshta (4000) i̱pa chíli kásh, yamma illi̱pa áta̱pa kat taposhshik hochíto hash ayówatoko?” im áchittók. Hihma iyákayya alhíha yat áchihmat, “Taposhshik o̱tokloh ósh a̱shatok,” im áchittók.
MRK.8.21	Hihma̱ Jesus at áchihmat, “Himákkat taha ka̱ nánaho̱ isht hachim anópolilih ka̱ katit hachik samikkáno ki̱shaho̱?” im áchittók.
MRK.8.22	Jesus hicha iyákayya alhíha yat Bethsaida tamáhah osi oklah áyonattók. Hihma̱ kaniyómi kat hattak at inishkin lapa (blind) yo̱, Jesus oklah isht imóna cha potóláchi̱ka̱ oklah im asilhhattók. 
MRK.8.23	Hihma̱ Jesus at hattak ma̱ ibbak hallicha tamáhah osi ma̱ ákohchittók. Hihmat hattak ma̱ inishkin o̱toffattók. Hicha Jesus at hattak ma̱ inishkin potóli cha nána ka̱ pi̱sa hi̱nak ma̱ i̱ponaklottók.
MRK.8.24	Hihma̱ hattak mat aba písa cha áchihmat, “Kanah alhíha pi̱salih, hihókako̱, iti alhíha akósh nówah ósh ittanówah ahóbah,” im áchittók.
MRK.8.25	Hima̱k ma̱ Jesus at hattak inishkin ma̱ ibbak isht potólittók. Hihma̱ hattak mat inishkin tiwwattók. Hihma̱ inishkin at masálittók hicha nánah máko̱ ahchokmát pi̱sa hi̱nattók. 
MRK.8.26	Jesus at im áchihmat, “Himakano chi̱ chokka falámat ish íya hi̱nah, hihókakósh, tamáhah o̱t ish chokkowannah [hicha yamma̱ ma̱ya alhíha ka̱ achofóna kiya im anólinnah],” im áchittók.
MRK.8.27	Hihma̱, Jesus hicha iyákayya alhíha yat tamáhah osi alhíha Caesarea Philippi tamáhah itto̱ma ka̱ oklah ilhkólittók. Hihma̱ nówah ósh ittanóho̱wah ma̱ Jesus at iyákayya alhíha i̱ponaklohmat, “Katah siya miyaho̱ oklah alhíha yat makáchih?” im áchittók.
MRK.8.28	Hihma̱ iyákayya alhíha yat áchihmat, “Kaniyómi kato John Baptist ohchásh ma̱ oklah chiyáchih, hikma̱ kaniyómi kato Elijah ohchásh ma̱ oklah chiyáchih. Hikma̱ i̱la kato hopayyi holittópa kanimma ka̱ chiyaho̱ oklah chiyáchih,” áchittók.
MRK.8.29	Hihma̱ Jesus at áchihmat, “Hihókako̱ hachishnáto, katah siyaho̱ hash áchih chóh?” im áchittók. Hihma̱ Peter at áchihmat, “Chishnakósh Christ mak chiya ókih,” im áchittók.
MRK.8.30	Hihma̱ Jesus at kanah óka̱, kanah kiya oklah ik im anólokáchi̱ka̱ lha̱kochish iyákayya alhíha i̱ makáchittók.
MRK.8.31	Hihmat Jesus at nána kat ákanihmáchi̱ka̱ iyákayya alhíha ya̱ im anólit isht hikít iyattók. Hihmat áchihmat, “Jew tikba hikíya alhíha, priest i̱ noshkobóka alhíha, hicha, Moses i̱ Nán Alhpisa im ábachi alhíha yat, Hattak Oshi Holittópa siyaka̱, oklah ik sa bannoh. Hihátokósh oklah salbashálih fihnachi̱h hicha oklah sabáchi̱h. Hihókako̱ nittak o̱t ishit atohchínakma̱ fala̱mat tániláchi̱h ókih,” áchittók. 
MRK.8.32	Jesus at ná im anólikat ná lohmih kiyoh ósh iyákayya alhíha ya̱ im anóho̱littók. Hihma̱ Peter at Jesus a̱ iláwít kanalli cha im álammit hikit iyat yot anópolit issá hi̱nah im ahnittók. 
MRK.8.33	Yohmihma̱ Jesus at folóta cha iyákayya alhíha pit pisattók hihmat Peter im álammittók. I̱makáchihmat, “Satan, a̱kanalli! Chishnato Chihówa nán anokfilli ano ish anokfillih kiyoh, hikásh hattak anokfilli yako̱ ish anokfillih ókat,” im áchittók.
MRK.8.34	Hihmat Jesus at oklah lawa alhíha, hicha iyákayya alhíha yat itto̱ma áyonáchi̱ im ano̱littók hicha i̱makáchihma, “Kanah ósh siyákayya toba bannah okmat, ilimiyaksi cha anák átok polla ka̱ ilbashshaka hicha illá chi̱kat imalhtahak mak áchi̱h ókih. 
MRK.8.35	Kanah ósh im áyokcha̱ya ya̱ lhakoffi̱chih bannah okmato i̱ kaniyáchi̱h. Hihókakósh anáko̱ hicha Chihówa im anno̱pa átok polla na̱ isht illik ma̱, áyokcha̱ya billíya isháchi̱h ókih. 
MRK.8.36	Kanahat yakni ya̱ nána kat áyyasha ka̱ mómi̱chit i̱shi cha áyokcha̱ya billíya ikimikshoh okmat, nátaho̱ isht im achokmáchi̱ho? 
MRK.8.37	Kanahat im áyokcha̱ya billíya ya̱ i̱ kaniyah okmat nána ishit chilófat falammi̱t ishá hi̱nah kat ikshoh ókih. 
MRK.8.38	Himak oklah ma̱yah pato Chihówa i̱filammi yósh ma̱yah hikmat nán ayashshachih yósh ma̱yah. Ano, Hattak Oshi Holittópa yat A̱ki̱ imisht lha̱ko áfóyyóka cha angel holittópa alhíha pihlichit a̱yat falámat alálákmat, kanah ósh ano hicha am anno̱pa ya̱ ishit hofáyah tokma̱, anák mákósh i̱ sahofáyachi̱h ókih,” im áchittók.
MRK.9.1	Hihmat Jesus at oklah alhíha ya̱ i̱makáchihmat, “A̱lhi hachim áchilíshkih, yappa̱ hiyohma̱ya ka̱ kaniyómi kat, oklah illih alhlhi kat, Chihówa im ápihlichíka yat lha̱koh ósh mi̱ti ka̱ oklah pisáchi̱h ókih,” im áchittók.
MRK.9.2	Nittak hannálih (6) o̱t iyahma̱, Jesus at Peter, James, hicha John, akillahó ilawíli cha nanih cháha apaknaka isht iyattók. Hihma̱ iyákayya alhíha mat oklah pi̱sa ná Jesus at o̱t i̱lat tahattók. 
MRK.9.3	Hihma̱ i̱ náfokka yat shohmalálit tohbikat oktosha mák i̱shahlittók. Tóhbit kaniya ka̱, kanah at mako̱mihchit tohbicha hína kiyottók. 
MRK.9.4	Hihma̱ Moses hicha Elijah at oklah a̱t imí hayákattók. Hicha Jesus a̱ im anópolih ósh hi̱littók.
MRK.9.5	Yohmih ma̱ Peter at Jesus im áchihmat, “Nán im ábachi mah, yappa̱ oklah íma̱yaka̱ achokmah ókih. Chokka osi tohchína (3) oklah kilikbi. Achaffa kato chishno okma̱, ano̱ti achaffa kato Moses ilap okma̱, ano̱ti achaffa kato, Elijah ilap,” im áchittók. 
MRK.9.6	Peter hicha toklohmat nokshópa fihna hatoko̱, Peter at nána ácha hi̱nah kat ik ikkanot kaniyahósh yot makáchittók.
MRK.9.7	Hihma̱ hosho̱ti at a̱t o̱hosho̱tikattók (overshadowed). Hihma̱ hosho̱ti ma̱ anno̱pa yat ámi̱ti kat áchihmat, “Yappat Siyóshi, i̱ sa hollo yókih. Nánaho̱ áchika̱, oklah o̱h i̱ happonakloh!” im áchittók.
MRK.9.8	Hihma̱, iyákayya tohchína kásh mat ashshali̱t folótówat hoyot oklah kaniyattók hihókakósh Jesus illah ósh iba hiki̱ya ka̱ oklah pi̱sattók.
MRK.9.9	Yohmitoko̱ Jesus hicha iyákayya alhíha kásh mat nanih cháha akkowát oklah mi̱tihma̱, nána oklah pi̱satokat, kanah ik imano̱loho̱ Hattak Oshi Holittópa yat illi tokat falámat tánih okmako̱, kanah imano̱láchi̱h o̱ Jesus at i̱makáchittók.
MRK.9.10	Hihátoko̱, nána oklah pi̱satokat, kanah oklah ik imano̱lottók. Hihókakósh Jesus at “illi tokósh falámat tánih,” áchi ka̱sh ma̱, nátaho̱ makáchi tokchi ahnit oklah isht itti̱mano̱polittók.
MRK.9.11	Hihmat iyákayya alhíha kásh mat Jesus oklah i̱ponaklohmat, “Katína Moses i̱ Nán Alhpisa im ábachi alhíha yat áchikat, Elijah ásh Christ a̱ ti̱kba aláchi̱h oklah áchih cho?” oklim áchittók.
MRK.9.12	Hihma̱ Jesus at áchihmat, “Elijah at ti̱kba alah polláchi̱h, hicha nána móma kat alhtaháchi̱ ka̱ tikba̱lit atahla̱chi̱h. Hihókako̱ Holisso Holittópa yat áchikat, Hattak Oshi Holittópa yat ayilbashshaka malhlhi fihnachi̱h, hicha oklahat nán isht ik ahobálo káchi̱h áchih kiyo ho? 
MRK.9.13	A̱lhi hachim áchilíshkih, Elijah at alattók. Hihma̱ oklah alhíha yat ákanihchi bannah okmat oklah ámihchittók ókih, Holisso Holittópa yat yohmáchi̱ áchittóka̱,” oklah im áchittók.
MRK.9.14	Jesus hicha iyákayya tohchíni kásh mat falámat iyákayya alhíha i̱la̱ ka̱ foka oklah ónattók. Oklah lawakat áfolótah kaníyaka̱ oklah pisattok, hikma̱ Moses i̱ Nán Alhpisa im ábachi alhíha yat iyákayya alhíha ma̱ ittachówah ósh ma̱yattók. 
MRK.9.15	Hihma̱ oklah lawa alhíha yat Jesus oklah pisah akíni kat, oklah noklhaka̱chah fihnattók hicha yilhípat im áyonat o̱t oklah ayokpachittók.
MRK.9.16	Hihma̱ Jesus at áchihmat, “Nátah isht immaho̱ hash ittachówah átoko?” áchittók.
MRK.9.17	Hihma̱ oklah lawa alhíha ma̱, hattak achaffa kat áchihmat, “Nán im ábachi mah, siyoshi isht chim alálitok. Shilombish okpolo yat anokfo̱kka hatoko̱ ano̱pola híkiyoh. 
MRK.9.18	Shilombish okpolo yammat siyóshi hoklit ishik mat akka pilah, hikma̱ itahka mat itokchit yat poshpokit kaniyah (foaming at the mouth) hicha innoti ya̱ kata̱lichit kaniyattók alhlhih. Hitokmat o̱t tahak ma̱ kallot itto̱la bíka. Hitoko̱ shilombish okpolo ma̱ ákohcháchi̱ ka̱, chiyákayya alhíha ya̱ i̱ponaklolitok, hihókako̱ oklah kocha híkiyotok,” im áchittók. 
MRK.9.19	Hihma̱ Jesus at áchihmat, “Ná yimmi yat ik hachim ikshoh. Kati̱kak alhlhi ho̱ hachi takla a̱ttaláchi̱ho̱? Kati̱h alhlhikak isht hachiyá takla ha̱maláchi̱h? Alla nakni ma̱ isht am álah,” im áchittók.
MRK.9.20	Hihma̱ alla ma̱ isht oklah áyalattók. Hihma̱ shilombish okpolo mat Jesus pisah akíni kat alla nakni ma̱ ihaknip móma ka̱ halahlittók. Hihma̱ alla nakni mat akka ittolah mat tonólittók. Hihmat itahka ma̱ itokchi yat poshpokit hikít iyattók.
MRK.9.21	Hihma̱ Jesus at alla nakni ma̱ i̱ki i̱ponaklohmat, “Yakohmittóka̱ kati̱h fókka?” im áchittók. Hihma̱ hattak ímáchihmat, “O̱sih móma ka̱. 
MRK.9.22	Shilombish okpolo mat lowak ano̱ka pit pilah kiyokmat oka ano̱ka pit pilah bíka, abih bannahósh. Yohmih átoko̱, pi̱ nokha̱kloh! Hicha nánah ish mihchá hi̱nah okmat, piyapíla,” im áchittók.
MRK.9.23	Jesus at áchihmat, “Kati̱na ‘Hi̱nah okmat,’ ish áchih choh? Kanah ósh ná yimmi ókat a̱lhih okma̱ nánah mákósh yohmáhi ókih,” im áchittók.
MRK.9.24	Makfihnah ma̱ alla nakni i̱ki ásh mat tappalahmat, “Sa yimmi ókih! I̱shahlit yimmiláchi̱ka̱ siyapílah,” im áchittók.
MRK.9.25	Hihma̱ oklah alhíha yat palhkit lawat ittahobat hikít iyaka̱, Jesus at pisattók. Hicha shilombish okpolo yat, alla nakni ma̱ anokfo̱kka toka̱, sholombish okpolo ma̱ i̱nokówat, “Shilombish ha̱kla hikiyo hicha anno̱pola hikyo chiyahat, alla pa̱ akohchah. Himma̱kma ish áchokówannah, chimáchilih ókih,” im áchittók Jesus at.
MRK.9.26	Yohmi ma̱ shilombish okpolo mat taklholálittók hicha alla ma̱ íhaknip móma ka̱ wanníchit ka̱chittók, hihmat ákohchattók. Hihma̱ alla mat illi ahóbattók hitoko̱ oklah la̱wa kat áchihmat, “Alla nakni mat illih ókih,” oklah áchittók. 
MRK.9.27	Hihókako̱, Jesus at alla ma̱ ibbak halálli cha apílat wakáyachittók.
MRK.9.28	Hihma̱, Jesus hicha iyákayya alhíha yat falámat chokka ilhkóli cha iláp akillah ósh ma̱yah ma̱, iyákayya alhíha yat Jesus i̱ponaklohmat, “Katína hapish náto shilombish okpolo ma̱ oklah í kocha híkiyotok?” im áchittók.
MRK.9.29	Hihma Jesus at áchihmat, “Iki̱pocha anno̱pa ilbashsha asilhlha akilla okmásh shilombish okpolo yohmi kano kocha hi̱nah ókíh,” im áchittók.
MRK.9.30	Jesus hicha iyákayya alhíha yat yamma̱ oklah ákanalli cha Galilee yakni lhopólittók. Hihókako̱ Jesus at kaniyako̱ oklah ma̱ya ka̱ kanahat ik ikkánoh kiya ahnittók, iyákayya alhíha ma̱ nán im ábachit a̱ttah átokósh. 
MRK.9.31	Hihmat Jesus at áchihmat, “Kanah ókato, ano, Hattak Oshi Holittópa ya̱ siyasanálicha oklah alhíha pit i̱samokoffáchi̱h ókih. Hikma̱ oklah alhíha yat sabáchi̱h. Hihókako̱ nittak o̱t ishit atohchinak ma̱, falámat tániláchi̱h ókih,” áchittók. 
MRK.9.32	Hihókako̱, Jesus iyákayya alhíha yat nána ho̱ isht anópoli ka̱ oklah ik ikkánottók. Hikmat oklah ponakláchi̱ kat oklah nokshópattók.
MRK.9.33	Jesus hicha iyákayya alhíha yat Capernaum tamáhah ayonattók. Hihma̱ chokka abóha oklah o̱t chokkówa ma̱ Jesus at iyákayya alhíha i̱ponaklohmat, “Hina oklah ila̱yakásh ma̱, nátaho̱ ishit hash ittachówatok?” im áchittók. 
MRK.9.34	Oklah ittanóho̱wahma̱, iyákayya alhíha yat kaníma kásh itti̱shahli okmat ikkánah bannakat ittachówatok átokósh, oklah nána ik áchottók.
MRK.9.35	Jesus at biníli cha iyákayya awah toklo (12) alhíha yat oklah im ayittahoba chi̱ho̱ im anolittok. Hihmat i̱makáchihmat, “Kanah ósh móma i̱shahli toba bannah okmat, ti̱kbak ano ili ákola̱sichíh hicha kanah mako̱ apilachi tobak makáchi̱h!” im áchittók.
MRK.9.36	Hihmat alla yat itto̱ma hiki̱ya toka̱, íshi cha iyákayya alhíha tikba hilíchittók. Hihmat, alla ma̱ pit shóli cha, áchihmat, 
MRK.9.37	“Anák átok polla ná alla osi ya̱ ish ayokpachikmat (welcome), anákmáko̱ issiyá mihchih ókih. Hikmat, anáko̱ issiyá ayokpachih okmat Chihówa ít sa chaffichitok mak máko̱ ish ayokpachih ókih,” im áchittók.
MRK.9.38	Yamohmi mat, John at Jesus a̱ i̱makáchihmat, “Nán im ábachi mah, hattak at chi hohchifo ya̱ lhopólichih ósh hattak alhíha ya̱ shilombish okpolo alhíha ákocháwihlih ósh a̱tta ná ípi̱satok ókih. Hihókakósh, hapibá achaffa kiyoh átoko̱, ‘Yamma̱ mihchit issah,’ oklah ilimáchitok,” im áchittók.
MRK.9.39	Hihókako̱, Jesus at oklah i̱makáchihmat, “Hash issachinnah! Kanahat sa hohchifo isht lhopólichih ósh nána kat yohmáhi ik ahóbo ka̱ mihchikat, ano̱ti folo̱tat nán ik achokmo siya makácháchi̱h kiyoh. 
MRK.9.40	Hikma̱ kanah ósh hapiyásanálih kiyoh okmat hapibá chaffah ókih. 
MRK.9.41	A̱lhi hachim áchilih ókih! Is siyákayya átok polla na, kanahat sa hohchifo isht álhopólichih ósh okassa chipítah okma̱, Chihówa yat alhtoba (reward) imáchi̱h ókih.
MRK.9.42	Kanah ósh alla chipi̱ta alhíha siyanokchito yakómika̱ achaffo̱nah kiya nan áyashshachih mihchichih okmat, tali wíki yósh iko̱la ya̱ ishit tallakchiho̱, oka chito áhofóbi oklah píla ná áyilli kásh imi̱shahlahi ókih. 
MRK.9.43	Hitoko̱ hachibbak at hachi ayashshachichih okma̱, tablih! Hachibbak at achaffa illah ósh áyokcha̱ya billíya hash ishi kako̱ achokma kat, hachibbak tokloh ósh lowak at moshóláchi̱h kiyoh ma̱ pit chokkowa kak i̱shahlih ókih. 
MRK.9.44	[Lowak chito ma̱ chokáni oshi (maggots) at illáchi̱h kiyoh hikmat, lowak at moshóláchi̱h kiyoh ókih.] 
MRK.9.45	Hikmat hachiyyi yat hachi áyashshachichih okma̱, tablih. Hahiyyi yat achaffa illah ósh áyokcha̱ya billíya hash ishi kako̱ achokma kat, hachiyyi tokloh ósh lowak átaha iksho ma̱ pit chokwa kak i̱shahlih ókih. 
MRK.9.46	[Lowak chito ma̱ chokáni oshi (maggots) at illáchi̱h kiyoh hikmat, lowak at moshóláchi̱h kiyoh ókih.] 
MRK.9.47	Hachi nishkin at hachi áyashshachichih okma̱, kohchi. Nishkin at achaffa illah hash i̱shih ósh aba yakni chokkowakano achokma kat, nishkin tokloh ósh lowak átaha iksho ma̱ pit chokwa kak i̱shahlih ókih. 
MRK.9.48	Lowak chito ma̱ chokáni oshi at illáchi̱h kiyoh, hikmat lowak at moshóláchi̱h kiyoh ókih. 
MRK.9.49	Oklah moyyómakat ná ilbashsháka lawa ka̱ lhopólachi̱h ókih. Hikmat ná ilbashsháka yappa̱ lhopolachi̱kat lowak ak ohmachi̱h ókih.
MRK.9.50	Hapi yat achokmah. Hihókakósh hapi yat homi kat i̱ kaniya okma̱, nána isht alhpísah kiyoh. Hihoka̱ hapi i̱homi lawa mako̱ oklóhohmi, hicha itti̱no̱ktala ósh (peace with each other) hash ma̱ya chikih,” áchittók.
MRK.10.1	Hihmat Jesus at yamma̱ ákanallittók, hihmat Judea yakni iyattók. Hihmat Jordan Bók i̱tannap onattók. Hihma̱ hima̱kma oklah lawa alhíha yat Jesus im áyalattók, hikma̱ im ábachih ósh a̱ttah bíkatok ósh, im ábachit hikit iyattók.
MRK.10.2	Hihma̱, Pharisee alhíha kaniyómikat, Jesus at nána makáchi kat ik i̱tiballi ahnit oklah haksichih bannattók. Hitokósh oklah imóna cha i̱ponaklohmat, “Hattak at itikchi ka̱chi ka̱ alhpísa ho̱?” oklah im áchittók.
MRK.10.3	Hihma̱ Jesus at áchihmat, “Moses i̱ Nán Alhpisa yat nátaho̱ ish mihcháchi̱ ho̱ makáchiho?” im áchittók.
MRK.10.4	Hihma̱ afálammi̱t oklah imáchihmat, “Moses i̱ Nán Alhpisa yat, hattak at itikchi ya̱ ittika̱chi holisso íma cha kani pit chaffichá hi̱nah ho̱ makáchih,” im áchittók.
MRK.10.5	Hihma̱ Jesus at áchihmat, “Hachim ánokfilla at kallo átoko̱, anno̱pa ma̱, Moses at i̱cho̱lit hachi̱ bohlittók. 
MRK.10.6	Hihókako̱, ammónah chásh ma̱, Chihówa yat yakni ikbih mat hattak hicha ohóyoh ikbittók. 
MRK.10.7	Makátoko̱ hattak at i̱ki hicha ishki i̱filammicha ohóyoh ittawáya. 
MRK.10.8	Hikmat hattak ma̱ hicha im ohóyoh mat haknip achaffa tobah ókih. Himakno̱, haknip tokloh kiyoshkih, hikásh, haknip achaffah ókih. 
MRK.10.9	Makátoko̱, Chihówa akósh ittafammichi toko̱, kanahat ik itti̱filammi̱cho káshkih,” im áchittók.
MRK.10.10	Hihma̱ Jesus hicha iyákayya alhíha yat falámat chokka abóha oklah chokkówah ma̱, nána isht anópoli kásh ma̱ oklah apónaklochih mómattók. 
MRK.10.11	Hihma̱ Jesus at áchihmat, “Hattak at ittikchi ka̱chicha ohóyoh i̱la ittawáyakmat, ittikchi attókma̱ imayashshachi ókih. 
MRK.10.12	Hikma̱ ohoyohat i̱hattak ka̱chi cha hattak i̱la ittawáyakmat, mák mákósh i̱hattak áttokma̱ imayashshachi ókih,” im áchittók.
MRK.10.13	Oklah kaniyómíkat im alla chipo̱ta alhíha ya̱, Jesus isht imálattók, ibbak o̱bohli cha holitobláchi̱ho̱. Hikako̱, Jesus iyákayya alhíha yat, ataklammit issá hi̱nah ahnit imano̱littók. 
MRK.10.14	Jesus at yappa̱ pisahmat, nokówattók. Hicha oklah i̱makáchihmat, “Alla chipo̱ta alhíha mat ik áyala, hikma̱ ataplichih hachinnanah. Kanah ósh alla chipo̱ta alhíha yappak ohmih okma̱, Chihówa im ápihlichíka yat iláp ókih. 
MRK.10.15	A̱lhi hachim anólilishkíh! Alla ossi ohmih ósh na̱ yimmi hash i̱shih kiyoh okmat, Chihówa im ápihlichíka ya̱ hash chokkowáchi̱h kiyoh ókih,” im áchittók. 
MRK.10.16	Hihmat Jesus at alla chipo̱ta alhíha ma̱ móma ka̱ shólittók. Hicha ibbak o̱bohli cha holítoblittók. 
MRK.10.17	Jesus at hina nówah ósh a̱yahma̱, hattak at balít imónattók. Hicha iyyi kaláha isht o̱ hikíya cha Jesus i̱ ponaklohmat, “Nán im ábachi achokma mah, nátaho̱ mihchilih okmákósh áyokcha̱ya billíya ishílá hi̱nah choh?” im áchittók.
MRK.10.18	Jesus at afálammi̱t im áchihmat, “Katína achokmá ish sa hóchífoh? Chihówa akilla kásh achokmá ókih. 
MRK.10.19	Moses i̱ Nán Alhpisa ya̱ ish ikkánah: ‘Kanah ish abinnah, hash ittawayá kiyo kat hash ittibánosihinnah, nána ish ho̱kopannah, kanaha̱ ish á holabinnah, kanah ish haksichinnah, chishki hicha chi̱ki ish holítobláshkih,’” im áchittók.
MRK.10.20	Hihma̱ hattak mat áchihmat, “Nán im ábachi mah, alla siyah mómah hikit himak ala ka̱, nán alhpisa pa̱ móma ka̱ i̱báti̱yali̱ ná himakkah,” im áchittók.
MRK.10.21	Hihma̱ Jesus at hattak ma̱ ahchokmat písat kaníyattók. Hihmat hattak ma̱ i̱hollottók hicha áchihmat, “Nána achaffah mómaka̱ ish mihchih okmak áchi̱h. Nánah ósh chishno okmat móma ka̱ o̱t ka̱chi cha iskali ma̱ ilbashsha alhíha o̱t imah, ish mihchik makósh aba yakni ma, nán halbina yat chimásháchi̱h ókih. Hicha siyákayya,” im áchittók.
MRK.10.22	Hihma̱ hattak mat yóchito fihnah átokósh Jesus at nána áchitok ma̱ haklohmat nokha̱kloh fihnah ósh kanallittók.
MRK.10.23	Hihma̱ Jesus at iyákayya alhíha pit písacha im áchihmat, “Yóchito alhíha yat Chihówa im ápihlichíka chokkowáchi̱ ka̱ palammi fihnah ókih!” im áchittók. 
MRK.10.24	Hihma̱ Jesus iyákayya alhíha yat yappa̱ oklah haklohmat oklah noklhaka̱cha fihnattók. Hitoko̱ Jesus at oklah i̱makáchih mómah mat, “Siyákayya alhíha hachiyah mah! Chihówa im ápihlichíka chokkowáchi̱ ka̱ palammih ókih! 
MRK.10.25	Camel at chofak oshi inishkin álhopolláchi̱ ka̱, palammih ókih. Hikásh, hattak yóchito ato Chihówa im ápihlichíka chokkowáchi̱ ka̱, palammi kat i̱shahlih ókih,” im áchittók.
MRK.10.26	Hihma̱ Jesus iyákayya alhíha yat yappa̱ haklohmat, oklah noklhaka̱cha kat i̱shahlittók. Hihmat oklah itti̱ponaklohmat, “Akma̱, katit kanahat áyokcha̱ya billíya isháchi̱hchi?” oklah ittim áchittók.
MRK.10.27	Hihma̱ Jesus at oklah ha̱ ahchokmat pisat kaniya cha im áchihmat, “Oklah alhíha yat yappa̱ iláp aki̱li kat mihcha híkiyo, hihókako̱ Chihówa ato nánah ohmako̱ mihchá hi̱nah ókih,” im áchittók.
MRK.10.28	Hihma̱ Peter at i̱makáchihmat, “Hapish náto, oklah í chi yákayyáchi̱ kat nána móma ka̱ oklah i mokoffitok ókih,” im áchittók.
MRK.10.29	Hihma̱ Jesus at i̱makáchihmat, “A̱lhi hachim anólilíshkih, kanahat i̱chokka kiyokmat ittiyápishi, i̱tik, i̱ki, ishki, hicha, im alla alhíha, kiyokmat im osápa yómika̱, ano hicha am anno̱pa isht imma átok polla ná oklah mokoffik ma̱, 
MRK.10.30	Chihówa yat alhtoba imáchi̱h ókih. Yakni apaknaka pano̱, chokka alhíha hicha ittiyápishi, i̱tik, ishki, im alla alhíha hicha im osápa ya̱ talhípa achaffa (100) isht i̱ shahlih móma ka̱ oklah isháchi̱h. Hikásh nána isht ápalammi áyína kat awa̱t a̱yáchi̱h ókih. Hihókakósh nittak tikba mi̱ti ka̱, áyokcha̱ya billíya ya̱ isháchi̱h ókih. 
MRK.10.31	Hihátokósh himak ma̱yah pat la̱wa kat ti̱kba yatok kiya, nittak tikba mi̱tikano ishtayyópi áchi̱h. Hikma̱ himak ma̱ya la̱wa kat ishtayyópi átok mákósh, nittak tikbano̱ ti̱kbáchi̱h,” áchittók.
MRK.10.32	Hihma̱ Jerusalem ilhkólih ósh ittanóho̱wah ma̱ Jesus at tikba a̱yattók. Yohmihma̱ iyákayya awahtokloh (12) alhíha yat oklah noklhaka̱chattók, hihma̱ iyákayya alhíha i̱la kat oklah nokshópattók. Hihma̱ himmona achaffah móma ka̱ Jesus at awahtokloh (12) alhíha ma̱ iláwít naksika isht íya cha, Jesus oklah akánihcháchi̱ ka̱, im anólih mómattók. Hihmat Jesus at áchihmat, 
MRK.10.33	“Jerusalem ilhkólih ósh oklah ilittanówah ókih, yammako̱, ano̱ Hattak Oshi Holittópa ya̱ kanah ókato, siyasanáli cha priest i̱ noshkobóka alhíha hicha Moses i̱ Nán Alhpisa im ábachi alhíha ya̱ pit oklah sa mokoffáchi̱h. Hikma̱ salláchi̱ ho̱ oklah ittimatahláchi̱h. Hikmat Jew kiyoh alhíha ho̱ pit sa mokoffáchi̱h ókih. 
MRK.10.34	Hikma̱ yómi kat yokpah oklah siya ikbit, siyo̱tofa yómáchi̱h. Oklah sa lhokka̱ha cha oklah sabáchi̱h. Hihókako̱, nittak o̱t isht tohchínakma̱, falámat taniláchi̱h ókih,” im áchittók.
MRK.10.35	James hicha John, Zebedee oshi toklo mat, Jesus im ála cha i̱ ponaklohmat, “Nán im ábachi ma̱, nána ish pi̱ mihchá hi̱nah okma chi̱ ponaklot í nowa,” im áchittók.
MRK.10.36	Hihma̱ Jesus at i̱ ponaklohmat, “Nátaho̱ chi̱ mihchiliho̱ chinnah?” im áchittók.
MRK.10.37	Hihma̱ toklohmat im áchihmat, “Chim ápihlichíka ma̱ ish chokkwakma̱, í kanimápo kato chibbak isht a̱lhí imma í biníláchi̱ ka̱ ish atahla hi̱nah ho̱, hikmat í kaníma kato chibbak afábi imma í biníláçi̱ ka̱ ish atahla hi̱nah ho̱?,” im áchittók.
MRK.10.38	Hi̱na Jesus at im áchihmat, “Nánaho̱ hash ponaklokat, hash akostini̱chih kiyoh ókih. Salbashshákah fihna okmakáchi̱h ókih, hitoko̱, hachishnák mákósh hash saba ilbashshakáchi̱ hoh? Hikmat sallik makáchi. Hachishnak mákósh hachilláchi̱ hoh?” im áchittók.
MRK.10.39	Hihma̱ James hicha John ásh mat áchihmat, “A̱, í mihchá hi̱nah ókih,” im áchittók. Yohmih ma̱ Jesus at falammi̱chit imáchihmat, “Salbashshákáchi̱ ka̱ makohmih ósh, chilbashshakáchi̱h. Hikmat, salli ka̱ mak ohmih ósh, hachilláchi̱h. 
MRK.10.40	Hihókako̱, kanah ósh sabbak isht a̱lhí imma hicha affábi imma biníláchi̱ ka̱ anakósh nána áchili kak kiyoh ókih. Chihówa akósh nána atahli ak ókih,” im áchittók.
MRK.10.41	Hihma̱, Jesus iyákayya i̱la alhíha pokkoli (10) kat yappa̱ oklah haklohmat, James hicha John oklah i̱nokówat kaniyattók.
MRK.10.42	Hihókako̱ Jesus at iyákayya alhíha ya̱ i̱ pa̱ya cha im áchihmat, “Okloshi i̱la alhíha i̱ mi̱ko yómikat im oklah alhíha (their people) ya̱ o̱kallo ka̱ oklah hash ikkánah. Hicha mi̱ko alhíha mat im oklah alhíha ya̱ atóblichit ná mihchá hi̱nah im ahnit im anólit kaníyah ókih. 
MRK.10.43	Hihókako̱, yómi kano hash hobáchinnah. Hash kaníma kat tikba hikíya tobah chinnah okmat kanah mako̱ apilachi chiya okmakáchi̱h ókih. 
MRK.10.44	Hikma̱ hash kanímah ósh mómaka̱ i̱shahli tobah chinnah okmat oklah mómaka̱ i̱toksali okmakáchi̱h ókih. 
MRK.10.45	Hihátokósh, ano, Hattak Oshi Holittópa, yat kanah alhíha yat ik siyapíla ahnit alálitok kiyoh. Hihókakósh, kanah alhíha apilacháchi̱h ósh, hicha oklah la̱wa ka̱ lhakofi̱chiláchi̱ kat salláchi̱h ósh alálitok ókih,” im áchittók.
MRK.10.46	Hihma̱ Jesus hicha iyákayya alhíha yat Jericho áyónattók. Hihmat ano̱ti yamma̱ ákanállilih ósh ittanoho̱wahma̱, oklah lawa alhíha yat iya̱kayyat ittanóho̱wattók. Hattak ná pi̱sa híkiyo, Bartimeaus hohchifo (yappat Timaeus oshi miya) yat hina lapálika nán asilhhah ósh binílittók. 
MRK.10.47	Hihmat Jesus, Nazareth ámi̱ti yat a̱ya ho̱ haklohmat, pit tappalat, “Jesus, David im áyo̱cholóli (descendant) chiyah mah, a̱ nokha̱kloh!” im áha̱chittók. 
MRK.10.48	Hihma̱ oklah la̱wa kat tappalat issá náh im ahni kat oklah i̱ makáchittók. Hihókako̱, hattak mat i̱shahlit tappalahmat, “Jesus, David im áyo̱cholóli chiyah mah, a̱ nokha̱kloh!” im áha̱chittók.
MRK.10.49	Hihma̱ Jesus at o̱t hikíya cha áchihmat, “I̱pa̱yah, ikla!” im áchittók. Hihma, hattak pi̱sa híkiyo ma̱ oklah i̱pa̱yattók. Hicha oklah im áchihmat, “Chi nokshópannah! Wakáyah! Jesus at chi̱pa̱yah ókih,” oklah im áchittók. 
MRK.10.50	Hihma̱ hattak mat i̱ náfokka chito akka pilat toloblit hikíya cha Jesus im ónattók.
MRK.10.51	Hihma̱ Jesus at i̱ponaklohmat, “Nátaho̱ chi̱ mihchilih ho̱ chinnah chó?” im áchittók. Hihma̱ hattak pi̱sa híkiyo kásh mat falammi̱chit áchihmat, “Nán im ábachi mah, pi̱sa tohbah sannah!” im áchittók.
MRK.10.52	Hihma̱ Jesus at im áchihmat, “Ish íya hi̱nah. Chi yimmi hátokósh chi másálih ókih,” im áchittók. Hihma̱, ashshali̱t hattak mat pi̱sa hi̱nattók. Hihmat Jesus awa̱t hina a̱yattók.
MRK.11.1	Jesus hicha iyákayya alhíha yat Jerusalem tamáhah bili̱ka oklah áyalahmat, Bethphage tamáhah hicha Bethany tamáhah, Olives Nanih Cháha (Mount of Olives) itto̱ma ma̱ oklah o̱t atápachittók. Hihma̱ Jesus at iyákayya toklo kano tikba̱lit pit chaffichittók. 
MRK.11.2	Hicha Jesus at im áchihmat, “Tamáhah, tikba ít tala̱yah ma̱ óhittiyáchih. O̱t hash chokkówah akíni kat, issobah haksobis faláya himitta, kanahat o̱binílit pisa kiyo ka̱, hash ahócháchi̱h ókih. Hikmat, isht talakchi ma̱ i̱ sho̱ffi cha issoba haksobis faláya himitta ma̱ isht hash samálá chikih. 
MRK.11.3	Hikma̱ kanahat katína ish mihchih ahnit chi ponaklokma̱, ‘Chitókaka yat bannah ókih. Ashshali̱t falammi̱t isht aláchi̱h akínih ókih,’ hash ácha chikih,” im áchittók.
MRK.11.4	Hitoko̱, tokloh mat ittiyáchittók. Hicha issobah haksobis faláya himitta mat okissa itto̱ma ma talakchih ósh hina ima pit hiki̱ya ná o̱t ahóchit oklattók. Isht talakchi ma̱ sho̱ffih ósh a̱shwah ma̱, 
MRK.11.5	kaniyómi kat oklah hiyohma̱ya tokósh, oklah i̱ponaklohmat, “Katína issobah haksobis faláya ma̱ isht talakchi i̱sho̱ffih ósh hash ashwah?” oklah im áchittók. 
MRK.11.6	Hihma̱ Jesus at nánaho̱ i̱makáchi kásh ma̱, oklah alhíha im anólihma̱ isht ittiyáchá hi̱nah ka̱ oklah i̱ haklottók.
MRK.11.7	Jesus iyákayya toklo kásh mat issobah haksobis faláya ásh ma̱ iláwít Jesus isht imónattók. Hihmat oklah ínáifokka ya̱ issobah haksobis faláya ma̱ innalli o̱patálittók. Hihma̱ Jesus at o̱binílittók. 
MRK.11.8	Oklah alhíha la̱wa kat i̱náfokka ya̱ hina apaknaka o̱patalittók. Hihma̱ oklah i̱la kato Jesus ayoppacháchi̱ kat iti hashtap oklah tablittók hicha hina apaknaka o̱patálittók.
MRK.11.9	Hihma̱ Jesus tikba ittanóho̱wa, hicha olbal ittanóho̱wa áyína kat oklah tappalat, “Chihówa holítoblit ayoppachih! Chihówa yat holitoblih ókih, yammakósh Chihówa átok polla ná alah óka̱! 
MRK.11.10	Chihówa yat holítoblih ókih, David, hapi̱ ti̱kba a̱ttah chásh ma̱ im áyo̱cholóli yat hapi̱ mi̱ko yósh mi̱ti ka̱! Chihówa aba yakni biníli ma̱, oh holítoblit ayoppachih!” áchittók.
MRK.11.11	Jesus at Jerusalem o̱t chokkówa cha Jew im Áyittanáha Chito (Jewish Temple) pit chokówattók hihmat nánah mako̱ pist tahlittók. Hihókako̱, nittak at shobit tahah átoko̱ Jesus hicha iyákayya awahtokloh (12) yómi kat Bethany tamáhah falámat ilhkólittók.
MRK.11.12	O̱t onnah ma̱ Jesus hicha iyákayya alhíha yat Bethany tamáhah ma̱ ákanalittók. Ittanóho̱wah ma̱, Jesus at hokchaffottók. 
MRK.11.13	Mishihma ma̱ bihhi chito (fig) api yat hashtap (leaves) alótah ósh hiki̱ya ka̱ Jesus at pit pi̱sattók. Hihmat bihhi chito at iti lapohma̱yak mah nánakma̱ pist iyattók. Hihókako̱, bihhi chito yat offo hi̱nah ka̱ hashi yat onah kiyoh ki̱shattók, hitoko̱ bihhi chito at ikshottók. 
MRK.11.14	Hihma̱, Jesus at api ma i̱makáchihmat, “Himma̱kma̱, kanahat nán ani (fruit) ya̱ chim áyi̱páchi̱h kiyoh ókih,” im áchittók. Yappa̱ makáchika̱, Jesus iyákayya alhíha yat oklah ha̱klottók.
MRK.11.15	Jesus hicha iyákayya alhíha yat Jerusalem oklah áyonahmat, Jew im Áyittanáha Chito ma̱ wahnota tali áfolóta o̱t chokówattók. Hihmat kanahat nán áka̱chih kiyokmat ná cho̱pah ósh o̱t ma̱ya ka̱ pisahmat, Jesus at yómi ka̱ kochawihlit tahlittók. Hicha iskali ittatóba alhíha ya̱ i̱ nán átalóli filimmittók. Hikmat, pachi yoshóba (dove) ka̱pila alhíha akmáko̱ im ábiníli filimmit pilattók. 
MRK.11.16	Hikmat oklah alhíha yat nána ka̱ ka̱piláchi̱h ósh Jew im Áyittanáha Chito áyonak ma̱, Jesus at lhopolla híkiyo ahnittók. 
MRK.11.17	Hihmat Jesus at oklah alhíha ya̱ nán im ábachit hikít iyattók. Hicha áchihmat, “Holisso Holittópa yat áchikat, ‘A̱ chokka yat okloshi alhíha móma kat anno̱pa ilbashsha áyasilhha chokka áchi̱h ókih,’ áchittók. Hihókako̱ ná ho̱kopa alhíha yat áloma yo̱ oklah hash im ikbishkih!” im áchittók. 
MRK.11.18	Hihma̱ priest i̱noshkobóka alhíha hicha Moses i̱ Nán Alhpissa im ábachi alhíha yat nána ho̱ áchitoka̱ oklah haklottók. Hihmat, kanihchih ósh oklah aba̱ hi̱nah kat hoyot ikít ilhkólittók. Hicha, Jesus a̱ oklah i̱ nokshópattók, oklah moyyóma kat Jesus at nánaho̱ ábachi ka̱ oklah anoklhaka̱chah fihnah átoko̱. 
MRK.11.19	Okítiyá ho̱sihma̱, Jesus hicha iyákayya alhíha yat tamáhah ma̱ oklah ákanallittók.
MRK.11.20	A̱toko̱ o̱t onnah ma̱ Jesus hicha iyákayya alhíha yat ilhkólih ósh ittanóho̱wah mat bihhi chito api ásh at illit, shilat taha, hikmat akshish móma kat shilat taha óka̱ oklah pi̱st o̱t ilhkólittók. 
MRK.11.21	Hihma̱ Peter at pit ikkanattók Jesus at api ma̱ nánaho̱ imáchitoka̱. Hihmat Peter at áchihmat, “Nán im ábachi mah, pisah! Api ya̱ bihhi chito at ik offo káchi̱ho̱ ish im apísa kásh at shilat taha,” im áchittók.
MRK.11.22	Hihma̱ Jesus at iyákayya alhíha ya̱ i̱makáchihmat, “Chihówa oh i̱ yimmih! 
MRK.11.23	A̱lhi hachim áchilíshkih, Chihówa ish i̱ yimmi hicha, chiyimmi kat a̱lhi hokma̱ nanih cháha pa̱, wakáya cha oka chito pit tolobli, hash im áchá hi̱nah, hikma̱ yohma̱chi̱h ókih. 
MRK.11.24	Hitoko̱, yappa̱ hachi̱ makálih ókih, anno̱pa ilbashsha hash asilhhakmat, nánaho̱ hash asilhlhatokat, hash ísháchi̱h kat yimmi ho, hikma̱ Chihówa yat chimma chi̱h ókih. 
MRK.11.25	Anno̱pa ilbashsha asilhháchi̱h ósh hash hikíyak mat, ti̱kbak ano kanahat ná ik alhpíso chiya mihchitok ma̱ hash i̱ kashoffáshkih. Yohmik ma̱ Chi̱ki aba biníli mat hachishnak ma̱ nán ik álhpíso hash mihchitoka̱ hachi̱ kashoffáchi̱h ókih. 
MRK.11.26	Hihókakósh kanah hash i̱ kashoffih kiyoh okma, Chi̱ki aba biníli at hachishnak ma̱ ná ik alhpíso hash mihchitok a̱ hachi̱ kashoffáchi̱h kiyoh ókih,” im áchittók.
MRK.11.27	Jesus hicha iyákayya alhíha yat Jerusalem falámat áyonattók. Hihmat, Jew im Áyittanáha Chito wahnota tali áfolóta (courtyard) ma̱ nówat lhopólih ósh ittanoho̱wahma̱, priest i̱ noshkobóka alhíha, Moses i̱ Nán Alhpisa im ábachi alhíha, hicha Jew tikba hikíya alhíha yat Jesus oklah imónattók. 
MRK.11.28	Hihmat oklah i̱ponaklohmat, “Nána yómi ka̱ ish mihchi ka̱, katah ósh ish mihchá hi̱nah ka̱ chi̱ mokófa toko̱ ish míchih? Katah ósh ish míchachi̱ ka̱ tikba chihílichí toko̱?” im áchittók.
MRK.11.29	Hihma̱ Jesus at afalámmi̱t im áchihmat, “Ná ponaklo achaffa ka̱ hachi̱ ponakloh sannah. Hikma̱, hassam anólikma̱, ná míchílikat, kanímmáko̱ nán alhpisa áyishíli tokat chim anóliláshkih. 
MRK.11.30	Katah ósh John at kana ha̱ baptismochá hi̱na ka̱, nán alhpisa imátok cho? Chihówa aba yakni biníli másh imátoko̱, cho, hattak alhíha akósh imatok? amano̱lih,” im áchittók.
MRK.11.31	Hihma̱ yómi kat oklah ittimáchihmat, “Chihówa ásh John a̱ nán alhpisa imátok, iláchá híkiyoh. Yappa̱ ímakáchikma̱, Jesus at, ‘Katína, John átokma̱, hachik i̱ yimmitok ó?’ áchit hapi̱ ponakláchi̱ kat. 
MRK.11.32	Hikmat, ano̱ti nánit hattak alhíha akósh John at baptismochá hi̱na ka̱ nán alhpisa imátok oklah iláchá híkiyoh,” oklah áchittók. Oklah alhíha móma kat John at hopayyih holittópa yo̱ oklah yimmih átoko̱, oklah alhíha ma̱ i̱ nokshópattók.
MRK.11.33	Hitokósh Jesus oklah i̱makáchihmat, “Oklah kil ikkánoshkih,” im áchittók. Hihma̱ Jesus at áchihmat, “Akma̱ hachim anóliláchi̱h kiyoh ókih, nána yómi ka̱ mihchili ka̱, kanah ósh nán alhpisa amatoka̱,” im áchittók.
MRK.12.1	Hihmat, Jesus at nán isht alhpisa annówa pa̱ oklah im anólittók: “Hattak at i̱ yakni átokma̱, pa̱ki api hokchittók. Pa̱ki api áholokchi ma̱ tali holitta (fence) ikbit áfolóllichittók, hikmat ano̱ti kollit kolokbi askáchicha pa̱ki ápichihli ya̱ fokittók. Hikmat ná apisa̱chit biníli i̱chokka cháha ikbittók. Makohmat, i̱ yakni ya̱ osápa ná hokchi alhíha i̱pótat chilófáchi cha iláp ato yakni hopákiho̱ iyattók. 
MRK.12.2	Hihma̱ pa̱ki amo onah ma̱, yakni i̱tala̱yah makatok at, i̱pa̱ki kashapa ka̱ o̱t isháchi̱ho̱ i̱ to̱ksali achaffa ka̱ pit chaffichittók. 
MRK.12.3	Hihókako̱, osápa ná hokchi alhíha yat hattak i̱ to̱ksali ma̱ oklah hoklit ishittók. Hihmat oklah bóli cha nána kiya iksho ho̱ kani pit chaffichittók. 
MRK.12.4	Hihma̱ hima̱kma̱, hattak at yakni i̱tala̱ya mat i̱ to̱ksali i̱la ho̱ pit chaffichittók. Hihókako̱, osápa ná hokchi alhíha mat hattak i̱ to̱ksali ma̱ inoshkobo oklah bot ka̱chi cha ámiháchit hofáyahlichih fihnattók. 
MRK.12.5	Hihma̱ ano̱ti hattak mat hima̱kma̱ i̱to̱ksali i̱laho̱ pit chaffichih mómattók. Hihma̱ yammano oklah abittók. Hihókako̱, hattak yakni i̱tala̱ya mat i̱ to̱ksali i̱la ka̱ pit i̱chaffihi̱chittók. Hihma̱ kaniyómi kano oklah bot ka̱chittók, hikmat i̱la kano oklah abittók.
MRK.12.6	Hattak mat oshi im achaffah illattók. Oshi ma̱ i̱ holloh fihna tokósh ishtayyópika̱ ná hokchi alhíha ma̱, pit i̱ chaffichittók. Hattak mat anokfillih kato, ‘Am alla nakni pano oklah holítobláchi̱h akini̱h,’ ahnittók.
MRK.12.7	Hihókako̱, osápa ná hokchi alhíha mat oklah itti̱makáchihmat, ‘Nittak kanimmaká shi̱likano yakni pat, oshi mako̱ ilap áchi̱h ókih. Hitoko̱, oklah kíl abi! Hikmato̱, áhollokchi pat hapishno áhi̱nah,’ oklah ittimáchit ma̱yattók. 
MRK.12.8	Hitokósh hattak oshi ma̱ oklah hoklit íshi cha oklah abittók. Hihmat ihaknip a̱ pa̱ki áholokchi átokma̱ ákohchit pilattók ókih,” áchittók.
MRK.12.9	Hihmat ano̱ti Jesus at oklaha̱ i̱ ponaklohmat, “Yohmi kano hattak, pa̱ki api áhollokchi i̱tala̱ya kásh mat nátah katiyohmáchi̱ chó? Hattak mat ála cha, osápa ná hokchi alhíha yash o̱ abit tahlicha, osápa ná hokchi alhíha i̱la ho̱ i̱m osápa ma i̱pótat chilófacháchi̱h ókih. 
MRK.12.10	Holisso Holittópa yat yappa̱ áchika̱ hash ittimano̱poli kiyoho̱h: ‘Tali (stone) yamma̱ chokka ikbi alhíha yat oklah ik bannoh ósh kani pila kásho̱, yammak fihnah ósh chokka anóka ya̱ tali mómaka̱ i̱shahli ho̱ tobattók. 
MRK.12.11	Ilappa̱ Chihówa ak ósh yamihchi, hi̱na nána achokma fihnah ósh yohmi ka̱ oklah í pisah ókih,’ áchih,” im áchittók.
MRK.12.12	Hihma̱, priest i̱ noshkobóka alhíha, Moses i̱ Nán Alhpisa im ábachi alhíha hicha Jew tikba hikíya alhíha yat nán isht alhpisa annówa pa̱ haklohmat, Jesus at oklah iláp ako̱ isht anópolih óka̱ oklah ikkánattók. Hitokósh, Jesus oklah yokáchih bannattók. Hihókak ósh oklah lawa alhíha ya̱ oklah i̱ nokshópah átokósh pi oklah kanállittók.
MRK.12.13	Hihmat, Jew tikba hikíya alhíha mat, Pharisee alhíha hicha Mi̱ko Herod iyákayya alhíha kaniyómi ka̱ Jesus pit i̱ chaffichittók. Yómi kat, Jesus oklah haksíchi ná, nána ik alhpísoho̱ makácháchi̱ho̱ ilhkólittók. 
MRK.12.14	Hitokósh Jesus oklah imóna cha yappa̱ i̱ ponaklohmat, “Nán im ábachi mah, hattak achokma̱, ná holábi kiyoh chiyaka̱ ilikkánah. Oklah alhíha ya̱ ish itti̱shahlichih kiyoh, hikmat oklah alhíha yat ná oklah chiya nokfilli ka̱ ishit chiya taklamma kiyoh. Hikmat, kanit ma̱yá hi̱natok Chihówa yat ahni ka̱ áya̱lhi mak ish im ábachih ókih. Hihátok ósh, hapim anóli, iskali (taxes) Caesar oklah ili̱chilófa ka̱ alhpísaho̱, cho kiyoh? 
MRK.12.15	Ili̱chilofa ho̱, cho kiyoh?” oklah im áchittók.
MRK.12.15	Hihókako̱, Jesus at ikkánattók nánaho̱ oklah mihchih banna ka̱ hicha oklah im áchihmat, “Katína sa haksichih hachinnah chó? Iskali tali hata ya̱ sapísachih,” im áchittók. 
MRK.12.16	Hihma̱ iskali tali hata oklah isht imónattók. Hihma̱ Jesus at oklaha̱ i̱ ponaklohmat, “Kataho̱ holbat toba, hicha, hohchifo yósh taka̱lih chó?” im áchittók.
MRK.12.16	Hihma̱, oklah áchihmat, “Caesar ak ókih,” oklah im áchittók.
MRK.12.17	Hitoko̱, Jesus at im áchihmat, “Nánah ósh Caesar iláp okma̱, oh imah, hicha Chihówa ya̱, nánah ósh iláp okma̱, hash ímáshkih,” im áchittók. Hihma̱ oklah at yamma̱ haklohmat, oklah noklhaka̱chittók.
MRK.12.18	Hihma̱, Sadducee alhíha kaniyómi kat Jesus oklah imónáttók. (Illi yat falámat taná hi̱nah ka̱ Sadducee alhíha yat oklah yimmi kiyottók.) Hicha Jesus oklah i̱ ponaklohmat, 
MRK.12.19	“Nán im ábachi mah, Moses at i̱cho̱likat, hattak at ittawáya yósh alla ikimiksho ki̱shah ósh illikma̱, ittayápishi mat ittayápishi illi itikchi maki̱niho̱ ittawáya hi̱natok. Hicha, alla yat ima̱shwakma̱, ittayápishi illi mako̱ iláp áchi̱h, áchittók. 
MRK.12.20	Himonnah chásh, ittayápishi o̱tokloh (7) ósh ma̱yattók. Hihma̱ assano mat ittawáyattók. Hihókakósh, alla ikimiksho ki̱sha hósh illittók. 
MRK.12.21	Hina ittayápishi iyákayya mákósh ohóyoh hattak im illi ma̱ ittawáyattók. Hihma̱, mak mákósh alla ikimiksho ki̱shah ósh illittók. Hikma̱, ittayápishi isht atohchína mak mákósh, alla ikimikshoh ósh illittók. 
MRK.12.22	Ittayápishi o̱tokloh móma ka̱ á yommit o̱t tahattók. Hihma̱ ohóyoh mat ishtayyopi illittók. 
MRK.12.23	Chihówa yat illi alhíha falámat tanichik ma̱, ohóyoh pat ittayápishi o̱toklo móma ka̱ ittawáyattók ókat, katimakako̱ itikchi áchi̱h cho?” áchittók.
MRK.12.24	Hihmá Jesus at i̱makáchihmat, “Hachi̱ tiballi kat a̱lhi ókih! Holisso Holittópa yat nánaho̱ ábachi ka̱, hachik imikkánoh. Hicha Chihówa imishit lha̱ko yat nánaho mihchá hi̱nah ka̱, hachik imikkánoh ókih. 
MRK.12.25	Chihówa yat illi alhíha ya̱ tanichikma̱, oklah ittawayáchi̱h kiyoh ókih. Pí angel alhíha aba yakni ma̱ya ma̱, mak ohmáchi̱h ókih. 
MRK.12.26	Hikma̱ Moses i̱ Nán Alhpisa ya̱ illi yat falámat taná hi ako̱ isht imma ya̱ nána áchika̱ hash ittimano̱poli kiyo ho? Chihówa yat shawwa lowa anóka ya̱ Moses áyim ano̱polimat, ‘Anak ósh Abraham i̱ Chihówa siyah, hikmat Isaac i̱ Chihówa siyah, hicha Jacob i̱ Chihówa siyah ókih,’ im áchittók a̱ Moses at holissochittók. 
MRK.12.27	Hitoko̱ Chihówa yat illi alhíha ano i̱ Chihówa kiyoh, hihókakósh, okcha̱ya alhíha ako̱ hih. Sadducee alhíha hachiya mah, hash móma kat hachi̱ tiballih ókih,” im áchittók.
MRK.12.28	Jesus hicha Sadducee alhíha yat oklah ittachówa ósh ma̱ya ka̱, Moses i̱ Nán Alhpisa nán im ábachi achaffa kat onattók. Hihma̱ Jesus at anno̱pa faláma achokma ho̱ makáchika̱ hakloh mat, Jesus a̱ yappa o̱t i̱ ponaklohmat, “Chihówa i̱ Nán Alhpisa, katimma kakósh mo̱ma ka̱ i̱shahli?” im áchittók.
MRK.12.29	Hihma̱ Jesus at i̱máchihmat, “Nán alhpisa móma ka̱ i̱shahli kat illappak ókih: ‘Israel alhíha ma̱, yappa̱ ho hakloh, hachi̱ Chihówa Chitókaka (Lord God) yat hachim achaffah illah ókih. 
MRK.12.30	Hachi̱ Chihówa Chitókaka ya̱ ish i̱ hollokat, chit cho̱kash a̱ mómi̱chit, chi shilombish a̱ mómi̱chit, hicha chim anokfilla ya̱ mómi̱chit isht ish i̱ holláshkih.’ 
MRK.12.31	Hikmat, nán alhpisa mo̱ma ka̱ i̱shahli iyákayya yat áchikat, ‘Kanah i̱laka̱, ish i̱hollo kat, chishno aki̱li ish ili̱ hollo ka̱ ohmashkih’ áchih. Hikmat nán alhpisa tokloh (2) pakósh nán alhpisa mo̱ma ka̱ i̱shahlih ókih,” áchittók.
MRK.12.32	Hihma̱ hattak mat áchihmat, “Nán im ábachi mah, hikat a̱lhi ish makah, Chihówa yat achaffa illah óka̱. Chihówa akilla kásh hapi̱ Chitókaka (Lord), hikmat, Chihówa i̱la kat ikshoh ókih. 
MRK.12.33	Hikmat hapitcho̱kash mo̱mi̱chit, hicha hapim anokfilla mo̱mi̱chit, hicha hapim isht lha̱kochi mo̱mi̱chit Chihówa ako̱ isht oklah ili̱ hollá hi̱natok. Hikmat kanaha̱ oklah ili̱ hollo kat hapishno aki̱li ili̱ hollo kak ohmá hi̱natok. Nán alhpisa yakómikakósh, nán alhpowa hokmit Chihówa isht ayoppachi ya̱ áyi̱shahlih ókih,” im áchittók.
MRK.12.34	Hattak mat anno̱pa faláma achokma ka̱ makáchi ná Jesus at haklohmat im áchihmat, “Chihówa im ápihlichíka ish chokowáchi̱kat chi̱ hopaki kiyoh ókih,” im áchittók. Yappat yohmih ma̱, kanahat Jesus a̱ ná aponaklochi oklah ik bannottók.
MRK.12.35	Jesus at Jew im Áyittanáha Chito ma̱ nán im ábachih ósh a̱ttah mat, Jesus at i̱ponaklohmat, “Katína, Moses i̱ Nán Alhpisa im ábachi alhíha yat yappa̱ oklah áchih, ‘Christ at, Mi̱ko David ako̱, im ayo̱cholóli áchi̱’? 
MRK.12.36	David at iláp akíni kak kiya Shilombish Holittópa átok pollaho̱ álhopollit áchihmat, ‘Chitókaka yat a̱ Chitókaka ya̱ i̱makáchihmat: Sabbak isht a̱lhi imma pa̱ binílih, hikma̱ chiyásanáli alhíha ya̱ chi̱ notáka alhíha yo̱ ikbiláchi̱h,’ im áchittók. 
MRK.12.37	David at Christ a̱ ‘Chitókaka’ hochífo ka̱, katit Christ at David im ayo̱cholóli áhi̱na?” im áchittók. Hihma̱ oklah lawa alhíha yat Jesus at nán im ábachih ósh a̱tta ka̱ oklah achokmahnittók.
MRK.12.38	Jesus at nán im ábachih ósh a̱ttahmat, yappa̱ áchihmat, “Moses i̱ Nán Alhpisa im ábachi alhíha yómika̱, aha oh ahniho! Yómi kato̱, náfokka faláya oklah fokka cha nówat ittanóho̱wa kat achokmahni, hikmat nán áka̱chi ittanówak ma̱, kanahat oklah ayokpachi ka̱ isht im achokmah. 
MRK.12.39	Hikmat, mato Jew im áyittanáha ma̱, tikba biníli kat oklah achokmahnih ókih, hicha i̱pah chito okma̱, holittópa im ábiníli ako̱ oklah binohli kat achokmahni. 
MRK.12.40	Hihókakósh ohóyoh hattak im illi alhíha ya̱ apílah iláhobbit, haksichih ósh i̱chokka alhíha hicha nánah ósh im ásha ka̱ mo̱mit im áyówat tahli. Hikmat oklah alhíha yat oklah pi̱sa kako̱ anno̱pa ilbashsha oklah asilhha kat faláyachi. Yómi kato ná palammi chito i̱shahlih o̱ oklah isháchi̱h ókih,” áchittók.
MRK.12.41	Jesus at Jew im Áyittanáha Chito ano̱ka ma o̱t chokkówa cha iskali ápitta itto̱ma o̱t binílittók. Hihmat oklah alhíha yat iskali pit ápitta ka̱ pi̱sattók. Hihma̱ yóchito alhíha yat iskali lawát ápittah ósh ma̱ya ka̱, yohmi ahnittók. 
MRK.12.42	Hitokósh, ohóyoh hattak im illi, ilbashsha yat iskali bosholi tokloh ósh iskitíni iyalli yo̱ fokki ka̱ pi̱sattók. 
MRK.12.43	Hihmat Jesus at iyákayya alhíha yat ittahóbat áfolóta hi̱nah ahnit im anólittók. Hihmat, i̱makáchihmat, “A̱lhi hachim áchilíshkih! Ohóyoh pat lawa kat mo̱ma ka̱ i̱shahli ho̱ fokkih ókih. 
MRK.12.44	Oklah yómi kato nán i̱ lawah átokósh im áta̱pa mako̱ áyishit bohli. Hihókako̱, ohóyoh mato ilbashsha kat a̱lhih okásh im iskali mo̱ma ka̱ bohlitok. Hitokósh himakano nána kiya isht i̱pána kat ikimiksho,” áchittók. 
MRK.13.1	Jesus at Jew im Áyittanáha Chito (Jewish Temple) ma̱ akanallih ósh a̱yahma̱, iyákayya achaffa kat i̱makáchihmat, “Nán im ábachi mah, Jew im Áyittanáha Chito yappa̱ hicha achakat talohma̱ya ayína kat pisa hóchokma hicha tali hochito isht átoba óka̱, pisa,” im áchittók.
MRK.13.2	Hihma̱, Jesus at áchihmat, “Aboha hochito yokomika̱ hash pi̱sa? Yakómikat okpolot taha polláchi̱ hókih. Tali achaffa kiya ittiyo̱kama̱yáchi̱ kiyoh ókih,” im áchittók.
MRK.13.3	O̱t áchíhbat tahahma̱, Jew im Áyittanáha Chito i̱tannap ma̱, Jesus at Olives Nanih Cháha apaknaka ma̱ bini̱littók. Hihma̱, Peter, James, John hicha Andrew yómi kat oklah iláp illah ósh Jesus oklah imónattók. 
MRK.13.4	Hicha oklah i̱ ponaklohmat, “Hapim ano̱lih, katikmako̱, nána yakómikat yohmáchi̱h? Hicha nán annówa natah ósh hayákáchi̱, ná yakómikat yohmit isht hikit iyachi̱ ka̱?” oklah áchittók.
MRK.13.5	Hihma̱ Jesus at i̱makáchihmat, “Aha hash ahnashkih. Kanahat ik hachi haksícho kiyah. 
MRK.13.6	Oklah la̱wa kat ála cha, ának iláhobbit nówáchi̱h. Hicha ‘Anakósh Christ siyah ókih,’ ácháchi̱h. Hikmat oklah la̱wa ka̱ haksicháchi̱h ókih. 
MRK.13.7	Hikmat ittibi chito a̱sha ka̱ hash haklo, hicha ittibi chito yat a̱sháchi̱h annówa ka̱ hash hakloh okmat hachi nokshópannah. Yakómikat ti̱kba yohmik mak áchih polla, hikásh, yammat o̱t ishtayyópih kano kiyoh ki̱shah ókih. 
MRK.13.8	Okloshi alhíha ittimilayyoka kat okloshi i̱la ya̱ oklah ittiyásanálit ittibáchi̱h. Hikma̱ mi̱ko alhíha yat mi̱ko alhíha i̱la ka̱ oklah ittibáchi̱h ókih. Hikma̱ yakni ittimilayyoka ka̱ yakni at winakácháchi̱, hikmat, oklah la̱wa kat hokchafot illáchi̱h ókih. Hihókakósh ná yakómikat, nán palammi chito áyisht hikít íyah ókih.
MRK.13.9	Hikma̱, aha hash ahnih okmakáchi̱h! Oklah at hachi yokáchi̱ hicha nán alhpisa ayikbi ya̱, oklah hachisht iyáchi̱h, hikma̱ ano̱ti Jew im áyittanáha ano̱ka ma̱ áhachi fammáchi̱h ókih. Hikmat, ának átok polla na̱, tikba hikíya alhíha hicha mi̱ko alhíha ya̱ tikba o̱t hachi hilicháchi̱h. Hikma̱, ának isht imma ya̱ oklah hash im anóláchi̱h. 
MRK.13.10	Hicha ishtayyópi kat ala alhlhih ka̱, okloshi alhíha moyyómaka̱ Chihówa im anno̱pa yat im annówa okmakáchi̱h ókih. 
MRK.13.11	Hikmat hachi yokáchit nán alhpisa áyikbi yá hachisht iyakma̱, nátaho̱ makáchiláchi̱h ahnit ishit hachiya ataklamannah. Hashi kanalli yat onak ma̱, nána ho hash makácha hi̱nah toka̱, Chihówa yat anno̱pa alhpísa ka̱ chimáchi̱ aki̱nih. Hihókakósh, hashchish naki̱nih ósh hash anópoláchi̱ kiyoh. Hachim anno̱pa yat Shilombish Holittópa ako̱ ami̱táchi̱h ókih.
MRK.13.12	Hikmat ittayápishi alhíha yat oklah ittiyásanaláchi̱ hikmat, kanahat abáchi̱ ho̱ pit i̱ makoffáchi̱h. I̱ki alhíha yat im alla alhíha ya̱ ásanáláchi̱h. Hikma̱, alla alhíha yat i̱ki hicha ishkih ásanáli cha kanahat abáchi̱ ho̱ pit i̱ makoffáchi̱h. 
MRK.13.13	Anak átok, polla na̱, kanah makósh oklah ik hachi achokmánokáchi̱h ókih. Hihókakósh, hash sa̱ yi̱himmi na̱ o̱t ishtayyópih okmat, okcha̱ya billíya ishachi̱h ókih.
MRK.13.14	Nána ayokpolóka yat áhiki̱ya hitok kiyoh kat hiki̱yaná hash pisáchi̱h ókih. Kanah ósh ilappa̱ ittimano̱polikmat im akostiníchashkih. Yohmikma̱, makfokálika̱ Judea yakni hash ma̱yah okmat nanih cháha pit ho balílih. 
MRK.13.15	Hikmat, chi̱ chokka apaknaka ish hiki̱yah okmat, falámat chi̱ chokka abóha íya cha nána kiya o̱t ish íshinnah. 
MRK.13.16	Hikmat osápa ano̱ka ya̱ ish a̱tta hokmat, falámat íya cha chi̱ náfokka chito o̱t ish íshinnah. 
MRK.13.17	Yohmikma nittak yammak fokálika̱ ohóyoh alhíha yat alla sho̱láchi̱ hicha alla pishíchi ayína kat, oklah i̱ palammáchi̱h ókih. 
MRK.13.18	Hicha ná yakómikat onáfa (winter) ano̱ka yo̱ áyohmáchi̱ kiyoh ka̱, anno̱pa ilbashsha hash asilhha chikih, 
MRK.13.19	nittak ya̱komi kat ná palammi chito áchi̱h oka̱. Chihówa yat ammóna chásh yakni ikbit hikít mi̱ti toka̱ yappat ná palammi chito áchi̱h ókih. Hikmat ná palammi kat yappa̱ ohmi kat himmakma̱ yohmáchi̱h kiyoh ókih. 
MRK.13.20	Chihówa yat nittak ná palammi chito yómi ka̱ ik yoskolóchoh okma̱, kanah mákósh okcha̱yáchi̱ kiyóshkih. Hihókakósh Chihówa yat atokloli alhíha (chosen ones) átok polla kako̱, ná palammi chito nittak yómi ka̱ yoskolócháchi̱h. 
MRK.13.21	Yohmikma̱ nittak yammak fokálika̱ kanahat yappa makáchi okma̱, ‘Yappat Christ ókih,’ kiyokmat, ‘Ya̱ hiki̱yah ókih,’ áchih okma̱, ish i̱ yimmi nah. 
MRK.13.22	Christ iláhobi alhíha hicha hopayyi holittópa ilíhobi alhíha yat ála cha, nána kat yohma hi ik ahobo la̱waka̱ oklah mihchi̱k mat oklah alhíha haksicháchi̱h ókih. Hicha Chihówa yat atokoli alhíha akmako̱ oklah haksichi bannat pisáchi̱h ókih. 
MRK.13.23	Hihátoko̱, aha oh ahni! Yammak atoko̱ ná yakómikat ik yohmo ki̱sha ka̱, tikba̱li hachim anólilih ókih.
MRK.13.24	Ná palammi nittak yómikat o̱t tahakma̱, ‘Hashi yat o̱t losáchi̱h, hicha hashi ninak a̱ya at tokwikiláchíh kiyoh. 
MRK.13.25	Fichik yómikat at akka ít lowiláchi̱h, hikma̱ shotik (sky) a̱ ná moyyóma kat winákacháchi̱h ókih.’ 
MRK.13.26	Hikma̱ ano, Hattak Oshi Holittópa yat tokwikili chito ho̱ hosho̱tik (clouds) anokaka yá ámi̱tili hicha isht lha̱ko fihna íshi lihósh míhi̱tili oklah sapisáchi̱h ókih. 
MRK.13.27	Hikmat am angel alhíha yat atokolili alhíha yakni moyyómaka̱ ámi̱ti alhíha ya̱ ittahobláchi̱ ho̱, yakni apaknaka pit yolhiláchi̱h ókih.
MRK.13.28	Bihhi chito api ya̱ nána isht iyikkana ya̱ hash im ayikkanashkih. Api mat naksis (branches) offot hicha hashtap (leaves) at offot isht hikít iyakma̱, toffa (summer) yat alá ho̱si ka̱ hash ikkánah ókih. 
MRK.13.29	Hitoko̱ makíni chohmi ka̱ ná yakómik at yohmik ma̱ hash pisakmat, hash ikkánáchi̱h, hashi kanalli yat alá ho̱si ka̱. 
MRK.13.30	A̱lhi hachim anólilih ókih, himak ma̱ya kaniyómikat okcha̱ya móma ná, ná yakómi kat yohmáchi̱h ókih. 
MRK.13.31	Shotik hicha yakni pat hiki̱yana billiyáchi̱ kiyoshkih, hihókakósh, am anno̱pa ato hichi̱h ókih.
MRK.13.32	Kanahat ikkána kiyoshkih, nittak kaníkako̱ kiyokmat, hashi kanalli kanikak yakómikat yomáchi̱ ka̱. Angel aba yakni máya alhíha akkiya oklah ikkána kiyoshkih. Hicha Chihówa Oshi ak makósh ikkána kiyoshkih. A̱ki Chihówa illah ósh ikkánah ókih, kanikak, oshi yat aláchi̱ ka̱. 
MRK.13.33	Hitoko̱, apisa̱chi hicha imalhta̱ha! Hachi̱ Chitókaka yat kanikak aláchi̱ ka̱ hash ikkána kiyoh ókih. 
MRK.13.34	Nittak mat yappak ohmáchi̱h ókih: Hattak at anówah hopaki ho̱ iyáchi̱h ósh i̱ to̱ksali alhíha yat i̱ chokka hicha nánah ósh ima̱shatok ma̱ apisa̱cháchi̱ ho̱ im anólittók. Hicha i̱ to̱ksali ayyoka kat nánaho̱ mihcháchi̱ ka̱ im anólittók. Hicha i̱ to̱ksali, okissa apisa̱chi ma̱, mi̱ko at falámat alachi̱ka apisa̱cha̱chi̱ im anólittók. 
MRK.13.35	Hihátoko̱, kanikako̱, hattak chokka i̱tala̱ya yat falámat aláchi̱ ka̱ hash ikkána kiyoh atokósh, apisa̱chih! Okitiya kiyokmat ninak ikklana kiyokmat onna ho̱si kiyokmat onnahi̱li másh yomma hi̱nah ókih. 
MRK.13.36	Hihókakósh aláchi̱ chik ahno ho̱ ala hokma̱, nosih ósh ish itto̱la ná chiyahochinnah. 
MRK.13.37	Yohmih óka̱ nána ho̱ hachim áchilih kat oklah moyyóma ka̱ im áchilih ókih. Oh im alhta̱ha!” áchittók.
MRK.14.1	Awánablit O̱t Iya I̱pa Chito (Passover Feast) hicha Pallaska Latassa I̱pa Chito (Flat Bread Feast) ayína kat a̱sháchi̱ ka̱ nittak at tokloh mómattók. Hikma̱ Priest i̱noshkobóka alhíha hicha Moses i̱ Nán Alhpisa im ábachi alhíha yat kanihchih ósh lomat Jesus a̱ yokáchi cha abáchi̱kat oklah ittimatálih ósh ma̱yattók. 
MRK.14.2	Hihókakósh oklah áchikat, “I̱pah chito oklah áma̱ya nittak ano oklah kí mihchoh kiya, kiyokma̱ oklah alhíha yat hapiyásanálit ná kaníhmit ásha hi̱nah ókih,” oklah áchittók.
MRK.14.3	Jesus at Bethany tamáhah o̱t a̱ttahmat, hattak Simon, haknip lhachówa alóta attóka̱, i̱ chokka anoka i̱pah ósh bini̱littók. Hihma̱ ohóyoh at ná baláma achokma holítopa fihna ho̱ ná alhtoho̱ shólih ósh alattók. Hihmat áyalhto ma̱ kóli cha Jesus i̱noshkobo ya̱ o̱ lhipílittók. 
MRK.14.4	Hihma̱, yamma̱ ma̱ya tokat kaniyómi kat oklah nokówa cha oklah ittimáchihmat, “Katína pí lhipít oppanit tahlih? 
MRK.14.5	Ná ishit balámachi ma̱, to̱ksali afammi achaffa iskali iyalli o̱naka̱ íka̱chá hi̱natok hicha iskali ma̱ ilbashsha alhíha oklah ilímá hi̱natok,” oklah áchittók. Hihmat ohóyoh ma̱ oklah isht miháchittók.
MRK.14.6	Hihókako̱, Jesus at áchihmat, “Ohóyoh pa̱ hash apistikílinnáh! Katína hash ataklammi hó? Ohóyoh pat nán achokmaho̱ ásiya mihchih ókih. 
MRK.14.7	Ilbashsha alhíha ato yakni pa̱ hachibá ma̱yat tókalhlháchi̱h. Hikmat kaníkako̱ apílah hachinnah okmat hash mihchá hi̱nah. Hihókako̱ anáto hachibá takla a̱ttali̱ billíyá chi̱h kiyoh ókih. 
MRK.14.8	Ohóyoh pat ná baláma yappa̱ sa haknip o̱ lhipílikat, nána ka̱ á yamihcha hi̱nah alhlhi kat mihchih ókih. Sa haknip holloppáchi̱ ka̱, tikba̱li askachih ókih. 
MRK.14.9	A̱lhi hachim anólilíshkih. Yakni moyyómaka̱, kanímma máko̱ kanah alhíha yat ano ak isht imma ya̱ anóho̱likmat, ohóyoh pat nána ka̱ mihchittok ayína ka̱ oklah anólachi̱h. Hikma̱ oklahat isht ikkánáchi̱h ókih,” áchittók.
MRK.14.10	Jesus iyákayya alhíha awahtokloh ma̱, achaffa kat Judas Iscariot attók. Judas at priest i̱noshkobóka alhíha pisat iyattók hicha oklah apílat Jesus yokáchá hi̱nah ósh i̱ makáchittók. 
MRK.14.11	Priest i̱ noshkobóka alhíha yat oklah hakloh mat, im achokmattók. Hicha yappa̱ mihchi ka̱ oklah i̱ chiloffá hi̱nah kat im anólittók. Hihma̱ Judas at kaníyohmi kakósh oklah apílachit Jesus yokácha hi̱nakat hashi kanalli isht alhpísaka̱ ho̱yottók.
MRK.14.12	Hitoko̱, Pallaska Latassa I̱pa Chito, (Flat Bread Feast) nittak ammona onattók. Nittak pako̱, Awánablit O̱t Iya chokfalhpowa oshi (Passover lamb) ya̱ oklah abí attók. Jesus iyakáyya alhíha yat Jesus i̱ ponaklohmat, “Katimmáko̱, ililhkólicha i̱pa ya̱ ish i̱pachi̱ka̱ il atahliho̱ chinna chó?” áchittók. 
MRK.14.13	Hihma̱ Jesus at iyákayya toklo ka̱ i̱makáchihmat, “Íya cha Jerusalem tamáhah ma̱ o̱t chokkowah. Hikma̱ hattak at oka áyalhto oka at a̱lhto ho̱ shóli kat hachiyafámáchi̱h ókih. Hikma̱, iyáka̱yyat hash iyáchikih. 
MRK.14.14	Hicha chokka o̱t chokkowak ma̱, hattak chokka iláp átok yamma̱ hash i̱ makáchikmat, ‘Nán im ábachi yat áchikat, “Katimmáko̱ abóha yat taka̱lih, siyákayya alhiha ya̱ Awanablit O̱t Iya i̱pa ittibá i̱palá hi̱naka̱?” áchih,’ hash im ácháshkih. 
MRK.14.15	Hikma̱ hattak mat, atoyya aboyyat hachi lawít iyat, aba abóha chitoh hachi písacháchi̱h. Nánah makósh alhtahat tahachi̱ ókih. Yammako̱ i̱pa hash hapim atahláshkih,” áchittók. 
MRK.14.16	Hitoko̱, iyákayyá toklo kásh mat iyat, tamáhah ma o̱t chokkowat oklattók. Hihmat, Jesus at nána ayimanólitok makfihna o̱t ahóchittók. Hicha, yammako̱ Awánablit O̱t Iya i̱pa ya̱ oklah atahlittók.
MRK.14.17	Hihma̱ o̱t okítiya ma̱, Jesus hicha iyákayya awahtoklo (12) alhíha yat chokka ma̱ áyonattók. 
MRK.14.18	I̱pah ósh oklah ma̱yah ma̱, Jesus at áchihmat, “A̱lhi hachim anólilishkíh, yappa̱ a̱ka̱na yósh sabayi̱pah ósh hash binohma̱ya kat, hash kanimmakat siyasanáláchi̱h ókih,” im áchittók.
MRK.14.19	Yappa̱ makáchihma̱, iyákayya alhíha yat oklah nokha̱kloh fihnattók. Hihmat, achaffa ayokka kat Jesus a̱ oklah i̱makáchihmat, “Ano ak kiyoh akíni ha?” oklah im áchittók.
MRK.14.20	Hihma̱ Jesus at afálámmi̱t i̱makáchihmat, “Awah toklo (12) alhíha hachiya kat, ampo (bowl) pa̱ hash sabayi̱pa kat, hash achaffa kanimmakat siyasanáláchi̱h ókih. 
MRK.14.21	Holisso Holittópa yat áchikat, ‘Hattak Oshi Holittópa yat illih polláchi̱h,’ áchihósh isht áholissottók. Hihóka̱ mak yohmi malhlháchi̱. Hikash, hattak at siyasanálátok yammak ókato i̱ palammih polláchi̱h ókih! Hattak mat pi ik alhpówotok okmak ósh im i̱shahlánattók ókih,” áchittók.
MRK.14.22	Hihma̱ oklah i̱pah ósh ma̱yah ma̱, Jesus at pallaska pit ishittók. Hihmat Chihówa pit i̱ yakokittók, hicha toshtolit tahlicha iyákayya alhíha pit imattók. Hicha áchihmat, “Pallaska pa̱ íshicha oh apah. Yappat sa haknip ókih,” im áchittók. 
MRK.14.23	Hicha Jesus at nán ayishko ya̱, pa̱ki okchi homi yat a̱lhtoho̱ íshicha, Chihówa pit i̱ yakókittók. Hicha iyákayya alhíha pit imattók, hihma̱ mo̱ma kat oklah áyishkottók. 
MRK.14.24	Hihmat áchihmat, “Yappat am issis ósh sa haknip álhipíyah ókíh. Ilappat oklah la̱wa ka̱ i̱ lhipíyah ókih. Chihówa yat am issis isht álhopólih hósh nán alhpisa himóna ikbi ókih. 
MRK.14.25	A̱lhi hachim áchilíshkih, himákma̱ pa̱ki okchi homi ak ishkoh ósh, moyyómakat Chihówa akósh i̱ mi̱ko yo̱ oklah hochífot holítobláchi̱ nittak mako̱ pa̱ki okchi homi himóna yo̱ ishkoláchi̱h ókih,” áchittók.
MRK.14.26	Hihma̱ oklah moyyómakat aba isht talówa oklah talówattók hicha Olives Nanih Cháha (Mount of Olives) ilhkólittók.
MRK.14.27	Hihma̱ Jesus at iyákayya alhíha i̱ makáchih mat, “Himak ninak pa̱, hash moyyómakat, hash saka̱chi cha hash balít ittafímáchi̱h ókih. Holisso Holittópa yat áchikat, ‘Chokfalhpowa apísachi abíláchi̱h, hikma̱, chokfalhpowa alhíha yat balít ittafímáchi̱h,’ áchittók óka̱. 
MRK.14.28	Hihókakósh, falámat tánilik mat, hachi ti̱kba Galilee i̱yaláchi̱h ókih, hicha yammako̱ o̱t hachiyáfámaláchi̱h,” im áchittók.
MRK.14.29	Peter hat im áchihmat, “Oklah i̱lakat chiyásanáli hohmáko̱, anáto hichi̱h kiyoh ókih!” im áchittók.
MRK.14.30	Hihma̱ Jesus at áchihmat, “A̱lhi chim áchilíshkih, himak ninak pa̱, aka̱k nakni yat hitokla ola alhlhi ka̱, chik sakkano kat hitohchina ka̱ ish makácháchi̱h ókih,” im áchittók.
MRK.14.31	Hihókako̱, Peter at lha̱kochih ósh makáchihmat, “Chiyáwa̱t salláchi̱ hohmakósh, ak chikkáno iláhobbiláchi̱h kiyoh ókih,” im áchittók. Hihma̱ iyákayya alhíha akkiya makáshíniho̱ oklah makáchittók.
MRK.14.32	Hihmat, Jesus hicha iyákayya alhíha yat yakni tosha̱fa Gethsemane hohchifo ma̱ ilhkólittók. Hicha i̱makáchihmat, “Yappa̱ ho bínohma̱yah, hikma̱ anáto anno̱pa ilbashsha asilhhat iyálih,” áchittók. 
MRK.14.33+MRK.14.34	Jesus at Peter, James, hicha John iláwi̱t iyattók. Hihmat nokha̱kloh isht alóta hicha ataklammah fihnah ósh oklah im áchihmat, “Sa nokha̱kloh fihna kat, pi sálláchi̱ ahóbat kaniyah. Yappa̱ ho ma̱yah hicha oh apisa̱chi,” im áchittók.
MRK.14.35	Hihmat, Jesus at mishihma chohmi íyah mómattók. Hihmat hacho̱bilhípa cha anno̱pa ilbashsha Chihówa pit imasilhhat, yohmá hi̱nakma̱ ilbashshákáchi̱ ka̱ i̱kanallichá hi̱nah ka̱ asilhhattók. 
MRK.14.36	Áchihmat, “Abba, A̱ki ma̱, nánah mako̱ ish mihchá hi̱nah, hitokósh salbashákáchi̱ ka̱, a̱kanallichih. Hihókakósh anákósh nán ahnilih kako̱ kiyoh ókih. Chishnákósh nána ish áyahnik mako̱ ik yohmih,” im áchittók.
MRK.14.37	Hihmat Jesus at falámat onahmat iyákayya alhíha yat nosi yo̱ písacha Simon Peter i̱makáchihmat, “Ish nosi yo̱? Ná ish apisa̱chá híkiyotoko̱ hashi kanalli achaffa kiya? 
MRK.14.38	Apísa̱chi hicha nán ayashshachi hachik yohmo káchíkat anno̱pa ilbashsha okloh asilhhah. Chish shilombish at nána ka̱ alhpisát mihchih bannah, hihókako̱, chi haknip ato lha̱ko kat ikónoh,” im áchittók.
MRK.14.39	Jesus at hima̱kma̱ kaní íyacha anno̱pa ilbashsha makáshi̱niho̱ asilhha mómattók. 
MRK.14.40	Hihmat, falámat alahmat, oklah nosih banna kat nishkin to̱wá híkiyotok ósh oklah nosih mómaka̱ o̱t pisattók. Hihma̱ Jesus at a̱t okchalih ma̱, nána oklah áchá hi̱nakat oklah ikimikshottók.
MRK.14.41	Hihma̱ Jesus at isht atohchína ka̱ kaní íya cha anno̱pa ilbashsha asilhha mómattók. Hicha falámat alahmat, iyákayya alhíha i̱makáchihmat, “Hima̱kma̱ hash nosih hicha hash fohah mómaho̱? Makillah kiya! Hattak Oshi Holittópa (Holy Son of Man) ya̱ a̱t íshicha, nán ayashshachi alhíha pit ímáchi̱ ka̱ hashi kanalli at onah ókih. 
MRK.14.42	Ho wakáya! Oklah kililhkóli. Hattak kanah ósh siyasanáláchi̱ kat mi̱tih ókih,” im áchittók. 
MRK.14.43	Jesus at ano̱polih ósh a̱ttah móma̱ho̱, Judas at makfihna ma̱ o̱t hayákattók. Judas at Jesus iyákayya awahtokloh (12) alhíha ma̱ ibíyachaffa áttók. Hikma̱ oklah lawah ósh bashpo faláya hicha iti taptowa chito shólih ósh takla ittanoho̱wattók. Oklah lawa alhíha ma̱, priest i̱noshkobóka alhíha hicha Moses i̱ Nán Alhpisa im ábachi alhíha hicha Jew tikba hikíya alhíha yómikakósh pit chaffichittók. 
MRK.14.44	Judas at tikba̱li ka̱ oklah i̱makáchihmat, “Hattak kanimápo kako̱ iyat o̱t ayokpachit i̱ po̱salik mako̱, mak hash yokáchicha apísa̱chit iláwít isht hash íyáshkih,” im áchittók. 
MRK.14.45	Hitokósh oklah áyonah aki̱ni ka̱, Judas at Jesus imónacha i̱makáchihmat, “Nán im ábachi mah,” áchittók. Hihmat Judas at i̱ po̱sattók. 
MRK.14.46	Hihma̱, hattak alhíha Judas takla ittanóho̱wa kásh mat, Jesus oklah hoklit íshi cha yokáchittók.
MRK.14.47	Hihmat, Jesus iyákayya achaffa kat yamma̱ hiki̱ya tokósh bashpo faláya halát kohchittók. Hihmat, priest i̱noshkobóka i̱shahli i̱ to̱ksali ako̱ haksobis taplittók. 
MRK.14.48	Hihma̱ Jesus at hattak alhíha ma̱ i̱makáchihmat, “Katína ná ho̱kopa hash siyo̱mihchih ósh bashpo faláya hicha iti taptowa yómika̱ shólih ósh hash áyalah choh? 
MRK.14.49	Nittak ayyoka ka̱, Jew im Áyittanáha Chito ma̱ nán im ábachit hachibá a̱ttali ka̱, hachik sa yókáchotok. Hihókako̱, Holisso Holittópa yat nánah ósh yohma chi̱ho̱ makáchittóka̱ yohmikat a̱lháchi̱h ókih,” im áchittók. 
MRK.14.50	Hihma̱, Jesus iyákayya alhíha móma kat ka̱chicha oklah yilhípat tahattók.
MRK.14.51	Hattak himitta yat nátanna holítopa (expensive) átoba makilla ho̱ fo̱kkah ósh Jesus iyáka̱yyattók. Hitokak pit oklah hoklit ishittók. 
MRK.14.52	Hitókako̱ hattak himitta ma̱ i̱ náfokka yat i̱sho̱fattók hihma̱ innipi illah ósh balít kaníyattók.
MRK.14.53	Hihma̱ Jesus a̱, priest i̱noshkobóka i̱shahli (High Priest) ya̱ oklah isht imónattók. Hihma̱, priest i̱ noshkobóka alhíha, hicha Jew tikba hikíya alhíha hicha Moses i̱ Nán Alhpisa im ábachi alhíha yat oklah ittafámattók. 
MRK.14.54	Peter ato mishi̱hma chohmiho̱ oklah iyáka̱yyat a̱yattók. Hitokósh iyáka̱yyat priest i̱ noshkobóka i̱ shahli i̱chokka onattók. Hihmat hattak nán apisa̱chi alhíha o̱t iba binílicha ilílibishlittók.
MRK.14.55	Hihma̱ priest i̱ noshkobóka hicha tikba hikíya alhíha moyyómakat Jesus abih bannattók. Hitokósh, kanahat Jesus a̱ nán ik ayalhpíso mihchittók ácháchi̱ ka̱ oklah hoyottók. Hihókakósh kanah oklah ahóchá híkiyottók. 
MRK.14.56	Oklah alhíha la̱wa kat Jesus a̱ ná oklah áholábih ókakósh nána oklah áchikato ittimi̱lah bánottók.
MRK.14.57	Hihma̱, hattak kaniyómikat wakáyat hikíya cha Jesus a̱ ná áholábittók. Hicha áchihmat, 
MRK.14.58	“Hattak pat áchihmat, ‘Jew im Áyittanáha Chito, hattak at ikbi ma̱, okpaníláchi̱h, hikmat nittak o̱t ishit átohchínakma̱, Jew im Áyittanáha Chito i̱la, hattak ásh ikbi kiyoho̱ ikbiláchi̱h,’ áchitók,” im áchittók. 
MRK.14.59	Hihókako̱ yammak máko̱ nána oklah áchikat ittimi̱lah bánottók.
MRK.14.60	Hihma̱, priest i̱ noshkobóka i̱shahli mat oklah tikba hikíya cha, Jesus i̱ ponaklohmat, “Chik nánokácho káchi̱ho̱, ná ish mihchi ho̱ oklah chiya makáchi ka̱?” im áchittók. 
MRK.14.61	Hihókako̱, Jesus at ik nánokáyotok. Hihma̱, priest i̱noshkobóka i̱shahli mat i̱ ponaklohmat, “Chishnakósh Christ chiya ho̱, Holittópa ma̱ Oshi?” im áchittók.
MRK.14.62	Jesus at áchihmat, “Mak siyah ókih. Nittak tikba ya̱, Hattak Oshi Holittópa yat Chihówa Lha̱ko Mo̱ma i̱ Shahli ya̱ ibbak isht a̱lhi imma bini̱li ka̱ hash pisáchi̱h ókih. Hicha hosho̱ti (clouds) yat aba yakni ámi̱tiho̱ o̱hiki̱yat mi̱tiliho̱ hash sapisáchi̱h ókih,” im áchittók.
MRK.14.63	Hihma̱ priest i̱noshkobóka i̱shahli at yappa̱ hakloh mat nokówah ósh i̱ náfokka faláya ya̱ lhilafficha, áchihmat, “Katihmina hima̱kma̱ kanah i̱la ka̱ áponaklochih hapinnah cho? 
MRK.14.64	Hattak pat Chihówa oshi miya hósh makáchi ka̱ hash ha̱kloh. Náta hash ahnih cho?” áchittók. Hihma̱, oklah móma kat Jesus at illá hitok ahnit ittibáchaffattók. 
MRK.14.65	Oklah kaniyómi kat Jesus oklah o̱tofattók hicha inishkin ná o̱pohómottók. Hicha ibbak oklah bonni cha Jesus oklah bólittók. Hihmat Jesus oklah i̱ ponaklohmat, “Hapim anólih, oklah í katima kásh oklah í chisotók,” im áchittók. Hihmat tashka alhíha yat kani isht ilhkóli cha oklah bólittók.
MRK.14.66	Peter at chokka kocha a̱ttah ma̱, allatík priest i̱noshkobóka i̱shahli i̱ to̱ksali yat onattók. 
MRK.14.67	Hihmat Peter at lowak ma̱ álibíshah ósh bini̱li ka̱ pisahmat písat kaníyacha, “Chishnak kiya, Jesus, Nazareth ámi̱ti ma̱, takla ish a̱yatok!” im áchittók.
MRK.14.68	Hihma̱ Peter at áchihmat, “Yammat a̱lhi kiyoh ókih! Nána isht ish ano̱poli ka̱ ikkánalih kiyoh hikmat ak chim akostinícho hókih,” áchittók. Hihmat Peter at holitta okissa ya̱ onattók, hihma̱ aka̱k nakni yat olattók.
MRK.14.69	Hihma̱ allatík mak ásh at hima̱kma Peter pi̱satok hicha oklah alhíha yat ma̱ hiyohma̱ya toka̱ i̱makáchihmat, “Hattak pat Jesus áchaffa yókih!” áchittók.
MRK.14.70	Hihma̱, Peter at hima̱kma áchihmat, “Yammat a̱lhi kiyoh ókih!” áchittók.
MRK.14.70	O̱t ahchíbat tahahma̱, oklah alhíha kaniyómi kat Peter i̱makáchihmat, “Jesus ibá achaffa chiya kat a̱lhih ókih. Galilee ámi̱ti chiya átoko̱,” oklah áchittók.
MRK.14.71	Hihma, Peter at makáchihmat, “A̱lhi hachi̱ makáchilishkih, hattak ma̱ isht hash anópoli ka̱ ikkánalih kiyoh ókih. Hachi̱ holábili hokma̱, Chihówa yat ik safammi,” áchittók. 
MRK.14.72	Hihma̱, ashshali̱t aka̱k nakni at isht hitoklaho̱ olattók. Hihma̱, Peter at pit ikkáhnattók Jesus at, “Aka̱k nakni at hitokla olah alhlhika̱, ish sakkána kiyoh kat hitohchína ho̱ ish makáchachi̱h hókih,” imáchitoka̱. Hihmat Peter at yáyah fihnattók.
MRK.15.1	O̱t onnahi̱li fihnahma̱ priest i̱ noshkobóka alhíha yat Jew tikba hikíya alhíha, Moses i̱ Nán Alhpisa im ábachi, hicha Jew pihlíchi alhíha ittafáma cha Jesus oklah kanihcháchi̱ kat oklah ittimatahlittók. Hihmat Jesus a̱ oklah takchi cha Pilate oklah isht imónattók.
MRK.15.2	Hihma̱ Pilate at Jesus a̱ i̱ ponaklohmat, “Chishnákósh Jew alhíha ya̱ i̱ mi̱ko chiya ho̱?” im áchittók.
MRK.15.2	Hihma̱, Jesus at áchihmat, “Yammak siya ho̱ ish makáchih,” áchittók.
MRK.15.3	Priest i̱ noshkobóka alhíha yat Jesus a̱ nán ik áyalhpíso la̱wa ka̱ mihchi apísattók. Hihókako̱ Jesus at nána kiya ik áchottók. 
MRK.15.4	Hihmat, Pilate at Jesus i̱ ponakloh mómahmat áchihmat, “Nánah kiya ish áchá hi̱nah kat ik chimiksho ho̱? Nán ik áyalhpíso la̱wa ka̱ ish mihchitok miya ka̱, ish ha̱kloh ho̱?” im áchittók.
MRK.15.5	Hihókako̱, Jesus at nána ik áchoh mómattók. Hihma̱ Pilate at noklhaka̱chattók.
MRK.15.6	Nittak makfokka ka̱, affammi ayyoka ka̱ Awánablit O̱t Iya I̱pa Chito at a̱sha ka̱, yoka kanímakako̱ mokofá hi̱nah oklah ahnikma̱, Pilate at achaffa ka̱ mokóffih bíkattók. 
MRK.15.7	Hihma̱, makfokálika̱ hattak Barabbas hohchifo yat yoka yósh a̱ttattók. Barabbas hicha kaniyómikat, Mi̱ko ásanálit ma̱yat kanah oklah abittókó. 
MRK.15.8	Oklah lawa yash at Pilate imonacha nána ka̱ oklah i̱mihchi billíya yatok at yamihcha̱ chi̱ka̱ oklah im ahnittók.
MRK.15.9	Hitoko̱ Pilate at oklah i̱ ponaklohmat, “Jew alhíha i̱ mi̱ko ako̱ mokoffilih o̱ hachinna ho̱?” im áchittók. 
MRK.15.10	Priest i̱ noshkobóka alhíha yat Jesus a̱ i̱ noktalhah mak ókásh isht oklah imónatoka̱ Pilate at ikkánah átokósh yot ponaklottók. 
MRK.15.11	Hihókako̱ priest i̱ noshkobóka alhíha yat oklah alhíha ya̱ atohnichittók Barabbas ako̱ mokoffahi̱nah oklah ahnáchi̱ka̱.
MRK.15.12	Hihma̱, himákma̱ Pilate at oklah lawa alhíha ya̱ i̱ ponaklohmat, “Jew okla i̱ mi̱ko hash áchi hattak ilappa̱ katihchilih o̱ hachinnah?” im áchittók.
MRK.15.13	Oklah lawa yásh at tappalah mómat, “Iti ittayyokana ya̱ áhónalhlhichih!” oklah áchittók.
MRK.15.14	Pilate at i̱ ponaklohmat, “Katihminá? Nán ik áyalhpíso nátaho̱ mihchitokó?” im áchittók.
MRK.15.14	Hihma i̱shalihchit, oklah tappalahmat, “Iti ittayyokkana ako̱ ahónalhlhichih!” oklah áchittók.
MRK.15.15	Hihma̱, Pilate at oklah lawa alhíha ya̱ imachokmalih bannah átokósh, Barabbas a̱ pit okli̱ mokófáttók. Hicha Jesus ano i̱tashka alhíha yat lhokka̱hat ilbashshat kachicha iti ittayyokkana ahónalhlhíchit takácháchi̱ ho̱, i̱mihattók.
MRK.15.16	Hihmat tashka alhíha yat Jesus a̱ Mi̱ko i̱chokka (Praetorium hohchifo) isht ónacha tashka alhíha i̱la ka̱ i̱ pa̱yat ittahoblittók. 
MRK.15.17	Hicha Jesus a̱ náfokka chito okchakalbi (purple) faláya oklah fokkáchittók. Hihmat, shawwa naksis halóppa (thorny branch) pannit tahli cha, Jesus inoshkobo ma̱ pit shapóchittók. 
MRK.15.18	Hicha Jesus a̱ yokpa oklah áyikbih cha oklah tappalahmat, “Jew alhíha i̱ Mi̱ko chiyah mah!” oklah áchittók. 
MRK.15.19	Hihmat, ano̱ti iti tapa íshi cha inoshkobo oklah bólicha o̱ tofattók. Hihmat, hacho̱bilhípa cha oklah ayoppachi iláhobittók. 
MRK.15.20	Tashka alhíha yat Jesus a̱ yokpa oklah áyikbit im alhtahahmat, náfokka okchakalbi ma̱ i̱shoffittók. Hicha i̱ náfokka átokma̱ falammi̱t oklah fokkachittók. Hicha Jesus a̱ iti ittayyokkana ahónalhlhachit takácháchi̱h ósh isht ilhkólittók.
MRK.15.21	Hattak Simon hohchifo, Cyrene atta yat mak yóbaka̱ osápa attat mi̱tit tamáhah iyah ósh a̱yahma̱, Jesus im iti ittayyokana oklah shólichittók. Simon pat Alexander hicha Rufus i̱ki áttók. 
MRK.15.22	Tashka alhíha mat, Jesus a̱ yakni Golgotha achí ho̱ isht ilhkólittók. Golgotha pat nánaho áchikato, “Hattak noshkobo foni áyásha,” áchih ókih. 
MRK.15.23	Yamma̱ oklah áyonahma̱, tashka alhíha yat Jesus at ishkáchi̱ka̱, pa̱ki okchi homi ósh okki̱sh ittiyammi yo̱ oklah i̱wílittók. Hihókako̱, Jesus at ik ishkottók. 
MRK.15.24	Tashka alhíha mat Jesus átokma̱, iti ittayyokkana oklah ahónalhlhichit takáchittók. Hattak achaffa ayyoka kat Jesus i̱ náfokka yómi ka̱ kanímmakako̱ isháchi̱kat talo̱shik (small rocks) ná o̱cho̱wa isht oklah washóhat i̱ náfokka oklah itti̱ kashápattók.
MRK.15.25	Jesus a̱ iti itayyokkana oklah ahónalhichih a̱, onnahi̱lih hashi kanalli yat chakkálih fokálittók. 
MRK.15.26	Iti ittayyokkana ma̱ ícho̱wat taka̱likat, “Jew Alhíha i̱ Mi̱ko Yókih,” áchih ósh taka̱littók. 
MRK.15.27	Hicha tashka alhíha mat hattak ná ho̱kopa toklo iti ittayyokkana achaffa bi̱ka takáchittók. Achaffa kano Jesus imisht a̱lhi imma takálichicha, achaffa manoh afábi imma takálichittók. 
MRK.15.28	Yamma mihchika̱ Holisso Holittópa yat áchi kat, hattak nán ikachokmo alhíha yo̱ ibá holhtinátok áchi átok at o̱t isht áya̱lhittók ókih. 
MRK.15.29	Hihma̱ oklah alhíha yat iti ittayyokkana itto̱ma o̱t ilhkólihmat, Jesus oklah ná miha̱chit o̱t ilhkólittók. Hikmat Jesus a̱ ikahóbálo kat oklah inoshkobo shanayóchit (shook their heads) o̱t ilhkólittók. Hicha pit oklah taklholálit, “Hitoko̱, chishnash Jew im Áyittanáha Chito okpanit talih cha, nittak ishit átohchinakma̱ (3), falámmi̱t ish ikbá hi̱nah ósh ish makáchitok, 
MRK.15.30	hihókat ilí lhakoffi̱chi hicha iti ittayokkana ma̱, akkowah,” im áchittók. 
MRK.15.31	Priest i̱ noshkobóka alhíha, tikba hikíya alhíha hicha, Moses i̱ Nán Alhpisa im ábachi alhíha akkiya, Jesus a̱ yokpa oklah ayikbittók. Oklah áchihmat, “Kanah i̱laka̱ lhakoffi̱chi hókash, iláp aki̱li kano híkiyoh. 
MRK.15.32	Iláp akósh Christ hicha Israel i̱ mi̱ko átokmat, iti ittayyokkana ma̱, ik akkowa! Hihokma̱ Israel i̱ mi̱ko yóka̱, oklah í yimmá hi̱nah,” áchittók. Hikma̱ ná ho̱kopa toklo akkiya, ibá taka̱lit oklah kásh, mat Jesus a̱ ná miháchittók.
MRK.15.33	Tákolihma̱ (noon), shotik at o̱t losat tahattók, hicha yohmi na̱ hashi kanalli tohchínah onattók. 
MRK.15.34	Hihma̱ hashi kanalli tohchínah ma̱ Jesus at tappalat, “Eloi, Eloi, lama sabachthani?” áchittók. Anno̱pa yappat áchikat, “A̱ Chihówa mah, A̱ Chihówa mah, katína issa ka̱chih chóh?” áchih.
MRK.15.35	Oklah alhíha kaniyómikat yamma̱ hiyohma̱ya kásh at Jesus oklah ha̱klottók hicha oklah áchihmat, “Jesus at Elijah ako̱ i̱payah ókih,” oklah áchittók.
MRK.15.36	Hattak achaffa kato, pit balíli cha, náfokka tapa o̱t ishittók. Hicha pa̱ki okchi homi ishit lachálit ka̱chi cha iti tapa apokfoblit takálichit, Jesus at ishkáchi̱ka̱, pit i̱ wílittók. Hicha áchihmat, “Elijah at álacha a̱t akkowáchikmah nánachi̱ hokmá, oklah kí pisa,” áchittók.
MRK.15.37	Hihma̱ Jesus at chitólih ósh tappalahmat, illittók.
MRK.15.38	Hihma̱, Jew im Áyittanáha Chito ano̱ka ma̱, okhissa nátanna sokko (thick curtain) takáli átokat aba hikít akka íya kat lhiláfat o̱t tahattók. 
MRK.15.39	Hihma̱ Rome i̱ tashka alhíha tikba hikíya yat iti ittayyokkana ma̱ tikba hiki̱yatok at Jesus at chitót tappalaka̱ ha̱klotok hicha illi ka̱ pi̱sa tokósh, “Hattak illappat Chihówa Oshi ókat a̱lhitok ókih,” áchittók.
MRK.15.40	Hikma̱ ohóyoh kaniyómikat, mishihma ho̱ ít pist hiyohma̱yattók. Takla hiyohma̱ya kat Mary Magdalene, Mary, (James himmita hicha Joses ishki) hicha Salome ayínattók. 
MRK.15.41	Galilee yakni ma̱, ohóyoh alhíha pat Jesus iyákayya hicha apílachit nán imatahlih attók. Hikma̱ ohóyoh alhíha i̱la kat lawah ósh Jesus awa̱t Jerusalem oklah áyonatokat makmákósh o̱t hiyohma̱yattók.
MRK.15.42	Nittak pat nán atahli nittak attók. Makátoko̱ Jew alhíha yat Nittak Holittópa nittak (Sabbath) áchi̱ka̱ nán áyatahlit ma̱ya attók. Hitoko̱, okítiya ma̱, 
MRK.15.43	hattak Joseph hohchifo, Arimathea tamáhah ámi̱ti yat ik nokshópoh ósh Pilate imóna cha Jesus i haknip a̱ o̱t ponaklottók. Joseph at Jew pihlichi alhíha ya̱ áyachaffa attók hikmat oklah at holítoblit áya̱lhittók. Hikmat, oklah alhíha moyyómakat Chihówa akósh i̱ mi̱ko yo̱ oklah hochífot holítobláchi̱ nittak ma̱, iláp akkiya ho̱yottók. 
MRK.15.44	Pilate at noklhaka̱chattók, Jesus at illit issa yo̱ haklohmat. Hitokósh Rome i̱ tashka alhíha tikba hikiya ásh ma̱ i̱pa̱ya cha Jesus at illit issá okmah nána toka̱ i̱ponaklottók. 
MRK.15.45	Tashka alhíha tikba hikíya ásh mat yammat a̱lhi ka̱ im ano̱lihma̱, Pilate at Jesus ihaknip a̱ Joseph imattók. 
MRK.15.46	Joseph at nátanna isht ála cha Jesus ihaknip átokma̱ iti ittayyokkana ma̱ akkowáchittók. Hicha nátanna ma̱ i haknip a̱ abonittók. Hicha Joseph at Jesus ihaknip a̱ itombi ano̱ka fokkittók. Áhoppi yappat tali chito ákollih ósh cholok ikbi attók. Joseph at tali chito átokma̱ tonollichit áchokwa ma̱ pit hilíchittók. 
MRK.15.47	Mary Magdalene, hicha Mary, Joses ishki, yat Jesus i haknip a̱ kaníyako̱ bohli toka̱ pi̱sat oklattók.
MRK.16.1	Nittak Holittópa nittak at o̱t tahahma̱, Mary Magdalene, Mary, James ishki ma̱, hicha Salome yómi kat Jesus i haknip a̱ ná baláma (spices) oklah fokkícháchi̱ kat oklah cho̱pattók. 
MRK.16.2	Takhollo nittak hikít íya (week), nittak ammona onnahi̱li fihna ma̱, hashi (sun) yat tokwikílit mi̱tih ma̱, Jesus im áholloppi ma̱ oklah ilhkólittók. 
MRK.16.3	Ilhkólih ósh ittanóho̱wah mat oklah ittimáchihmat, “Tali chito at áchokkówa itikba hiki̱ya kásh ma̱ katah ósh tonollichit kani pit hapi̱ hilícháchi̱h chi?” oklah áchittók.
MRK.16.4	Hihókako̱, áholloppi ma̱ pit oklah pisahma̱, tali chíto wíki ásh mat, tonollit naksika hi̱kiya na̱ oklah pisattók. 
MRK.16.5	Hihmat, ohóyoh alhíha mat áholloppi anóka ma̱ oklah chokkówattók. Hicha, isht a̱lhi imma ma̱, hattak himitta yat náfokka tohbi faláya fokkah ósh bini̱liho̱ oklah pisattók. Makohma̱ ohóyoh alhíha mat oklah nokalhka̱cha fihnattók.
MRK.16.6	Hattak mat áchihmat, “Hachi nokshópannah! Jesus, Nazareth ámi̱ti ma̱, iti ittayyokkana ahónalhlhichih ósh takáchi kásh ma̱, hash hoyo ka̱ ikkánalih. Chihówa yat falammi̱t tánichitok ókih, hitoko̱ yappano̱ ikshoh ókih. I haknip a̱ kanímma oklah o̱t bohli kásh ma̱, iksho ka̱ pit ho písah. 
MRK.16.7	Hicha, himaka̱, íya cha Jesus iyákayya alhíha o̱t im anólih, hikmat Peter akfihna ka̱ im anóli Jesus at hachi ti̱kba Galilee íyah ósh a̱yaka̱. Jesus at hachim anóli kasho̱ yammako̱, Jesus o̱t hash pisáchi̱h,” im áchittók.
MRK.16.8	Hihma̱ ohóyoh alhíha mat oklah noklhaka̱cha áyalhicha wannichit kaniyah ósh áholloppi ma̱ bali̱t oklah ákanallittók. Hicha nána kat kaniyohmi toka̱ oklah nokshópah fihnah átokósh kanah kiya oklah ik imanólottók. 
MRK.16.9	Jesus at takhollo nittak hikít íya, nittak ammóna onnahi̱li fihna yo̱ falámat tánitok at Mary Magdalene ti̱kba i̱ hayákattók. Ohóyoh pa̱ nittak kani fokká chásh ma̱, Jesus at shilombish okpolo, o̱tokloh (7) ho̱ ákocháwihlittók. 
MRK.16.10	Mary at íya cha, Jesus iyákayya alhíha átokmat nokha̱klot yáyah ósh ma̱yah ma̱ nánah ósh kanihmitoka̱ o̱t im anólittók. 
MRK.16.11	Mary oklah ik i̱yimmottók, Jesus at falámat táni toka̱ hi cha pi̱satok at i̱makáchikako̱.
MRK.16.12	Ahchíhbat tahah ma̱, Jesus iyákayya toklo kat tamáhah ákohchat íyah ósh a̱yat oklah ma̱, Jesus at i̱ hayákattók. Hikásh pisaka̱ áyi̱lattók. 
MRK.16.13	Iyákayya tokloh mat falámat ittaláchihmat nána kat kanihmitok kásh ma̱, anólit oklattók hihókako̱ i̱la kat ik i̱yimmottók.
MRK.16.14	Jesus at iyákayya awah achaffa (11) alhíha yat i̱pah ósh ma̱ya o̱t i̱ hayákattók. Hicha falámat táni toko̱ oklahat pi̱satok ósh makáchikako̱, oklah itcho̱kash at kallo hatokósh oklah ik yimmotoka̱ im álammittók.
MRK.16.15	Hihmat, Jesus at oklah im áchihmat, “Yakni móma ka̱ íya cha kanah moyyóma ka̱ anno̱pa achokma, ano isht imma ya̱ hash im anóho̱lashkih. 
MRK.16.16	Hikmat, kanah ósh a̱yimmi cha baptismo okmat áyokcha̱ya billíya isháchi̱h. Hihókako̱, kanah ósh ik sa̱ yimmotok mato, oklah ilbashshákáchi̱h ókih. 
MRK.16.17+MRK.16.18	Kanahat a̱ yimmi okmat nán achokma yómi ka̱ mihchá hínáchi̱h. Sa hohchifo yo̱ álhopollichih ósh shilombish okpolo ya̱ kocháwihlá hínáchi̱h. Hikmat, anno̱pa ittimilayyoka oklah anópolá hínáchi̱h. Hikmat, si̱ti ya̱ ibbak ishit ayowah másh hottopáchi̱h kiyoh. Hicha nán ishkot illi, ishkoh okmásh oklah hottópáchi̱h kiyoh. Hikmat, abíka alhíha ya̱ ibbak o̱bohlikma̱, abíka alhíha mat masáláchi̱h ókih. Nána yakómi ka̱ oklah míchih átoko̱, i̱la kat oklah ikkánáchi̱h, oklah a̱yimmi alhíhah óka̱,” áchittók.
MRK.16.19	Chitókaka, Jesus at yakómi ka̱ i̱makáchit im alhtahmat, aba yakni iyattók. Hicha, Chihówa ibbak isht a̱lhi imma o̱t binílittók. 
MRK.16.20	Yohmi ma̱, iyákayya alhíha yat yakni móma ka̱ ilhkólittók. Hicha Jesus isht imma oklah anóho̱littók. Hihma̱, Chitókaka yat oklah anokfo̱kkat apiláha̱chittók. Hikmat Chitókaka yat isht lha̱ko ímana̱ nána kat yómahi ik hobo ka̱ oklah míhi̱hchittók. Yammat nánah anólikat anno̱pa mat áya̱lhi hóka hayákachittók.
