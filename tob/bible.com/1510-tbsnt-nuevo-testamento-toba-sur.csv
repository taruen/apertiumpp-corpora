MAT.1.1	Ana'ana nachana ana nanedaxalate som hua'au lta'alpi so Jesucristo som chigoxoguet so nta'a David qataq so Abraham.
MAT.1.2	So Abraham nachiso so lta'a so Isaac, qaq so Isaac nachi llalec so Jacob, qaq so Jacob nachi llalec so Judá qataq som lqaÿañicpi. 
MAT.1.3	Qaq so Judá nachi llalec so Fares qataq so Zérah. Qaq aso late'e' soomayi l'enaxat Tamar. Qaq so Fares nachi llalec so Hesrón som lta'a so Aram. 
MAT.1.4	Qaq so Aram nachi llalec so Aminadab. Qaq so Aminadab nachi llalec so Nahasón, som lta'a so Salmón. 
MAT.1.5	Qaq so Salmón qataq aso Rahab nachi llale'c so Booz. Qaq so Booz qataq aso Rut nachi llale'c so Obed som lta'a so Isaí. 
MAT.1.6	Qaq so Isaí nachi llalec so nta'a David. Qaq so David co'ollaq huadonguet aso lhua co'ollaxa so Urías, nachi soomayi llale'c so Salomón.
MAT.1.7	Qaq so Salomón nachi llalec so Roboam som lta'a so Abías. Qaq so Abías nachi llalec so Asá. 
MAT.1.8	Qaq so Asá nachi llalec so Josafat som lta'a so Joram. Qaq so Joram nachi llalec so Ozías. 
MAT.1.9	Qaq so Ozías nachi llalec so Jotam. Qaq so Jotam nachi llalec so Acaz, som lta'a so Ezequías. 
MAT.1.10	Qaq so Ezequías nachi llalec so Manasés, qaq so Manasés nachi llalec so Amón som lta'a so Josías. 
MAT.1.11	Qaq so Josías nachi llalec so Jeconías qataq soua lqaÿa't co'ollaq noxonec na llalaqpi so Israel, nachi ncoñitaguishicpi, qaÿaueegue da Babilonia.
MAT.1.12	Qaq co'ollaq ime de'eda, nachi so Jeconías nachi llalec so Salatiel som lta'a so Zorobabel. 
MAT.1.13	Qaq so Zorobabel nachi llalec so Abihud. Qaq so Abihud nachi llalec so Eliaquim som lta'a so Azor. 
MAT.1.14	Qaq so Azor nachi llalec so Sadoc. Qaq so Sadoc nachi llalec so Aquim som lta'a so Eliud. 
MAT.1.15	Qaq so Eliud nachi llalec so Eleazar. Qaq so Eleazar nachi llalec so Matán, som lta'a so Jacob. 
MAT.1.16	Qaq so Jacob nachi llalec so José som lhua aso María mayi late'e so Jesús som l'enaxat nta'a nca'alaxaqui.
MAT.1.17	Qaq da ima'a't se'eso nta'alpi, qaq ivi' catorce chigoqchiguiña so Abraham, chochi ivitta'a so David. Qataq ivi' catorce so laÿipi nta'alpi chigoqchiguiña so David, chochi ivitta'a so na'a'q co'ollaq qaÿaueegue da Babilonia so llalaqpi so Israel. Qataq ivi' catorce so laÿipi nta'alpi, chochi ivitta'a so na'a'q co'ollaq ñiguiñi so Cristo.
MAT.1.18	Da 'eetec da lañoxoc so Jesucristo 'eeta': Aso late'e María co'ollaq mashi detaxaÿapegue' so José da huotaique da lhua. Qaq co'ollaq saxanaxa da huadona't, nachi asomayi mashi hualaxai, chigoqchigui da l'añaxac so Espíritu Santo. 
MAT.1.19	Qaq so José mayi lhua, somayi ÿataqta no'on da lataxac. Nachi somayi sa ishit da huo'otaq i'axateec da huaigui aso María. Chaqdata da huotaique da sa ishit da ÿaÿajna'a't naq'en na shiÿaxauapi da ÿalat asomayi. 
MAT.1.20	Qaq co'ollaq ñaq tatapigui lauel de'eda, nachi anac so lamaxashic piguem l'ec ñi qadataxala', huaigui naq'en so l'ochaxa da nachaxana somayi. Nachi 'enapega, 'eeta':
MAT.1.20	–José, 'am mayi 'auachigoxoguet so nta'a David, sa ishit qome da 'ayi'i da 'aupaca'aguet añi María da 'adhua. Cha'ayi dam llalec mayi huetagui, damayi chigoqo'ot so Espíritu Santo. 
MAT.1.21	Qaq añimayi huo'o qome ca llalec. Qaq 'am nachi 'ai'anagui da l'enaxat Jesús. Camayi l'enaxat de'eda, cha'ayi nca'alaxateeguesop qome na lalamaxatpi na lasouaxashitpi.
MAT.1.22	Qaq 'enauac de'eda huaigui asomayi yi'oq, cha'ayi yaqto' ipacchigui dam 'enapec co'ollaxa ñi qadataxala' mayi i'axat so l'aqtaxanaxanec 'eeta':
MAT.1.23	Aca 'alo saxanaxa da huadon, qalaq hualaxai qome, nachi huo'o ca llalec.
MAT.1.23	Qaq camayi l'enaxat qome da Emanuel.
MAT.1.23	De'eda n'enaxat 'eeta': Ñi Dios qomi' hueta'agueta.
MAT.1.24	Qaq so José co'ollaq mashi nlouec, nachi i'ot dam l'aqtac so lamaxashic ñi qadataxala' da ipaca'aguet aso María da lhua. 
MAT.1.25	Qalaxayi sa ishit da nachi huadonguet. Chaqdata da iuata'a asomayi da ñiguiñi so llalec. Nachi ÿanagui da l'enaxat Jesús.
MAT.2.1	So Jesús lañoqo' yi pueblo l'enaxat Belén, huaigui yi 'alhua Judea huetoigui so na'a'q co'ollaq so Herodes nta'a, nachi ilotague' se'eso 'alhua. Nachi nvitra yi la ciudad Jerusalén soua shiÿaxa'u, chigoqda'ague da yi'oxoñi. Soomayi ÿajnaxanaxaiqa ana huaqajñipi. 
MAT.2.2	Nachi soomayi denataxaata'pe, 'eeta':
MAT.2.2	–¿Huá'ague ca hueta'ague ca lta'a na judiopi mayi chita'ague da ñiguiñi? Cha'ayi de'eda nala' lliguishiguem mayi sepa'aqta'ague, qomi' ñiloqta'a aso l'anaqte huaqajñi. Qaq ÿoqo'oyi ñanaguenaq da shi'oxodenaq.
MAT.2.3	Nachi so nta'a Herodes co'ollaq ÿaÿaten de'eda, nachi ÿataqta i'elaq, nataq'en 'enauac nam shiÿaxauapi mayi netaña yi Jerusalén. 
MAT.2.4	Nachi so nta'a iÿaxangue 'enauac na lataxala'pi na ltaxaÿaxanaxanecpi na shiÿaxauapi da qaitaxaÿapegue' ñi Dios qataq nam ÿapaxagueetapeguec na shiÿaxauapi na nqataxacpi. Nachi inat da chaq hua'ague ca lañoqo' qome ca nta'a mayi nca'alaxaqui. 
MAT.2.5	Nachi somayipi 'eeta':
MAT.2.5	–Qomyi huaña yi Belén yim huaigui yi 'alhua Judea, cha'ayi nachiyi yi ÿiyiñi so l'aqtaxanaxanec ñi Dios co'ollaq 'eeta':
MAT.2.6	Qaq 'am Belén, mayi 'am n'alhua na llalaqpi so Judá,
MAT.2.6	ÿataqta lta'adaic da 'ad'amaqchic,
MAT.2.6	sa ishit da qoneta'am nam nta'alpi yi'iyi 'alhua;
MAT.2.6	cha'ayi 'am chigoqchiguiña qome ca nataxala',
MAT.2.6	mayi ilo'ogue na Israel llalaqpi mayi ÿalamaxatpi.
MAT.2.7	Nachi so Herodes ÿataqta nqañoxotchiguiñi da iÿaxaneugalo soua ÿajnaxanaxaiqa. Nachi inatta'pe da chaq negue't so na'a'q co'ollaq nachaxanalo aca huaqajñi. 
MAT.2.8	Ime, nachi ÿamaxaguelo da Belén, nachi 'enapegalo, 'eeta':
MAT.2.8	–Qanqo'oñiÿa yimayi, nachi qauchimaxachiÿaique ca nogotolec. Qaq qom mashi qauanachiÿa, nachi aÿim qaucoyiguiñi qome, yaqto' nataq'en aÿim ñoqo'ona da shi'oxoden.
MAT.2.9	Qaq co'ollaq ime da l'aqtaxanaxac so nta'a, nachi soua ÿajnaxanaxaiqa je'c. Huaña, nachi qaltaq nachaxan aso huaqajñi mayi ilotra'a co'ollaq hua'ague da nala' lliguishiguem. Nachi hua'auta'ague da tatra'ague soomayi, chochi ivitta'a da vi'iiguet co'ollaq nalotelec cam noÿic mayi hueta'a so nogotolec. 
MAT.2.10	Qaq se'esoua ÿajnaxanaxaiqa co'ollaq qaltaq iloda'a aso huaqajñi, nachi ÿataqta lta'adaic da ntonaxa'c. 
MAT.2.11	Qaq co'ollaq inoxoodoigui so noÿic, nachi iloda'a so nogotolec qataq aso late'e María. Ime, nachi i'alyiñi naua l-llicte, nachi ÿi'oxodeetrac somayi. Ime, nachi ÿauajnguilo soua lachoxonaxaqui', nachi qaÿachitec na chigaqaigui na oro, qataq na nchinaxanaxat, qataq na lcha'q ana qo'ipaq l'enaxat mirra. 
MAT.2.12	Qaq co'ollaq ime', nachi huo'o da nqataxa'c huaigui so l'ochaqa' da sa ishit da ÿi'iguelaqtreuga yi netaña so nta'a Herodes. Nachi tatreuga ca lÿa nqa'aic co'ollaq ÿi'iguelaxadegue ca lma't.
MAT.2.13	Qaq co'ollaq mashi je'c soua ÿajnaxanaxaiqa, nachi so lamaxashic ñi qadataxala' nachaxana so José co'ollaq huaigui so l'ochaxa. Nachi 'enapega, 'eeta':
MAT.2.13	–Qoñishiguem qome, nachi 'auacoosop yi nogotolec, qataq añi late'e, nachi 'ananeltaxangue da Egipto. Nachi qoueta'a qome yimayi, to' qom 'am shinapega. Cha'ayi ñi Herodes anac da nmitaique na nogotolec da ÿalauat.
MAT.2.14	Nachi so José ñishiguem, nachi ÿacoosop so nogotolec qataq aso late'e, nachi lÿata'pe soomayi se'eso pe da tadegue da Egipto. 
MAT.2.15	Nachi huetra'a yimayi, chochi ivitta'a co'ollaq ileu so Herodes. Qaq 'eetec de'eda, yaqto' ÿataqta ipacchigui da l'aqtac ñi qadataxala' mayi i'axat so l'aqtaxanaxanec, 'eeta': Seÿaxana so ÿalec, chigoqchiguiña yi Egipto.
MAT.2.16	Qaq so Herodes co'ollaq ila'a da soua ÿajnaxanaxaiqa ÿatenachi't somayi, nachi ÿataqta dalemata. Nachi damaxasoxoolec da qaÿalauat so ñaqpiolec, ivida'a nam mashi ivi' naua dos vi'iyi qataq na ÿapacteec ñaq qapi'olecpi, ÿataqta nmatchiguiñi 'enauac som netaña yi Belén qataq naua loiguiyi, ipacchigui naq'en da l'aqtaxanaxa'c soua ÿajnaxanaxaiqa. 
MAT.2.17	Qaq de'eda ÿataqta ipacchiguilo naua lliyigui'shi so Dios l'aqtaxanaxanec Jeremías, mayi 'eeta':
MAT.2.18	Qai'aqtega da nvilÿaxac huaña yi Ramá,
MAT.2.18	noinaxac qataq n'alaxac.
MAT.2.18	Raquel añi noÿiitac souaxat yi llalaqpi,
MAT.2.18	qalaxayi sa nashin da qaicochaq,
MAT.2.18	cha'ayi mashi ileu yimayipi.
MAT.2.19	Qalaxayi co'ollaq mashi ileu so Herodes, nachi huaña yi Egipto da qaltaq nachaxana so José so lamaxashic ñi qadataxala', huaigui naq'en so l'ochaxa. Nachi 'enapega, 'eeta':
MAT.2.20	–Qoñishiguem qome, nachi 'auacoosop ñi nogotolec, nataq'en añi late'e. Ime, nachi 'avi'iguelaxa yi n'alhua na llalaqpi so Israel, cha'ayi mashi ileupi yim huotaique da ÿalauat na nogotolec.
MAT.2.21	Nachi so José ñishiguem, nachi ÿauec so nogotolec qataq aso late'e da nqo'ooda yi n'alhua na Israel llalaqpi. 
MAT.2.22	Qalaxayi so José co'ollaq ÿaÿaten da so Arquelao da qoÿanagui da l'onataxanaxac so lta'a Herodes da qaltaq ilo'ogue yi 'alhua Judea, nachi somayi ÿataqta huo'o da lcolanaxa. Ime, nachi huo'o da nqataxac huaigui da l'ochaxa, nachi somayi taÿa yi 'alhua Galilea. 
MAT.2.23	Qaq co'ollaq mashi ivita yimayi, nachi nqo'ona da naña yi pueblo Nazaret. Qaq 'eetec de'eda, da yaqto' ÿataqta ipacchiguilo naua l'aqtaxanaxaco so l'aqtaxanaxanecpi ñi Dios co'ollaq i'axat da so Jesús qoÿiitega da Nazaret l'ec.
MAT.3.1	Qaq co'ollaq mashi qaÿoqteguelo soua vi'iyi, nachi so nachilaxanataxanaq l'enaxat Juan anac da da'aqtaxaatapeguelec yi tojlec 'alhua mayi huaña yi Judea. 
MAT.3.2	Qaq da l'aqtaxanaxac 'eeta':
MAT.3.2	–Qai'axañiideec qome naua qan'onataxacolli', cha'ayi mashi sa qaÿapeque da l'onataxanaxac ñi Dios mayi neta'ague da piguem da ilo'ogue 'enauacna.
MAT.3.3	Qaq se'eso Juan nachiso som ÿiyiñi co'ollaxa so l'aqtaxanaxanec ñi Dios l'enaxat Isaías, co'ollaq 'eeta':
MAT.3.3	Huo'o ca shiÿaxaua chimaqtapeguelec yi tojlec 'alhua,
MAT.3.3	'eeta' da lÿaxanaxac:
MAT.3.3	“Qauqataxañiÿai' qome ca nqa'aic ñi qadataxala';
MAT.3.3	ÿataqta qan'onaxachiitegue qome ca llic.”
MAT.3.4	Qaq naua alogo so Juan n'oxonqa, chigaqaiguilo na laue ana camello. Qaq so nsaataxaqui l'oc, qataq chictac ana shiiquioxoi qataq na dapic lli'i. 
MAT.3.5	Nachi anac da n'axaÿaxana somayi na chigaqau'a yi la ciudad Jerusalén, qataq 'enauac nam netalec yi 'alhua Judea, qataq nam sa qaÿapiguii 'ale'u so tala Jordán. 
MAT.3.6	Nachi namayipi i'axa't naua lasouaxashi'te da ÿaxaadeec, nachi so Juan nachilaxangui so tala Jordán.
MAT.3.7	Qalaxayi so Juan co'ollaq ila'a da ÿataqta qalota na chigaqaigui na fariseopi qataq na chigaqaigui na saduceopi da anac da huotaique da qanachilaxan, nachi somayi 'enapega, 'eeta':
MAT.3.7	–¡Qami' n'adaxanaq llalaqpi! ¿Négue't ca qami' icoyigue'n, da yaqto' qananeltaxañiiguet cam qaica ca 'en'am da lchiquiaxac nhuaxanaguecna mayi sa qaÿapeque? 
MAT.3.8	Ÿataqta qanachaxañiita qome, yaqto' ishit da qaila'a da 'eesa da qami' qai'axañiideec naua qan'onataxacolli'. 
MAT.3.9	Qaq sa ishit qome da tatapigui qadvilli da qoñiita': “Qomi' maichi qomi' llalaqpi so Abraham.” Cha'ayi qami' shinapegalo da ñi Dios ishit da ivida'a da ÿachigoxotaigui ne'ena coma'pi ca ÿataqta llalaqpi so Abraham. 
MAT.3.10	Aca qachipe mashi sogote imetai' da iquesoxoñot ana qo'ipaqpi. Qaq 'enauac anam qo'ipaqpi mayi sa ishit da no'on ana ala, nachi anamayi qaiquesoqot. Ime, qaq qaÿasaxangui ca nodec. 
MAT.3.11	Qaq 'eesa da aÿim nagui qami' ñachilaxanguilo na 'etaxat, qaq damayi naigui da qami' qai'axañiideec naua qan'onataxacolli'. Qalaxayi nam aÿim nca'attalec, namayi dachilaxanataxana qome ca Espíritu Santo qataq ca nodec. Qaq namayi ÿataqta ÿacteec da l'añaxac, sa ishit da aÿim 'eeta'am. Qataq sa ishit da ñalau'a da chochi sachita'pe caua lapela'te. 
MAT.3.12	Qaq camayi lasoqta'a ca lchigoxosoxonaxat, da yaqto' ichigoq na trigo da nqat na lvi. Ime, qaq ÿoxotoigui ca laÿi'. Qaq na lvi, qalaq ÿavigaxat, ÿasaxangui ca nodec mayi sa ishit da 'om.
MAT.3.13	Huaña, nachi anac so Jesús, chigoqta'a yi Galilea da anaÿa yi tala Jordán, yim hueta'a so Juan, da yaqto' so Juan nachilaxan somayi. 
MAT.3.14	Qalaxayi so Juan co'ollaq chita'ague, nachi sa ÿaÿamaxaden da nachilaxan somayi. Nachi 'enapego' so Jesús, 'eeta':
MAT.3.14	–Aÿim mayi iuen da aÿim 'anachilaxan, qalaq ¿tá'ainco' yim aÿim 'auanaÿa?
MAT.3.15	Qalaxayi so Jesús 'enapeco':
MAT.3.15	–Qalaxayi nagui no'on da 'auauaqta'a da nachi shinaqtec de'eda. Cha'ayi ÿaÿamaqchiguiñi da qomi' so'otaq 'enauac nam 'eetapeguecpi ñi Dios.
MAT.3.15	Nachi so Juan ÿaÿamaxadeeta. 
MAT.3.16	Qaq co'ollaq mashi qanachilaxan so Jesús, nachi ca'ai so 'etaxat. Huaña, nachi 'ico' qaÿauatoigui na piguem, nachi so Jesús ÿauaateguet so n'Espíritu ñi Dios, 'eeta'am na qoto' da naÿaña somayi. 
MAT.3.17	Nachi qai'axaÿa, chimqot na piguem, 'eeta':
MAT.3.17	–'Eda da ÿalamaxat ÿalec mayi ÿauotaxat. Damayi ÿataqta ñitootapeguec.
MAT.4.1	Qaq co'ollaq mashi ime de'eda, nachi so Espíritu Santo ÿauega so Jesús ca tojlec 'alhua, da yaqto' so shiÿaxaua lma'na ÿi'iguen somayi.
MAT.4.2	Nachi somayi sa ishit da deque'e, chochi ividaxattrauec soua cuarenta na'axa'te qataq soua cuarenta pe'. Qaq co'ollaq inoxoodeec se'esoua na'axa'te, nachi huo'o na lqouaxa. 
MAT.4.3	Nachi so shiÿaxaua lma'na nqo'ona so Jesús da ÿi'iguen. Nachi 'enapego', 'eeta':
MAT.4.3	–Da ÿoqta 'eesa da 'am llalec ñi Dios, qaq no'on qome da nañigui pan 'anqa'en ne'ena coma'pi.
MAT.4.4	Nachi so Jesús 'enapeco':
MAT.4.4	–Naua ñiyigui'shi l'aqtaqa ñi Dios 'eeta': Sa ishit da nachacata aca pan da i'añaqchit ca shiÿaxaua, mayi nataq'en 'enauac na l'aqtacpi ñi Dios.
MAT.4.5	Nachi so shiÿaxaua lma'na ÿauega somayi so la ciudad Jerusalén mayi ÿataqta qui'itta. Nachi ÿaviguishiguemec na l-laq aso n'onaxanaxaqui. 
MAT.4.6	Nachi 'enapega, 'eeta':
MAT.4.6	–Qom ÿataqta 'eesa da 'am llalec ñi Dios, qaq 'aupadenaxaneec qome. Cha'ayi yi l'aqtac ñi Dios mayi nanettañi 'eeta':
MAT.4.6	Ñi Dios namaq qome ca lamaxashic piguem l'ec,
MAT.4.6	da yaqto' 'am ntela'a.
MAT.4.6	Nachi 'am ÿachitalguete qome naua lhua'q camayipi,
MAT.4.6	da yaqto' sa ishit da ntoqneto naua 'adchil na coma'pi.
MAT.4.7	Nachi so Jesús 'enapeco':
MAT.4.7	–Nataq'en yi nanettañi l'aqtac ñi Dios 'eeta': Sa ishit qome da 'avi'iguen ñi 'adataxala' Dios.
MAT.4.8	Qaltaq ÿi'iguelaxalec so shiÿaxaua lma'na da ÿauega so Jesús aso qaÿoqotchiguemec qasoxonaxa. Nachi ÿachaxanalo 'enauaque naua 'ale'u mayi huetalguete ana 'alhua qataq 'enauac da l'amaqchic namayipi. 
MAT.4.9	Nachi 'enapeco':
MAT.4.9	–Aÿim 'am sami' 'enauac ne'ena, da ishit da 'au'alyiñi naua 'adllicte da aÿim 'avi'oxoden.
MAT.4.10	Nachi so Jesús 'enapega, 'eeta':
MAT.4.10	–'Am Satanás, aÿim qoca'ai, cha'ayi yi nanettañi l'aqtac ñi Dios 'eeta': “'Avi'oxoden ñi 'adataxala' Dios, qataq nachaqñita 'au'onataxanot.”
MAT.4.11	Nachi so shiÿaxaua lma'na, somayi ca'ai so Jesús, nachi anac so namaxashicpi piguem l'ecpi da qaitauan somayi.
MAT.4.12	Qaq so Jesús co'ollaq l'axaÿaxac da so Juan qoÿanaigui aca ncoñitaxanaxaqui, nachi somayi taÿa yi 'alhua Galilea. 
MAT.4.13	Qalaxayi sa ishit da naña yi Nazaret. Chaqdata da nqo'ona da naña yi pueblo Capernaum. Yimayi neto'ot na loigue aso lapel late'edai mayi netau'a na loigue yi 'alhua Zabulón qataq yi Neftalí. 
MAT.4.14	Qaq 'eetec de'eda, yaqto' ipacchigui dam ÿiyiñi co'olloxochiyi so Dios l'aqtaxanaxanec l'enaxat Isaías, 'eeta':
MAT.4.15	Qaq 'am 'alhua mayi 'am lalamaxat na llalaqpi so Zabulón qataq so Neftalí,
MAT.4.15	qataq 'am nqa'aic mayi 'anlectelec aso auaxai mayi 'aupa'aigue da nala' lliguishiguem yi tala Jordán.
MAT.4.15	'Am Galilea mayi netalec nam sa ishit da judiopi.
MAT.4.16	Nam shiÿaxauapi mayi huetaigui na napalaxa,
MAT.4.16	qalaq namayipi ila'a aso late'edai 'ico' ncoÿadaxanaxaqui.
MAT.4.16	Nam huetaigui nam ÿataqta lta'adaic lpaqal da nleuaxa,
MAT.4.16	qalaq namayipi icoÿadelec aso 'ico' coÿadaxanaxaqui.
MAT.4.17	Huaña, nachi so Jesús cot da da'aqtaxan, 'eeta':
MAT.4.17	–Qai'axañiideec qome naua qan'onataxacolli', cha'ayi mashi sa qaÿapeque da l'onataxanaxac ñi Dios mayi neta'ague da piguem da ilo'ogue 'enauacna.
MAT.4.18	Qaq huo'o so na'a'q so Jesús queto'ot so loigue aso lapel late'edai mayi huaña yi Galilea. Nachi ila'alo soua dos nqaÿa't. So 'oonolec l'enaxat Simón, da l'enaxat lÿa Pedro. Qaq so lÿa, qalaq l'enaxat Andrés. Soomayi ÿasaqtrapiguiñi so lalegue'c, cha'ayi ÿi'acoxoiqa. 
MAT.4.19	Nachi so Jesús 'enapegalo, 'eeta':
MAT.4.19	–Aÿim qoquiigue, yaqto' qami' sanaguilo da qanmichiÿaique na shiÿaxauapi, qoñiita'am ca ÿi'acoxoic.
MAT.4.20	Nachi soomayi qaica ca ÿictrega, nachi n'onaxatchiguilo so lalegue'c da ca'atregue somayi.
MAT.4.21	Qaq co'ollaq mashi qaÿata'aguelo, nachi so Jesús qaltaq ila'alo soua lÿa't nqaÿa't, Santiago qataq so Juan. Soomayi nachi llalqa so Zebedeo, netrangui aso barco, huaqta'ato so lta'a', napadeeta'pe so lalegue'c. Nachi so Jesús iÿaxanalo soomayi. 
MAT.4.22	Huaña, nachi soomayi n'onaxatchiguilo aso nbarco' qataq so lta'a', nachi ca'atregue somayi.
MAT.4.23	Nachi so Jesús coleetapeguelec 'enauac yi Galilea da dapaxaguenataxaatapoigui ana laponaxaquipi na judiopi yi'iyi 'alhua, i'axattac da no'on qad'axaÿaxac mayi i'axat da ñi Dios ilo'ogue 'enauacna, qataq natadeetac 'enauac na ÿotta'a't lalolaxaguesat na shiÿaxauapi. 
MAT.4.24	Nachi ivida'a 'enauac yi 'alhua Siria da n'aqtaguec so Jesús. Nachi qanda'a somayi nam ique'eteetac na ÿotta'a't lalolaxaguesat, nam huo'o na l'ec leguemaxaic, copchaxaicpi, qataq na sa da'añiigue. Nachi 'enauac nataden so Jesús. 
MAT.4.25	Nachi ÿataqta qalota na shiÿaxauapi ca'attague' somayi, nam chigaqaña yi Galilea, qataq yiua diez pueblo mayi qaÿamata'ac Decápolis, qataq yi Jerusalén, qataq yi 'alhua Judea, qataq na pa'aigue da nala' lliguishiguem yi tala Jordán.
MAT.5.1	Qaq so Jesús co'ollaq ila'a da ÿataqta qalota so shiÿaxauapi, nachi nqo'ooshiguemec aso qasoxonaxa, nachi nso'ooñi, nachi so lapaxaguenatacpi laponeu'a somayi. 
MAT.5.2	Nachi so Jesús ÿapaxaguen somayipi, 'eeta':
MAT.5.3	–Ÿataqta machiguiñi qome nam nauattootela't da iuen ca ltaunaxanaxac ñi Dios, cha'ayi namayipi huetaigui qome da l'onataxanaxac ñi Dios mayi neta'ague da piguem da ilo'ogue 'enauacna.
MAT.5.4	Qataq ÿataqta machiguiñi qome nam huo'o da laquicoxo, cha'ayi ñi Dios ÿanem ca lamaiquiaxac.
MAT.5.5	Qataq ÿataqta machiguiñi qome nam sa ishit da ñi'oxonnaxaic da lquiyaqteÿaxac, cha'ayi namayipi ÿaconguet qome cam 'alhua mayi ÿachaxanapeguem ñi Dios.
MAT.5.6	Qataq ÿataqta machiguiñi qome nam 'eeta'am da huo'o na lqouaxa qataq na laquip da nshitaique da i'ot cam 'eetapeguec ñi Dios, cha'ayi ñimayi itauanec qome namayipi, da yaqto' ishit da i'ot.
MAT.5.7	Qataq ÿataqta machiguiñi qome nam ichoxoden ca lÿa, cha'ayi ñi Dios ichoxoden qome namayipi.
MAT.5.8	Qataq ÿataqta machiguiñi qome nam qui'itta da lquiyaqteÿaxac, cha'ayi namayipi nauane' qome ñi Dios.
MAT.5.9	Qataq ÿataqta machiguiñi qome nam huetapec da yaqto' huo'o ca nlagaxayic, cha'ayi ñi Dios ÿamata'ac qome da ÿataqta llalaqpi.
MAT.5.10	Qataq ÿataqta machiguiñi qome nam nque'etaxangui da ncanaguec, souaxat da i'ottac cam 'eetapeguec ñi Dios, cha'ayi namayipi huetaigui qome da l'onataxanaxac ñi Dios mayi neta'ague da piguem da ilo'ogue 'enauacna.
MAT.5.11	Qataq ÿataqta qauamaichiguiñi qom qami' ishiueeta'pe na shiÿaxauapi, huo'otaq da sa ishit da qami' iyacna'pe qataq da qami' ÿasaxalguete na ÿotta'a't shipegaxanaxacpi, souaxat da aÿim qoquiitague'. 
MAT.5.12	Qaq ÿataqta qauamaichiguiñi qome qataq qantoñiitapigui', cha'ayi qami' qauacoñiiguet qome ca lta'adaic qanshiitenaguiiqui mayi hua'ague da piguem. Cha'ayi nachida da 'eetec da ncanaguec som hua'au l'aqtaxanaxanecpi ñi Dios co'ollaq saxanaqca da qoñiita.
MAT.5.13	Qami' qoñiita'am ca toue mayi iuen nam huetalec ana 'alhua. Qalaxayi ca toue, da huo'otaq imeuo na lli'iuaxa, qaq ¿ishit peta'a da qaltaq ÿi'iguelaxalec da no'on? Camayi nachi sa ishit da huo'o ca taiguet. Chaqdata da qaÿasaxauec, qataq chochi pigui nam shiÿaxauapi.
MAT.5.14	Qami' nataq'en qoñiita'am aca lcoÿadaqte nam huetalec ana 'alhua. Qaq ca la ciudad mayi netalec aca qasoxonaxa, camayi sa ishit da 'ico' nqañoxottapiguiñi. 
MAT.5.15	Qataq sa ishit da qaiqueteteu'a aca coÿadaxanaxaqui, da yaqto' qoÿano'ot na pa'aguiñi aca cajón. Chaqdata da qoÿanashiguem, da yaqto' icoÿadelec 'enauac nam hueta'a ca nma'. 
MAT.5.16	Qaq nachi 'eetec qome nataq'en da qoñiita, ÿataqta qau'edaxachiÿoiguilo qome naua qadcoÿadaxanaxaquilli', yaqto' 'edalec na shiÿaxauapi, yaqto' namayipi, da ila'a dam ÿaÿamaqchiguiñi mayi qau'ochiitac, nachi namayipi ÿi'oxoden ñi qadta'a mayi neto'ot na piguem.
MAT.5.17	Sa ishit qome da qaupi'itaxañiitega da aÿim ñanac da imeuo ñaq'en na lqataxacpi so Moisés qataq na lapaxaguenataxanaxac som l'aqtaxanaxanecpi ñi Dios. Aÿim sa ishit da ñisoguiñi namayipi. Chaqdata da aÿim ñanac, da yaqto' ipacchigui ñaq'en cam ÿoqta naigui. 
MAT.5.18	Cha'ayi qami' shinapegalo da huo'otaq ñaq huo'o na piguem qataq ana 'alhua, qalaq sa ishit da huo'o ca qanqat nam saq 'amaqtaq ledaxatpiolec nam nqataxacpi, nato' qom mashi ipacchigui 'enauac nam taÿa'a da yi'oq. 
MAT.5.19	Qaq ÿoqo'oyi ca sa ishit da ÿalaxaguet ca 'oonolec ne'ena nqataxacpi, nai'ctaxa da huo'otaq ÿapacteec saq 'amaqtaq, nachi camayi da ÿapaxaguenec na laÿipi da sa ÿalaq, qaq nachica ca ÿapacteec qaica ca l'amaqchic qanqoÿin qom qanayiitaigui da l'onataxanaxac ñi Dios mayi neta'ague da piguem da ilo'ogue 'enauacna. Qalaxayi cam ÿataqta ÿalaxaguet na nqataxacpi, qataq ÿapaxaguen ca lÿa da yaqto' ÿalaq, qaq nachica qome ca ÿataqta 'amaqtaq qanqoÿin qom qanayiitaigui da l'onataxanaxac ñi Dios mayi neta'ague da piguem. 
MAT.5.20	Cha'ayi qami' shinapegalo da huo'otaq sa ishit da qanapaquiÿalec nam dapaxaguenataxanec na nqataxacpi qataq na nanettaigui na fariseopi da qau'ochi cam 'eetapeguec ñi Dios, nachi sa ishit qome da qaunoxoñiu'a da l'onataxanaxac ñi Dios mayi neta'ague da piguem da ilo'ogue 'enauacna.
MAT.5.21	Qami' qau'aqaitapeguelec naxa da napaxaguenataguec som hua'au qadta'alpi mayi 'eeta': “Sa ishit da 'aualaataxan. Cha'ayi da huo'o ca dalaataxan, nachi camayi qaÿauo'o ca nhuaxanaguec.” 
MAT.5.22	Qalaxayi aÿim qami' shinapegalo da huo'otaq huo'o ca dalemataÿa ca lÿa, nachi camayi qaÿauo'o ca nhuaxanaguec. Qataq cam ishiuen ca lÿa, qalaq camayi qaÿauegueu'a cam nta'alpi mayi loicnatac na lataxacpi, da yaqto' qanmit. Qataq cam ÿamata'ac qaica ca ÿaÿajnapec ca lÿa, nachi camayi huetalec da lchic da tangui qanqoÿin ca nodec mayi huaña da ÿauo'o da nhuaxanaguec ñi Dios na 'itaxaloxoicpi.
MAT.5.23	Qaq ÿoqo'oyi 'am, da huo'otaq 'audotau'a aca 'adachitaqtaxanaqte aca nca'atoxonaxalate, qaq da tachigui yi 'adhuel ca 'adÿa da huo'otaq hueto'ot ca 'adasouaxashit, 
MAT.5.24	nachi 'am 'aucotana'asop aca nca'atoxonaxalate aca 'adachitaqtaxanaqte, nachi 'au'auaxaañi da 'anmane' ca 'adÿa. Ime, qaq 'am 'avi'iguelaxau'a aca nca'atoxonaxalate, nachi 'ai'aneuo aca 'adachitaqtaxanaqte.
MAT.5.25	Qaq da huo'otaq huo'o ca 'am ncotaÿapegue', nachi 'am ÿauegueu'a ca nmit na nasouaxashitpi. Qalaq 'am 'au'auaxaañi da 'anaÿamaxate' camayi, da yaqto' sa ishit da 'am icoñi' naq'en ca nta'a. Qaq que'eca nta'a nachi 'am ÿaneu'a ca huataxanaq. Huaña, nachi 'am qaÿamaxaigui aca ncoñitaxanaxaqui. 
MAT.5.26	Huaña, nachi 'am sa ishit da 'annoxoneec da huo'otaq saxanaxa da 'aumatteec da 'aushiiten aca 'adavigaxaiste.
MAT.5.27	Qami' qau'aqaitapeguelec naxa da n'aqtac mayi 'eeta': “Sa ishit da 'adauañi' aca sa 'adhua.” 
MAT.5.28	Qalaxayi aÿim qami' shinapegalo da huo'otaq huo'o ca chochi ilogui aca 'alo da huo'otaq huo'o da lqopichi, nachi camayi sogote da 'eeta'am da mashi ncachiÿa'ai' acamayi dam lquiyaqteÿaxac.
MAT.5.29	Qaq ÿoqo'oyi ana 'oiguishi 'ad'aite, da huo'otaq huo'o naq'en ca 'adasouaxashit, qaq no'on da 'anqat, nachi 'auasaxauec. Cha'ayi ÿaÿamaqchiguiñi da huo'o ca daqat naua 'ogoxoshi'te, qalaxayi sa ishit da imauec da 'ad'oquiaxac da qaÿasaxaña ca nhuaxanqa' na 'itaxaloxoicpi. 
MAT.5.30	Qataq na 'oiguishic 'adhuaq, da 'am ÿanataxajñi, nachi no'on da 'auquesoxouec, nachi 'auasaxauec. Cha'ayi ÿaÿamaqchiguiñi da huo'o ca daqat naua 'ogoxoshi'te, qalaxayi sa ishit da imauec da 'ad'oquiaxac da qaÿasaxaña ca nhuaxanqa' na 'itaxaloxoicpi.
MAT.5.31	Co'olloxochiyi nataq'en qoÿiita': “Da huo'o ca camachaqca ÿalat aca lhua, qalaq camayi ÿami' acamayi acam lmalate da ÿalat.” 
MAT.5.32	Qalaxayi aÿim qami' shinapegalo da huo'otaq huo'o ca shiÿaxaua da ÿalat aca lhua, da sa ishit da huasoilec da nquishishaxac, nachi camayi ÿasouaxateguet aca lhua da 'ico' nquishishaxai. Qaq cam huadonguet acam qaÿalat 'alo, camayi nataq'en qaÿamata'ac da huadonaxaic.
MAT.5.33	Nataq'en qami' qau'aqaitapeguelec naxa da n'aqtac co'olloxochiyi som hua'au qadta'alpi mayi 'eeta': “Sa ishit qome da sa 'aupaguelec ca 'ad'aqtac mayi hua'aqchigui 'anqa'en ñi 'adataxala' Dios da 'ai'an.” 
MAT.5.34	Qalaxayi aÿim qami' shinapegalo da sa ishit da chochi 'ai'an ca 'ad'aqtac. Sa ishit da 'auÿaxaatega na piguem da chigoqo'ot ca 'anhuaxanaguec da 'ai'an ca 'ad'aqtac, cha'ayi nachina na nso'ootalec ñi Dios; 
MAT.5.35	qataq na 'alhua, cha'ayi nachina na petalec ñimayi; qataq yi la ciudad Jerusalén, cha'ayi yimayi nachiyi yim lma' ñim Dios mayi nta'a lta'adaic. 
MAT.5.36	Nataq'en sa ishit da 'auÿaxaatega ca nhuaxanaguec na 'adqaic da huo'otaq 'ai'an ca 'ad'aqtac, cha'ayi sa ishit da huo'otaq maichi ÿapagaq 'anqa'en ca 'oonolec na 'adaue, huo'otaq da naue'. 
MAT.5.37	Chaqdata da 'oonolec ca qadasataxaqui. Qoñiita': aja' huo'otaq 'a'i. Cha'ayi ca chochi qaÿachigoxotauec n'aqtac, camayi chigoqo'ot so shiÿaxaua lma'na.
MAT.5.38	Qami' nataq'en qau'aqaitapeguelec naxa da n'aqtac mayi 'eeta': “Ca nqat ana l'aite ca lÿa, camayi nataq'en qanqat ana l'aite; qataq ca nqat aca lhue ca lÿa, nataq'en qanqat aca lhue.” 
MAT.5.39	Qalaxayi aÿim qami' shinapegalo da sa ishit da qau'enaxachiÿa'aguet cam huo'o ca qami' i'oteque. Chaqdata da huo'otaq huo'o ca iuaxangui ana 'adamelque, qalaq 'ai'anem ana lÿa. 
MAT.5.40	Qataq da huo'o ca nshitaique da 'am ncotaÿapegue', nachi ÿacona ca 'adlomaxaqui, nachi 'auaqta'a da ÿachi nataq'en ca 'adpo'. 
MAT.5.41	Qataq da huo'otaq huo'o ca 'am ÿachilec ca lli'ac da 'auda'a ca taÿa'a, qalaq 'anquigaxatteec ca tachiguiña ca 'auda'a. 
MAT.5.42	Qataq da huo'o ca 'am iÿaxanot, qalaq 'ai'anem cam iÿaxanaique. Qataq sa ishit da 'avi'iguelaxatteec da huo'otaq huo'o ca 'am da'aalaxaatacot.
MAT.5.43	Nataq'en qau'aqaitapeguelec naxa da n'aqtac mayi 'eeta': “'Auauotec ca 'adÿa, qalaxayi ÿataqta 'anquiÿa ca 'am ipa'agueetac.” 
MAT.5.44	Qalaxayi qami' shinapegalo da ÿataqta qauauochiic ca qami' ipa'agueeta'pe, qataq qauasaqailec ca no'on ca qami' ishiueeta'pe, qataq qau'ochiic ca ÿaÿamaqchiguiñi cam qami' nquiÿategalo, qataq qanatamñiitalec cam qami' ishiueeta'pe, qataq cam qami' sa iyacna'pe. 
MAT.5.45	Qaq yaqto' ÿataqta qami' llalqa ñim qadta'ai mayi neta'ague da piguem. Cha'ayi ñimayi icoÿadelec naq'en añi nala' ca qauemaic qataq ca soxodaic, qataq da namaq na auot, qalaq talec naq'en cam no'on da lataxac qataq cam qauem da lataxac. 
MAT.5.46	Cha'ayi qami' da ndoteec cam qami' ÿauoteque, qaq nachica qauauochiic, nachi ¿huá'ago' ca 'eetec da huo'o ca qanshiitenaguiiqui? Cha'ayi nataq'en i'ot de'eda nam ÿacootapeeguet ana nshiitenaqte ca nta'a. 
MAT.5.47	Qataq da huo'otaq ndoteec ca 'adqaÿa da 'anquiitapegue', nachi ¿négue't cam no'on mayi naigui de'eda? Yi ivida'a da i'ot de'eda nam saxanaxa da ÿauatton ñi Dios. 
MAT.5.48	Qaq ÿoqo'oyi ÿataqta nalochiguiñi qome da qadataxaqui, yaqto' qoñiita'am da lataxac ñim qadta'ai mayi neta'ague da piguem da ÿataqta nalochiguiñi.
MAT.6.1	Sa ishit qome da qanachaxañiita da huo'otaq qau'ochi da qad'amqajnataxanaxaqui, da yaqto' qami' ÿauaachiguilo na shiÿaxauapi. Cha'ayi da nachi qoñiitec de'eda, nachi ñi qadta'ai mayi neta'ague da piguem, ñimayi sa ishit da ÿauo'o ca qanshiitenaguiiqui. 
MAT.6.2	Qaq ÿoqo'oyi da ivita da qautauañi cam huo'o da lhuenaxanaxa, qalaq sa ishit da ÿaÿajna'a't qanqashiñi 'enauac na shiÿaxauapi da qoñiita'am da 'eetec nam saq ÿataxalec da lataxac da nachaxaata da huetaigui ana laponaxaquipi na judiopi qataq na nqa'aicpi. Qaq 'eetec de'eda namayipi, cha'ayi chochi nshitaique da no'on da n'aqtaguec. Qalaxayi aÿim shinapec, da de'eda i'ot, damayi naigui da sogote da huo'o da nshiitenaguec. 
MAT.6.3	Qalaxayi 'am da ivita da huo'o ca 'ai'ami' cam huo'o da lhuenaxanaxa, qalaq sa ishit da ivida'a da 'auaÿajnaxanaxanec cam 'adÿa mayi 'anauochaxaua. 
MAT.6.4	Chaqdata da 'oxotchiguiñi de'eda 'au'ot. Qaq ñim 'adta'a mayi ÿaÿaten cam saq cha'a, ñimayi ÿauo'o ca 'anshiitenaguec.
MAT.6.5	Qaq da ivita da qanatamñi, qalaq sa ishit qome da qoñiita'am nam chochi nachaxanaxaicpi da natamen mayi nqopita da nachatchiguiñi da huaigui anam laponaxaquipi na judiopi huo'otaq acam lamaxa ca nqa'aic da 'enauac na shiÿaxauapi ÿataqta ilochigui. Qaq aÿim qami' shinapegalo da namayipi sogote huo'o da nshiitenaguec. 
MAT.6.6	Qalaxayi 'am da ivita da 'anatamen, qalaq 'aunoxonoigui ca 'adma'. Nachi 'auapogui ca lasom. Ime, qaq 'anqouagaxaunot ñim 'adta'a mayi saq cha'a, ñim 'am hueta'aguet. Nachi ñimayi mayi ÿaÿaten cam saq cha'a mayi 'au'ottac, ishit da ÿauo'o ca 'anshiitenaguec.
MAT.6.7	Qaq da 'anatamen, nachi sa ishit da 'avi'iguelaxattalec ca 'ad'aqtac mayi qaica ca naigui, da qoneta'am nam sa ishit da ÿauatton ñi Dios, mayi ipi'itaxaatega da qai'axaÿa, cha'ayi ÿataqta sa ÿala'ac da ltaxaÿaxac. 
MAT.6.8	Qaq sa ishit qome da qau'enaxachi namayipi. Cha'ayi ñi qadta'a Dios, ñimayi ÿaÿaten cam qami' qaviñiitaique da huo'otaq saxanaxa da qauÿaxañiÿot. 
MAT.6.9	Qaq ÿoqo'oyi da qanqouagaxauñi, qalaq qoñiita':
MAT.6.9	'Am qadta'a Dios mayi qoneto'ot na piguem,
MAT.6.9	'enauac da qaÿi'oxoden da 'ad'enaxat.
MAT.6.10	Ña 'anamaxaño' qome da 'ad'onataxanaxac,
MAT.6.10	yaqto' i'ot ca qonetapeguec 'enauac nam huetalecna,
MAT.6.10	'eeta'am nam hueto'ot na piguem.
MAT.6.11	Ña qomi' 'anañanema na na'a'q ca sachiguenaq mayi souenaqtac.
MAT.6.12	'Auapalaxat qome da qadasouaxashit,
MAT.6.12	'eeta'ama qomi' da mashi sapalaxataq cam qomi' qai'oteque sa ÿaÿamaxañi.
MAT.6.13	Sa ishit qome da qomi' 'auashingueta ca qañi'iguenataguec,
MAT.6.13	chaqdata da qomi' 'antelaqna'agueta ca sa ÿaÿamaxañi.
MAT.6.13	Cha'ayi da 'ad'onataxanaxac,
MAT.6.13	qataq da 'ad'añaxac,
MAT.6.13	qataq da 'ayi'oxoyic
MAT.6.13	nachi 'eetai' da qaica ca loga't.
MAT.6.13	Aja', nachi 'eetec.
MAT.6.14	Cha'ayi da qami' qauchoxoyiñi cam sa ÿaÿamaxañi mayi qami' i'oteque cam qadÿai, nachi ishit da qami' ichoxode'n nataq'en ñi qadta'ai mayi neta'ague da piguem. 
MAT.6.15	Qalaxayi qami' da sa ishit da qauchoxoyiñi ca qadÿai, nachi ñim qadta'ai Dios nataq'en sa ishit da qami' ichoxode'n da ÿapalaxat ca qadasouaxashichi.
MAT.6.16	Qaq da ivita da qami' qanqouaqchichi, qalaq sa ishit qome da yi'oqta da daquico da qadashiguiÿaxaqui, da qoñiita'am nam shiÿaxauapi mayi chochi nachaxaata. Cha'ayi namayipi 'eetec de'eda, cha'ayi nshitaique da qaÿaÿaten da nqouaqchitta. Qaq aÿim qami' shinapegalo da namayipi sogote huo'o da nshiitenaguec. 
MAT.6.17	Qalaxayi 'am, da ivita da 'anqouaqchit, qalaq 'am 'anapilotta, qataq 'antacchiguiñi na 'adaue, 
MAT.6.18	yaqto' na shiÿaxauapi sa ishit da ÿaÿaten da 'am 'anqouaqchittapeguela't. Qaq chaqñita ñi 'adta'a Dios mayi 'am hueta'aguet, ñimayi 'am ÿaÿaten. Nachi ñimayi ÿauo'o ca 'anshiitenaguec.
MAT.6.19	Sa ishit qome da ÿapacteec qalota da qadsallaqai qanqashiñi ana 'alhua, nam huaña da ishit da chic ca lalaxat, huo'otaq da chochi ltotañi ca camachaqca nogoxoshit, qataq ishit da decachiÿa ca cachaxaic. 
MAT.6.20	Chaqdato' da qauauo'oi ca qadsallaqai hua'ague da piguem mayi sa ishit da inoxoneu'a ca lalaxat da chic, huo'otaq da chochi ltotañi ca camachaqca nogoxoshit, qataq sa ishit da inoxoneu'a ca cachaxaic da decachiÿa. 
MAT.6.21	Cha'ayi qami' cam hueta'ague ca qadsallaqai, nachi nataq'en hueta'ague da qadquiyaqteÿaxaqui.
MAT.6.22	Naua 'ad'ai'te, naamayi 'eeta'ama aca coÿadaxanaxaqui mayi icoÿadelec da 'ad'oquiaxac. Qaq naamayi da huo'otaq ÿaÿamaqte', qaq nataq'en 'enauac da 'ad'oquiaxac huetaigui na yi'oqchiguiñi. 
MAT.6.23	Qalaxayi naua 'ad'ai'te, da huo'otaq sa ÿaÿama'q, nachi 'enauac da 'ad'oquiaxac huetaigui na napalaxa. Qaq ÿoqo'oyi na yi'oqchiguiñi mayi 'am hueto'ot, da huo'otaq napalaxa, nachi ¡ÿataqta ÿapacteec na napalaxa mayi qouetaigui!
MAT.6.24	Qaica ca ishit da dos naq'en caua n'aco'yi. Cha'ayi ishit da ÿaÿimec ca lÿa, qataq ÿauotec ca lÿa, huo'otaq da ÿataqta ÿalaxaguet ca 'oonolec, qaq ca lÿa qalaq ÿataqta i'otan. Qaq nachi 'eetec da sa ishit da qai'onataxanot ñi Dios qataq acam yi'oqchigui plata.
MAT.6.25	Qaq ÿoqo'oyi nagui qami' shinapegalo da sa ishit qome da qami' ÿaquicoqchitta'pe cam qolliqui qataq cam qanÿomiigui mayi qaviñiitac, qataq cam qodogoxochi. Cha'ayi da achaalataxac sa ishit da 'eeta'am cam qanallic, qataq da n'oquiaxac sa ishit da 'eeta'am cam nogoxot. 
MAT.6.26	Ña qaumijñi na maÿo mayi huaÿotapeguelec na pa'ashiguem, da namayipi sa ishit da danaxan, qataq sa daqataxan, qataq sa ishit da chochi ÿaÿamaxat na ala ca languishic. Qalaxayi ñim qadta'ai mayi neta'ague da piguem, ñimayi ÿanem da lqui'axac namayipi. Qaq ¿qami' sa ishito' da qanapaquiÿalec nam maÿopi? 
MAT.6.27	Cha'ayi ¿négue't ca 'oonolec da qoñiita da huo'otaq ÿapacteec da lhuogoqchic, nachi ishit da nquigaxatshiguem da lalogaxa?
MAT.6.28	Qaq ¿tá'ainco' qone' yi qami' ÿaquicoqchi't cam qodogoxochi? Qaq ña qaumijñiÿo' anam huoue mayi huetalec na n'onaxa da anamayi sa ishit da do'onataxan qataq sa ishit da daqalejnaxan. 
MAT.6.29	Qaq qami' shinapegalo da so nta'a Salomón co'ollaxa qaica ca 'en'am lyac na n'otaxatpi, qalaq sa ishit da 'en'am da n'otaxac anamayipi. 
MAT.6.30	Qaq ñi Dios da nachi 'eetec de'eda, da n'otaxanaxan anam huoue mayi huetauga nagui na n'onaxa, qamaq ca lÿa na'a'q nachi qaÿasaxangui ca nodec, qaq ¿sa ishito' da nachi 'eetec naq'en de'eda da qoñiita, qami' mayi saq 'amaqtaq da qadpi'iÿaxaqui? 
MAT.6.31	Qaq ÿoqo'oyi sa ishit qome da qami' ÿaquicoqchi't da qoñiita': “¿Chaq negue'to' ca sachiguenaq, huo'otaq cam ñiÿomaxagui? qataq ¿chaq negue'to' cam ñapoxoña?” 
MAT.6.32	Cha'ayi na shiÿaxauapi nachi lhuennataxat 'enauac ne'enapi. Qalaxayi qami' huo'o ñim qadta'ai mayi neta'ague da piguem, ñimayi ÿaÿaten da qami' qaviñiitac 'enauac ne'enapi. 
MAT.6.33	Qaq ÿoqo'oyi qami' ÿataqta ÿacteec qome da qadqochoqoi dam l'onataxanaxac ñi Dios da ilo'ogue 'enauacna, qataq da qau'ochi cam 'eetapeguec ñimayi, nachi ishit da qauacoñiiguet nataq'en 'enauac ne'enapi. 
MAT.6.34	Qaq sa ishit qome da qami' ÿaquicoqchi't cam huaigui ca lÿa na'a'q. Cha'ayi ca lÿa na'a'q ÿataqteguet cam huaigui lqalaic. Qaq ñi 'oonolec na'a'q mashi 'eeso'oya' cam huaigui lqalaic.
MAT.7.1	Sa ishit qome da qauauo'oi ca lasouaxashit ca qadÿai, yaqto' ñi Dios sa ishit da ÿauo'o ca qadasouaxashichi. 
MAT.7.2	Cha'ayi ñimayi da qami' nmi't, qalaq i'enaxatteguet da 'eetec da qanmichi ca qadÿai, qataq i'enaxatteguet cam qami' qaualoqnaxañiÿa da qanaloqñi ca lataxac ca qadÿai. 
MAT.7.3	Qataq ¿tá'ainco' yi ishit da 'auamata'a cam 'auaqpi lsochi mayi huetangui ana l'aite ca 'adqaÿa, qaq sa ishito' da 'aula'a cam qo'ipaq lta'adaic mayi huetangui ana maichi 'ad'aite? 
MAT.7.4	Qaq da huo'otaq huetangui ana 'ad'aite ca qo'ipaq lta'adaic, qalaq ¿tá'ainco' da ishito' da qonapega ca 'adqaÿa da qoneta': “Ñaq aÿim 'auashiitem qome da ñaqat yi 'auaqpi lsochi mayi huetangui ana 'ad'aite?” 
MAT.7.5	Qaq ¡'am mayi qonetega da 'am 'eesa! 'Au'auaxaañi qome da 'anqat yi qo'ipaq lta'adaic mayi huetangui ana 'ad'aite, yaqto' ÿataqta 'anauaachiguiñi. Nachi ishit da 'anqat ca 'auaqpi lsochi mayi huetangui ana l'aite ca 'adqaÿa.
MAT.7.6	Sa ishit qome da qai'añiim na pioxotpi cam nogoxoshit mayi sa qaishitapec. Ten, namayipi qom qami' ÿataxalguete, nachi ishit da qami' icolaxatta'pe. Qataq sa ishit qome da qauasaqÿot aca cos late'e aca qan'otaqchi perlas. Ten, qom ishit da petapigui.
MAT.7.7	Qauÿaxañi, yaqto' ñi Dios qami' ÿanema ca qauÿaxañiÿaique; qaumitaxañi, yaqto' qauanachiÿa ca qanmichiitaique; qataq qautoqñiu'a ca lasom, yaqto' qami' qanauategueta. 
MAT.7.8	Cha'ayi cam deÿaxan, qalaq ÿaconguet ca iÿaxanaique; qataq cam demitaxan, qalaq ÿanata ca nmittaique; qataq ca itoqneu'a ca lasom, qalaq qanauateguet.
MAT.7.9	Cha'ayi ¿négue't ca 'oonolec da qoñiita da ishit da ÿami' ca coma' ca llalec, da huo'otaq iÿaxanaique aca pan? 
MAT.7.10	¿Huo'otaq da iÿaxanaique ca nÿaq, qalaq ÿami' ca n'adaxanaq? 
MAT.7.11	Yi qami' matem qami' qauemaiqa, qalaq qauaÿajñi da qai'añiim ca no'on cam qai'alqui. Qaq ¡táloxochiyictoxo' da saq ÿacteec ñim qadta'ai mayi neta'ague da piguem da ishit da ÿanem ca no'on cam iÿaxanot ñimayi!
MAT.7.12	Qaq ÿoqo'oyi qami' cam no'on mayi qanshiitaique da qami' i'oteque na shiÿaxauapi, nachica qome qau'ochiic 'enauac namayipi. Cha'ayi nachida dam damaxasoxoolec nam lqataxacpi so Moisés qataq naua lliyigui'shi so l'aqtaxanaxanecpi ñi Dios.
MAT.7.13	Qaunoxoñiÿoigui qome ñi lasom mayi sa lcagui. Cha'ayi ñi lasom qataq so nqa'aic mayi taÿa'a ca nleuaqa', somayi ÿataqta qalotegue, qataq qaica ca lqalaic. Qaq ÿataqta qalota nam quetague' somayi. 
MAT.7.14	Qaq ñim lasom qataq so nqa'aic mayi taÿa'a da nca'alaxa, qalaq ÿataqta qapi'olec qataq sa lca'ague. Qaq ÿataqta saq 'amaqtaq nam ÿanata.
MAT.7.15	Qavichiÿa'aguet qome nam tenataxanaxaicpi mayi 'eetega da l'aqtaxanaxanecpi ñi Dios. Namayipi qami' naÿalo, nachi ÿataqta i'enaxat da lataxac ana qagueta, qalaxayi na pa'atauo 'eeta'am da lataxac na shiguiÿac mayi dequi'iÿapec. 
MAT.7.16	Qalaxayi qami' ishit da qauauattoñi nam i'otpi. Cha'ayi da qanqat ana ala ana uvas, qalaq sa ishit da qaÿachigoxotaigui aca qo'ipaq huo'o ana le. Qataq da qanqat ana higo, qalaq sa ishit da qaÿachigoxotaigui aca huoue ÿaxataxadai. 
MAT.7.17	Qaq 'enauac anam qo'ipaqpi mayi no'on, anamayi ÿataqta no'on da alaÿaxac. Qataq anam qo'ipaqpi mayi qauem, anamayi qauem da alaÿaxac. 
MAT.7.18	Cha'ayi aca no'on qo'ipaq da ñaxateec aca ala, qalaq sa ishit da qauem. Qataq aca qauem qo'ipaq da ñaxateec aca ala, qalaq sa ishit da no'on. 
MAT.7.19	Qaq 'enauac anam qo'ipaqpi mayi qauem da alaÿaxac, anamayipi qome qaiquesoqot, nachi qaÿasaxangui ca nodec. 
MAT.7.20	Qaq ÿoqo'oyi qami' ishit da maichi qauauattoñi namayipi, souaxat nam i'otpi.
MAT.7.21	Na shiÿaxauapi mayi aÿim iÿaxaatega, 'eeta': “'Am qadataxala',” namayipi sa ishit da 'enauac da inoxoneu'a cam ñaq natai' l'onataxanaxac ñi Dios mayi neta'ague da piguem. Nachaqcata cam i'ot ca 'eetapeguec ñi ita'a. 
MAT.7.22	Qaq qom ivita que'eca na'a'q, qaq qalota qome na aÿim 'enapega, 'eeta': “'Am qadataxala', qomi' so'onataxanaqtega naxa da 'ad'enaxat da sa'aqtaxanaqtac, qataq da so'odaqhuec na n'ecpi leguemaxaicpi, qataq da so'otaq na n'anecpi mayi i'ot da n'aalaxa.” 
MAT.7.23	Qalaxayi aÿim shinapega qome, shiita': “Sa ishit da qami' sauatto'n. Aÿim qoquiÿa'ai, qami' mayi qau'ochiitac na sa ÿaÿamaxañi.”
MAT.7.24	Qaq ÿoqo'oyi cam ÿataqta aÿim n'axaÿaxana qataq i'ot da shiitega, qaq camayi 'eeta'am ca shiÿaxaua mayi ÿataqta ÿajnaxanaxaic mayi n'oxootelec naq'en ca coma' da n'oxooshiguem ca lma'. 
MAT.7.25	Qaq da ivita da anac na auot, qataq da i'auat so tala, qataq da anac na l'at lta'adaic, qalaq sa ishit da ÿañoxot da ÿalolaxajñi se'eso noÿic, cha'ayi ÿataqta n'oxootelec qanqoÿin so coma'. 
MAT.7.26	Qaq cam aÿim n'axaÿaxaatega, qalaq sa ishit da i'ot de'eda shiitega, qalaq camayi 'eeta'am ca shiÿaxaua mayi qaica ca ÿaÿajnapec, da n'oxootelec naq'en aca delec da n'oxooshiguem ca lma'. 
MAT.7.27	Qaq da ivita da anac na auot, qataq da i'auat so tala, qataq da anac na l'at lta'adaic, nachi ishit da ÿalolaxajñi. ¡Nachi ÿataqta nlachiguiñi!
MAT.7.28	Qaq so Jesús co'ollaq imat da l'aqtaxanaxac, nachi so shiÿaxauapi ÿataqta huo'o da l'aalaxa, souaxat naua lapaxaguenataxanaxaco. 
MAT.7.29	Cha'ayi somayi da dapaxaguenataxaatac, qalaq qaila'a da hueto'ot da l'añaxac ñi Dios. Qaq sa ishit da 'eeta'am nam dapaxaguenataxaatapeguec nam lqataxacpi so Moisés.
MAT.8.1	Qaq co'ollaq chigoqtalec aso qasoxonaxa so Jesús, nachi ÿataqta qalota so shiÿaxauapi quetague'. 
MAT.8.2	Nachi anac so shiÿaxaua mayi nchiga na l'oc, nachi i'adoto naua l-llicte so Jesús, nachi 'enapega, 'eeta':
MAT.8.2	–'Am ÿataxala', da 'aushit, qaq no'on da aÿim 'anataden.
MAT.8.3	Nachi so Jesús ipoteu'a somayi, nachi 'eeta':
MAT.8.3	–Aja', seshit. Nagui 'am no'oita.
MAT.8.3	Nachi co'ollaq chochi nasaxauec de'eda l'aqtac, nachi som nchiga na l'oc, somayi ÿataqta no'oita. 
MAT.8.4	Nachi so Jesús 'enapega somayi, 'eeta':
MAT.8.4	–Sa ishit qome da huo'o ca 'au'axatem de'eda. Chaqdata da 'am qojec, 'anachaxaneu'a ñim ltaxaÿaxanaxanec na shiÿaxauapi da qaitaxaÿapegue' ñi Dios, qataq 'ai'aneuo qome aca 'adachitaqtaxanaqte mayi damaxasoxoolec co'olloxochiyi so Moisés, yaqto' qaÿaÿaten da mashi 'am no'oita.
MAT.8.5	Qaq co'ollaq taÿau'a so Jesús yi pueblo Capernaum, nachi anac so huataxanaq lta'a mayi l'ec yi Roma da nachoxodeetot somayi, 
MAT.8.6	'eeta':
MAT.8.6	–'Am ÿataxala', yi ÿamaxashic huetaña yi ima', huetalec yi lmala', yimayi sa da'añiigue, ÿataqta lta'adaic da nque'ejnaxac souaxat da nqui'ic.
MAT.8.7	Nachi so Jesús 'enapeco':
MAT.8.7	–Aÿim ñoqo'ona da ñataden.
MAT.8.8	Nachi so huataxanaq lta'a 'enapeco':
MAT.8.8	–'Am ÿataxala', aÿim ÿataqta saq saiguet da 'aunoxonoigui ñi ima'. Chaqdata da 'am 'ai'an ca 'ad'aqtac, nachi ca ÿamaxashic no'oita. 
MAT.8.9	Cha'ayi aÿim nataq'en sootañot da lamaxasoxonaxac na nta'alpi, qataq nataq'en aÿim huo'o na ñallippi mayi samaqtac. Qaq da huo'otaq huo'o ca samaq, qalaq jec. Qataq da seÿaxana ca lÿa, qalaq anac. Qataq da huo'otaq samaq ca ÿamaxashic da huo'o ca samaxalec, qalaq i'ot.
MAT.8.10	Qaq co'ollaq hua'axaÿa de'eda so Jesús, nachi ÿataqta huo'o da l'aalaxa. Nachi 'enapega som nnaictague'pi, 'eeta':
MAT.8.10	–Aÿim ÿataqta 'eesa de'eda shinapec da 'enauac na llalaqpi so Israel qaica ca selalec da ÿapacteec da lpi'iÿaxac da huo'otaq 'eeta'am de'eda shiÿaxaua. 
MAT.8.11	Qaq aÿim shinapec da ÿataqta qalota qome na chigaqa'ague da yi'oxoñi qataq da avit da anac da nso'ona'ai' da lqui'axaua so Abraham, Isaac, qataq so Jacob, qom qainoxoneu'a cam l'onataxanaxac ñi Dios mayi neta'ague da piguem. 
MAT.8.12	Qaq nam ÿoqta qaÿauotaiquéctaxa da inoxoneu'a que'eca n'onataxanaxac mayi hueta'ague da piguem, namayipi qome qaÿamaxauga ca napalaxa na pa'auec. Huaña, nachi noÿiitac, qataq inaga't naua lhue da nqui'ic.
MAT.8.13	Nachi so Jesús 'enapega se'eso huataxanaq lta'a, 'eeta':
MAT.8.13	–'Avi'iguelaxa qome ca 'adma'. Qaq ÿataqta ipacchigui qome da 'eetec da 'adpi'iÿaxac.
MAT.8.13	Nachi ipacchigui da no'oita se'eso namaxashic co'ollaq qoÿan da n'aqtac.
MAT.8.14	So Jesús nqo'ona so lma' so Pedro. Qaq co'ollaq ivita, nachi ilalec aso lachodo so Pedro da sa no'on, huetalec so lmala', qataq huo'o na l'edaxa. 
MAT.8.15	Nachi somayi ipoteu'a, nachi se'eso l'edaxa qaica. Nachi asomayi ñishiguem, nachi huetapegue' somayipi.
MAT.8.16	Qaq co'ollaq mashi napaltapiguiñi, nachi qanauegueu'a so Jesús so qalota shiÿaxauapi mayi huo'o na l'ecpi leguemaxaicpi. Nachi somayi 'oonolec naq'en so l'aqtac da i'odauec se'eso n'ecpi, qataq nataden 'enauac som dalolaxaicpi. 
MAT.8.17	Qaq 'eetec de'eda, yaqto' ÿataqta ipacchigui dam i'axat co'ollaxa so l'aqtaxanaxanec ñi Dios l'enaxat Isaías, co'ollaq 'eeta': “Camayi nachishiguem 'enauac na qanqui'iguesat, qataq ÿachi 'enauac na qadalolaxapi.”
MAT.8.18	Qaq so Jesús co'ollaq ila'a da ÿataqta qalota na shiÿaxauapi da laponeu'a, nachi 'enapegalo soua nale't da tadetague da le'ego asom lapel late'edai. 
MAT.8.19	Nachi anac som 'oonolec nam dapaxaguenataxaatapeguec na lqataxacpi so Moisés da 'enapega, 'eeta':
MAT.8.19	–'Am napaxaguenataxanaq, aÿim ñishitaique da 'am seca'ategue, nai'ctaxa cam 'auataigue.
MAT.8.20	Nachi so Jesús 'enapeco':
MAT.8.20	–Anam huaxaÿaxapi huo'o na lauacpi, qataq nam maÿopi huo'o na lpata'cpi. Qaq nam shiÿaxaua llalec, qalaxayi sa ishit da huo'o ca l'axasoqo'.
MAT.8.21	Qataq anac so 'oonolec nam lapaxaguenatacpi, nachi 'enapega, 'eeta':
MAT.8.21	–'Am ÿataxala', ñaq aÿim 'au'axaÿa'a qome da ña sa'auaxaañi da selayiñi yi ita'a.
MAT.8.22	Nachi so Jesús 'enapeco':
MAT.8.22	–Aÿim 'auca'ategue, 'au'axaÿa'a nam 'ico' leuaxaicpi da ña ilayiñi nam lqatacpi.
MAT.8.23	Nachi so Jesús huenojñigui aso barco, qataq soua nale't mayi nnaictapegueto. 
MAT.8.24	Qaq co'ollaq mashi qanayictalec aso lapel, nachi anac so l'at lta'adaic, Nachi ana lapaxa so 'etaxat tangui aso barco. Qalaxayi so Jesús do'ochita. 
MAT.8.25	Nachi soua nale't nqo'onalo somayi da qanqotoxon, qoÿiita':
MAT.8.25	–'Am qadataxala', ña qomi' 'anca'alaxatreec. Ten, huotaique da qomi' iyiiyiñi.
MAT.8.26	Nachi somayi 'enapeco':
MAT.8.26	–¿Tá'ainco' yi qayi'ii? ¡Qami' ÿataqta qapi'olec da qadpi'iÿaxaqui!
MAT.8.26	Nachi somayi ñishiguem, nachi nlaxa so l'at qataq na 'etaxat, nachi ÿataqta vi'iteguet qataq ntochiguiñi. 
MAT.8.27	Nachi so shiÿaxauapi ÿataqta huo'o da l'aalaxa. Nachi 'eeta':
MAT.8.27	–¿Négue't dam da' shiÿaxaua, yi ivida'a na l'at qataq ana lapel da ÿalaxaguet?
MAT.8.28	Qaq so Jesús co'ollaq mashi ivittague da le'ego aso lapel late'edai, nachi ana'c soua dos shiÿaxa'u, chigoqtroigui ca napa'alpi da ca'attra'aguet somayi. Qaq se'esoua dos shiÿaxa'u huo'o so l'ecpi leguemaxaicpi, qaq soomayi ÿataqta chaqaiqa. Qaq ÿoqo'oyi sa ishit da huo'o ca i'axasoxooteuga se'eso nqa'aic. 
MAT.8.29	Nachi soomayi i'alaqtai'salo, 'eeta':
MAT.8.29	–¿Tá'ainco' yi qomi' 'atapegueu'alo, 'am Jesús mayi 'am llalec ñi Dios? ¿'Am 'auanaicna'a peta'a da 'auauo'o da qanque'ejnaxac, qamaq saxanaxa da sevitaxa ca qadaloqo'?
MAT.8.30	Qaq que'eca sa qaÿauga se'eso 'alhua, nachi netaña aso qalota cos late'epi, deque'etac. 
MAT.8.31	Nachi se'eso n'ecpi leguemaxaicpi nachoxodeetacot so Jesús, 'eeta':
MAT.8.31	–Da qomi' 'au'oldaue'c, qaq no'on da qomi' 'auashiitema da senoxonaxaigui ayi'ayi cos late'epi.
MAT.8.32	Nachi so Jesús 'enapeco':
MAT.8.32	–Aja', qaunoxoñiÿoigui ayimayipi.
MAT.8.32	Nachi se'eso n'ec leguemaxaicpi ca'aisalo se'esoua shiÿaxa'u, nachi taigui aso cos late'epi. Qaq co'ollaq ime da taigui, nachi 'enauac aso cospi chigoqtelec so tocot da nqalgaqañi, nachi tangui aso lapel, nachi 'ogaxaipi.
MAT.8.33	Qaq som ilotague' aso cospi nachi datauec, ÿataqta ñi'i. Qaq co'ollaq ivideu'a ca pueblo, nachi i'axattac 'enauac de'eda qataq dam huaiguilo soua shiÿaxa'u mayi huo'o so l'ec leguemaxaicpi. 
MAT.8.34	Nachi 'enauac na shiÿaxauapi mayi lma' se'eso pueblo nca'ateuga ca hueta'a so Jesús. Qaq co'ollaq qaila'a somayi, nachi qanachoxodeetacot da yaqto' ca'ai yi lma' somayipi.
MAT.9.1	Nachi so Jesús qataq huenojñigui aso barco da naitague na le'ego aso lapel da ñi'iguelaxata so maichi lalamaxat lma'. 
MAT.9.2	Qaq huaña yimayi, co'ollaq qaidou'a so shiÿaxaua mayi sa da'añiigue, qaÿachitalec so lmala'. Qaq so Jesús co'ollaq ila'a da lpi'iÿaxa'c soomayi, nachi 'enapega som sa no'on, 'eeta':
MAT.9.2	–Ÿataqta 'an'añaxat qome, 'am ÿalec. Na 'adasouaxashitpi mashi 'enauac da qaÿapalaxat.
MAT.9.3	Qaq huo'o som ÿalectauopi nam dapaxaguenataxaatapeguec na lqataxacpi so Moisés da deuennataxaatac, 'eeta': “Dam da' shiÿaxaua npa'aguene' ñi Dios naua l'aqtaqa.” 
MAT.9.4	Nachi so Jesús co'ollaq ilau'a da lhuennataxa somayipi, nachi 'enapega, 'eeta':
MAT.9.4	–¿Tá'ainco' yi ÿataqta qauema naua qadhuennataxacolli'? 
MAT.9.5	Cha'ayi ¿chaq négue't ca ÿoqta saq alaq da qoÿinapec? ¿Peta'a da qoÿiita': “Na 'adasouaxashitpi mashi qaÿapalaxat,” huo'otaq da qoÿiita': “Qoñishiguem, ime, qaq 'auqueuoÿapigui'?” 
MAT.9.6	Qalaxayi nachi 'en'am na shiÿaxaua llalec qami' nachaxanalo da ÿataqta huo'o naq 'enec da ishit da ÿapalaxat na nasouaxashitpi ana 'alhua.
MAT.9.6	Ime, nachi 'enapega so sa da'añiigue, 'eeta':
MAT.9.6	–Qoñishiguem qome, 'aunana't na 'admala'. Ime, qaq 'anqo'ona ca 'adma'.
MAT.9.7	Nachi se'eso sa da'añiigue ñishiguem, nachi nqo'ona ca lma'. 
MAT.9.8	Nachi na shiÿaxauapi co'ollaq ÿauaachigui de'eda, nachi ÿataqta huo'o da lcolanaxa. Nachi ÿi'oxodeetac ñi Dios, souaxat da ñimayi ÿanem de'eda n'añaxac na shiÿaxauapi.
MAT.9.9	Qaq so Jesús co'ollaq ca'ai yi'iyi, nachi ila'a so shiÿaxaua l'enaxat Mateo. Somayi nso'ootañi, netaigui aso l'onataxanaxaqui. Nachi 'enapega, 'eeta':
MAT.9.9	–Aÿim qoquegue.
MAT.9.9	Nachi so Mateo ñishiguem, nachi ca'ategue somayi.
MAT.9.10	Qaq so Jesús co'ollaq mashi hueta'a ca nma' da deque'etac, nachi ÿataqta qalota na ÿalectauo nam ÿacootapeeguet ana nshiitenaqte ca nta'a qataq nam laÿipi 'itaxaloxoicpi mayi anac da lqui'axaua somayi qataq soua nale't. 
MAT.9.11	Qalaxayi nam ÿalectaigui na fariseopi co'ollaq ÿauaachigui de'eda, nachi inatta'pe soua nale't somayi, 'eeta':
MAT.9.11	–¿Tá'ainco' ñim qami' ÿapaxagueeta'pe yi ishit da nhuana'ai' nam ÿacootapeeguet anam nshiitenaqte ca nta'a qataq nam 'itaxaloxoicpi?
MAT.9.12	Nachi so Jesús co'ollaq hua'aqchigui de'eda, nachi 'enapeco':
MAT.9.12	–Sa ishit da iuen ca datannataxanapec cam qaica ca da, qataq no'oita, chaqnata nam sa no'onpi. 
MAT.9.13	Qauesomiÿa qome, nachi qanapaxaguiñiÿa cam naigui naua ñiyigui'shi l'aqtaqa ñi Dios mayi 'eeta': “Aÿim ñishitaique da qami' qauchoxonnataxañi. Qaq sa ishit da nachida da qai'añiiuo da qaÿavigaxat ca shiguiÿac da qadachitaqtaxanaqchi.” Cha'ayi aÿim sa ishit da ñanac da seÿaxanaique nam no'on da lataxac, chaqnata nam 'itaxaloxoicpi, da yaqto' ÿaxaadeec naua n'onataxaco.
MAT.9.14	Nachi soua nale't so nachilaxanataxanaq mayi l'enaxat Juan nadeu'a so Jesús. Nachi inatta'pe, 'eeta':
MAT.9.14	–¿Tá'ainco' yi qomi' qataq na fariseopi yi ÿataqta qalota naxa da ñoqouaqchitaq, qaq naua 'anale't yi sa ishit da nqouaqchi't?
MAT.9.15	Nachi so Jesús 'enapeco':
MAT.9.15	–¿Peta'a ishito' da ÿaatañi ca lasouaxaqui cam qaicoyiguen da ÿalectau'a cam nadonaxac da huo'otaq ña qaÿalecta'aguet ca auonaxaua? Qalaxayi huo'o ca na'a'q da ivita da qanqat ca auonaxaua, huaña, nachi ishit da nqouaqchit camayipi.
MAT.9.16	Qaica ca ishit da napaden ca nogoxot ltoxoic da huo'otaq dapannaxana ca dalaxaicolec hualoq laÿi. Cha'ayi que'eca dalaxaicolec napannaxanaxat, da huo'otaq nquiga't, nachi ishit da icolaxata'ague cam ltoxoic, nachi ishit da nquiguec ca lcolaxa. 
MAT.9.17	Qataq sa ishit da qaÿachagui ca dalaxaic lataxa aca shiguiÿac l'oc ltoxoi. Cha'ayi da nachi qoÿiitec de'eda da qaÿachagui, nachi ishit da icolaxata'ague aca l'oc. Nachi que'eca lataxa qataq acam l'oc ishit da n'e'n. Qaq ÿoqo'oyi ca dalaxaicolec lataxa, camayi qaÿachagui aca shiguiÿac l'oc dalaxai, yaqto' caamayi nachi 'eetai'salo da sa ishit da n'e'n.
MAT.9.18	Qaq so Jesús co'ollaq ña i'axattac de'eda, nachi anac som lataxala' na judiopi, nachi i'adoto naua l-llicte somayi. Qaq 'enapega, 'eeta':
MAT.9.18	–Ayi ÿale chita'ague da ileu. Qalaxayi 'am da ishit da 'anqo'ona da 'auashil-lec, yaqto' qaltaq nca'aleec.
MAT.9.19	Nachi so Jesús ñishiguem da ca'ategue somayi, qaq nnaictagueto soua nale't. 
MAT.9.20	Nachi huo'o aso 'alo sa no'on. Asomayi mashi ivi' naua doce vi'iyi da nque'ejnaxac da anactac na ltago'q. Nachi nqo'oneu'a so Jesús, queteu'oguet na l-laq. Nachi ipoteu'a na laÿi so lapo', 
MAT.9.21	cha'ayi asomayi da lhuennataxa co'ollaxa 'eeta': “Qom chochi sepoteu'a na laÿi so lapo', nachi aÿim no'oita qome.” 
MAT.9.22	Qalaxayi so Jesús nqoilec, nachi ila'a asa'aso 'alo. Nachi 'enapega, 'eeta':
MAT.9.22	–'Am ÿaqaÿole, 'an'añaxat qome. Nagui mashi 'am no'oita, cha'ayi 'au'amqajnataxan.
MAT.9.22	Huaña, nachi asomayi no'oita.
MAT.9.23	Qaq so Jesús co'ollaq iviteu'a so lma' se'eso nataxala', nachi ila'a som nvique l'opi da naÿamaxattac da qaÿauotaique da qailayiñi aso qa'añole, qataq na shiÿaxauapi ÿataqta n'alaqtapiguiñi da nnoinaxac. 
MAT.9.24	Nachi so Jesús 'enapega somayipi, 'eeta':
MAT.9.24	–Qapa'aiuec qome, cha'ayi ayim qa'añole sa ishit da ileu. Ayimayi chochi do'ochita.
MAT.9.24	Nachi som shiÿaxauapi ÿataqta i'eetac somayi. 
MAT.9.25	Qalaxayi so Jesús ipa'axaneec 'enauac somayipi. Ime, nachi inoxoneu'a asomayi, nachi ÿacona na lhuaq, nachi aso qa'añole ñishiguem. 
MAT.9.26	Nachi se'eso qanayiuta'a 'alhua ividauec da ÿaÿaten 'enauac de'eda qai'ot.
MAT.9.27	Qaq co'ollaq ca'ai yi'iyi so Jesús, nachi ana'c soua dos qanamaiqa. Nachi ca'attraueegue somayi, ÿataqta i'alaqtai'salo, 'eeta':
MAT.9.27	–¡'Am llalec so David, qomi' 'auchoxode'n qome!
MAT.9.28	Nachi so Jesús co'ollaq mashi ivideu'a ca nma', nachi se'esoua qanamaiqa nqo'oodeu'a somayi. Nachi so Jesús ina't soomayi, 'eeta':
MAT.9.28	–¿Qami' qau'amaqchiñi peta'a da ishit da so'ot de'eda?
MAT.9.28	Nachi soomayi 'ena'po':
MAT.9.28	–Aja', sa'amaqtenaq, 'am qadataxala'.
MAT.9.29	Nachi so Jesús ipoteu'alo naua l'ai'te soomayi. Nachi 'enapeco':
MAT.9.29	–Ÿataqta ipacchigui qome da 'eetec dam qadpi'iÿaxaqui.
MAT.9.30	Nachi naua l'ai'te soomayi huo'oi. Nachi so Jesús huaqattegalo soomayi, 'eeta':
MAT.9.30	–Ÿataqta sa ishit qome da huo'o ca qau'axachiim de'eda.
MAT.9.31	Qalaxayi co'ollaq chochi huenoxoodeec, nachi i'axatrem 'enauac nam hueta'a que'eca 'alhua da i'otec so Jesús soomayi.
MAT.9.32	Qaq co'ollaq chochi je'c soomayi, nachi huo'oi soua shiÿaxa'u naueguedeu'a so Jesús so qaicaua naua l'aqtaqa mayi huo'o so l'ec leguemaxaic. 
MAT.9.33	Qaq co'ollaq chochi i'odauec se'eso l'ec leguemaxaic so Jesús, nachi se'eso qaicaua naua l'aqtaqa ishit da detaqa. Nachi na shiÿaxauapi ÿataqta huo'o da l'aalaxa. Nachi 'eeta':
MAT.9.33	–Ÿataqta sa ÿauanaga da huo'o ca qaÿauaachigui da huangui na llalaqpi so Israel da huo'otaq 'eeta'am de'eda.
MAT.9.34	Qalaxayi nam ÿalectaigui na fariseopi 'eeta':
MAT.9.34	–De'eda shiÿaxaua do'otaxaatega da l'añaxac som lataxala' nam saq cha'api da i'odauec nam n'ec leguemaxaicpi.
MAT.9.35	So Jesús coleetapigui 'enauac nam pueblopi qataq nam nañalo nam saq 'amaqtaq shiÿaxauapi da dapaxaguenataxaatapoigui ana laponaxaqui na judiopi, i'axattac dam no'on qad'axaÿaxac mayi naigui da ilo'ogue 'enauacna ñim Dios, qataq natadeetac 'enauac nam ÿotta'a't lalolaxa qataq da nqui'ic na shiÿaxauapi. 
MAT.9.36	Qaq co'ollaq ila'a na shiÿaxauapi, nachi ÿataqta huo'o da lchoxonnataxanaxa. Cha'ayi namayipi ÿataqta daquico qataq qaica ca l'añaxac, 'eeta'am ana qagueta mayi qaica ca ilo'ogue. 
MAT.9.37	Nachi 'enapegalo soua nale't, 'eeta':
MAT.9.37	–'Eesa da ÿataqta qalota na ala na nanguishic da yaqto' qanqat, qalaxayi nam 'onataxanaxaicpi saq 'amaqtaq. 
MAT.9.38	Qaq ÿoqo'oyi qami' qauÿaxañiÿot qome ñim lalamaxat na nanguishic, da yaqto' ñimayi namaq cam 'onataxanaxaicpi.
MAT.10.1	Nachi so Jesús iÿaxanalo soua doce lapaxaguenataqa, nachi ÿanema da n'añaxac, da yaqto' ishit da i'oldauec na n'ecpi, qataq da nataden 'enauac nam ÿotta'a't nalolaxaguesat qataq na nhuetaxanaxapi.
MAT.10.2	Qaq 'ena na l'enaxatpi soua doce lamaxa'shi: Simón da l'enaxat lÿa Pedro, qataq so lqaÿa Andrés; Santiago qataq so lqaÿa Juan, soomayi llalqa so Zebedeo; 
MAT.10.3	qataq so Felipe, Bartolomé, Tomás qataq so Mateo som ÿacootapeeguet co'ollaxa ana nshiitenaqte ca nta'a; Santiago som llalec so Alfeo; qataq Alfeo da lÿa l'enaxat Tadeo; 
MAT.10.4	Simón som chigaqaigui co'ollaxa ana l'enaxat cananista; qataq so Judas Iscariote som ÿaneuo co'ollaxa so Jesús.
MAT.10.5	So Jesús ÿama'q soua doce lapaxaguenataqa, qaq ÿanema da l'aqtac, 'eeta':
MAT.10.5	–Sa ishit qome da qanqo'oñiÿalo na 'ale'u mayi netalguete nam sa ishit da judiopi. Qataq sa ishit qome da qanqo'oñiu'a nam pueblopi mayi huaigui yi Samaria. 
MAT.10.6	Chaqdata qome da qanqo'oñiÿa nam llalaqpi, so Israel mayi 'eeta'am aca qagueta mayi isomtac. 
MAT.10.7	Nachi qau'axachiim qome da mashi sa qaÿapeque da l'onataxanaxac ñi Dios mayi neta'ague da piguem da ilo'ogue 'enauacna. 
MAT.10.8	Qataq qanatayiñi qome na sa no'onpi, qataq qanca'alaxachiiuec nam mashi ileupi, qataq qauÿoi nam nchiga na l'oc, qataq qau'oyiÿauec na n'ec leguemaxaicpi. Qaq de'eda n'añaxac, damayi chochi qami' qoÿaatema, qaq ÿoqo'oyi sa ishit qome da qaushiichiñi da qau'onataxañiÿa.
MAT.10.9	Qataq sa ishit qome da qauachii aca qodomi mayi chigaqaigui na oro, huo'otaq plata, huo'otaq na cobre, 
MAT.10.10	qataq ca laÿi' ca qonoqoi na nqa'aic. Qataq 'oonolec ca qauachii qal-lomaxaquii, qataq caua qadapela'chilli' qataq ca qadashilaxala'ai. Cha'ayi ca 'onataxanaxaic ÿataqta 'itchiguiñi da ÿaconguet ca aloq.
MAT.10.11	Qaq qami' da huo'otaq huo'o ca qaviyiu'a pueblo, huo'otaq saq 'amaqtaq shiÿaxauapi, nachi qaunataxañiÿaique ca shiÿaxaua mayi ÿataqta npe'et. Qaq nachica qoviÿa'a ca lma', chochi ivitta'a da qaltaq qoquii. 
MAT.10.12	Qaq da qaviyiu'a que'eca nma', nachi qauquinaxañi, qoñiita': “Huo'o qome da qadlagaxayiqui.” 
MAT.10.13	Qaq cam lalamaxat que'eca nma', da huo'otaq ÿaconguet, nachi qan'onaxachiÿa'aguet de'eda qadquinaxanaxaqui mayi naigui da nlagaxayic. Qalaxayi da sa ishit da ÿaconguet, nachi qañi'iguelaxachiila't de'eda qadquinaxanaxaqui. 
MAT.10.14	Qaq da huo'otaq sa ishit da qami' ÿacongueta, huo'otaq da sa ishit da qami' n'axaÿaxanalo, nachi qoquiÿa'ai que'eca nma', huo'otaq que'eca pueblo. Ime, nachi qauchigoqoiuec na namoxoÿaxa mayi talguete naua qadapia'chilli'. 
MAT.10.15	Qaq ÿataqta 'eesa de'eda shinapec da qom ivita que'eca na'a'q mayi huetoigui da ñi Dios nmit 'enauacna, nachi ca nhuaxanaguec que'eca pueblo ÿataqta napacalec qome da nhuaxanaguec som shiÿaxauapi mayi netaña co'ollaxa yi Sodoma qataq yi Gomorra.
MAT.10.16	¡Qaq qan'axaÿaxañiichigui de'eda shinapec! Da aÿim qami' sama'q, qalaq qoñiita'am qome ana qagueta da quichiguingui nam shiguiÿacpi mayi dequi'iÿapec. Qalaq ÿataqta sa qanqalaachi qome, qoñiita'am na n'adaxanaq, qalaxayi sa ishit da qauacoñiÿa'aguet ca qad'oi, qoñiita'am na qoto'pi. 
MAT.10.17	Qaq maxatchaxa qome, cha'ayi na shiÿaxauapi qome ishit da qami' ÿaneu'alo na nta'alpi mayi i'ot na lataxacpi, da yaqto' qami' qaiuaxaata'pe da huaigui ana laponaxaquipi na judiopi. 
MAT.10.18	Qataq ivida'a qome da qami' qaÿauegueu'alo nam ilotagueto naua 'ale'u, qataq na lta'alpi namayipi, souaxat da aÿim qoquiitague'. Huaña, nachi ishit da aÿim qau'axachi da qau'aqtaxañiim namayipi qataq nam sa ishit da judiopi. 
MAT.10.19	Qalaxayi da ivita da qami' qoÿaneu'alo ne'ena nta'alpi, qalaq sa ishit qome da qami' ÿaquicoqchi't cam 'eetec ca qadtaxaÿaxaqui, huo'otaq ca qad'aqtaqui. Cha'ayi da ivita ca laloqo' da qautaqai, qalaq ñi Dios qami' ÿanema cam qad'aqtaqui. 
MAT.10.20	Cha'ayi sa ishit da nachiqami' da qautaqai. Cha'ayi som n'Espíritu ñi qadta'ai Dios, nachiso som qami' detaxaiguilo.
MAT.10.21	Na shiÿaxauapi i'otec qome ca maichi lqaÿa da qaÿalauat, qataq ca shiÿaxaua i'otec qome ca maichi lalamaxat llalec da qaÿalauat. Qataq ca nsoq maichi npa'aguene' ca lta'a, nachi damaxasoxoolec da qaÿalauat. 
MAT.10.22	Qataq 'enauac qome nam huetalec ana 'alhua ÿataqta qami' nquiÿalo, souaxat da aÿim qoquiitague'. Qalaxayi ca sa ishit da huo'o ca ÿoqocha'a, chochi ivitta'a ca loga't da nachaalataxac, nachica ca qanca'alaxateec. 
MAT.10.23	Qaq da huo'otaq qami' qaicana'pe da huo'otaq qoviita'a ca pueblo, qalaq qananeltaxañiÿa ca lÿa. Cha'ayi aÿim qami' shinapegalo da ne'ena shiÿaxaua llalec mashi nvi' qom saxanaxa da qaumachi da qauconñiigui 'enauac nam pueblopi mayi lma' na llalaqpi so Israel.
MAT.10.24	Qaq sa ishit da huo'o ca chochi napaxaguenatac da huo'otaq napacalec ca napaxaguenaxala', qataq ca chochi nlatac sa ishit da napacalec ca n'aco'. 
MAT.10.25	Ÿoqo'oyi ca chochi napaxaguenatac ishit qome da machiguiñi da ivi' da 'eeta'am ca napaxaguenaxala', qataq cam chochi nlatac da ivi' da 'eeta'am ca n'aco'. Cha'ayi cam nataxala' cam nma' da huo'otaq qoÿiitega lataxala' na saq cha'api, qaq ¿huá'ago' ca qoÿiitec da qaitaxaÿa cam llalaqpi?
MAT.10.26	Qaq ÿoqo'oyi sa ishit qome da qayi'iitega nam shiÿaxauapi. Cha'ayi sa ishit da huo'o ca saq cha'a lataxac da huo'otaq sa qaÿaÿaten, qataq sa ishit da huo'o ca qoÿoxottapiguiñi da huo'otaq sa qaÿanata. 
MAT.10.27	Qaq cam aÿim shinapec da huaigui ca napalaxa, qalaq qau'axachiiuec qom qoviitaigui ca yi'oqchiguiñi; qataq cam ñichitta'ac da qami' sa'axatema, qalaq ÿataqta qan'axanñiic da qanasaqaiuec da hualec na l-laq ca noÿic. 
MAT.10.28	Qaq sa ishit qome da qayi'iÿai cam ishit da ÿalauat da n'oquiaxac, qalaxayi sa ishit da ÿalauat som lqui'i. Chaqdato' qome da qayi'iÿai añi Dios mayi ishit da nlaxajñi da n'oquiaxac qataq som lqui'i, da ÿasaxaña cam nhuaxanqa' na 'itaxaloxoicpi.
MAT.10.29	Cha'ayi ishit da qaishijnaxanalo caua dos qoÿolqa da lashiue qanqoÿin aca 'oonole lcatole. Qalaxayi sa ishit da huo'o ca 'oonolec namayipi da chochi talec ana 'alhua naq'en ñim qadta'ai. 
MAT.10.30	Qaq ivida'a na laue ñi 'oonolec da qoñiita ÿataqta qanaloqteeta. 
MAT.10.31	Qaq ÿoqo'oyi sa ishit qome da qayi'iitac, cha'ayi qami' ÿataqta qanapaquiÿalec da lashiichiÿaxac cam qalota qoÿopiolec.
MAT.10.32	Qaq ÿoqo'oyi 'enauac nam da'aqtaxanem nam shiÿaxauapi da aÿim quetague', qaq aÿim nataq'en sa'axatem qome namayipi ñi ita'a mayi neta'ague da piguem. 
MAT.10.33	Qalaxayi cam sa ishit da i'axatem na shiÿaxauapi da aÿim quetague', qaq aÿim nataq'en sa ishit da sa'axatem qome camayi ñi ita'a mayi neta'ague da piguem.
MAT.10.34	Sa ishit qome da qaupichiitega da aÿim ñida'a ana 'alhua da nlagaxa. Aÿim sa ishit da ñidoi' da nlagaxayic, chaqdata da loquiaxac. 
MAT.10.35	Qaq aÿim ñanac da yaqto' ca shiÿaxaua maichi npa'aguene' ca lta'a, qataq aca 'alo maichi npa'aguene' aca maichi late'e, qataq aca nate maichi npa'aguene' aca lachodo. 
MAT.10.36	Qaq ÿoqo'oyi ñi 'oonolec maichi npa'agueetapegue' ca maichi lalamaxat lauo' l'ec.
MAT.10.37	Ca ÿacteec da ÿauotec ca lta'a, huo'otaq aca late'e, da saq 'en'am naq'en aÿim da lauochi, nachi camayi sa ishit da ÿalamaxat. Qataq cam ÿacteec da ÿauotec ca llalec, huo'otaq aca llale, da saq 'en'am naq'en aÿim da lauochi, nachi camayi saq taiguet da ÿalamaxat. 
MAT.10.38	Qataq cam aÿim quegue da huo'otaq sa ishit da lhuennataxa da nai'ctaxa da aÿim ileetalec, nachi camayi sa ishit da ÿalamaxat. 
MAT.10.39	Qaq ca nshitaique da maichi nca'alaxateec da maichi nachaalataxac, nachi camayi daqat. Qalaxayi ca 'ico' ÿaqataqchit da nachaalataxac, souaxat da aÿim quetague', nachi camayi qanca'alaxateec.
MAT.10.40	Ca qami' ÿacongueta, camayi nachaÿim aÿim ÿaconguet. Qaq ca aÿim ÿaconguet, camayi ÿaconguet ñim aÿim namaq. 
MAT.10.41	Qaq cam ÿaconguet cam l'aqtaxanaxanec ñi Dios, qaq cha'ayi camayi lamaxashic ñi Dios, nachi camayi ÿaconguet cam nshiitenaguec mayi 'eeta'am qanqoÿin aca nshiitenaqte cam n'aqtaxanaxanec. Qaq cam ÿaconguet ca no'on shiÿaxaua, qaq cha'ayi camayi no'on, qaq camayi da qaishiiten, nachi 'eeta'am qanqoÿin aca lashiue cam no'on shiÿaxaua. 
MAT.10.42	Qataq camachaqca shiÿaxaua, da huo'otaq ÿami' ca ÿataqta atom 'etaxat ca 'oonolec nam saq 'amaqtaqpiolec, qaq souaxat da aÿim quetague' namayipi, qaq camayi ÿataqta huo'o qome da nshiitenaguec.
MAT.11.1	Qaq so Jesús co'ollaq imat da ÿanema soua doce lapaxaguenataqa da lqataxac, nachi ca'ai yi hueta'a, da yaqto' dapaxaguenataxaalguete qataq da'aqtaxaalguete naua lÿa't 'ale'u yi'iyi qanayiuta'a 'alhua.
MAT.11.2	Qaq so Juan mayi netaigui aso ncoñitaxanaxaqui, somayi ividau'a da ÿaÿaten 'enauac nam i'otpi so Cristo. Huaña, nachi huo'oi soua ÿama'q som quetague'pi somayi, da yaqto' nqo'ooda so Jesús, 
MAT.11.3	da yaqto' ina't, 'eeta':
MAT.11.3	–¿Peta'a nachi'am mayi 'am nta'a nca'alaxaqui mayi qoÿiitega 'auanac co'ollaxa, loqo' chaq ña seuataqtaique ca lÿa?
MAT.11.4	Nachi so Jesús 'enapeco':
MAT.11.4	–Qauesomiÿa, qau'aqtaxañiim qome ca Juan 'enauac nam qami' qauauañiichigui qataq nam qau'aqaichigui. 
MAT.11.5	Qau'axachiim camayi da na qaicaua naua l'ai'te, qalaq nlouec, qataq nam ñi'iidauo naua lchil, qalaq queuoÿapigui', qataq nam nchiga na l'oc, qalaq qaiÿouec da lalolaxa, qataq nam sa hua'aqa, qalaq ishit da hua'aqa, qataq na mashi ileu, qalaq nca'aleec qanqoÿin, qataq nam choxodaqpi, qalaq qai'axatem da n'aqtac mayi chigaqaigui da nca'alaxa. 
MAT.11.6	Qaq ÿataqta machiguiñi qome cam sa ishit da aÿim ÿoqolguet.
MAT.11.7	Qaq co'ollaq mashi je'c soomayi, nachi so Jesús cot da i'axattapeguem na shiÿaxauapi so Juan, 'eeta':
MAT.11.7	–¿Négue't som qami' qaumejnaxañiitapeuga yim tojlec 'alhua? ¿Peta'a coqta ÿacholaxaatac na l'at somaxa? 'A'i. 
MAT.11.8	Qaq ¿négue't som qami' qaumejnaxañiitapeuga? ¿Peta'a ÿataqta no'o'n naua alogo somaxa? Qami' qauaÿajñi da na shiÿaxauapi mayi ÿataqta no'o'n naua alogo, namayipi netaiguilo naua lma'te na nta'alpi. 
MAT.11.9	Qaq ¿chaq négue'to' som qami' qaumejnaxañiitapeuga? ¿Peta'a l'aqtaxanaxanec ñi Dios somaxa? Aja', ÿoqta 'eesa n'aqtaxanaxanec. Qaq somayi ÿataqta napacalec cam l'aqtaxanaxanec ñi Dios. 
MAT.11.10	Qaq so Juan nachiso som i'axa't co'ollaxa naua ñiyigui'shi l'aqtaqa ñi Dios, mayi 'eeta':
MAT.11.10	Aÿim samaq qome ca i'aqtaxanaxanec da sa'auaxangue dam 'ata'ague,
MAT.11.10	da yaqto' ÿaqataxanai' ca 'anqa'aic.
MAT.11.11	Qaq ÿataqta 'eesa de'eda shinapec da 'enauac nam shiÿaxauapi co'ollaxa da chigoqta'ague, chochi ivitta'a nagui, da qaica ca ishit da napacalec da l'amaqchic so Juan mayi nachilaxanataxanaq. Qalaxayi nam ÿapacteec da qaica ca l'amaqchic da huetaigui dam l'onataxanaxac ñi Dios mayi neta'ague da piguem, namayipi napacalec somayi.
MAT.11.12	Qaq chigoqta'a co'ollaq nvi' so Juan mayi nachilaxanataxanaq, qaq chochi ivitta'a nagui, da de'eda l'onataxanaxac ñi Dios mayi neta'ague da piguem da ÿataqta huo'o da ncogaxanataguec; qaq nam do'onataxaatega da yi'oqchigui l'añaxac, namayipi nshitaique da deuotaxanec damayi. 
MAT.11.13	Qaq 'enauac som l'aqtaxanaxanecpi ñi Dios qataq nam lqataxacpi so Moisés, naamayi i'axatta'agueta co'ollaxa de'eda n'onataxanaxac, chochi ivitta'a da nvi' so Juan. 
MAT.11.14	Qaq da qami' qanshiitaique da qau'amaqchiñi, qaq so Juan nachiso som lqui'i som l'aqtaxanaxanec ñi Dios l'enaxat Elías mayi qoÿiitega da ñi'iguelaq. 
MAT.11.15	Qaq cam ÿaÿaten da n'axaÿaxanaxac, qaq no'on da ÿataqta n'axaÿaxaachiguiñi.
MAT.11.16	¿Negue'tom cam saloqnaxanem nam shiÿaxauapi mayi huetaiguilo nagui ne'enaua na'axa'te mayi souaqtaiguilo? Qomyi 'eeta'am peta'a nam ñaqpiolec mayi hueta'a ca n'ashaqa', nachi i'alaxalec nam laÿipi, 'eeta': 
MAT.11.17	“Sashiidaqtapiguilo naua qadashiide, qalaq qami' sa ishit da qauasochi; qataq so'onaqta'pe naua lalaco na huasouaxaicpi, qalaq sa ishit da qanoÿiñiitac.” 
MAT.11.18	Cha'ayi anac so Juan, qalaq somayi sa ishit da deque'e, qataq sa ishit da nÿomtac, nachi qami' qoñiitega da huo'o ca l'ec leguemaxaic. 
MAT.11.19	Ime, qataq anac na shiÿaxaua llalec, qaq namayi deque'etac, qataq nÿomtac, nachi qami' qoñiitega da namayi qui'axaic, nÿomaxaic, qataq nauochaxaua nam 'itaxaloxoicpi qataq nam ÿacootapeeguet ana nshiitenaqte ca nta'a. Qalaxayi da laÿajnec ñi Dios yi'oq cam naigui.
MAT.11.20	Nachi so Jesús ÿataqta ividaxattega nam netaña na pueblopi mayi huaña da ÿacteec na i'ot mayi sa qaÿauanapega, cha'ayi nam shiÿaxauapi netañalo, naamayi sa ishit da ÿaxaadeec naua n'onataxaco. Nachi 'eeta':
MAT.11.21	–¡Ÿataqta qami' choxodaxasodo', qami' mayi qoñiitaña yi pueblo Corazín! ¡Nataq'en qami' mayi qoñiitaña yi pueblo Betsaida! Cha'ayi nam netaña yi la ciudad Tiro qataq yi Sidón, da huo'otaq huañáctaxa nam qai'otpi mayi qami' huaiguilo, qaq sogotéctaxa quesom yimayipi da ca'aisalo naua n'onataxaco, qataq da nachaxaata da ÿaayiñi naua alogo na huasouaxaic qataq da nmettala't na alo. 
MAT.11.22	Qaq ÿoqo'oyi qami' shinapegalo da que'eca pa'ateec na'a'q qom qaÿauo'o ca nhuaxanaguecna, nachi qami' ÿataqta ÿacteec ca qanhuaxanaguiiqui, qaq saq 'en'am nam netaña yi Tiro qataq yi Sidón. 
MAT.11.23	Qataq 'am pueblo Capernaum, ¿'am 'aupi'itaxaatega peta'a da ÿataqta 'avido'ot na piguem? Qalaxayi 'am qañi'iguelaxajñi qome, nachi ÿataqta 'avidaña cam laponqa' na leuaxaicpi. Cha'ayi yi la ciudad Sodoma da huo'otaq huañáctaxa nam so'otpi mayi huaigui da qoñiita, nachi se'eso la ciudad ishíttaxa da ivittaiguilo naua na'axa'te mayi souaqtaiguilo. 
MAT.11.24	Qaq aÿim qami' shinapegalo da que'eca pa'ateec na'a'q qom qaÿauo'o ca nhuaxanaguecna, nachi qami' ÿataqta ÿacteec ca qanhuaxanaguiiqui, qaq saq 'en'am se'eso shiÿaxauapi mayi netaña yi'iyi 'alhua Sodoma.
MAT.11.25	Nachi se'eso na'a'q so Jesús 'eeta':
MAT.11.25	–'Am ita'a mayi 'am lataxala' na neta'ague da piguem qataq ana 'alhua, 'am shi'oxoden, cha'ayi 'am 'auachaxana nam qaica ca ÿaÿajnapec da 'ad'onataxanaxac mayi 'ai'oxoochiisop co'ollaxa nam ÿajnaxanaxaicpi qataq nam huattonaxanaxaicpi. 
MAT.11.26	Aja', 'am ita'a, cha'ayi nachida dam maichi 'adhuennataxac.
MAT.11.27	Ñi ita'a aÿim imato'ot 'enauac da l'onataxanaxac. Qaq qaica ca ishit da ÿauatton na llalec, chaqñita ñimayi mayi ÿauatton. Qataq qaica ca ishit da ÿauatton ñimayi, chaqnata na llalec mayi ÿauatton, qataq cam ÿauattonaxanaxanec ñimayi nam llalec. 
MAT.11.28	Qauanaiua'a aÿim 'enauac da qoñiita mayi qanasamiitañi souaxat da qad'onataxanaxaqui qataq souaxat na qayi'aqui, nachi aÿim qami' ñimataxanaxaadeec. 
MAT.11.29	Qaq qauacoñiiguet qome dam ÿachoxonaxala' mayi qami' sachilguete, qataq aÿim qanapaxaguiñiÿa, cha'ayi ÿataqta aÿim hualaxauaic qataq da iquiyaqteÿaxac sa ishit da n'amqajnaxaic, nachi ishit qome da qauanachiÿa ca nmataxac da qanachaalataxaqui. 
MAT.11.30	Qaq dam ÿachoxonaxala' mayi qami' sachilguete, damayi ÿataqta qaica ca lqalaic da qaÿachi, qataq dam qayi'aqui mayi qami' sachilguete ÿataqta huaÿoxootac da qaÿachi.
MAT.12.1	Huo'o so na'a'q mayi mataxaqui, nachi so Jesús i'axasoxootelec so nanaxanqa'. Qaq soua lapaxaguenataqa ÿataqta huo'o na lqouaqa', nachi napoctrashigue'm na ala na trigo, nachi chictrac ana ala. 
MAT.12.2	Nachi nam ÿalectaigui na fariseopi co'ollaq ÿauaachigui de'eda, nachi qoÿinapega so Jesús, qoÿiita':
MAT.12.2	–Ña 'aula'a nam 'adapaxaguenatacpi i'ottac dam n'onataxanaxac mayi sa ishit da qaichitapec yi na'a'q mataxaqui.
MAT.12.3	Nachi somayi 'enapeco':
MAT.12.3	–¿Sa ishito' peta'a da qautaxaÿaxañiÿapec da 'eetec so David co'ollaq huo'o so na'a'q somayi qataq soua lÿata'pe ÿataqta huo'o na lqouaqa'? 
MAT.12.4	Nachi somayi huenoxonoigui so lma' ñi Dios, nachi chic aso panpi mayi qoÿanot ñi Dios, asom sa ishit da huo'o ca qaÿashinem da chic, da huo'otaq 'eeta'am somayi, huo'otaq soua lÿa't, chaqnata nam ltaxaÿaxanaxanecpi na shiÿaxauapi da qaitaxaÿapegue' ñi Dios. 
MAT.12.5	Qataq qami' ¿sa ishit peta'a da qautaxaÿaxañiÿa'pe naua lqataxaco so Moisés da na ltaxaÿaxanaxanecpi na shiÿaxauapi da qaitaxaÿapegue' ñi Dios mayi do'onataxaatapoigui aso n'onaxanaxaqui da namayipi sa ishit da nmateec yi na'a'q mataxaqui, qalaq ñaqyita sa ishit da huo'o ca lasouaxashit? 
MAT.12.6	Qaq aÿim qami' shinapegalo da huo'o na hueta'a ne'ena mayi ÿataqta napacalec da l'amaqchic acam chochi n'onaxanaxaqui. 
MAT.12.7	Qaq qami' sa ishit ÿoqta da qauaÿachiñi cam naiguilo naua ñiyigui'shi l'aqtaqa ñi Dios, mayi 'eeta': “Aÿim ñishitaique da qami' qauchoxonnataxañi, qaq sa ishit da nachida da qai'añiiuo da qaÿavigaxat ca shiguiÿac da qadachitaqtaxanaqchi.” Cha'ayi da qami' qauaÿajñiita de'eda, qaq sa ishíttaxa da qauauo'oi ca lasouaxashit cam qaica ca ÿasouaxat. 
MAT.12.8	Cha'ayi na shiÿaxaua llalec, namayi nataq'en huo'o naq 'enec da huo'o ca damaxasoxoolec da qai'ot yi na'a'q mataxaqui.
MAT.12.9	Nachi so Jesús jec, nachi tau'a aso laponaxaqui na judiopi. 
MAT.12.10	Qaq hueta'a se'eso naponqa' so shiÿaxaua mayi daqaqta na lhuaq. Qaq cha'ayi qanshitaique da qaÿanata ca l'a' da qaÿauo'o ca lasouaxashit so Jesús, nachi qainat, qoÿiita':
MAT.12.10	–¿Peta'a ishit da qaÿashiita da qanataden ca dalolaxaic yi na'a'q mataxaqui?
MAT.12.11	Nachi so Jesús 'enapeco':
MAT.12.11	–¿Négue't ca 'oonolec da qoñiita da huo'otaq huetoigui ca na'a'q mataxaqui da aca lalo qagueta da tangui aca nshide da huo'otaq saq jec da nqatshiguem? 
MAT.12.12	Cha'ayi ¡ca shiÿaxaua ÿataqta napacalec da lashiichiÿaxac acam chochi qagueta! Qaq ÿoqo'oyi ishit da qai'ot ca ÿaÿamaqchiguiñi naua na'axa'te mayi mataxaqui'.
MAT.12.13	Nachi so Jesús 'enapega so shiÿaxaua 'eeta':
MAT.12.13	–Ña 'ai'aneec da 'adhuaq.
MAT.12.13	Qaq co'ollaq chochi ÿaneec na lhuaq, nachi no'oita, 'eeta'am na lÿa lhuaq. 
MAT.12.14	Nachi so fariseopi huenoxoneec da detaxaÿapigui ca lataxac da qaÿalauat so Jesús.
MAT.12.15	Qaq so Jesús co'ollaq ÿaÿaten de'eda, nachi ca'ai yi'iyi hueta'a. Nachi ÿataqta qalota som shiÿaxauapi mayi ca'ategue somayi. Nachi somayi nataden 'enauac nam sa no'onpi. 
MAT.12.16	Nachi ÿanem da l'aqtac, da yaqto' sa ishit da qai'axat da chaq negue'tso somayi. 
MAT.12.17	Qaq 'eetec de'eda, yaqto' ishit da ipacchigui co'olloxochiyi dam l'aqtaxanaxac so l'aqtaxanaxanec ñi Dios mayi l'enaxat Isaías co'ollaq 'eeta':
MAT.12.18	Que'eca nachica ca maichi ilatac, camayi maichi llica'aguishic,
MAT.12.18	qataq ÿataqta ÿauotaxat camayi,
MAT.12.18	ÿataqta ñitootapeguec.
MAT.12.18	Qaq camayi aÿim sananguit qome ñi ñi'Espíritu
MAT.12.18	da yaqto' i'axatem nam ÿotta'a't shiÿaxauapi dam shiitapeguec da i'ot.
MAT.12.19	Camayi sa ishit da ncotatac, qataq sa ishit da i'alaqtai',
MAT.12.19	qataq sa ishit da qai'aqtega ca l'aqtac da huangui ca nqa'aicpi.
MAT.12.20	Qataq sa ishit da chochi ÿacagaxat aca coqta mayi namaxagui,
MAT.12.20	qataq sa ishit da ÿalamat cam ncoÿadaxanaxat mayi chochi nchitapiguishiguem,
MAT.12.20	chochi ivitta'a da ime da lapaxañi cam l'onataxanaxac mayi ÿataqta ÿaÿamaqchiguiñi.
MAT.12.21	Nachi 'enauac nam ÿotta'a't shiÿaxauapi ÿataqta huo'o da lpe'e somayi.
MAT.12.22	Huaña, nachi qaÿauegueu'a so Jesús so shiÿaxaua mayi qanamaic qataq qaicaua naua l'aqtaqa. Somayi huo'o so l'ec leguemaxaic. Nachi so Jesús no'oita naq'en somayi, nachi se'eso shiÿaxaua ishit da nauaachiguiñi, qataq huo'oi naua l'aqtaqa. 
MAT.12.23	Nachi 'enauac na shiÿaxauapi ÿataqta huo'o da l'aalaxa, nachi 'eeta':
MAT.12.23	–¿Nachida peta'a dam llalec so David de'eda?
MAT.12.24	Qalaxayi nam ÿalectaigui na fariseopi co'ollaq hua'aqchigui de'eda, nachi 'eeta':
MAT.12.24	–De'eda shiÿaxaua mayi i'ottapeguec na n'ec leguemaxaicpi, qalaxayi do'otaxaatega da l'añaxac so Beelzebú mayi lataxala' ne'ena n'ecpi.
MAT.12.25	Qaq so Jesús ÿaÿateetac da lhuennataxac somayipi, nachi 'enapega, 'eeta':
MAT.12.25	–Camachicague't nta'alpi da huo'otaq nÿodacachi, nachi maichi deloguiÿa't, nachi camayipi taÿa'a da nlaguiñi. Qataq ca pueblo, huo'otaq ca nhuo' l'ecpi, da huo'otaq nÿodacachi, nachi camayipi sa ishit da 'eetai'. 
MAT.12.26	Qaq nachi 'eetec nataq'en so Satanás, da huo'otaq maichi 'ico' n'ottapeguela't, nachi somayi 'eeta'am da maichi npa'agueetapeguela't. Qaq ¿huá'ago' da ishit da 'eetai' dam l'añaxac? 
MAT.12.27	Qami' qoñiitega da aÿim so'otaxaatega da l'añaxac so Beelzebú, da so'odauec na n'ecpi leguemaxaicpi. Qaq da nachi 'eetec de'eda, nachi ¿négue'to' qone' ca ÿanem da n'añaxac nam qami' quetagueto, da yaqto' i'odauec na n'ecpi? Qaq ÿoqo'oyi namayipi nachina na ichoxot da qami' qauesomiÿapec. 
MAT.12.28	Qalaxayi aÿim chigoqchigui da l'añaxac so n'Espíritu ñi Dios da so'odauec na n'ec leguemaxaicpi. Qaq damayi naigui da mashi qami' nvitalo da l'onataxanaxac ñi Dios da ilo'ogue 'enauacna.
MAT.12.29	Cha'ayi qaica ca ishit da inoxonoigui ca lma' ca shiÿaxaua 'añaxaic da deuotaxanec na logoxotpi, da huo'otaq saxanaxa da icoñidai' camayi. Qaq chaqdata da mashi icoñidai', nachi ishit da deuotaxanec na logoxotpi.
MAT.12.30	Qaq ca aÿim iÿottapeuga, qaq nachica ca aÿim npa'agueetega. Qataq cam sa ishit da llaponaxanaxaua, qaq nachica ca ilagaxattac cam so'ottac.
MAT.12.31	Qaq ÿoqo'oyi aÿim qami' shinapegalo da na shiÿaxauapi 'enauac ishit da qaÿapalaxat nam lasouaxashitpi qataq nam qauem l'aqtacpi mayi nasaxauec, qalaxayi da nasaxadeec naua l'aqtaqa mayi npa'agueneto so Espíritu Santo, qaq nachinaua na i'o't da sa ishit da huo'o ca nchoxonnataguec. 
MAT.12.32	Qataq camachaqca shiÿaxaua, da huo'otaq ishiuen na shiÿaxaua llalec, qalaq camayi ishit da qaichoxoden. Qalaxayi ca nasaxauec ca l'aqtac, da huo'otaq npa'aguene' naq'en so Espíritu Santo, nachi camayi sa ishit da huo'o ca nchoxonnataguec qanqoÿin, da huo'otaq ñaq huetalec ana 'alhua qataq cam ñaq natauo.
MAT.12.33	Aca qo'ipaq da huo'otaq no'on, nachi ÿataqta no'on da alaÿaxac. Qataq aca qo'ipaq da huo'otaq qauem, qaq nataq'en qauem ana ala. Qaq ÿoqo'oyi aca qo'ipaq maichi qaÿauatton da alaÿaxac. 
MAT.12.34	¡Qaq qami' n'adaxanaq llalaqpi! ¿Táloxochi ishito' da no'on ca qad'aqtaqui, yi qami' qauemaiqa? Cha'ayi nam qodap, namayi nasaxauec cam ÿataqta nlaqchigui añi qadquiyaqte. 
MAT.12.35	Cam no'on shiÿaxaua da detaqa, qalaq no'o'n naua l'aqtaqa, cha'ayi dam ÿaÿamaqchiguiñi huetagui añi lquiyaqte. Qataq cam qauem shiÿaxaua da detaqa, qalaq qauema naua l'aqtaqa, cha'ayi dam qauem huetagui añi lquiyaqte. 
MAT.12.36	Qaq aÿim qami' shinapegalo da que'eca na'a'q qom qanmit 'enauacna, nachi 'enauac qome na shiÿaxauapi maichi iuennachigui nam l'aqtacpi mayi qaica ca naigui mayi nasaxauec co'ollaxa. 
MAT.12.37	Cha'ayi qaÿachigoxotchiguilo naua 'ad'aqtaqa, qom 'am qanmit, da qaÿauo'o ca 'adasouaxashit, huo'otaq qaica.
MAT.12.38	Nachi nam fariseopi qataq nam dapaxaguenataxaatapeguec na nqataxacpi 'enapego' so Jesús, 'eeta':
MAT.12.38	–'Am mayi 'auapaxaguenataxaatac, sauoqtaique da 'am sauanaqchigui da 'au'ot cam n'anec mayi sa qaÿauanapega.
MAT.12.39	Nachi so Jesús 'enapeco':
MAT.12.39	–Na shiÿaxauapi mayi qauemaicpi qataq ca'ai ñi Dios, namayipi nagui iÿaxaataique da qai'ot ca n'anec mayi sa qaÿauanapega. Qalaxayi sa ishit qome da qoÿami' camayi, cha'ayi chaqsota som n'anec mayi huaigui co'ollaxa so l'aqtaxanaxanec ñi Dios, l'enaxat Jonás. 
MAT.12.40	Cha'ayi de'eda 'eetec so Jonás co'ollaq ivi' naua tres na'axa'te qataq tres pe' da huetaigui na lauel aso late'e na nÿaq, qaq nachida qome da 'eetec nataq'en na shiÿaxaua llalec da ivi' caua tres na'axa'te qataq tres pe' da huetaigui ana 'alhua. 
MAT.12.41	Qaq ÿoqo'oyi som shiÿaxauapi mayi lma' co'ollaxa yi la ciudad Nínive, somayipi qome nachajñi que'eca na'a'q qom qanmit 'enauac ne'ena shiÿaxauapi, nachi ÿauo'o ca lasouaxashit namayipi. Cha'ayi som lma' yi Nínive ÿaxaadeec co'ollaxa naua n'onataxaco, co'ollaq i'axatem da l'aqtac ñi Dios som l'aqtaxanaxanec l'enaxat Jonás. Qaq nagui mashi qami' huetaiguilo nam ÿataqta napacalec som Jonás. 
MAT.12.42	Nataq'en asom nate'e mayi neta'ague da taguiñi, asomayi qome nachajñi que'eca na'a'q qom qanmit 'enauac na shiÿaxauapi, nachi ÿauo'o ca lasouaxashit namayipi. Cha'ayi asomayi chigoqta'a co'ollaxa yim ÿataqta qaÿoqta 'alhua da n'axaÿaxana dam laÿajnec so Salomón. Qaq nagui mashi qami' huetaiguilo nam ÿataqta napacalec som Salomón.
MAT.12.43	Ca n'ec leguemaxaic da ivita da ca'ai ca shiÿaxaua, nachi jec, huetalec ca tojlec 'alhua, nmittaique ca nmataqa'. Qaq da sa ishit da ÿanata, nachi deuennataxan, 'eeta': 
MAT.12.44	“Aÿim no'on da shi'iguelaxa ñi ima' mayi sachigoqtoigui caillayi.” Qaq da ivita da ñi'iguelaxa se'eso shiÿaxaua, nachi ilalec da 'eeta'am ca noÿic mayi qaica ca netaigui, qaiquelocta qataq qaÿaÿamaxatta. 
MAT.12.45	Ime, nachi ÿi'iguelaqteec da ÿi'iguena'alo soua lÿa't siete mayi ÿataqta napacalguete somayi. Huaña, nachi 'enauaque soomayi tadoigui se'eso shiÿaxaua. Huaña, nachi se'eso shiÿaxaua ÿataqta ÿacteec da aloic, saq 'en'am so hua'auchiguiñi. Qaq 'eda qome nataq'en da 'eetec ne'ena shiÿaxauapi mayi qauemaicpi.
MAT.12.46	Qaq so Jesús ña detaqtapoigui se'eso shiÿaxauapi, co'ollaq nvideuo aso late'e qataq soua lqaÿa't. Qaq soomayi pa'atrauec, qaq nshitraique da detaxaidapegue' somayi. 
MAT.12.47	Nachi huo'o so icoyiguen so Jesús, 'eeta':
MAT.12.47	–Ada 'adate'e qataq daua 'adqaÿa't huo'oi, daamayi pa'atrauec. Qaq nshitraique da 'am detaxaidapegue'.
MAT.12.48	Qalaxayi somayi 'enapega som ndotauo so n'aqtaxanaxac, 'eeta':
MAT.12.48	–¿Négue't acam ÿate'e? qataq ¿négue't cam ÿaqaÿañicpi?
MAT.12.49	Nachi ÿictoiguilo soua lapaxaguenataqa, nachi 'eeta':
MAT.12.49	–'Ena nam 'eeta'am aca ÿate'e qataq cam ÿaqaÿañicpi. 
MAT.12.50	Cha'ayi camachaqcague't shiÿaxaua, da huo'otaq i'ot cam 'eetapeguec ñi ita'a mayi neta'ague da piguem, qaq nachica cam ÿaqaÿa, qataq aca ÿaqaÿa, qataq aca ÿate'e.
MAT.13.1	Nachi se'eso na'a'q so Jesús ca'ai so nma', nachi taxaama na loigue aso lapel late'edai, nachi nso'ooñi. 
MAT.13.2	Nachi ÿataqta qalota na shiÿaxauapi laponeu'a cam hueta'a somayi. Nachi so Jesús huenojñigui aso barco, nachi 'enauac se'eso shiÿaxauapi hueto'ot na loigue aso lapel. 
MAT.13.3	Nachi somayi ÿataqta qalota na dapaxaguenataxanec, huota'a na laloqnaxanaxatpi, 'eeta':
MAT.13.3	–Huo'o so shiÿaxaua jec da danaxan, ÿaañi aso languishi ala. 
MAT.13.4	Qaq co'ollaq mashi danaxaatac, nachi huo'o aso languishi tajlec so nqa'aic. Ime, nachi anac ana qoÿo, nachi chic. 
MAT.13.5	Qaq aso lÿa languishi, qalaq tajlec som 'alhua mayi huaigui na coma'. Nachi asa'aso nanguishi saqaÿaloq da ñaxat, souaxat da saq 'amaqtaq na 'alhua. 
MAT.13.6	Qalaxayi co'ollaq ntaplec, nachi ÿavic, cha'ayi qaica ca lpa'a'q. Nachi daqaqa. 
MAT.13.7	Qaq asom lÿa languishi, qalaq tajlec so ÿaxatsat, nachi asom ÿaxat ñaxatshiguem, nachi aso nanguishi sa ishit da ñaxat. 
MAT.13.8	Qalaxayi aso lÿa languishi tajlec som 'onaxaic 'alhua, nachi ÿataqta 'onaxaic da alaÿaxac co'ollaq qanqat. Huo'o ana ivi' ana cien ana ala, qataq huo'o ana ivi' ana sesenta, qataq huo'o ana ivi' ana treinta co'ollaq qanqat. 
MAT.13.9	Qaq da qami' qauaÿajñi da qan'axaÿaxanaxaqui, qaq ¡no'on da qan'axaÿaxañi!
MAT.13.10	Nachi soua lapaxaguenataqa nquiguedeu'a so Jesús. Nachi ina't, 'eeta':
MAT.13.10	–¿Tá'ainco' da 'au'aqtaxanem na shiÿaxauapi, qalaq 'auauota'a na 'adaloqnaxanaxatpi?
MAT.13.11	Nachi somayi 'enapeco':
MAT.13.11	–Qami' qaÿaÿajnaxanaxanque naua saq cha'alo lataxaco dam l'onataxanaxac ñi Dios mayi neta'ague da piguem. Qalaxayi namayipi sa ishit da qaÿaÿajnaxanaxanec. 
MAT.13.12	Qaq ÿoqo'oyi cam huo'o ca hueto'ot, qalaq qanquigaxatteec ca qoÿanem, nachi ÿataqta qaica ca iueetac. Qaq cam qaica ca hueto'ot, qalaq camayi qanhuo', ivida'a cam saq 'amaqtaq hueto'ot qaÿacona. 
MAT.13.13	Qaq ÿoqo'oyi da sa'aqtaxanem namayipi, qalaq sauota'a na ÿaloqnaxanaxatpi. Cha'ayi namayipi demejnaxaatac, qalaxayi 'eeta'am da sa nauaañi; hua'aqtac, qalaxayi sa ÿaÿaten cam qai'axattac, 'eeta'am da huo'otaq sa ishit da hua'aqtega. 
MAT.13.14	Qaq de'eda 'eetec namayipi, damayi ÿataqta ipacchigui co'ollaxa da i'axat som l'aqtaxanaxanec ñi Dios l'enaxat Isaías, co'ollaq 'eeta':
MAT.13.14	Qami' ÿoqta da qau'aqaitac,
MAT.13.14	qalaxayi sa ishit da qauaÿajñi ca qai'axat;
MAT.13.14	qami' qanloitauec, qalaxayi sa ishit da huo'o ca qauloÿa'a.
MAT.13.15	Cha'ayi da lquiyaqteÿaxac ne'ena shiÿaxauapi ÿi'iguelaxalec da ÿataqta qadamchigui,
MAT.13.15	qataq sa ishit da ÿoqta hua'aqa,
MAT.13.15	qataq naua l'ai'te ÿamaqta'a't;
MAT.13.15	da yaqto' sa ishit da huo'o ca ila'a,
MAT.13.15	qataq sa ishit da huo'o ca hua'axaÿa,
MAT.13.15	qataq sa ishit da huo'o ca ÿaÿaten da lquiyaqteÿaxac,
MAT.13.15	qataq sa ishit da aÿim ÿi'iguelaxa da yaqto' ñataden.
MAT.13.16	Qalaxayi qami' ÿataqta qauamaichiguiñi, cha'ayi naua qad'ai'chilli' nauaachiyiñi, qataq naua qadtelalauacolli' hua'axai'. 
MAT.13.17	Qaq ÿataqta 'eesa de'eda qami' sa'axatema, da qalota co'ollaxa so l'aqtaxanaxanecpi ñi Dios qataq som no'on da lataxac shiÿaxauapi da nshitaique da ÿauaachigui de'eda mayi qami' qaumijñiitac, qalaxayi sa ishit da ila'a; qataq nshitaique da hua'axaÿa dam qau'aqaitega, qalaxayi namayipi sa ishit da hua'axaÿa.
MAT.13.18	Qaq qan'axaÿaxañiÿa qome dam naigui som shiÿaxaua mayi danaxaatac. 
MAT.13.19	Ca n'axaÿaxaatega da n'aqtaguec dam l'onataxanaxac ñi Dios mayi neta'ague da piguem, qalaq sa ishit da ÿaÿaten, camayi 'eeta'am aso nanguishi ala mayi tajlec so nqa'aic. Ime, qaq anac so shiÿaxaua lma'na, nachi deuotaxanec som n'aqtac mayi huetaigui añi lquiyaqte. 
MAT.13.20	Qaq aso nanguishi mayi tajlec som 'alhua mayi huaigui na coma', qalaq asomayi naigui na shiÿaxauapi mayi n'axaÿaxaatega da n'aqtac, qalaq huo'o da ntonaxac. 
MAT.13.21	Qalaxayi souaxat da qaica ca lpa'a'ÿaxac da n'aqtac, nachi sa ishit da 'eetai'. Cha'ayi da huo'o da ñi'iguenataguec, huo'otaq da ncanaguec souaxat da n'aqtac, nachi qoshiuec. 
MAT.13.22	Qaq aso nanguishi mayi tajlec so lma' ana ÿaxat, qalaq asomayi naigui nam shiÿaxauapi mayi n'axaÿaxaatega da n'aqtac. Qalaxayi souaxat da imelec 'enauac nam chochaqna huetalec ana 'alhua, qataq da lqopichi da nsallaxa, qaq 'enauac ne'ena i'ot da sa ishit da ñaxat naq'en da n'aqtac, qataq sa ishit da huo'o ca alaÿaxac naq'en ne'ena shiÿaxauapi. 
MAT.13.23	Qalaxayi aso nanguishi mayi tajlec so no'on 'alhua, asomayi naigui nam shiÿaxauapi mayi n'axaÿaxana da n'aqtac, qalaq ÿataqta ÿaÿateeteguet, qaq ÿataqta no'on da alaÿaxac da qanqat. Huo'o na 'eeta'am aca nanguishi mayi ivi' ana cien ana ala, qataq huo'o ana ivi' ana sesenta, qataq huo'o ana ivi' ana treinta.
MAT.13.24	So Jesús ÿauo'o da lÿa daloqnaxana, 'eeta':
MAT.13.24	–Da l'onataxanaxac ñi Dios mayi neta'ague da piguem, damayi 'eeta'am ca shiÿaxaua mayi ÿataqta no'on aca languishi mayi ÿaalec ca n'alhua. 
MAT.13.25	Qalaxayi co'ollaq 'enauac da do'ochita somayipi, nachi anac som ipa'agueetac so lalamaxat se'eso nanguishic. Nachi ÿaañi aso huoue mayi 'eeta'am na trigo da ÿanoigui somayi. Ime, nachi jec. 
MAT.13.26	Qaq co'ollaq mashi ñaxat so trigo, qataq mashi huo'o na ala, huaña, nachi yi'oq aso huoue mayi 'eeta'am namayi. 
MAT.13.27	Nachi so nlatacpi jec da da'aqtaxanem so lalamaxat se'eso nanguishic, 'eeta': “'Am qan'aco', da ÿataqta no'on aso 'anguishi mayi 'ai'aalec yim 'anaxanqa', qaq ¿chaq huá'ago' ca chigaqa'ague aso huoue mayi ñaxattashigueme' na trigo?” 
MAT.13.28	Nachi so lalamaxat se'eso nanaxanqa' 'eeta': “Souaxai' nachiso so aÿim ipa'agueetac som i'ot de'eda.” Nachi so nlatacpi denataxan, 'eeta': “¿'Anshitaique peta'a da qomi' ñapogaq ana'ana huoue mayi ñaxattashigueme' na trigo?” 
MAT.13.29	Qalaxayi somayi 'enapeco': “'A'i, ten, qom qanapoqui ana huoue, nachi ishit da lÿashiguemgue' na trigo. 
MAT.13.30	Qaq ÿoqo'oyi no'on da ña qauauaqaÿa'a da ñaxattashiguema't naamayi, to' qom ivita ca laloqo' da qanqat na trigo. Nachi aÿim samaxalec qome ca i'onataxanaxanecpi da i'auaxaañi da nqateu'a ana huoue. Ime, qaq ÿauo'o ana laqtapi, da yaqto' qaÿavigaxat. Qaq da ime, nachi ÿaÿamaxat na trigo da ÿachaigui ca llaponaxanaxaqui.”
MAT.13.31	So Jesús nataq'en ÿauo'o da lÿa daloqnaxana, 'eeta':
MAT.13.31	–Da l'onataxanaxac ñi Dios mayi neta'ague da piguem, damayi 'eeta'am aca ala ana l'enaxat mostaza mayi ÿacona ca shiÿaxaua da ÿaalec ca n'alhua. 
MAT.13.32	Qaq 'eesa da acamayi ÿataqta saq 'amaqtaq, saq 'en'am ana laÿi nanguishipi. Qalaxayi da ivita da ñaxat, nachi ÿataqta napacalec 'enauac ana laÿi nanguishipi, ivida'a da 'eeta'am ana qo'ipaq ÿataqta late'edai. Ÿoqo'oyi ana qoÿopi mayi huaÿotac ishit da anac, nachi ÿauo'o na lpata'c, ÿanaigui ana lcouepi.
MAT.13.33	Nataq'en ÿauo'o so lÿa daloqnaxana, 'eeta':
MAT.13.33	–Da l'onataxanaxac ñi Dios mayi neta'ague da piguem, damayi 'eeta'am aca ÿashiidaxachigui ana pan mayi ÿacona aca 'alo. Ime, nachi ÿalecneguet ca lta'adaic lvigoxoshic trigo lsochi mayi ivi' yi lcata da tres qanaloqten, da yaqto' 'enauac ÿashiidaxachigui.
MAT.13.34	Qaq 'enauac ne'ena i'axattacpi so Jesús ÿauota'a na laloqnaxanaxatpi da da'aqtaxaatapeguem na shiÿaxauapi, qaq sa ishit da sa ÿauo'o na laloqnaxanaxatpi da da'aqtaxaatac. 
MAT.13.35	Qaq 'eetec de'eda, cha'ayi yaqto' ishit da ipacchigui da ÿiyiñi co'ollaxa so l'aqtaxanaxanec ñi Dios, mayi 'eeta':
MAT.13.35	Sa'aqtaxan, qalaxayi sauota'a na ÿaloqnaxanaxatpi;
MAT.13.35	sa'axat nam sa ishit da qaÿaÿaten ca lataxac chigoqta'a co'ollaq chita'ague da i'ot ana 'alhua ñi Dios.
MAT.13.36	Nachi so Jesús ncoyiguene' so shiÿaxauapi. Ime, nachi taigui so nma'. Huaña, nachi soua lapaxaguenataqa nquiguedeu'a somayi. Nachi qoÿinapega, qoÿiita':
MAT.13.36	–Ña qomi' 'au'axatema ca naigui aso huoue mayi 'eeta'am na trigo mayi huetalec so nanaxanqa'.
MAT.13.37	Nachi so Jesús 'enapeco':
MAT.13.37	–Som shiÿaxaua mayi no'on aso languishi, nachina na shiÿaxaua llalec. 
MAT.13.38	Qaq som nanaxanqa', qalaq nachana anam souaqtalec 'alhua. Qaq aso nanguishi mayi ÿataqta no'on, qalaq nachina nam shiÿaxauapi mayi huetaigui da l'onataxanaxac ñi Dios. Qaq aso huoue mayi 'eeta'am na trigo, qalaq nachina nam quetague' so shiÿaxaua lma'na. 
MAT.13.39	Qaq so depa'aguenataxaatac mayi ÿaañi aso huoue, qalaq nachiso so shiÿaxaua lma'na. Qaq da qanqat na ala so trigo, qalaq nachica cam loga't ana 'alhua. Qaq som daqataxaatacpi, qalaq nachina na namaxashicpi piguem l'ecpi. 
MAT.13.40	Qaq de'eda 'eetec aso huoue da qalapona't, nachi qaÿasaxangui so nodec da qaÿavigaxat, damayi nachida da 'eetec qom ivita ca loga't ana 'alhua. 
MAT.13.41	Na shiÿaxaua llalec namaq qome na lamaxashicpi piguem l'ecpi da nqateeguesop da l'onataxanaxac 'enauac nam ÿasouaxateguet ca lasouaxashit ca lÿa, qataq nam i'ottac na qauempi. 
MAT.13.42	Ime, nachi namayipi ÿasaxangui qome aca laÿi' na nodec. Huaña, nachi noÿiitac qataq ÿataqta inaga't naua lhue da nqui'ic. 
MAT.13.43	Nachi nam i'ottac ca ÿaÿamaxadeeta ñi Dios, namayipi na l'edaxa 'eeta'am añi nala' qom huetaigui ca l'onataxanaxac ñim lta'a. Qaq qami' da qauaÿajñi da qan'axaÿaxanaxaqui, qaq ¡no'on da qan'axaÿaxañi!
MAT.13.44	Da l'onataxanaxac ñi Dios mayi neta'ague da piguem, damayi 'eeta'am aca laÿi' ana plata mayi qoÿoxotoigui ca 'alhua. Qaq huo'o so shiÿaxaua ilalec asa'aso laÿi' ana plata. Nachi qaltaq ÿoxojñi, ipagaqchiichiguiña ca lma'. Nachi ÿataqta lta'adaic da ntonaxac, nachi ÿi'iguelaq. Ime, nachi imen 'enauac nam logoxoshitpi, nachi deshijnaxana se'eso 'alhua.
MAT.13.45	Da l'onataxanaxac ñi Dios mayi neta'ague da piguem, nataq'en damayi 'eeta'am ca nmenaxaic mayi nmittaique aca perla mayi ÿataqta no'on. 
MAT.13.46	Qaq da huo'otaq ÿanata aca 'oonole mayi ÿataqta qalota da lashiichiÿaxac, nachi ÿi'iguelaq. Ime, qaq imen 'enauac na logoxoshitpi, nachi deshijnaxana asa'aso perla.
MAT.13.47	Nataq'en da l'onataxanaxac ñi Dios mayi neta'ague da piguem, damayi 'eeta'am ca naleguec mayi qaÿalliguingui aca auaxai, nachi ÿataqta ÿalecta't nam lalliiguishic nÿaqpi. 
MAT.13.48	Qaq da mashi nlaxagui que'eca naleguec, nachi cam ÿi'acoxoicpi nqatta na loigue ca 'etaxat. Huaña, nachi qanso'oñiisop da qanatogui na nÿaq. Nachi nam no'on qaÿachagui aca laÿi', qaq nam qauem, qalaq qaÿalateec. 
MAT.13.49	Qaq 'eda da 'eetec qom ivita ca loga't ana 'alhua, da anac nam namaxashic piguem l'ecpi, da yaqto' nqateu'a na qauemaicpi, da nqateeguesop nam no'on da lataxac. 
MAT.13.50	Nachi na qauemaicpi ÿasaxangui aca laÿi' na nodec. Huaña, nachi noÿiitac qataq ÿataqta inaga't naua lhue, souaxat da nqui'ic.
MAT.13.51	Nachi so Jesús denataxan, 'eeta':
MAT.13.51	–¿Qami' peta'a qauaÿajñi 'enauac de'eda sa'axattac?
MAT.13.51	Nachi soomayi 'ena'po':
MAT.13.51	–Aja', 'am qadataxala'.
MAT.13.52	Nachi somayi 'enapeco':
MAT.13.52	–Ca dapaxaguenataxaatapeguec na lqataxacpi so Moisés da huo'otaq ñaq napaxagueetega da l'onataxanaxac ñi Dios mayi neta'ague da piguem, nachi camayi ishit da ivida'a da 'eeta'am cam lalamaxat ca noÿic mayi ÿataqta ÿaÿaten da nqatshiguem nam ÿaÿamaxattacpi cam dalaxaicolec qataq cam toguishic.
MAT.13.53	So Jesús co'ollaq imat ne'ena laloqnaxanaxatpi mayi i'axattac, nachi ca'ai yi hueta'a, 
MAT.13.54	nachi taÿa yi maichi lalamaxat lma'. Huaña, nachi dapaxaguenataxaatapoigui aso laponaxaqui na judiopi yi'iyi 'alhua. Nachi na shiÿaxauapi ÿataqta huo'o da l'aalaxa, nachi 'eeta':
MAT.13.54	–¿Huá'ague ca ÿachigoxota'ague da laÿajnec dam da' shiÿaxaua? ¿Chaq huá'ago' ca 'eetec yi ishit da i'ot nam sa qaÿauanapega? 
MAT.13.55	Cha'ayi damayi nachida da llalec som qo'ipaq l'o, l'enaxat José. Qataq aso late'e l'enaxat María. Damayi nachi lqaÿa't soua Santiago, José, Simón qataq so Judas. 
MAT.13.56	Qataq soua lqaÿa't 'alo nachi qomi' hueta'agueta. Qaq ¿huá'ago' cam ÿachigoxota'ague 'enauac de'eda?
MAT.13.57	Qaq ÿoqo'oyi sa ishit da qaÿoqocha'a somayi. Qalaxayi so Jesús 'enapeco':
MAT.13.57	–'Enauac na shiÿaxauapi ÿataqta ÿauotec ca l'aqtaxanaxanec ñi Dios. Qalaxayi nam maichi lmayaxauapi qataq nam lalamaxat lqaÿañicpi, sa ishit da ÿauotec.
MAT.13.58	Nachi sa ishit da qalota na i'ot nam sa qaÿauanapega da huaigui naq'en somayipi, cha'ayi somayipi sa ishit da i'amaqten somayi.
MAT.14.1	Nachi se'esoua na'axa'te som Herodes mayi ilotague' yi Galilea, somayi ÿaÿaten da n'aqtaguec so Jesús. 
MAT.14.2	Nachi 'enapego' nam hueta'aguetpi, 'eeta':
MAT.14.2	–Se'eso ÿoqta da nachiso som Juan mayi nachilaxanataxanaq da qaltaq nca'aleeguesop da nleuaxa. Ÿoqo'oyi huo'o da l'añaxac da i'ot nam sa qaÿauanapega.
MAT.14.3	Cha'ayi som Herodes damaxasoxoolec co'ollaxa da qaÿaconeu'a so Juan, nachi qaicoñida't naq'en naua lhua'q, nachi qaÿauegueu'a aso ncoñitaxanaxaqui. Qaq damaxasoxoolec, cha'ayi souaxat aso lhua Herodías mayi lhua co'ollaxa so lqaÿa l'enaxat Felipe. 
MAT.14.4	Cha'ayi so Juan 'enapego' co'olloxochiyi so Herodes, 'eeta':
MAT.14.4	–Sa ishit qome da 'auadonguet añimayi.
MAT.14.5	Nachi so Herodes huotaique da ÿalauat so Juan. Qalaxayi huo'o da lcolanaxa na shiÿaxauapi, cha'ayi namayipi 'eetega da so Juan ÿataqta 'eesa da l'aqtaxanaxanec ñi Dios. 
MAT.14.6	Qalaxayi co'ollaq ivita so laloqo' da deque'elec so lañoxoqui so Herodes, nachi aso llale aso Herodías dasottac, qaq 'enauac som lqui'axauapi imeteetac. Nachi so Herodes ÿataqta nqopita da lasotaxac asomayi. 
MAT.14.7	Nachi ÿanem asomayi da l'aqtac mayi 'enapec da ÿataqta ipacchigui da ÿanem cam camachaqca iÿaxanaique asomayi. 
MAT.14.8	Nachi asomayi i'auaxaañi da inat aso late'e. Qaq co'ollaq ime da qaÿaqattega, nachi 'enapego' so Herodes, 'eeta':
MAT.14.8	–Aÿim 'ai'anem qome ca nqui'axaqui, huetagui 'anqa'en ca lqaic ñi Juan mayi nachilaxanataxanaq.
MAT.14.9	Nachi so nta'a Herodes ÿataqta daquico. Qalaxayi mashi ÿan so l'aqtac mayi 'enapec da ipacchigui, qataq souaxat so lqui'axauapi mayi hua'aqchigui co'ollaxa somayi, nachi damaxasoxoolec da qoÿami' asomayi so iÿaxaneu'a. 
MAT.14.10	Ime, nachi damaxasoxoolec da qaiquesoxouec na lqaic so Juan, huaigui naq'en aso ncoñitaxanaxaqui. 
MAT.14.11	Nachi qandouo so nqaic, qaÿachitagui so nqui'axaqui. Nachi qoÿanem aso qa'añole. Qaq asomayi ÿami' aso late'e.
MAT.14.12	Nachi ana'c soua nale't so Juan, nachi qaidouec so l'oquiaxac, nachi qailayiñi. Qaq co'ollaq ime, nachi je'c da qai'aqtaxanem so Jesús.
MAT.14.13	Qaq co'ollaq ÿaÿaten de'eda so Jesús, nachi ca'ai ca hueta'a, ndoteec, nachi huenojñigui aso barco da taitague da le'ego, taÿa ca qaÿoqteuga 'alhua. Qalaxayi so shiÿaxauapi co'ollaq huo'o da l'axaÿaxac, nachi chigoqteu'alo na pueblopi da qaica'ategue somayi, qanayictelec so lqaxaÿaxa. 
MAT.14.14	Nachi co'ollaq huenoteeguesop aso barco so Jesús da le'ego, nachi chochi ilaigui so shiÿaxauapi ÿataqta qalota, nachi ÿataqta qalota da lchoxonnataxanaxa somayipi. Huaña, nachi nataden na sa no'onpi mayi qandotauo. 
MAT.14.15	Qaq co'ollaq mashi avit, nachi soua lapaxaguenataqa so Jesús ana'c da qoÿinapega somayi, qoÿiita':
MAT.14.15	–Mashi avit, qataq qaica ca netaña ne'ena 'alhua. Qaq no'on da qonapega na shiÿaxauapi, da yaqto' jec da nqo'oneu'alo naua netañalo na shiÿaxauapi da deshijnaxanaique ca aloq.
MAT.14.16	Nachi so Jesús 'enapeco':
MAT.14.16	–Namayipi sa iuen da jec. Qami' qai'añiim qome ca aloq.
MAT.14.17	Nachi soomayi 'ena'po':
MAT.14.17	–Qaica cam lÿa qonoq, chaq yiuate' yiua cincole pan, qataq yiua dosolqa nÿaxayi.
MAT.14.18	Nachi so Jesús 'enapeco':
MAT.14.18	–Ñaq aÿim qandoiua'alo caamayi.
MAT.14.19	Nachi 'enapega so shiÿaxauapi da nso'ooñi, nso'oolec na 'auaqpi dadala. Ime, nachi ÿaconalo soua cincole pan qataq soua dos nÿaxayi. Nachi ÿamato'ot na piguem, nachi ÿanot da n'achiquiaxac ñi Dios. Ime, qaq ncolaxajyiñi soua pan, nachi ÿanema soua lapaxaguenataqa. Qaq soomayi nachi ÿanoiguilo na shiÿaxauapi. 
MAT.14.20	Nachi 'enauac somayipi deque'e qataq ÿataqta comadaxaicpi. Qaq co'ollaq ime, nachi qaiÿoxoguilo soua doce canasta som ñi'iÿoxotpi, nachi ÿataqta nlaqchiguilo. 
MAT.14.21	Qaq som deque'epi co'ollaxa ivi' na cinco mil shiÿaxauapi. Qaq sa ishit da qanaloqneuo nam 'alpi qataq na ñaqpiolec.
MAT.14.22	Nachi so Jesús 'enapegalo soua lapaxaguenataqa da huenojyingui aso barco da yaqto' hua'autrague da le'ego. Qaq somayi n'onañi da ña ncoyigueetague' so shiÿaxauapi. 
MAT.14.23	Qaq co'ollaq ime da lcoyiguenataxanaxac, nachi so Jesús tashiguemec aso saqaÿoqotchiguemec 'alhua, da yaqto' ndoteec da natamen. Qaq co'ollaq mashi pe, nachi so Jesús ñaq huetashiguemec yi'iyi 'alhua. 
MAT.14.24	Qaq aso barco ñaq huetangui na laiñi aso lapel late'edai. Qaq ana lapaxa na 'etaxat ÿataqta iuaxaatacot asomayi, cha'ayi so l'at ÿataqta datateguet somayipi. 
MAT.14.25	Qaq co'ollaq mashi sa qaÿapeque so na'a'q, nachi so Jesús nqo'oneueegue somayipi, petalec na 'etaxat. 
MAT.14.26	Nachi somayipi co'ollaq ila'aguet somayi da petalec na 'etaxat, nachi ÿataqta huo'o da lcolanaxa, nachi i'alaqtagui, 'eeta':
MAT.14.26	–¡Ña qauloÿa na nqui'i!
MAT.14.27	Nachi so Jesús 'enapegalo soomayi, 'eeta':
MAT.14.27	–¡Qan'añaxachi qome, sa ishit da qayi'ii, nachaÿim!
MAT.14.28	Nachi so Pedro detaqa, 'eeta':
MAT.14.28	–'Am qadataxala', qom ÿoqta 'eesa da nachi'am, qaq no'on qome da aÿim 'auashiitem da sapelec na 'etaxat, da yaqto' 'am ñoqo'oneuga.
MAT.14.29	Nachi so Jesús 'enapeco':
MAT.14.29	–Aja', 'ayala.
MAT.14.29	Nachi so Pedro huenoteeguesop aso barco, nachi petalec na 'etaxat da nqo'oneuga so Jesús. 
MAT.14.30	Qalaxayi co'ollaq nomteguet da l'añaxac so l'at, nachi ÿataqta huo'o da lcolanaxa. Nachi somayi iyiiñi, nachi i'alaq, 'eeta':
MAT.14.30	–¡'Am ÿataxala', aÿim 'anca'alaxateec!
MAT.14.31	Nachi so Jesús ÿacooteguet na lhuaq. Nachi 'enapega, 'eeta':
MAT.14.31	–¡Ÿataqta qapi'olec da 'adpi'iÿaxac! ¿Tá'ainco' yi 'auqolguetaxan?
MAT.14.32	Nachi soomayi co'ollaq mashi huenojyingui aso barco, nachi vi'iiguet so l'at. 
MAT.14.33	Nachi soua netanguilo aso barco, soomayi i'adoto naua l-llicte so Jesús, nachi 'eeta':
MAT.14.33	–Ÿoqta 'eesa da nachi'am mayi 'am llalec ñi Dios.
MAT.14.34	Qaq co'ollaq mashi qai'axasoxoolec aso lapel, nachi qaivitta yi 'alhua mayi huaigui yi Genesaret. 
MAT.14.35	Nachi na shiÿaxauapi mayi lma' se'eso 'alhua co'ollaq ÿauatton so Jesús, nachi qai'aqtaxanem 'enauac nam netalec se'eso 'alhua, nachi qandou'a 'enauac na sa no'onpi cam hueta'a. 
MAT.14.36	Nachi qanachoxodeetacot da nai'ctaxa da chochi qaipoteu'a na laÿi so lapo'. Nachi 'enauac som ipoteu'a na laÿi so lapo', nachi no'oita.
MAT.15.1	Nachi huo'o na nquigueu'a so Jesús nam fariseopi qataq nam dapaxaguenataxaatapeguec na lqataxacpi so Moisés mayi chigoqta'ague da Jerusalén. Nachi qainattac somayi, qoÿiita':
MAT.15.2	–¿Tá'ainco' na 'adapaxaguenatacpi yi sa ishit da ÿalaxalec dam n'onataxac som hua'au qadta'alpi? Cha'ayi namayipi sa ishit da ipaguelec da lataxac da qaiÿoi' naua nhua'q da huo'otaq yaqta'a da deque'e ca shiÿaxaua.
MAT.15.3	Qalaxayi so Jesús nataq'en inat somayipi, 'eeta':
MAT.15.3	–Qami' nataq'en ¿tá'ainco' yi sa ishit da qaualaqaileguete naua lamaxasoxonaxaco ñi Dios, nda'a't da maichi qoquiitagueto naua qan'onataxacolli'? 
MAT.15.4	Cha'ayi ñi Dios damaxasoxoolec co'ollaxa da 'eeta': “Ÿataqta huo'o naq 'enec 'anqa'en ca 'adta'a qataq aca 'adate'e.” Qataq nataq'en 'eeta': “Ca ishiuen ca lta'a huo'otaq aca late'e, qalaq camayi qaÿalauat.” 
MAT.15.5	Qalaxayi qami' qoñiitega da ca shiÿaxaua ishit da 'enapega ca lta'a huo'otaq aca late'e da 'eeta': “Sa ishit da 'am setauan, cha'ayi 'enauac na aÿim hueto'ot mashi sogote da sanot ñi Dios.” 
MAT.15.6	Qaq camachicague't shiÿaxaua, da huo'otaq l'aqtac de'eda, nachi sa ishit da itauan ca lta'a, huo'otaq aca late'e. Qaq de'eda qoñiitec da maichi qoquiigue da llic da qan'onataxaqui, damayi ichoxot da qami' ÿataqta qaica ca naigui qanqashiñi dam lamaxasoxonaxac ñi Dios. 
MAT.15.7	¡Qami' mayi qoñiitega da qami' llalqa ñi Dios! Ÿataqta qami' tachiguilo dam ÿiyiñi co'ollaxa so l'aqtaxanaxanec ñi Dios l'enaxat Isaías, mayi 'eeta':
MAT.15.8	Ne'ena shiÿaxauapi 'eetega da aÿim ÿi'oxodeetac,
MAT.15.8	qalaxayi da lquiyaqteÿaxac ÿataqta qaÿoqta naq'en aÿim.
MAT.15.9	Qaq shapco' da aÿim i'otec da lli'oxonnataxanaxac,
MAT.15.9	cha'ayi naua lapaxaguenataxanaxaco,
MAT.15.9	naamayi maichi lqataxaco na shiÿaxauapi.
MAT.15.10	Nachi iÿaxanoigui so shiÿaxauapi da nquigueuo, nachi 'enapega, 'eeta':
MAT.15.10	–Ña qan'axaÿaxañiÿa da i'aqtac, qataq qauaÿajñiiteguet qome: 
MAT.15.11	Da 'enauac na chic ca shiÿaxaua, sa ishit da nachina na ishipaxanaqchit da nachaalataxac. Chaqnata nam l'aqtacpi mayi chigaqaigui na alap mayi nachina na ishit da ishipaxanaqchit da nachaalataxac.
MAT.15.12	Nachi soua lapaxaguenataqa so Jesús nquiguedeu'a somayi, nachi qoÿinapega, qoÿiita':
MAT.15.12	–¡Na fariseopi ÿataqta dalemata can hua'axaÿa de'eda 'ad'aqtac!
MAT.15.13	Qalaxayi so Jesús 'enapeco':
MAT.15.13	–Camachaqaca qo'ipaq mayi sa ishit co'ollaxa da ÿaañi ñi ita'a mayi neta'ague da piguem, nachi acamayi qanapoguishiguem qome. 
MAT.15.14	Qaq ÿoqo'oyi sa ishit qome da qauqochiÿa namayipi. Cha'ayi namayi sa nauaañi qataq lauegaxala' nam sa nauaañipi. Qaq cam sa nauaañi da huo'otaq ÿauecta'aguet cam 'eeta'am sa nauaañi, nachi caamayi ishit da tayingui acam nshide.
MAT.15.15	Nachi so Pedro 'enapego' so Jesús, 'eeta':
MAT.15.15	–Ña qomi' 'au'axatema cam naigui de'eda 'aualoqnaxaatega.
MAT.15.16	Nachi so Jesús 'enapeco':
MAT.15.16	–¡Qachi nataq'eno' da qoñiita sa ishit da qauaÿajñi de'eda! 
MAT.15.17	Qaq ¿sa qauaÿajñiÿo' da 'enauac nam chic ca shiÿaxaua, namayi tangui ana da'am, ime, qaq huenoxoneec? 
MAT.15.18	Qalaxayi nam l'aqtacpi mayi chigaqaigui na alap, namayi chigaqaña añi lquiyaqte. Qaq 'ena nam ishit da ishipaxanaqchit camayi. 
MAT.15.19	Cha'ayi añi lquiyaqte, nachañi añi chigaqanguit nam qauem nhuennataxacpi mayi 'eeta': Qaÿalauat ca nÿa, nauatapiguiñi' aca sa nhua, quishishaxac, ncachaxac, natenataxanaxac, qataq nshiunaxanaxac. 
MAT.15.20	Qaq 'ena nam ishit da ishipaxanaqchit da nachaalataxac ca shiÿaxaua. Qaq de'eda nqui'axac da huo'otaq sa ishit da qaipaguelec da lataxac da nÿoxoc naua nhua'q, damayi sa ishit da nachida da ishipaxanaqchit ca shiÿaxaua.
MAT.15.21	Nachi so Jesús ca'ai yi'iyi hueta'a, nachi taÿa so 'alhua mayi sa qaÿapeque yi Tiro qataq Sidón. 
MAT.15.22	Nachi aso 'alo mayi Canaán lashi mayi netaña yi'iyi 'alhua, asomayi anac, i'alaqtalec so Jesús, 'eeta':
MAT.15.22	–¡'Am ÿataxala' mayi 'am llalec so nta'a David, aÿim 'auchoxoden qome! Añi ÿale huo'o so l'ec leguemaxaic, añimayi ÿataqta lta'adaic da nque'ejnaxac.
MAT.15.23	Qalaxayi so Jesús sa ishit da ÿasateguet asomayi. Nachi soua lapaxaguenataqa ana'c da nachoxodeetracot somayi, qoÿiita':
MAT.15.23	–Ña 'ai'anem cam iÿaxaataique, ten, qomi' nca'attalguete anamayi, i'alaqtai'.
MAT.15.24	Nachi so Jesús 'enapeco':
MAT.15.24	–Ñi Dios ndoqteeteec da aÿim namaxa nam Israel llalaqpi mayi 'eeta'am aca qagueta mayi isomtac.
MAT.15.25	Qalaxayi aso 'alo nquigueuo, nachi i'adoto naua l-llicte so Jesús. Nachi 'eeta':
MAT.15.25	–¡'Am ÿataxala', aÿim 'autauan qome!
MAT.15.26	Nachi so Jesús 'enapeco':
MAT.15.26	–Sa ÿaÿamaxañi da qaÿacona ca aloq na ñalaqpi, ime, qaq qoÿanoigui ca pioxotpi.
MAT.15.27	Qalaxayi asomayi 'enapeco':
MAT.15.27	–Aja', 'eesa, 'am ÿataxala', qalaxayi ivida'a nataq'en na pioxotpi ishit da chictac nam aloq lsochi mayi najñi cam lqui'axala' ca n'aco'pi.
MAT.15.28	Nachi so Jesús 'enapeco':
MAT.15.28	–¡'Am 'alo, ÿataqta 'eesa da lta'adaic da 'adpi'iÿaxac! Qaq nagui ÿataqta ipacchigui qome cam qonetapeguec.
MAT.15.28	Qaq co'ollaq chochi qoÿan da n'aqtac, nachi aso llale no'oita.
MAT.15.29	So Jesús ca'ai yi'iyi hueta'a, nachi queto'ot so loigue aso lapel late'edai mayi huaña yi Galilea. Ime, nachi tashiguemec aso saqaÿoqotchiguemec 'alhua, nachi nso'ooñi. 
MAT.15.30	Nachi ÿataqta qalota so shiÿaxauapi nauga ca hueta'a somayi. Nachi nauectauo nam qaica lchi lÿa, qataq nam sa nauaañi, qataq na qaicaua naua l'aqtaqa, qataq na qaica ca lhuaq lÿa, qataq qalota na laÿi sa no'onpi. Nachi qaÿacho'oto naua lchil so Jesús, nachi somayi nataden 'enauac somayipi. 
MAT.15.31	Ÿoqo'oyi so shiÿaxauapi ÿataqta huo'o da l'aalaxa, souaxat da ÿauaachigui na qaicaua naua l'aqtaqa, qalaq detaqa, qataq na qaica na lhuaq lÿa, qalaq huo'o na lhuaq, qataq na qaica ca lchi lÿa, qalaq huo'o na lchi, qataq na sa nauaañi, qalaq ishit da nauaañi. Huaña, nachi qaÿi'oxodeetac ñi lta'a Dios nam llalaqpi so Israel.
MAT.15.32	Nachi so Jesús iÿaxanoiguilo soua lapaxaguenataqa. Nachi 'enapegalo, 'eeta':
MAT.15.32	–Ÿataqta huo'o da ichoxonnataxanaxa ne'ena shiÿaxauapi, cha'ayi mashi ivi' naua tres na'axa'te da aÿim hueta'aguet, qataq namayipi yi qaica ca aloq. Qaq aÿim sa saÿamaxaden da huo'otaq samaq namayipi da huo'otaq saxanaxa da deque'e, cha'ayi sa iuena'a da huo'o ca decopchi na nqa'aic.
MAT.15.33	Nachi soua lapaxaguenataqa 'ena'po':
MAT.15.33	–Qaq ¿huá'ago' ca shinaqtec da sanataxa cam aloq nam ÿataqta qalota shiÿaxauapi, yi nam souaqta'a yi qaica ca netalec?
MAT.15.34	Nachi so Jesús 'enapeco':
MAT.15.34	–¿Chaxan lcate' caua qanqolli' pan mayi huo'oi?
MAT.15.34	Nachi soomayi 'ena'po':
MAT.15.34	–Qomyi sietole qataq yiua saq 'amaqtachi nÿaxayolqa.
MAT.15.35	Nachi somayi ÿamaxalec so shiÿaxauapi da nso'oolec na 'alhua. 
MAT.15.36	Nachi ÿaconalo soua siete pan qataq soua nÿaxayi, nachi ÿanot da n'achiquiaxac ñi Dios. Ime, nachi ncolaxajyiñi soua pan, nachi ÿanoiguilo soua nale't. Qaq soomayi nachi ÿanoiguilo so shiÿaxauapi. 
MAT.15.37	Nachi 'enauac somayipi deque'e qataq ÿataqta comadaxaicpi. Ime, nachi qalapona't so ñi'iÿoxotpi, qaÿachanguilo soua siete canastas, ÿataqta nlaqchiguilo. 
MAT.15.38	Qaq som deque'e ivi' cuatro mil shiÿaxauapi. Qaq sa ishit da qanaloqneuo na 'alpi qataq na ñaqpiolec. 
MAT.15.39	Qaq co'ollaq ime, nachi so Jesús ncoyiguene' so shiÿaxauapi, nachi huenojñigui aso barco, nachi taÿa yi 'alhua l'enaxat Magdala.
MAT.16.1	Na fariseopi qataq na saduceopi nqo'ona so Jesús da ÿauotaique da ÿauo'o ca ÿachigoxotchigui lasouaxashit naq'en somayi. Nachi qaiÿaxanot somayi, da yaqto' i'ot ca n'anec sa qaÿauanapega da chigoqo'ot naq'en na piguem. 
MAT.16.2	Qalaxayi somayi 'enapeco':
MAT.16.2	–Qami' da ivita yi avit, qalaq qoñiita': “Ÿoqta da no'on ca na'a'q qoyi'oxoñi, cha'ayi ÿataqta toc da avit.” 
MAT.16.3	Qaq da ña nte'etom, qalaq qoñiita': “Ÿoqta da qauem na na'a'q, cha'ayi ÿataqta toc da nala' lliguishiguem qataq napalgui.” ¡Qami' mayi qoñiitega da qami' llalqa ñi Dios! Ÿataqta qauaÿajñi da qau'axachi da lataxac na piguem. Qalaxayi qami' sa ishit da qauaÿajñi da qau'axachi cam naigui naua l'anqa'te naua souaqtaiguilo na'axa'te. 
MAT.16.4	Ne'ena shiÿaxauapi qauemaicpi qataq ÿalat ñi Dios, namayipi nagui iÿaxaataique da qai'ot ca n'anec mayi sa qaÿauanapega. Qalaxayi sa ishit da qoÿami', cha'ayi chaqsota som n'anec mayi huaigui co'ollaxa so Jonás mayi qoÿan.
MAT.16.4	Ime, nachi jec, ca'ai somayipi.
MAT.16.5	Qaq soua lapaxaguenataqa so Jesús co'ollaq tadetague da le'ego aso lapel, nachi soomayi icoua'aisalo co'ollaxa da ÿachi' aca pan. 
MAT.16.6	Nachi so Jesús 'enapegalo soomayi, 'eeta':
MAT.16.6	–Maxatchaxa qome, qadvichiÿa'a ana ÿashiidaxachigui ana pan mayi huetaigui na fariseopi qataq na saduceopi.
MAT.16.7	Nachi soua lapaxaguenataqa deuennataxaata'pe co'ollaxa, 'eetra':
MAT.16.7	–Peta'a souaxat da qomi' sa ishit da ñachoq aca pan.
MAT.16.8	Nachi so Jesús co'ollaq maichi ÿaÿaten da lhuennataxa somayipi, nachi 'enapega, 'eeta':
MAT.16.8	–¿Tá'ainco' yi qoñiitega da qaca aca qayi'acoi pan? ¡Qami' ÿataqta qapi'olec da qadpi'iÿaxaqui! 
MAT.16.9	¿Ñaq 'eetalec peta'a da qaica ca qauaÿajñi, qataq sa ishit da tagui yi qadvilli soua cincole pan mayi sanoigui co'ollaxa so cinco mil shiÿaxauapi, qataq yi lcate' co'ollaxa soua nlaxatchiguilo so ñi'iÿoxot? 
MAT.16.10	Qataq ¿sa ishit peta'a da qantouñiita'aque soua sietole pan mayi sanoiguilo co'ollaxa so cuatro mil shiÿaxauapi, qataq yi lcate' co'ollaxa soua nlaxatchiguilo so ñi'iÿoxot? 
MAT.16.11	Qataq ÿoqta da sa ishit peta'a da qauaÿajñiiguet da aÿim sa ishit da shiitega aca yi'oqchigui pan can shiitegalo qami' da maxatchaxa qome da qadvichiÿa'a ana ÿashiidaxachigui ana pan mayi huetaigui na fariseopi qataq na saduceopi.
MAT.16.12	Huaña, nachi soomayi ÿaÿate'n da so Jesús sa ishit da 'eetega da qaivita'a ana yi'oqchigui ÿashiidaxachigui ana pan, chaqdata da qaivita'alo naua lapaxaguenataxanaxaco nam fariseopi qataq nam saduceopi.
MAT.16.13	Qaq so Jesús co'ollaq ivita yi 'alhua Cesarea mayi ilotague' so Filipo, nachi inatta'pe soua lapaxaguenataqa, 'eeta':
MAT.16.13	–Na shiÿaxauapi nagui ¿chaq négue't ca ipettega na shiÿaxaua llalec?
MAT.16.14	Nachi soomayi 'ena'po':
MAT.16.14	–Qomyi huo'o na 'eetega da nachi'am Juan mayi nachilaxanataxanaq, qataq huo'o na 'am 'eetega Elías, qataq huo'o na 'am 'eetega Jeremías, huo'otaq ca lÿa l'aqtaxanaxanec ñi Dios so hua'aupi.
MAT.16.15	Nachi so Jesús 'enapeco':
MAT.16.15	–Qaq qami', ¿négue't ca qaupichiitega aÿim?
MAT.16.16	Nachi so Simón Pedro 'enapeco':
MAT.16.16	–Qomyi nachi'am nta'a nca'alaxaqui mayi 'am llalec ñi Dios mayi sa ishit da ileu.
MAT.16.17	Nachi so Jesús 'enapeco':
MAT.16.17	–'Am Simón mayi 'am llalec so Jonás, ÿataqta lta'adaic qome da 'adamaic, cha'ayi sa ishit da chochi shiÿaxaua ca 'am ÿaÿajnaxanaxanec de'eda, chaqñita ñi ita'a mayi neta'ague da piguem. 
MAT.16.18	Qaq aÿim 'am shinapega da 'am Pedro mayi 'am coma', qaq da ne'ena coma' aÿim so'oxootelec qome aca i'onaxanaxaqui. Qaq ivida'a qome da l'añaxac da nleuaxa ÿataqta sa ishit da nlaxajñi acamayi. 
MAT.16.19	Qaq aÿim qome 'am sami' aca lvinaqte da l'onataxanaxac ñi Dios mayi neta'ague da piguem. Qaq ca 'am 'auashiita ana 'alhua, qaq camayi nataq'en qaÿashiita da piguem. Qaq ca 'am sa ishit da 'auashin, qaq camayi nataq'en sa ishit da qaÿashin da piguem.
MAT.16.20	Nachi so Jesús huaqattapeguelguete soua lapaxaguenataqa, da yaqto' sa ishit da huo'o ca da'aqtaxaadem da somayi nachiso so nta'a mayi nca'alaxaqui.
MAT.16.21	Qaq huaña, nachi so Jesús ÿataqta da'aqtaxaatema soua lapaxaguenataqa, 'eeta':
MAT.16.21	–Aÿim saigue da Jerusalén. Qaq huaña qome yimayi, nachi na nquedoxonecpi qataq na lataxala'pi na ltaxaÿaxanaxanecpi na shiÿaxauapi da qaitaxaÿapegue' ñi Dios, qataq nam dapaxaguenataxaatapeguec na lqataxacpi so Moisés, namayipi ÿataqta qalota qome naq'en da ñique'ejnaxac, qataq aÿim qaÿalauat. Qalaxayi qom mashi inoxoodeec caua tres na'axa'te, nachi qaltaq ñica'aleec.
MAT.16.22	Nachi so Pedro iÿotauga somayi, nachi ÿataqta 'enapega, 'eeta':
MAT.16.22	–¡'Am ÿataxala', ñi Dios ÿataqta 'am ntelaqna'aguet qome de'eda, da yaqto' sa ishit da huo'o ca qouaigui!
MAT.16.23	Qalaxayi so Jesús nachi nchimaxañi, nachi 'enapega so Pedro, 'eeta':
MAT.16.23	–¡'Am Satanás, aÿim qoca'ai! Cha'ayi 'am ÿataqta aÿim sa 'aualemaxat. 'Am sa ishit da qoneta'am da lhuennataxac ñi Dios, chaqnata nam shiÿaxauapi mayi qoneta'am.
MAT.16.24	Nachi so Jesús 'enapegalo soua lapaxaguenataqa, 'eeta':
MAT.16.24	–Da huo'o ca nshitaique da aÿim quegue, qaq no'on da ÿalat 'enauac na maichi lhuennataxa, ime, qaq aÿim quegue, nai'ctaxa da daqat da nachaalataxac. 
MAT.16.25	Cha'ayi ca nshitaique da maichi nca'alaxateec da nachaalataxac, qaq camayi daqat. Qalaxayi cam 'ico' ÿaqataqchit da nachaalataxac souaxat aÿim, qaq nachica ca qanca'alaxateec. 
MAT.16.26	Cha'ayi ¿négue't cam ÿachigoxotaigui ca shiÿaxaua da huo'otaq imatta't 'enauac nam huetalec ana 'alhua, qaq da nachaalataxac daqat? huo'otaq ¿chaq négue'to' ca deshiitenaxana da ñi'iguelaxajla't da nachaalataxac? 
MAT.16.27	Cha'ayi ne'ena shiÿaxaua llalec, qom ñi'iguelaq, nachi nactaigui da lli'oxoyic ñi lta'a qataq nam lamaxashic piguem l'ecpi. Huaña, nachi ishiiten ñi 'oonolec cam l'onataxanaxac. 
MAT.16.28	Qaq ÿataqta 'eesa de'eda qami' shinapegalo da huo'o nagui na ÿalectauo da sa ishit qome da ileu qom saxanaxa da ilogui na shiÿaxaua llalec qom mashi ñi'iguelaq da nactaigui da l'onataxanaxac da nta'a.
MAT.17.1	Qaq co'ollaq mashi inoxoodeec soua seis na'axa'te, nachi so Jesús ÿauec so Pedro qataq soua nqaÿa't Santiago qataq Juan. Nachi ndotreec soomayi, nnaicapegueto da nqo'ooshiguemque aso saqaÿoqotchiguemec 'alhua. 
MAT.17.2	Huaña, nachi qanadalaxat da nmejnaguec, ÿauaachiguilo soomayi. Na lashic co'ollaxa ÿataqta 'edoigui, 'eeta'am na l'edaxa aso nala'. Qaq soua alogo, qalaq ÿataqta ÿapaga'q, 'eeta'ama na n'edaxa. 
MAT.17.3	Nachi soomayi saqaÿaloq da qaila'a so Moisés qataq so Elías, qan'aqtaxaatague' so Jesús. 
MAT.17.4	Nachi so Pedro 'enapega so Jesús, 'eeta':
MAT.17.4	–'Am qadataxala', ¡'onaxáictaxa da nachi souaqta'a ne'ena! Da 'am 'auaÿamaxadeeta, nachi so'ota'q caua tres qayi'axaquilli', 'am 'oonolec ca 'adma', qataq da Moisés, qataq da Elías.
MAT.17.5	Qaq co'ollaq ña detaqtac so Pedro, nachi anac so l'oc mayi ÿataqta 'edoigui. Somayi ipelteelguete soomayi. Nachi se'eso l'oc chimaqtoigui so n'aqtac, 'eeta':
MAT.17.5	–'Eda dam ÿalec mayi ÿataqta ÿauotaxat, damayi ÿataqta ñitootapeguec. Qaq damayi qan'axaÿaxañiÿa qome.
MAT.17.6	Qaq co'ollaq qai'axaÿa de'eda, nachi soua lapaxaguenataqa ÿataqta nqapaxangueta na 'alhua, qataq ÿataqta huo'o da lcolanqa'. 
MAT.17.7	Nachi so Jesús nqo'onalo soomayi, nachi ipoteu'alo, nachi 'enapegalo, 'eeta':
MAT.17.7	–Qoñiishiguem, sa ishit da qayi'ii.
MAT.17.8	Qaq soomayi co'ollaq namatrashigue'm, nachi sa ishit da huo'o ca iloda'a, chaqsota so Jesús 'oonolec.
MAT.17.9	Qaq co'ollaq mashi huenotreeguesop aso saqaÿoqotchiguemec 'alhua, nachi so Jesús huaqattegalo, 'eeta':
MAT.17.9	–Sa ishit qome da huo'o ca qau'axachiim de'eda qadauanaqchiqui, to' qom mashi qaltaq nca'aleec ne'ena shiÿaxaua llalec.
MAT.17.10	Nachi soua lapaxaguenataqa inatta'pe somayi, 'eeta':
MAT.17.10	–¿Tá'ainco' qone' yi na dapaxaguenataxaatapeguec na lqataxacpi so Moisés yi 'eetega da hua'auñi qome da nvi' ca Elías?
MAT.17.11	Nachi so Jesús 'enapeco':
MAT.17.11	–Aja', 'eesa da so Elías ñi'iguelaq qome, qataq da ÿaÿamaxajñi 'enauac na huetalec ana 'alhua. 
MAT.17.12	Qalaxayi aÿim qami' shinapegalo da so Elías mashi sogote da nvi'. Qalaxayi namayipi sa ishit da ÿauatton, chaqdata da namayipi maichi qoÿoiqueetac cam qoÿiita'ac somayi. Qaq nachi 'eetec qome nataq'en na shiÿaxaua llalec da ÿataqta huo'o da nque'ejnaxac souaxat namayipi.
MAT.17.13	Huaña, nachi soua lapaxaguenataqa ÿaÿate'n da so Jesús detaqtega so Juan mayi nachilaxanataxanaq.
MAT.17.14	Qaq co'ollaq mashi ivitra so hueta'a so shiÿaxauapi, nachi huo'o so shiÿaxaua nqochineu'a so Jesús. Nachi i'adoto naua l-llicte, nachi 'eeta':
MAT.17.15	–'Am ÿataxala', ÿataqta 'auchoxoden qome da ÿalec, cha'ayi damayi copchaxaic qataq ÿataqta lta'adaic da nque'ejnaxac. Cha'ayi qalota naxa da tangui na nodec, huo'otaq na 'etaxat. 
MAT.17.16	Qaq damayi ñauegueu'alo naua 'adapaxaguenataqa, qalaxayi sa ishit da natade'n damayi.
MAT.17.17	Nachi so Jesús 'enapeco':
MAT.17.17	–¡Aicoue qami' mayi sa qau'amqajnataxañi, qataq qami' qauemaiqa! Mashi huo'oi soua na'axa'te da qami' sootaiguilo, qataq mashi huo'oi soua na'axa'te da qami' ñiualaxaueetapegueto. Ña qanaviquiicna'a da nsoq.
MAT.17.18	Nachi so Jesús nlaxa se'eso n'ec leguemaxaic, nachi ca'ai naq'en so nsoq. Huaña, nachi no'oita somayi.
MAT.17.19	Qaq co'ollaq ime, nachi soua lapaxaguenataqa iÿotrauga so Jesús. Nachi inattrac, 'eeta':
MAT.17.19	–¿Tá'ainco' yi qomi' sa ishit da so'odaqhuec se'eso n'ec leguemaxaic?
MAT.17.20	Nachi so Jesús 'enapeco':
MAT.17.20	–Cha'ayi qami' ÿataqta qapi'olec da qadpi'iÿaxaqui. Qaq ÿataqta 'eesa de'eda qami' shinapegalo nagui da huo'otaq qami' huo'o ca qadpi'iÿaxaqui, nai'ctaxa da lcata'amolec aca ala ana nanguishi l'enaxat mostaza, qalaq ishit da qoñiÿapega aca qasoxonaxa, qoñiita': “Qoca'ai ne'ena qoueta'a, 'anqo'ona ca lÿa 'alhua;” nachi acamayi ishit da ÿalaq. Qaq qami' ÿataqta qaica ca qauqalañiÿapec, da ÿoqta 'eesa da huo'o ca qadpi'iÿaxaqui. 
MAT.17.21	Qalaxayi ne'ena 'eeta'am se'eso n'ec leguemaxaic, da qai'odauec, qalaq iuen da nqouagaxauen qataq nqouaqchit ca shiÿaxaua.
MAT.17.22	Qaq co'ollaq ñaq huetra'a yi 'alhua Galilea, nachi so Jesús 'enapegalo' soua lapaxaguenataqa, 'eeta':
MAT.17.22	–Ne'ena shiÿaxaua llalec, namayi qoÿanoigui qome na shiÿaxauapi, 
MAT.17.23	nachi qaÿalauat. Qalaxayi qom inoxoodeec caua tres na'axa'te, nachi qaltaq nca'aleec.
MAT.17.23	Nachi de'eda l'aqtac ÿataqta ÿaquicoqchi't soomayi.
MAT.17.24	Qaq so Jesús qataq soua lapaxaguenataqa co'ollaq mashi ivitra yi pueblo Capernaum, nachi nam ÿacootapeeguet ana nshiitenaxanaqte da qaishiiten aso n'onaxanaxaqui, namayipi nau'a so Pedro, nachi inattac, 'eeta':
MAT.17.24	–¿Ñi qami' ÿapaxagueeta'pe peta'a sa ishit da ishiiten añi n'onaxanaxaqui?
MAT.17.25	Nachi so Pedro 'enapeco':
MAT.17.25	–Aja', ishiiten.
MAT.17.25	Nachi somayi co'ollaq pa'aigui ca noÿic, nachi so Jesús hua'aulec da 'enapega somayi, 'eeta':
MAT.17.25	–¿Chaq huá'ague ca 'eetec ca 'ad'aqtac, 'am Simón? ¿Chaq négue't cam qaiÿaxanot da ishiiten aca nshiitenaqte na nta'alpi mayi ilotague' nam huetalec ana 'alhua, peta'a nachina nam lalamaxatpi, huo'otaq nam ÿaqa'a ca chigaqa'ague?
MAT.17.26	Nachi so Pedro 'enapeco':
MAT.17.26	–Qomyi nam chigaqauecpi.
MAT.17.26	Nachi so Jesús 'enapeco':
MAT.17.26	–Nachi nam lalamaxatpi sa ishit da deshiitenaxan. 
MAT.17.27	Qalaxayi da yaqto' sa ishit da huo'o ca qadasouaxashit, qaq no'on da 'anqo'onaxaama qome aso auaxai. Ime, nachi 'auasaxañi aca 'adqoina. Qaq ca hua'auchiguiñi 'adqoishic nÿaq, camayi huetaigui na alap aca anom lcatole. Qaq nachaca qome nalotañi da 'angui aca ishiitenaxanaqte qataq aca 'adshiitenaxanaqte. Ime, qaq 'audouo qome, 'aushiitenaxana.
MAT.18.1	Nachi se'eso na'a'q soua lapaxaguenataqa so Jesús nquiguedeuo, nachi qainattac somayi, qoÿiita':
MAT.18.1	–¿Chaq négue't ca ÿoqta ÿacteec da l'amaqchic nam huetaigui da l'onataxanaxac ñi Dios mayi neta'ague da piguem?
MAT.18.2	Nachi so Jesús iÿaxana so nogotolec, nachi nachaalataxangui na laiñi soomayi. 
MAT.18.3	Nachi 'enapeco':
MAT.18.3	–Ÿoqta 'eesa de'eda qami' shinapegalo da huo'otaq qami' sa ishit da qavi'iguelaqÿa da qau'enaxachi ca nogotolec, nachi qami' sa ishit da qaunoxoñiu'a da l'onataxanaxac ñi Dios mayi neta'ague da piguem. 
MAT.18.4	Qaq ÿoqo'oyi cam ÿoqta ÿacteec da l'amaqchic da huetaigui da l'onataxanaxac ñi Dios mayi neta'ague da piguem, nachica cam sa ishit da n'amaqchin qataq ÿi'iguelaxa da 'eeta'am ne'ena nogotolec. 
MAT.18.5	Qataq ca souaxat da aÿim quetague' da ÿaconguet ca 'oonolec ne'ena nogotolec, qaq nachaÿim mayi aÿim ÿaconguet.
MAT.18.6	Camachicague't shiÿaxaua da huo'otaq ÿasouaxateguet ca lasouaxashit ca 'oonolec ne'ena qaica ca l'amaqchic mayi aÿim i'amaqteetac, nachi camayi no'on da ÿataqta qaÿasaxangui na laiñi aca auaxai, qoÿaxatot na lqosot ca namaicnaxanaxat coma'. 
MAT.18.7	Qaq ¡ÿataqta sa ÿaÿamaxañi da huo'o nam shiÿaxauapi mayi i'oteguet ca lasouaxashit ca lÿa ana 'alhua! Qaq damayi nachi 'eetai' qome da huo'o. Qalaxayi ÿataqta ¡choxodaxaso' qome ca shiÿaxaua mayi chigoqchigui ne'ena nasouaxashitpi!
MAT.18.8	Qaq ÿoqo'oyi na 'adhuaq huo'otaq na 'adchi da ÿauo'o ca 'adasouaxashit, qaq no'on da 'auchigueec, nachi 'auasaxauec. Cha'ayi ÿaÿamaqchiguiñi da 'aunoxoneu'a da nca'alaxa, nai'ctaxa da 'oonolec na 'adhuaq qataq na 'adchi, qalaxayi saq 'en'am da 'am qaÿasaxangui ca nodec da 'adÿaueeguelo naua 'adhua'q qataq naua 'adchil. 
MAT.18.9	Qataq añi 'ad'aite, da huo'otaq nachañi i'ot ca 'adasouaxashit, qaq no'on da 'anqat, nachi 'auasaxauec. Cha'ayi ÿaÿamaqchiguiñi da 'aunoxoneu'a da nca'alaxa, da 'oonole ana 'ad'aite, qalaxayi saq 'en'am da 'am 'adÿadauec naua 'ad'ai'te, da 'am qaÿasaxangui ca nodec mayi huaña da ÿauo'o da nhuaxanaguec ñi Dios na 'itaxaloxoicpi.
MAT.18.10	Sa ishit qome da qau'otañi ca 'oonolec nam saqca ca l'amaqchic. Cha'ayi aÿim qami' shinapegalo da na nhuataxauapi mayi lamaxashicpi ñi Dios, namayipi nachi 'eetai' da datato'ot ñi ita'a mayi neta'ague da piguem. 
MAT.18.11	Cha'ayi ne'ena shiÿaxaua llalec, namayi anaga da nca'alaxateec na shiÿaxauapi mayi daqat.
MAT.18.12	Qami' ¿huá'ague ca 'eetec ca qadhuennataqai? Da huo'otaq huo'o ca shiÿaxaua da huo'o aca cien lalo qaguetapi, qaq da huo'otaq isomapec aca 'oonole, qaq ¿peta'a sa ishito' da n'onaxatalec aca saqaÿoqotchiguemec 'alhua aca noventa y nueve qaguetapi, ime, nachi jec da nmitaique aca 'oonole mayi isomapec? 
MAT.18.13	Qaq da huo'otaq mashi ÿanata, nachi camayi ÿataqta lta'adaic da ntootapeguec aso 'oonole qagueta, qa saq 'en'am da ntootapeguec aso noventa y nueve mayi sa ishit da isomapec. 
MAT.18.14	Qaq 'eda da 'eetec nataq'en ñi qadta'ai mayi neta'ague da piguem, da sa ÿaÿamaxaden da daqat ca 'oonolec ne'ena qaica ca l'amaqchicpi.
MAT.18.15	Ca 'adqaÿa da huo'otaq huo'o ca 'am i'otec sa ÿaÿamaxañi, qaq no'on da 'andote' camayi da 'au'aqtaxanem ca lsomaxac. Qaq camayi da huo'otaq 'am ÿalaxaguet, nachi 'am 'adaueguec camayi da qaichoxoden. 
MAT.18.16	Qalaxayi camayi da sa ishit da 'am ÿalaxaguet, nachi 'am 'auÿaxana ca 'oonolec, huo'otaq caua lÿa't dos, yaqto' 'enauac nam 'ad'aqtaxanaxac ishit da nateeteguet da l'aqtaxanaxa'c caua dos huo'otaq caua tres mayi 'ad'aqtaxanaxa'u. 
MAT.18.17	Qaq da huo'otaq sa ishit da ÿalaxalguete caamayi, nachi 'am ishit da 'au'aqtaxanoigui na lapoota'a't 'amqajnataxanaxaicpi. Qaq da sa ishit da ÿalaxaguet namayipi, nachi camayi ishit da 'eeta'am qanqoÿin ca sa ishit da i'amaqten ñi Dios, huo'otaq cam ÿacootapeeguet ana nshiitenaqte ca nta'a.
MAT.18.18	Qaq ÿataqta 'eesa de'eda qami' sa'axatema, da ca qami' sa qauashiñi ana 'alhua, qalaq nataq'en da piguem sa ishit da qaÿashin. Qataq cam qami' qauashiñiita ana 'alhua, qalaq nataq'en da piguem qaÿashiita.
MAT.18.19	Nataq'en qami' shinapegalo da huo'otaq huo'oi caua dos da qoñiita nagui da ñaq huetra'a ana 'alhua da huo'otaq ÿataqta qan'aqtaxaachigui ca qaiÿaxanaique da natame'n, nachi ñi ita'a mayi neta'ague da piguem, ñimayi ÿan cam qaiÿaxanaique. 
MAT.18.20	Cha'ayi cam huetra'ague caua dos, huo'otaq tres, da lapootega't souaxat da aÿim i'amaqteetrac, nachi aÿim sootanguilo caamayi.
MAT.18.21	Nachi so Pedro inat so Jesús, 'eeta':
MAT.18.21	–'Am ÿataxala', ¿chaxan lcate' da shi'iguelaxalec da sechoxoden ca i'amqajnataxanaxaua da huo'otaq huo'o ca aÿim i'otec sa ÿaÿamaxañi, peta'a siete da shi'iguelaxalec da sechoxoden?
MAT.18.22	Nachi so Jesús 'enapeco':
MAT.18.22	–Aÿim 'am shinapega da sa ishit da siete da 'avi'iguelaxalec da 'auchoxoden. Mayi ivi' setenta da 'avi'iguelaxalec na siete.
MAT.18.23	Qaq ÿoqo'oyi de'eda l'onataxanaxac ñi Dios mayi neta'ague da piguem, damayi 'eeta'am ca nta'a mayi huotaique da naloqna't aca lavigaxaiste ca lamaxashicpi. 
MAT.18.24	Qaq co'ollaq mashi naloqteetega't aso navigaxaiste, nachi qanauegueu'a so 'oonolec mayi ÿataqta qaÿoqtegue aso lavigaxaiste. 
MAT.18.25	Qaq se'eso namaxashic, somayi qaica ca deshiitenaxana. Nachi se'eso n'aco' damaxasoxoolec somayi da qaimen da chochi nlatac, lÿauegue' aso lhua, qataq so llalaqpi, qataq 'enauac na logoxoshitpi, da yaqto' ishit da qaishiiten aso lavigaxaiste. 
MAT.18.26	Nachi se'eso namaxashic, somayi i'adoto naua l-llicte so n'aco'. Nachi nachoxodeetot, 'eeta': “'Am ÿataxala', aÿim 'anhualaxaune' qome, yaqto' aÿim ishit da seshiiten 'enauac añi ÿavigaxaiste.” 
MAT.18.27	Nachi se'eso 'aco' ÿataqta huo'o da lchoxonnataxanaxa somayi. Nachi ichoxoden da chochi ÿapalaxat aso lavigaxaiste. Ime, nachi ÿaxaneec. 
MAT.18.28	Qalaxayi co'ollaq chochi huenoxoneec se'eso namaxashic, nachi ilalec so lÿa mayi l'onataxanaxaua mayi neto'ot aso saq 'amaqtaq lavigaxaiste somayi. Nachi nquemoxonot na lqosot, nachi ivigoqto'ot. Nachi 'eetega, 'eeta': “¡'Aushiiten qome añi 'adavigaxaiste!” 
MAT.18.29	Nachi se'eso lÿa, somayi i'alyiñi naua l-llicte, nachi nachoxodeetot somayi, 'eeta': “Aÿim 'anhualaxaune' qome, yaqto' ishit da seshiiten 'enauac añi ÿavigaxaiste.” 
MAT.18.30	Qalaxayi se'eso namaxashic sa ishit da ÿasateguet. Chaqdata da jec. Nachi ÿamaxaigui aso ncoñitaxanaxaqui, chochi ivitta'a da ishiiten 'enauac aso lavigaxaiste. 
MAT.18.31	Nachi so laÿi l'onataxanaxauapi co'ollaq ÿauaachigui de'eda, nachi ÿataqta qalota da nqui'ic. Nachi jec somayipi da da'aqtaxaneu'a so n'aco' 'enauac de'eda qai'ot. 
MAT.18.32	Nachi se'eso 'aco' damaxasoxoneuga som lamaxashic. Nachi 'enapega, 'eeta': “¡'Am namaxashic qauemaic! Aÿim 'am sechoxoden da sapalaxat 'enauac aso 'adavigaxaiste, cha'ayi ÿataqta aÿim 'anachoxodeetot. 
MAT.18.33	Qaq 'amctaxa nataq'en ishit da 'auchoxoden so 'adÿa, qoneta'am da shiitec da 'am sechoxoden.” 
MAT.18.34	Nachi se'eso 'aco', somayi ÿataqta dalemata. Nachi damaxasoxoolec da qaÿauo'o da nhuaxanaguec somayi, chochi ivitta'a da ishit da ishiiten 'enauac aso lavigaxaiste.
MAT.18.35	Nachi so Jesús 'enapeco':
MAT.18.35	–Qaq 'eda qome da 'eetec naq'en da qoñiita ñi ita'a mayi neta'ague da piguem, da huo'otaq ñi 'oonolec sa ishit da ÿoqta lquiyaqteÿaxac da ichoxoden ca lqaÿa.
MAT.19.1	Qaq co'ollaq imat da i'axattac de'eda so Jesús, nachi ca'ai yi Galilea da nqo'ona yim 'alhua mayi huaigui yi Judea, yim pa'aigue da yi'oxoñi so tala Jordán. 
MAT.19.2	Nachi ÿataqta qalota na shiÿaxauapi na ca'attague' somayi. Huaña, nachi nataden 'enauac so sa no'onpi.
MAT.19.3	Nachi huo'o na fariseopi na nqochineu'a so Jesús da ÿauotaique da huo'o ca ÿachigoxotchigui da lasouaxashit naq'en somayi. Nachi inattac, 'eeta':
MAT.19.3	–¿Peta'a ishit da qaÿashiitem ca shiÿaxaua da nalate' aca lhua da huo'otaq huo'o ca camachicague't lasouaxashit?
MAT.19.4	Nachi so Jesús 'enapeco':
MAT.19.4	–¿Sa ishito' peta'a da qautaxaÿaxañi qami' naua ñiyigui'shi l'aqtaqa ñi Dios dam 'eetec ñimayi co'ollaq chita'ague da do'onataxan, nachi “i'ot so shiÿaxaua qataq aso 'alo”? 
MAT.19.5	Ñi mayi nataq'en 'enapeco': “Ÿoqo'oyi ca shiÿaxaua ca'ai ca lta'a qataq aca late'e, da yaqto' lmayaxaua aca lhua. Huaña, nachi caamayi 'eeta'am ca 'oonolec shiÿaxaua.” 
MAT.19.6	Nachi caamayi sa ishit da 'ico' dos. Chaqdata da 'eeta'am ca 'oonolec. Qaq ÿoqo'oyi ca shiÿaxaua sa ishit da isoguilo caua ÿadonaxanaxana't ñi Dios.
MAT.19.7	Nachi qainat somayi, qoÿiita':
MAT.19.7	–¿Tá'ainco' qone' so Moisés yi damaxasoxoolec da qoÿami' aca nhua aca lmalate da qaÿalat, ime, nachi qaÿamaqhuec?
MAT.19.8	Qalaxayi so Jesús 'enapeco':
MAT.19.8	–Qomyi souaxat da qami' ÿataqta qadamchiguilo naua qadquiyaqchilli', ÿoqo'oyi qami' ÿashiitema da qaualachi aca qadhuai. Qalaxayi so hua'auchiguiñi co'ollaxa sa ishit da nachi 'eetec de'eda. 
MAT.19.9	Qaq ÿoqo'oyi aÿim qami' shinapegalo da ca nalate' aca lhua, da huo'otaq sa ishit da huasoilec da nquishishaxac acamayi, nachi camayi da huo'otaq huadon, nachi ishit da qaÿamata'ac huadonaxaic. Qataq cam huadonguet aca 'alo mayi qaÿalat, nataq'en camayi qaÿamata'ac da huadonaxaic.
MAT.19.10	Nachi soua lapaxaguenataqa 'ena'po':
MAT.19.10	–Da nachi 'eetec de'eda da lataxac ca shiÿaxaua qataq aca lhua, qaq sa ÿaÿamaxañi qone' da huadon ca shiÿaxaua.
MAT.19.11	Nachi so Jesús 'enapeco':
MAT.19.11	–Sa ishit da 'enauac na shiÿaxauapi da ÿaÿaten de'eda sa'axattac, chaqnata nam ÿami' ñi Dios da ÿaÿaten ca lataxac de'eda. 
MAT.19.12	Ÿotta'a't na lataxacpi mayi i'ot da sa ishit da deco'o naq'en ca shiÿaxaua. Cha'ayi huo'o na chigoqteuo da sa ishit da deco'o, qataq huo'o na chochi n'onatac da sa ishit da deco'o, qataq huo'o na maichi chigoqchigui da sa huadon, souaxat da l'onataxanaxac ñi Dios mayi neta'ague da piguem. Qaq ÿoqo'oyi cam ishit da i'ot de'eda sa'axattac, qaq no'on da i'ot.
MAT.19.13	Nachi huo'o so qanauegueu'a ñaqpiolec so Jesús, da yaqto' somayi ishit da ÿashil-lec qataq da natameelec. Qalaxayi soua lapaxaguenataqa nachi nlaqtrega nam nauectapegueuo na ñaqpiolec. 
MAT.19.14	Qalaxayi so Jesús 'enapeco':
MAT.19.14	–Qauaqaita'a na ñaqpiolec da aÿim nau'a. Sa ishit da qauquiyoqoitapeeguet namayipi, cha'ayi ca huetaigui da l'onataxanaxac ñi Dios mayi neta'ague da piguem, camayi 'eeta'am ca 'oonolec namayipi.
MAT.19.15	Nachi ÿashil-lec ñi 'oonolec somayipi. Ime, nachi ca'ai se'eso 'alhua.
MAT.19.16	Nachi anac so nsoq da nau'a so Jesús. Nachi inat, 'eeta':
MAT.19.16	–'Am soxodaic mayi 'auapaxaguenataxaatac, ¿négue't cam so'ot ÿaÿamaqchiguiñi, da yaqto' huo'o ca ica'alaxa mayi chochaq tateec?
MAT.19.17	Nachi so Jesús 'enapeco':
MAT.19.17	–¿Tá'ainco' yi qonetega da aÿim soxodaic? Yi qaica cam lÿa ñim soxodaic, 'oonolec Dios. Qalaxayi da 'am 'anshitaique da 'aunoxoneu'a da nca'alaxa, qaq no'on da 'am ÿataqta 'aualaxalec nam lamaxasoxonaxacpi ñi Dios.
MAT.19.18	Nachi so nsoq 'enapeco':
MAT.19.18	–¿Chaq négue't camaxa?
MAT.19.18	Nachi so Jesús 'enapeco':
MAT.19.18	–Qomyi sa ishit da 'aualaataxan; sa 'ancachiÿa'ai' aca sa 'adhua; sa 'aucachi; sa ishit da 'au'axat ca saq 'en; 
MAT.19.19	qataq 'aualaxalec ca 'adta'a qataq aca 'adate'e; qataq ÿataqta 'auauotec ca 'adÿa, 'eeta'am 'anqa'en da maichi 'anauojla't.
MAT.19.20	Nachi so nsoq 'enapeco':
MAT.19.20	–Aja', 'enauac namayipi ÿataqta salaxalec, chigoqta'a co'ollaq ñaq aÿim nogotolec. Qaq ¿négue't cam lÿa seuen?
MAT.19.21	Nachi so Jesús 'enapeco':
MAT.19.21	–Da 'anshitaique da ÿataqta nalochiguiñi da 'adataxac, qaq no'on da qojec, nachi 'aumen 'enauac na 'am hueto'ot, qataq 'ai'anoigui na choxodaqpi, qaq yaqto' huo'o ca 'adsallaxa hueta'ague da piguem. Qaq da ime, nachi 'auanac, aÿim 'auca'ategue.
MAT.19.22	Qalaxayi co'ollaq hua'axaÿa de'eda so nsoq, nachi ÿataqta daquico, cha'ayi somayi ÿataqta sallaxanec.
MAT.19.23	Nachi so Jesús 'enapegalo soua lapaxaguenataqa, 'eeta':
MAT.19.23	–Ÿataqta 'eesa de'eda qami' sa'axatema, da ÿataqta huo'o da lqalaic na sallaxanecpi da inoxoneu'a da l'onataxanaxac ñi Dios mayi neta'ague da piguem. 
MAT.19.24	Qaq aÿim shi'iguelaxalec da qami' sa'aqtaxanema, da ÿataqta huo'o da lqalaic aca shiguiÿac l'enaxat camello da taigui qanqoÿin ca lauac ana qana. Qalaxayi ÿapacteec da lqalaic ca sallaxanec da inoxoneu'a da l'onataxanaxac ñi Dios da ilo'ogue 'enauacna.
MAT.19.25	Qaq co'ollaq hua'axaÿa de'eda soua lapaxaguenataqa, nachi ÿataqta lta'adaic da l'aalaqa'. Nachi nnattega't, 'eeta':
MAT.19.25	–Da nachi 'eetec de'eda, nachi ¿négue'to' ca ishit da qanca'alaxateec?
MAT.19.26	Nachi so Jesús ÿamataiguilo soomayi, nachi 'enapeco':
MAT.19.26	–Na shiÿaxauapi sa ishit da ÿañoxot de'eda. Qalaxayi ñi Dios mayi sa ishit da huo'o ca ÿaqalanapec.
MAT.19.27	Nachi so Pedro 'enapeco':
MAT.19.27	–'Am qadataxala', qomi' ñi'onaxataqchigui 'enauac nam qomi' hueto'oto, ime, nachi 'am seca'ataxague, qaq ¿chaq négue't qome ca qomi' qoÿanema?
MAT.19.28	Nachi so Jesús 'enapeco':
MAT.19.28	–Ÿataqta 'eesa de'eda qami' sa'axatema da que'eca na'a'q, qom mashi qanadalaxat 'enauacna, qom mashi ivita ca laloqo' da na shiÿaxaua llalec nso'oongui aca nso'onaxaqui mayi qaica ca 'en'am da lli'oxoyic da nta'a, nachi qami' mayi aÿim qauca'achiitague' nataq'en qanso'oñiinguilo caua doce nso'onaxaqui' na nta'a, da yaqto' qanmichi na llalaqpi soua doce llalqa so Israel. 
MAT.19.29	Nachi 'enauac nam n'onaxatchigui na lma'pi, huo'otaq ca lqaÿañicpi qataq lqaÿanpi 'alpi, huo'otaq lta'a qataq aca late'e, huo'otaq lhua qataq ca llalaqpi huo'otaq na n'alhuapi, souaxat aÿim, nachi camayi ivi' qome ca cien nam qoÿami'pi. Nataq'en qoÿami' dam nca'alaxa mayi chochaq tateec. 
MAT.19.30	Qalaxayi ÿataqta qalota qome nam nagui l'auaxanecpi nam pa'ateec qome qanqoÿin, qataq ÿataqta qalota qome nam nagui pa'ateec nam l'auaxanecpi qome qanqoÿin.
MAT.20.1	Da l'onataxanaxac ñi Dios mayi neta'ague da piguem, damayi 'eeta'am cam lalamaxat ca nanqa' ana uvas mayi 'otta da nte'etom da ilaique ca l'onataxanaxanecpi, da yaqto' nqat ana ala aso languishi uvas. 
MAT.20.2	Nachi somayi detaxaÿapegue' se'eso 'onataxanaxaicpi da do'onataxaalec naq'en aso 'oonole denario yi 'oonolec na'a'q. Ime, nachi ÿamaxauga so lanaxanqa' da do'onataxan. 
MAT.20.3	Qaq co'ollaq mashi qaÿata'ague aso nala' se'eso nte'eta, nachi qaltaq ÿi'iguelaxauec se'eso 'aco'. Nachi somayi ilalec so laÿipi 'onataxanaxaicpi, somayipi hueta'a so naponqa', qaica ca l'onatac. 
MAT.20.4	Nachi 'enapega somayipi, 'eeta': “Qami' nataq'en qanqo'oñiuga qome yi ÿanaxanqa' da qauqataxañi. Aÿim ÿataqta sepagaqchiichigui qome aca lashiue ca qad'onataxanaxaqui.” Nachi somayipi jec. 
MAT.20.5	Qaq co'ollaq mashi na'a'q laiñi, nachi qaltaq ÿi'iguelaxauec se'eso 'aco'. Qataq so mashi laiñi se'eso avit, qaltaq ÿi'iguelaxauec da i'enaxatchigui naq'en so hua'auchiguiñi. 
MAT.20.6	Qataq so mashi inoxootapiguiñi aso nala', nachi qaltaq ÿi'iguelaxauga se'eso 'aco' so naponqa'. Nachi qaltaq ilalec so laÿipi 'onataxanaxaicpi qaica ca l'onatac. Nachi 'enapega, 'eeta': “¿Tá'ainco' yi qoviita'a ne'ena so na'axalom, qaica ca qad'onataxanaxaqui?” 
MAT.20.7	Nachi somayipi 'enapeco': “Cha'ayi qaica ca qomi' i'onataxanaxa'n ÿoqo'oyi.” Nachi se'eso 'aco' 'enapeco': “Qami' nataq'en qanqo'oñiuga qome yi ÿanaxanqa' da qauqataxañi. Aÿim ÿataqta sepagaqchiichigui qome aca lashiue ca qad'onataxanaxaqui.” 
MAT.20.8	Qaq co'ollaq mashi pe, nachi se'eso 'aco' 'enapega som ilotague' de'eda l'onataxanaxac, 'eeta': “'Auÿaxaneuga ca i'onataxanaxanecpi. Ime, qaq 'aushiiten, 'auamataxaachiguiñi qome da 'aushiiten cam pa'ateec da do'onataxan, chochi ivitta'a 'anqa'en nam hua'auchiguiñi da do'onataxan.” 
MAT.20.9	Ime, nachi anac som do'onataxanpi co'ollaq mashi inoxootapiguiñi aso nala'. Nachi ñi 'oonolec somayipi ÿaconguet aso 'oonole denario mayi nshiitenaqte ca do'onataxan yi 'oonolec na'a'q. 
MAT.20.10	Qaq co'ollaq mashi iviteuga som l'auaxanecpi da do'onataxan, nachi somayipi ipi'itaxano' da huo'otaq ÿagueec qanqoÿin aca nshiitenaqte. Qalaxayi nataq'en somayipi ÿaconguet aso 'oonole denario ñi 'oonolec. 
MAT.20.11	Qaq co'ollaq ÿaconguet aso nshiitenaqte, nachi qainoÿa so 'aco'. Nachi qoÿinapega, 
MAT.20.12	qoÿiita': “Se'eso pa'ateecpi chochi cada'acolec da do'onataxan, qalaq 'am 'eeta'am 'anqa'en añi qadashiue da 'aushiiten. Qamaq qomi' imauec so na'a'q da ñique'etaxanaqchigui so ntap da so'onataxanaqtac.” 
MAT.20.13	Qalaxayi se'eso 'aco' 'enapega so 'oonolec somayipi, 'eeta': “'Am shinapega da aÿim sa ishit da sa sepagaqchingui aso 'adashiue. Cha'ayi can 'am ñi'aqtaxane', qalaq 'am shinapega da 'au'onataxaalec aso 'oonole denario yi na'a'q. 
MAT.20.14	Qaq ÿoqo'oyi 'am no'on da 'auaconguet ana 'anshiitenaqte, ime, qaq qojec. Cha'ayi aÿim ñishitaique da 'eeta'am aso 'anshiitenaqte aca sanem som pa'ateec da do'onataxan. 
MAT.20.15	Cha'ayi ¿sa ishito' peta'a da aÿim maichi soiqueetac ca sangui aca maichi aÿom? ¿Loqo' chaq 'am 'adquiÿatega peta'a da souaxat da aÿim choxonnataxanaxaic?” 
MAT.20.16	Qaq 'eda qome da 'eetec nam nagui pa'ateec, qalaq namayipi qome l'auaxanecpi. Qaq nam nagui l'auaxanecpi, qalaq namayipi qome pa'ateec. Cha'ayi nagui ÿataqta qalota nam qaiÿaxanapi, qalaxayi saq 'amaqtaq qome nam nca'aguishicpi.
MAT.20.17	Qaq so Jesús co'ollaq mashi tata'ague da Jerusalén, nachi iÿotaugalo soua doce lapaxaguenataqa. Nachi 'enapegalo, 'eeta':
MAT.20.18	–Qami' qauaÿajñiitac da qomi' nagui saqtashiguemgue da Jerusalén. Qaq huaña qome yimayi, nachi na shiÿaxaua llalec qoÿaneu'a na lataxala'pi na ltaxaÿaxanaxanecpi na shiÿaxauapi da qaitaxaÿapegue' ñi Dios qataq nam dapaxaguenataxaatapeguec nam nqataxacpi, da yaqto' namayipi ÿoicnapec ca nalaataguec namayi, 
MAT.20.19	qataq da ÿaneu'a nam ÿaqa'a ca chigaqa'ague, da yaqto' ÿi'enai' namayi, qataq da iuaxaatac, ime, qaq iuaxaneuo. Qalaxayi qom mashi ivi' caua tres na'axa'te, nachi namayi qaltaq nca'aleec.
MAT.20.20	Nachi nqochineu'a so Jesús aso late'e' soua Santiago qataq so Juan som llalqa so Zebedeo. Nachi asomayi lÿatreuo soua llalqa da i'adoto na l-llicte so Jesús, da yaqto' iÿaxanot. 
MAT.20.21	Nachi so Jesús inattac asomayi, 'eeta':
MAT.20.21	–¿Négue't ca 'auauotaique?
MAT.20.21	Nachi asomayi 'eeta':
MAT.20.21	–'Ai'an qome nagui ca 'ad'aqtac, da yaqto' qom ivita ca laloqo' ca 'ad'onataxanaxac da 'am nta'a, nachi ca 'oonolec ne'enaua dos ÿalqa huo'o ca nso'oota'ague da 'oic, qaq ca lÿa, qalaq nso'oota'ague da 'an'emaq.
MAT.20.22	Nachi so Jesús 'enapeco':
MAT.20.22	–Qami' sa ishit da qauaÿajñi cam naigui dam qauÿaxañiitapegueu'a. ¿Qami' peta'a ishit qome da qauachii da que'ejnaxac mayi 'ico' aÿim qanÿomaxangui qataq dam achilaxac mayi saigui?
MAT.20.22	Nachi soomayi 'ena'po':
MAT.20.22	–Aja', seshitaq.
MAT.20.23	Nachi somayi 'enapeco':
MAT.20.23	–Aja', 'eesa qami' ishit da 'ico' qanÿomiigui cam que'ejnaxac mayi saigui qataq dam chilaxac. Qalaxayi de'eda lataxac da qanso'oota'ague da aÿoic qataq da ñi'emaq, qalaq damayi sa ishit da aÿim qoÿami' da san. Cha'ayi chaqcata cam sogote da ÿaqataxaatapigui' ñi ita'a mayi nachica ca ÿanem.
MAT.20.24	Qaq soua lÿa't diez lapaxaguenataqa co'ollaq hua'axaida de'eda, nachi soomayi ÿataqta dalemataÿalo se'esoua dos nqaÿa't. 
MAT.20.25	Nachi so Jesús iÿaxanoiguilo soomayi, nachi 'enapegalo, 'eeta':
MAT.20.25	–Qami' qauaÿajñi na lataxala'pi na ÿotta'a't shiÿaxauapi da namayipi ÿataqta 'eeta'am na 'aco' da ÿamaqpec na laÿipi, qaq nam 'añaxaicpi, namayipi ÿataqta i'otec da ÿalaxaguet da lamaxasoxonaxac naq'en na laÿipi.
MAT.20.26	Qami', qalaxayi sa ishit da nachi 'eetec de'eda da qadataxaqui. Chaqdata da ca nshitaique da 'amaqtaqaic da qoñiita, qalaq camayi huapegue' na laÿipi, 
MAT.20.27	qataq camachicague't 'oonolec da qoñiita da nshitaique da l'auaxanec, qalaq camayi nachica ca l-latac na laÿipi. 
MAT.20.28	Qaq 'eeta'am na shiÿaxaua llalec da namayi sa ishit da anac da yaqto' qanayiutapegue'. Chaqdata da namayi anac da yaqto' huapec, qataq ÿan da nachaalataxac, da 'eeta'am naq'en aca lashiue da yaqto' qalota na qanca'alaxateec.
MAT.20.29	Qaq co'ollaq mashi queda'ai yi la ciudad Jericó soomayi, nachi ÿataqta qalota so shiÿaxauapi ca'attague' so Jesús. 
MAT.20.30	Qaq huo'oi soua dos qanamaiqa nso'ootrañi, netrau'a na laÿi so nqa'aic. Qaq soomayi co'ollaq hua'axaidapegue' so Jesús da nateuga se'eso huetra'a, nachi soomayi i'ala'q, 'eetra':
MAT.20.30	–¡'Am qadataxala' mayi 'am llalec so qadta'a David, qomi' 'auchoxode'n qome!
MAT.20.31	Nachi so shiÿaxauapi 'eetegalo soomayi da yaqto' ÿi'imaqte'. Qalaxayi soomayi qaltaq nquigaxattreec da l'alaxa'c, 'eetra':
MAT.20.31	–¡'Am qadataxala' mayi 'am llalec so qadta'a David, qomi' 'auchoxode'n qome!
MAT.20.32	Nachi so Jesús vi'iiguet, nachi iÿaxanalo se'esoua qanamaiqa. Nachi inatta'pe, 'eeta':
MAT.20.32	–¿Négue't ca qanshiitaique da qami' so'oteque?
MAT.20.33	Nachi soomayi 'ena'po':
MAT.20.33	–'Am qadataxala', qomyi sauoqtaique da ñauanaxañi.
MAT.20.34	Nachi so Jesús ÿataqta huo'o da lchoxonnataxanaxa soomayi, nachi ipoteu'alo naua l'ai'te. Nachi soomayi nauaayiñi, nachi ca'atregue somayi.
MAT.21.1	Qaq co'ollaq mashi qanayiitau'a yi Jerusalén, nachi qaivita yi pueblo l'enaxat Betfagé mayi sa qaÿapeque yi saqaÿoqotchiguemec 'alhua mayi nanqa' ana olivos. Nachi so Jesús ÿama'q soua dos lapaxaguenataqa. 
MAT.21.2	Nachi 'enapegalo, 'eeta':
MAT.21.2	–Qanqo'oñiÿa qome yim naña na saq 'amaqtaq shiÿaxauapi mayi ñaloqotta. Huaña qome yimayi, nachi qauloÿalec añi 'ashina qaicoñittai', huaqta'ai' ñi llalec. Nachi qausoiuec qome, nachi qanaviqui. 
MAT.21.3	Qaq da huo'o ca qami' ina't, qalaq qoñiÿapega qome camayi, qoñiita': “Ñi qadataxala' iue'n naamayi, qalaxayi saqaÿaloq qome da ñi'iguelaxa't.”
MAT.21.4	Qaq de'eda 'eetec somayi, damayi ipacchigui da i'axat co'ollaxa so l'aqtaxanaxanec ñi Dios co'ollaq ÿiyiñi da 'eeta':
MAT.21.5	'Au'aqtaxanem qome yi la ciudad l'enaxat Sión, qoneta':
MAT.21.5	“Ña 'aulo'oguet na 'adta'a,
MAT.21.5	namayi 'am naÿau'a,
MAT.21.5	namayi ÿataqta qaica ca l'amaqchic,
MAT.21.5	netalec ana 'ashina,
MAT.21.5	qataq nam 'ashinolec mayi llalec ana 'ashina mayi nachoxonaxalate.”
MAT.21.6	Nachi soua lapaxaguenataqa je'c da i'o't dam damaxasoxoolec so Jesús. 
MAT.21.7	Nachi qanavigui' aso 'ashina qataq so llalec, nachi qaÿachalguete soua alogo soomayi, nachi so Jesús huenotshiguem. 
MAT.21.8	Nachi som shiÿaxauapi mayi ÿataqta qalota, somayipi ipiguiingui so nqa'aic na lapo'pi. Qataq huo'o na iquesoxouec ana laue ana chaic, nachi ÿachangui so nqa'aic. 
MAT.21.9	Nachi nam shiÿaxauapi mayi hua'auta qataq nam nca'ataxaatauo nachi i'alaqtagui, 'eeta':
MAT.21.9	–¡Huo'o da lli'oxoyic so llalec so qadta'a David! ¡Ÿataqta no'on da lliquiaxac som nactaigui da l'enaxat ñi qadataxala'! ¡Huo'o da lli'oxoyic ñi qadta'a Dios!
MAT.21.10	Nachi so Jesús co'ollaq mashi inoxoneu'a yi Jerusalén, nachi 'enauac nam netaigui yimayi ÿataqta huo'o da l'elaxa. Nachi qalota na denataxaatac, 'eeta':
MAT.21.10	–¿Négue't som so'?
MAT.21.11	Nachi som shiÿaxauapi 'eeta':
MAT.21.11	–Qomyi nachiso so Jesús mayi l'aqtaxanaxanec ñi Dios, som chigaqa'ague da Nazaret mayi huaigui yi 'alhua Galilea.
MAT.21.12	Qaq co'ollaq ime, nachi so Jesús inoxoneu'a so lauo' ñi Dios. Nachi somayi i'odauec 'enauac nam nmenaxaicpi qataq nam deshijnaxaatega na nmenec. Qataq ÿamaxañi na nmenaxala'pi nam nmenaxanaxaatega't ana alom na shiÿaxauapi, qataq ana nso'onaxaquipi na imeetac na qoto'pi. 
MAT.21.13	Nachi 'enapeco':
MAT.21.13	–Naua ñiyigui'shi l'aqtaqa ñi Dios 'eeta': “Na ima', namayi qouagaxaunaqa'.” Qalaxayi qami' qau'ochiic namayi da nqañoxotaqa' na cachaxaicpi.
MAT.21.14	Qaq co'ollaq huaña asa'aso n'onaxanaxaqui, nachi huo'o na qanamaicpi na nau'a so Jesús qataq nam qaica ca lchi lÿa. Nachi somayi nataden 'enauac somayipi. 
MAT.21.15	Qalaxayi nam lataxala'pi na ltaxaÿaxanaxanec na shiÿaxauapi da qaitaxaÿapegue' ñi Dios qataq nam dapaxaguenataxaatapeguec na nqataxacpi, namayipi co'ollaq ÿauaachigui nam qai'otpi mayi sa qaÿauanapega qataq hua'axaÿa da 'eetec so ñaqpiolec da i'alaqtagui co'ollaq huaigui aso n'onaxanaxaqui, 'eeta': “Ÿataqta huo'o da lli'oxoyic da llalec so qadta'a David,” nachi somayipi ÿataqta dalemata. 
MAT.21.16	Nachi somayipi 'enapega so Jesús, 'eeta':
MAT.21.16	–¿'Am peta'a 'au'aqtega da 'enapec ne'enapi?
MAT.21.16	Nachi so Jesús 'enapeco':
MAT.21.16	–Aja', sa'aqtega. Qalaxayi qami' ¿sa ishito' peta'a da qautaxaÿaxañi naxa da 'enapec naua ñiyigui'shi l'aqtaqa ñi Dios? Mayi 'eeta':
MAT.21.16	'Au'otec nam ñaqpiolec qataq nam ñaq lliptac
MAT.21.16	da ÿataqta ÿaÿamaqchiguiñi da lli'oxonnataxanaxac.
MAT.21.17	Nachi ca'ai somayipi, qataq ca'ai yi la ciudad da taÿa yi Betania da l'ochaqa' se'eso pe.
MAT.21.18	Qaq so nte'etom so lÿa na'a'q co'ollaq ÿi'iguelaxau'a yi la ciudad so Jesús, nachi huo'o na lqouaxa. 
MAT.21.19	Nachi ila'a aso higo mayi neteu'a na laÿi so nqa'aic. Nachi nqo'oota asomayi, qalaxayi sa ishit da ÿanata aca ala, ndoteec ana laue. Nachi so Jesús 'enapega asa'aso higo, 'eeta':
MAT.21.19	–¡Nagui nachi tachiguiña da sa ishit qome da huo'o ca alaÿaxac da qoneta!
MAT.21.19	Huaña, nachi asa'aso higo daqaqa. 
MAT.21.20	Qaq co'ollaq ÿauaachigui de'eda soua lapaxaguenataqa, nachi ÿataqta huo'o da l'aalaqa'. Nachi qainattac so Jesús, qoÿiita':
MAT.21.20	–¿Chaq huá'ague ca 'eetec ada higo yi saqaÿaloq da daqaqa?
MAT.21.21	Nachi so Jesús 'enapeco':
MAT.21.21	–Ÿataqta 'eesa de'eda qami' sa'axatema, da ÿoqta 'eesa da huo'o ca qadpi'iÿaxaqui qataq sa ishit da qauqoleguetaxañi, qaq sa ishit da chaqdata de'eda so'otec ada higo da ishit da qau'ochi. Cha'ayi nataq'en ishit da qoñiÿapega aca qaÿoqotchiguemec 'alhua, qoñiita': “Qoca'ai ne'ena qonetaña, ime, qaq 'angui aso auaxai,” qaq de'eda qad'aqtaqui ÿataqta ipacchigui. 
MAT.21.22	Qataq 'enauac nam qami' qauÿaxañiÿaique da qanqouagaxauñiitac, da ÿataqta qau'amaqchiñi, nachi ishit da qauacoñiiguet.
MAT.21.23	Nachi so Jesús huenoxoneu'a aso n'onaxanaxaqui late'edai. Qaq co'ollaq ña dapaxaguenataxaatac, nachi nqo'oneu'a somayi nam lataxala'pi na ltaxaÿaxanaxanecpi na shiÿaxauapi da qaitaxaÿapegue' ñi Dios qataq nam lquedoxonecpi na judiopi. Nachi inattac somayi, 'eeta':
MAT.21.23	–¿Huá'ague ca 'auachigoxota'ague ca 'an'aqtac da huo'o mshi 'au'ot de'eda? ¿Négue't ca 'am ÿanem de'eda 'adamaxasoxonaxac?
MAT.21.24	Nachi so Jesús 'enapeco':
MAT.21.24	–Aÿim nataq'en qami' sena't. Da aÿim qau'axachiim cam senataxanec, nachi nataq'en ishit da qami' sa'axatema ca sachigoxota'ague da shinec da so'ot de'eda. 
MAT.21.25	Da inataxanaxac 'eeta': ¿Chaq négue't ca ÿamaxalec so Juan da dachilaxanataxan? ¿Peta'a nachiñi ñi Dios, huo'otaq ca chochi shiÿaxaua?
MAT.21.25	Nachi somayipi maichi nqalligottega't, 'eeta':
MAT.21.25	–Da qomi' shinaqpec da nachiñi ñi Dios da ÿamaxalec somayi da dachilaxanataxan, qaq ÿoqta qome da 'eeta': “¿Tá'ainco' qone' yi sa qau'amaqchiñi?” 
MAT.21.26	Qaq da huo'otaq shinaqpec da chochi shiÿaxaua ca ÿamaxalec, qaq huo'o da qadcolanaxa na shiÿaxauapi. Cha'ayi 'enauac namayipi ÿataqta i'amaqten so Juan da l'aqtaxanaxanec ñi Dios.
MAT.21.27	Nachi somayipi 'enapega so Jesús, 'eeta':
MAT.21.27	–Aque', sa saÿatenaq.
MAT.21.27	Nachi so Jesús 'enapeco':
MAT.21.27	–Aÿim nataq'en sa ishit da qami' sa'aqtaxanema ca sachigoxota'ague de'eda shinec da so'ot de'eda.
MAT.21.28	Nachi so Jesús 'enapeco':
MAT.21.28	–¿Chaq 'eetec ca qadhuennataxaqui de'eda sa'axat? 'Eeta': Huo'o so shiÿaxaua dos soua llalqa. Nachi 'enapega so 'oonolec soomayi, 'eeta': “'Am ÿalec, qojec qome, 'au'onataxan, 'anqat ana ala ayi ÿanguishi uvas.”
MAT.21.29	Nachi se'eso llalec 'enapeco': “¡Qai'tai', sa ñasapat!” Qalaxayi co'ollaq qaÿata'ague, nachi nadalaxat da lhuennataxa. Ime, nachi jec da do'onataxan. 
MAT.21.30	Ime, nachi se'eso lta'a qaltaq nqo'ona so lÿa llalec da nataq'en 'enapega. Nachi se'eso llalec 'enapeco': “Aja', taxade, ashico'.” Qalaxayi somayi sa ishit da jec. 
MAT.21.31	Qaq ¿chaq négue't se'esoua dos ñalqa cam i'ot da 'eetapeguec so lta'a?
MAT.21.31	Nachi somayipi 'enapeco':
MAT.21.31	–Qomyi som hua'auchiguiñi.
MAT.21.31	Nachi so Jesús 'enapeco':
MAT.21.31	–Ÿoqta 'eesa de'eda qami' sa'axatema da nam ÿacootapeeguet ana nshiitenaqte ca nta'a qataq anam quishiguetaxaipi, namayipi l'auaxanec da inoxoneu'a da l'onataxanaxac ñi Dios da ilo'ogue 'enauacna. 
MAT.21.32	Cha'ayi anac so Juan mayi nachilaxanataxanaq, da yaqto' qami' ÿapaxaguenque ca lataxac da yaqto' no'on da qadataxaqui, qalaq qami' sa ishit da qau'amaqchiñi somayi. Qalaxayi nam ÿacootapeeguet ana nshiitenaqte ca nta'a qataq nam quishiguetaxaipi i'amaqten somayi co'ollaxa. Qalaxayi qami' nai'ctaxa da qauauañiichigui 'enauac de'eda, qalaxayi ñaqaiyita da sa ishit da qai'axañiideec naua qan'onataxacolli' da yaqto' qau'amqajnataxañi.
MAT.21.33	Qan'axaÿaxañiÿa qome de'eda lÿa ÿaloqnaxanaxat mayi 'eeta': Huo'o so shiÿaxaua lalamaxat so 'alhua, nachi somayi ÿaañi aso uvas. Ime, nachi npaxateu'a, qataq i'ot so laÿi' da qanlom na lli'i anamayi, qataq aso lalloxolate, da yaqto' ishit da qaÿallitalec 'enauac se'eso nanaxanqa'.
MAT.21.33	Ime, nachi somayi huo'o so i'aalaxanaxanec 'onataxanaxaicpi se'eso n'alhua. Ime, nachi jec. 
MAT.21.34	Qaq co'ollaq mashi ivita so laloqo' da qanqat ana ala na nanguishic, nachi somayi namaq so l-latacpi, da yaqto' iÿaxanot se'eso 'onataxanaxaicpi, da yaqto' icolaxateuga cam talec somayi qanqoÿin. 
MAT.21.35	Qalaxayi se'eso 'onataxanaxaicpi ÿaconeu'a se'eso namaxashicpi. Nachi huo'o na iuaxaatac, qataq huo'o na ÿalauat, qataq huo'o na ÿasaq na coma'. 
MAT.21.36	Nachi se'eso lalamaxat se'eso nanaxanqa' qaltaq nquigaxatteec so ÿamaq lamaxashicpi. Qalaxayi se'eso 'onataxanaxaicpi qaltaq i'enaxatteguet da 'eetec naq'en som hua'auchiguiñi namaxashicpi 'enauac se'eso dalaxaic qanamaq.
MAT.21.37	Qaq ivitta'a da ÿamaq so maichi lalamaxat llalec, cha'ayi da lhuennataxa 'eeta': “Ÿoqtá qome da qaÿalaxaguet ñi ÿalec.” 
MAT.21.38	Qalaxayi co'ollaq qaila'aguet se'eso llalec, nachi so 'onataxanaxaicpi detaxaÿapega't, 'eeta': “'Ena cha'aguet nam talec qome qanqoÿin da lsallaxa so qan'aco'. Namayi salauataq, yaqto' qomi' talguete qome na nma'.” 
MAT.21.39	Nachi somayi qaÿaconeu'a, nachi qanqateeguesop se'eso 'alhua, nachi qaÿalauat.
MAT.21.40	Nachi so Jesús denataxan, 'eeta':
MAT.21.40	–Qom ivita da anac se'eso lalamaxat so 'alhua, qaq ¿chaq huá'ague ca 'eetec naq'en se'eso 'onataxanaxaicpi?
MAT.21.41	Nachi qoÿiita':
MAT.21.41	–Qomyi ÿataqta sa ichoxonnai' da ÿalauat se'eso qauemaicpi. Ime, qaq ÿanem so 'alhua so laÿipi 'onataxanaxaicpi mayi ÿataqta ipacchigui da icolaxateuga cam talec so 'aco', da iviteuga ca laloqo' da qanqat na nanguishic.
MAT.21.42	Nachi so Jesús 'enapeco':
MAT.21.42	–¿Qami' peta'a sa ÿauanapego' da qautaxaÿaxañi' naua ñiyigui'shi l'aqtaqa ñi Dios? Mayi 'eeta':
MAT.21.42	Ca coma' mayi i'otan nam noÿic l'opi,
MAT.21.42	nachica nagui cam nllañi ca noÿic.
MAT.21.42	Qaq damayi chigoqchigui da i'ot ñi qadataxala'.
MAT.21.42	Qaq damayi ÿataqta qaica ca 'en'am ñaqashinaq da lli'oxoyic.
MAT.21.43	Qaq ÿoqo'oyi qami' shinapegalo da de'eda l'onataxanaxac ñi Dios da ilo'ogue 'enauacna, damayi qami' qanqateeguesopa qome. Nachi damayi qoÿami' ca shiÿaxauapi mayi ÿoqta ipacchigui cam alaÿaxac mayi taiguet de'eda l'onataxanaxac. 
MAT.21.44	Qaq se'eso coma', qalaq da huo'o ca camachaqca talec somayi, nachi camayi dolachigui. Qataq se'eso coma' da huo'otaq huo'o ca talec, nachi ÿataqta dolachigui naq'en.
MAT.21.45	Nachi se'eso lataxala'pi na ntaxaÿaxanaxanecpi da qaitaxaÿapegue' ñi Dios, qataq na fariseopi, co'ollaq hua'axaÿa de'eda daloqnaxaatega so Jesús, nachi ÿauattooteguet da nachiso somayipi taÿaigui de'eda n'aqtac. 
MAT.21.46	Nachi somayipi ÿauotaique da icoñi' so Jesús. Qalaxayi huo'o da lcolanaxa na shiÿaxauapi, cha'ayi namayipi 'eetega da so Jesús ÿataqta 'eesa da l'aqtaxanaxanec ñi Dios.
MAT.22.1	Nachi so Jesús qaltaq ÿi'iguelaxalec da da'aqtaxan, ÿauota'a na laloqnaxanaxatpi, 'eeta':
MAT.22.2	–Da l'onataxanaxac ñi Dios mayi neta'ague da piguem, damayi 'eeta'am ca nta'a mayi i'ot ca lqui'axac da deque'elec ca ladonaxac ca llalec. 
MAT.22.3	Nachi ÿamaq so lamaxashicpi da icoyiguen 'enauac so lqui'axauapi. Qalaxayi somayipi sa ishit da huo'o ca anac. 
MAT.22.4	Nachi qaltaq ÿamaq so laÿipi lamaxashicpi. Qaq 'enapega, 'eeta': “Qoñiÿapega qome cam ñiuanaxauapi da mashi sogote da saqataxaatai' da nqui'axac. Mashi samaxasoxoolec da qaÿalauat som ilo huaca qataq nam chaxadaic ilopi. Qaq mashi sogote da imetai' da nqui'axac. Qauanaiua'a qome ca nadonaxac.” 
MAT.22.5	Qalaxayi som qaÿauotaique nqui'axauapi sa ishit da ÿalaq. Chaqdata da huo'o so nqo'oneuga ca n'alhua, qataq huo'o so nqo'ona ca nmenqa', 
MAT.22.6	qataq so laÿipi ÿaconeu'a so lamaxashicpi so nta'a, nachi iuaxaatac, chochi ivitta'a da ÿalauat. 
MAT.22.7	Nachi se'eso nta'a ÿataqta qalota da lalemataic. Nachi ÿamaq so nallippi, da yaqto' ÿalauat 'enauac se'eso laataxanaxaicpi qataq da ÿavigaxat 'enauac na lma'pi. 
MAT.22.8	Ime, nachi somayi 'enapega so lamaxashicpi, 'eeta': “Da nadonaxac mashi sogote da 'enauac imetai', qalaxayi nam temaq huanaxauapi saq taiguet da ÿalectauo. 
MAT.22.9	Qaq qoquii qome, qoquiiguelo naua pooco nqa'aico. Nachi qaucoyiguiñi 'enauac nam qauloÿalec, da yaqto' nau'a dam nadonaxac.” 
MAT.22.10	Nachi som namaxashicpi jec da queguelo naua nqa'aico. Nachi lapona't 'enauac nam ilalec. Huo'o na qauem da lataxac qataq na no'on da lataxac. Nachi ÿataqta nlaqchigui so nqui'aqa' na shiÿaxauapi.
MAT.22.11	Nachi so nta'a pa'auo da demejnaxaneu'a som ncoyiguinguishicpi. Nachi ilalec so shiÿaxaua mayi ÿalectauo da sa ishit da ÿaatrañi caua anogo mayi lataxa'u da qaÿalectau'a ca nadonaxac. 
MAT.22.12	Nachi 'enapega somayi, 'eeta': “'Am iÿa, ¿tá'ainco' yi 'anpa'auo co'ollaxa yi sa ishit da 'ai'aatrañi caua anogo mayi lataxa'u da qaÿalectau'a ca nadonaxac?” Qalaxayi somayi sa ishit da ÿasat. 
MAT.22.13	Nachi so nta'a 'enapega nam ilotague'pi so nqui'axala', 'eeta': “Ñi'iñi shiÿaxaua qaucoñiyiÿa't qome naua lchil qataq naua lhua'q. Ime, nachi qauasaqaiuga na napalaxa da pa'auec, yim huaña qome da noÿiitac qataq ÿataqta inaga't naua lhue da nqui'ic.” 
MAT.22.14	Qaq cha'ayi nagui ÿataqta qalota nam qaiÿaxaneugapi, qalaxayi saq 'amaqtaq qome nam ÿoqta nca'aguishicpi.
MAT.22.15	Nachi nam ÿalectaigui na fariseopi jec da detaxaÿapigui ca lataxac da ÿauotaique ÿauo'o ca ÿachigoxotchigui lasouaxashit so Jesús da inat. 
MAT.22.16	Huaña, nachi huo'o na qanamaq nam lapaxaguenatacpi namayipi qataq nam ÿalectaigui na quetague' so nta'a Herodes, da yaqto' 'enapega so Jesús, 'eeta':
MAT.22.16	–'Am mayi 'auapaxaguenataxaatac, qomi' saÿajnaq da 'am ÿataqta 'eesoda naua 'ad'aqtaqa, qataq 'auapaxaguenataxaatapeguec da llic da no'on nataxac mayi ÿaÿamaxadeeta ñi Dios, qataq sa ishit da 'auqochitega cam 'enapec na shiÿaxauapi, cha'ayi 'am sa ishit da 'aulotapigui da yi'oqchigui lataxac na shiÿaxauapi. 
MAT.22.17	Ña qomi' 'au'axatema ca 'adhuennataxac dam senataxanaqtapeguec, mayi 'eeta': ¿Peta'a ÿaÿamaqchiguiñi da qaishiiten ñim lta'a na nta'alpi, loqo' chaq sa ishit?
MAT.22.18	Qalaxayi so Jesús ÿataqta ÿauattooteguet dam qauem lhuennataxac somayipi. Nachi 'enapega, 'eeta':
MAT.22.18	–Qami' mayi qoñiitega da qami' 'eesoda, ¿tá'ainco' yi aÿim qavi'iguiñiitac? 
MAT.22.19	Ñaq aÿim qauachaxañiÿa qome acam lcatole mayi lashiue da qaishiiten ca nta'a.
MAT.22.19	Nachi qandou'a aso 'oonole denario. 
MAT.22.20	Qaq co'ollaq mashi imeten, nachi so Jesús inat somayipi, 'eeta':
MAT.22.20	–¿Négue't lashic ñim huetalec ana'ana? qataq ¿négue't l'enaxat yim nanettañi?
MAT.22.21	Nachi somayipi 'eeta':
MAT.22.21	–Qomyi nachiñi ñi lta'a na nta'alpi.
MAT.22.21	Nachi so Jesús 'enapeco':
MAT.22.21	–Qai'añiim qome ñim lta'a na nta'alpi cam lalamaxat, qataq ñim Dios qai'añiim qome cam lalamaxat.
MAT.22.22	Qaq co'ollaq qai'aqchigui de'eda, nachi somayipi ÿataqta huo'o da l'aalaxa. Nachi qoÿaxaañi somayi, nachi somayipi jec.
MAT.22.23	Qaq nachiso se'eso na'a'q da huo'o na ÿalectaigui na saduceopi na nqo'oneu'a so Jesús. Cha'ayi namayipi sa i'amaqten da qaltaq qanca'alaxateec na leuaxaicpi. Nachi namayipi inattac so Jesús, 'eeta':
MAT.22.24	–'Am mayi 'auapaxaguenataxaatac, so Moisés co'ollaxa 'enapec da huo'otaq huo'o ca shiÿaxaua da huadon, qaq da ivita da ileu da huo'otaq qaica ca llalec, nachi ca lqaÿa ishit da qaltaq huadonguet aca lli'oxoua, da yaqto' huo'o naq'en ca llalec som lqaÿa mayi saqca. 
MAT.22.25	Qaq da shinaqta huo'oi co'ollaxa soua siete nqaÿa't. Qaq so ÿi l'auaxanec da huadon, qalaxayi ileu. Qaq cha'ayi somayi qaica ca llalec, nachi aso lhua n'ona'aguet so lqaÿa. 
MAT.22.26	Qalaxayi nachi 'en'am se'eso lqaÿa, somayi ileu. Qataq jec so lÿa lqaÿa. Nachi quetot de'eda, chochi ivitta'a som pa'ateec se'esoua siete nqaÿa't. 
MAT.22.27	Qaq co'ollaq mashi nmiguiñi 'enauac somayipi, nachi pa'ateec da ileu asa'aso 'alo. 
MAT.22.28	Qaq da ivita da qaltaq qanca'alaxateec na leuaxaicpi, nachi ¿chaq négue't ca ÿoqta lhua asa'aso 'alo, yi 'enauac somayipi da huadonguet asomayi?
MAT.22.29	Nachi so Jesús 'enapeco':
MAT.22.29	–Qami' qauesomiÿapec, cha'ayi sa ishit da qauaÿajñi' naua ñiyigui'shi l'aqtaqa ñi Dios qataq da l'añaxac ñimayi. 
MAT.22.30	Cha'ayi qom ivita da qaltaq qanca'alaxateec na leuaxaicpi, nachi sa ishit da huo'o ca huadon, qataq qaica ca ÿadonaxanaxan aca llale, cha'ayi namayipi 'eeta'am na lamaxashicpi ñi Dios mayi neta'ague da piguem. 
MAT.22.31	Qaq de'eda lataxac qom qaltaq nca'aleec na leuaxaicpi, qalaq ¿sa ishito' peta'a da qautaxaÿaxañiÿapec da maichi l'aqtac ñi Dios? Mayi 'eeta': 
MAT.22.32	“Aÿim mayi nachaÿim nDios so Abraham, Isaac qataq so Jacob.” Qaq sa ishit da nDios ñimayi nam leuaxaicpi. Chaqnata nam nca'altaicpi.
MAT.22.33	Qaq co'ollaq hua'aqchigui de'eda na shiÿaxauapi, nachi ÿataqta huo'o da l'aalaxa naua lapaxaguenataxanaxaco somayi.
MAT.22.34	Qaq na fariseopi co'ollaq ÿaÿaten da so Jesús qaica ca llic naq'en na lnataxanaxacpi so saduceopi, nachi somayipi lapona't da detaxaÿapega't. 
MAT.22.35	Nachi huo'o so 'oonolec somayipi som dapaxaguenataxaatapeguec na nqataxacpi som ÿauotaique da ÿi'iguen so Jesús. Nachi inat, 'eeta':
MAT.22.36	–'Am mayi 'auapaxaguenataxaatac, ¿chaq négue't ca ÿoqta ÿacteec da qaÿalaxalec nam nqataxacpi?
MAT.22.37	Nachi so Jesús 'enapeco':
MAT.22.37	–“Ÿataqta 'auauotec ñi 'adataxala' Dios, imauec 'anqa'en da 'adquiyaqteÿaxac, qataq da 'anachaalataxac, qataq da 'adhuennataxac.” 
MAT.22.38	Qaq 'eda dam l'auaxanec qataq ÿacteec da qaÿalaxalec 'enauac nam namaxasoxonaxacpi. 
MAT.22.39	Qaq da lÿa mayi nachi 'eeta'am damayi 'eeta': “'Auauotec ca 'adÿa, 'eeta'am 'anqa'en da maichi 'anauojla't.” 
MAT.22.40	Qaq ne'enaua dos namaxasoxonaxaco nachinaua naua n'attalguete 'enauac nam lqataxacpi so Moisés qataq nam lapaxaguenataxanaxacpi som l'aqtaxanaxanecpi ñi Dios.
MAT.22.41	Qaq co'ollaq ña lapoota'a't so fariseopi, 
MAT.22.42	nachi so Jesús inat somayipi 'eeta':
MAT.22.42	–Qami', ¿chaq 'éetac ca qadhuennataqai cam nta'a mayi nca'alaxaqui? ¿Chaq négue't llalec camaxa?
MAT.22.42	Nachi somayipi 'enapeco':
MAT.22.42	–Qomyi camayi llalec so nta'a David.
MAT.22.43	Nachi so Jesús 'enapego' somayipi, 'eeta':
MAT.22.43	–Qalaq ¿tá'ainco' qone' so David yi co'ollaq i'aqtaxanaxan so Espíritu Santo, nachi ÿamata'ac camayi da lataxala'? Cha'ayi so David 'enapeco':
MAT.22.44	Ñi qadataxala' Dios 'enapega ñi ÿataxala', 'eeta':
MAT.22.44	“'Anso'oota'ague qome da aÿoic,
MAT.22.44	to' qom mashi ime da sacho'oto naua 'adapia'te na 'am ipa'agueetacpi.”
MAT.22.45	Qaq ¿huá'ago' ca 'eetec da ca nta'a mayi nca'alaxaqui da llalec so David, yi somayi ÿamata'ac da lataxala'?
MAT.22.46	Nachi sa ishit da huo'o ca chochi 'oonolec somayipi da ÿasat. Nachi chigoqchiguiña se'eso na'a'q da sa ishit da huo'o ca inattac somayi.
MAT.23.1	Nachi so Jesús 'enapega na shiÿaxauapi qataq soua lapaxaguenataqa, 'eeta':
MAT.23.2	–Nam dapaxaguenataxaatapeguec na nqataxacpi qataq nam fariseopi, namayipi qoÿanagui da nachina na i'axategue da llic na lqataxacpi so Moisés. 
MAT.23.3	Qaq ÿoqo'oyi qami' ÿataqta qaualaqailec qome namayipi, qataq qau'ochi 'enauac nam qami' ÿapaxaguenque. Qalaxayi sa ishit qome da qoquiigue da lataxac, cha'ayi namayipi da huo'o da 'enapec, qalaq sa ishit da i'ot. 
MAT.23.4	Cha'ayi namayipi icoñiyiñi na ñi'ac qapa'atta mayi sa ishit da huo'o ca ÿañoxot da ÿachi, nachi ÿachilec naq'en na shiÿaxauapi. Qalaxayi namayipi sa ishit da chochi 'oonole llaxaata aca ÿaconeu'a naq'en. 
MAT.23.5	Qaq 'enauac ne'ena i'ot, cha'ayi nshitaique da na shiÿaxauapi imeteetac namayipi. Cha'ayi namayipi nqopita da ÿachitalec na latap qataq da ÿaxattagui na lhuaq naua ñiyigui'shi l'aqtaqa ñi Dios, da qoÿittalec na logodaic hualoq laÿi, qataq da ÿataqta logodaiqa naq'en naua lauoxol naua lapo'te, saq 'en'am na laÿipi shiÿaxauapi. 
MAT.23.6	Qataq nqopita nam so'onqa' mayi ÿataqta ÿi'oxodaq da huo'o na nqui'axac, qataq nam so'onqa' mayi huo'o da lli'oxoyic nam laponaxaquipi na judiopi. 
MAT.23.7	Qataq nshitaique da qaiyaata da qaiquin da huangui na nqa'aic, qataq da qaÿamata'ac napaxaguenataxanaqpi.
MAT.23.8	Qalaxayi qami' sa ishit qome da qami' ÿamata'aque napaxaguenataxanaxayi na shiÿaxauapi. Cha'ayi 'enauac da qoñiita qami' nqaÿañicpi, qaq 'oonolec na qanapaxaguenaxala'ai, mayi nachina na nta'a nca'alaxaqui. 
MAT.23.9	Qataq sa ishit qome da huo'o ca qauamachiÿa'ac qadta'ai ana 'alhua, cha'ayi 'oonolec ñi qadta'ai mayi neta'ague da piguem. 
MAT.23.10	Qataq sa ishit qome da qami' qaÿamata'aque da qami' nataxala'te, cha'ayi 'oonolec na qadataxala'ai, mayi nachina na nta'a nca'alaxaqui. 
MAT.23.11	Qaq cam huetapegue' na laÿipi, qaq nachica cam ÿataqta 'amaqtaqaic da qoñiita. 
MAT.23.12	Cha'ayi cam maichi n'amaqteetac, qaq nachica qome ca qaica ca l'amaqchic qanqoÿin. Cha'ayi cam sa n'amaqten, qaq nachica qome ca 'amaqtaq qanqoÿin.
MAT.23.13	¡Ÿataqta choxodaxasodo' qami' mayi qauapaxaguenataxañiitapeguec na nqataxacpi qataq qami' fariseopi mayi qoñiitega da qami' 'eesoda! Cha'ayi qami' qauapoigui ñi lasom dam l'onataxanaxac ñi Dios mayi neta'ague da piguem, da yaqto' sa ishit da huo'o ca inoxoneuo. Qalaxayi qami' sa ishit da qaunoxoñiiuo, qataq sa ishit da qauashiñiim da inoxoneuo nam nshitaique da inoxoneuo.
MAT.23.14	¡Ÿataqta choxodaxasodo' qami' mayi qauapaxaguenataxañiitac qataq qami' fariseopi mayi qoñiitega da qami' 'eesoda! Cha'ayi qami' ÿataqta qauqui'itaxachiite' naua lma'te ana pa'aipi, nachi qami' chochi qanqañoxochiÿoigui da qau'ochi da logodaic qanatamnaxaqui. Qaq ÿoqo'oyi qami' ÿataqta lta'adaic qome da qanhuaxanaguiiqui.
MAT.23.15	¡Ÿataqta choxodaxasodo' qami' mayi qauapaxaguenataxañiitac qataq qami' fariseopi! Cha'ayi qami' ÿataqta qaumachiÿa ana 'alhua qataq aso auaxai, da yaqto' ca shiÿaxaua i'amaqten qanqashiñi da qad'amqajnataxanaxaqui. Qaq da qaushichi que'eca shiÿaxaua, nachi camayi ÿataqta qau'ochiic da ÿataqta ÿacteec da nhuaxanaguec qom qaÿasaxaña ca nhuaxanqa' na 'itaxaloxoicpi, qaq saq 'en'am qome da qoñiita.
MAT.23.16	¡Ÿataqta choxodaxasodo' qami', nataxala'te qanamaiqa! Mayi qoñiita': “Da huo'o ca ÿan ca l'aqtac da iÿaxaatega ca nhuaxanaguec da chigaqaigui añi n'onaxanaxaqui, qalaq camayi ishit da sa ipaguelec. Qalaxayi da huo'otaq ÿan ca l'aqtac da iÿaxaatega ca nhuaxanaguec da chigaqaigui na oro mayi lalamaxatpi añi'añi n'onaxanaxaqui, qalaq camayi ÿataqta ipacchigui qome ca l'aqtac.” 
MAT.23.17	¡Qaq ÿataqta saqco' ca qauaÿajñiÿapec qataq qami' qanamaiqa! Cha'ayi ¿négue't ca ÿoqta ÿacteec da huo'o naq 'enec, peta'a ca oro, huo'otaq añi n'onaxanaxaqui mayi i'ot da sa qaishitapec que'eca oro? 
MAT.23.18	Nataq'en qami' qoñiita': “Da huo'o ca ÿan ca l'aqtac da iÿaxaatega ca nhuaxanaguec da chigaqlec añi nca'atoxonaxalate, qalaq camayi ishit da sa ipaguelec ca l'aqtac. Qalaxayi da huo'otaq ÿan ca l'aqtac da iÿaxaatega ca nhuaxanaguec da chigaqaigui cam huetalec aca'aca nca'atoxonaxalate, qalaq camayi ÿataqta ipacchigui qome ca l'aqtac.” 
MAT.23.19	¡Ÿataqta saqco' ca qauaÿajñiÿapec, qataq qami' qanamaiqa! Cha'ayi ¿négue't cam ÿoqta ÿacteec da huo'o naq 'enec, peta'a aca nachitaqtaxanaqte, huo'otaq añi nca'atoxonaxalate mayi i'ot da sa qaishitapec naq'en aca nachitaqtaxanaqte? 
MAT.23.20	Cha'ayi ca ÿanot ca l'aqtac aca nca'atoxonaxalate da yaqto' ipacchigui, qalaq camayi sa ishit da chaqacata aca nca'atoxonaxalate da ÿanot ca l'aqtac, cha'ayi nataq'en cam huetalec acamayi. 
MAT.23.21	Qataq cam ÿanot ca l'aqtac aca n'onaxanaxaqui, da yaqto' ipacchigui, qalaq camayi nataq'en sa ishit da chaqacata aca n'onaxanaxaqui da ÿanot ca l'aqtac, cha'ayi nataq'en ñim Dios mayi netaigui que'eca noÿic. 
MAT.23.22	Nataq'en cam iÿaxaatega ca nhuaxanaguec da chigoqo'ot na piguem da huo'otaq sa ishit da ipaguelec ca l'aqtac, camayi 'eeta'am da ÿanot da l'aqtac nam nso'onqa' ñi Dios, qataq ñim Dios mayi nso'ootalec.
MAT.23.23	¡Ÿataqta choxodaxasodo' qami' mayi qauapaxaguenataxañiitac qataq qami' fariseopi mayi qoñiitega da qami' 'eesoda! Qami' qai'añiitacot ñi Dios añi 'oonole laue ana diez ana nalecnaxanaqte mayi l'enaxat menta, qataq anís, qataq ana comino, qalaxayi qami' sa ishit da qaualaqaileguete naua lapaxaguenataxanaxaco nam nqataxacpi mayi ÿoqta iue'n da qaÿalaxalguete, mayi 'eeta': da no'on nataxac, qataq da nchoxonnataxanaxac, qataq da npi'iÿaxac. Qaq 'enauáctaxa naua qau'ochi', qataq sa ishit da qan'onaxachiÿañi na laÿipi. 
MAT.23.24	¡Qami' mayi qami' nataxala'te qanamaiqa, qami' 'ico' qanapishiñiita ana chitole, qalaxayi 'eeta'am da qauoxoñiÿañi ana shiguiÿac l'enaxat camello!
MAT.23.25	¡Ÿataqta choxodaxasodo' qami' mayi qauapaxaguenataxañiitac qataq qami' fariseopi mayi qoñiitega da qami' 'eesoda! Cha'ayi qami' ndoteec na pa'auec ana ÿomaxaqui qataq na nqui'axaqui da qauÿoitac, qalaxayi na pa'auo namayipi ÿataqta da'aichigui na qauachigoxochiÿaigui da qadcachaxaqui qataq da qadqopitaxanaqtaiqui. 
MAT.23.26	Qami' fariseopi qanamaicpi, qauamataxañiiñi qome da qauÿoi na pa'auo ana qanÿomaxaquii qataq naua qadqui'axaquilli', yaqto' qui'itta nataq'en na pa'auec.
MAT.23.27	¡Ÿataqta choxodaxasodo' qami' mayi qauapaxaguenataxañiitac qataq qami' fariseopi mayi qoñiitega da qami' 'eesoda! Cha'ayi qami' qoñiita'am ana huachiqui mayi ndoteec na pa'auec da ÿapagaq qanqoÿin, qalaxayi na pa'auo ÿataqta da'aichigui na lpi'inec na leuaxaicpi qataq 'enauac nam qauemsat. 
MAT.23.28	Qaq 'eda da 'eetec da qoñiita: Da ndoteec na pa'auec 'eeta'am da no'on da imeteetac na shiÿaxauapi, qalaxayi na pa'auo ÿataqta da'aichigui da ñi'oxonnaxac qataq nam qauemsat.
MAT.23.29	¡Ÿataqta choxodaxasodo' qami' mayi qauapaxaguenataxañiitac qataq qami' fariseopi mayi qoñiitega da qami' 'eesoda! Cha'ayi qami' qan'oxoñiitapiguishiguem ana nhuachiquipi som l'aqtaxanaxanecpi co'ollaxa ñi Dios, qataq qavi'oxoyiñiita nam coma'pi mayi l'anaxat som no'on shiÿaxauapi mayi hua'au. 
MAT.23.30	Ime, nachi qoñiita': “Da mashi qomi' huo'óictaxa se'eso na'a'q mayi huetaigui som hua'au qadta'alpi, nachi sa ishíttaxa da setauanaq somayipi da ÿalauat se'eso l'aqtaxanaxanecpi ñi Dios.” 
MAT.23.31	Qaq de'eda qoñiitec, damayi ichoxot da qami' maichi qami' llalaqpi som ÿalauat co'ollaxa som l'aqtaxanaxanecpi ñi Dios. 
MAT.23.32	¡Qaq no'on qome da qami' ÿataqta qaumachiita dam i'ot co'ollaxa som hua'au qadta'aipi!
MAT.23.33	¡Qami' n'adaxanaqpi! ¡Qami' llalaqpi na n'adaxanaq! ¿Huá'ago' ca 'eetec da qami' ÿi't ca qanhuaxanaguiiqui da qami' qaÿasaxañalo ca nhuaxanqa' na 'itaxaloxoicpi? 
MAT.23.34	Qaq ÿoqo'oyi aÿim ñamaq qome ca i'aqtaxanaxanecpi qataq ca ÿajnaxanaxaicpi qataq ca napaxaguenataxanaqpi. Qalaxayi qami' qome huo'o na qaualauachi qataq qauaxañiiguet ca npe'enaxaqui, qataq huo'o qome na qauaxañiitac da huaigui ana qalaponaxaquiipi, qataq huo'o na qaucañiÿa'alo naua lÿa't puebloyi. 
MAT.23.35	Qaq ÿoqo'oyi qami' qome qami' qaipataxalguete da nalaataguec 'enauac som no'on da lataxac shiÿaxauapi mayi qaÿalauat co'ollaxa, chigoqchiguiña so Abel mayi no'on da lataxac, chochi ivitta'a qanqoÿin so Zacarías som llalec so Berequías mayi qaualauachi co'ollaq huaña yi netaña aso nca'atoxonaxalate mayi naloteuga so naponqa'. 
MAT.23.36	Qaq ÿataqta 'eesa de'eda qami' sa'axatema da 'enauac qome ne'ena nasouaxashitpi qaipataxalec qome qanqoÿin na shiÿaxauapi mayi huetaiguilo ne'enaua na'axa'te mayi souaqtaiguilo.
MAT.23.37	¡'Am Jerusalén, 'am Jerusalén mayi 'aualauat co'ollaxa so n'aqtaxanaxanecpi qataq 'auasaq na coma' so 'am namaxapi co'ollaxa ñi Dios! ¡Aÿim ÿataqta qalota co'ollaxa da sauotaique da saqapaloigui na 'ai'alaqpi da shiita'am aca 'olgaxa da nqapal catai' llalaqpiolec, qalaxayi sa ishit da 'auashin! 
MAT.23.38	Qaq ña qauloÿa qome na qadmayi da huo'o ca na'a'q, qaq tojlec. 
MAT.23.39	Cha'ayi aÿim qami' shinapegalo da nachi tachiguiña nagui da aÿim sa qanauañi', to' qom ivita ca laloqo' da qami' qoñiita': “Ÿataqta no'on da lliquiaxac nam nactaigui da l'enaxat ñi qadataxala'.”
MAT.24.1	Qaq so Jesús co'ollaq ca'ai aso n'onaxanaxaqui late'edai da jec, nachi ana'c soua lapaxaguenataqa, nachi qaÿachaxaatega somayi na coma' mayi l'oxonaxat asa'aso n'onaxanaxaqui. 
MAT.24.2	Qalaxayi so Jesús 'enapeco':
MAT.24.2	–¿Qami' qauloita'a peta'a ne'ena? Aÿim ÿataqta 'eesa de'eda qami' sa'axatema nagui da ne'ena coma' sa ishit qome da huo'o ca coma' da nachi 'eetai' da huetalec ca lÿa. Namayipi ÿataqta 'enauac qome da qailaxachigui.
MAT.24.3	Nachi nqo'ooyishiguemec aso saqaÿoqotchiguemec 'alhua mayi nanqa' ana olivos. Nachi so Jesús co'ollaq nso'ootañi, nachi soua lapaxaguenataqa isoxoototo somayi da ina't, 'eetra':
MAT.24.3	–Sauoqtaique da qomi' 'au'axatema chaq lagui qaq ivita de'eda. ¿Chaq négue't qome ca l'anaxat ca 'ayi'iguelaxasoxoc qataq cam loga't ana 'alhua?
MAT.24.4	Nachi so Jesús 'enapeco':
MAT.24.4	–Maxatchaxa qome, sa ishit da huo'o ca qami' ÿatenachi't. 
MAT.24.5	Cha'ayi ÿataqta qalota qome na chochi n'enaqchingui da i'enaxat, 'eeta': “Aÿim mayi nachaÿim qadta'ai qadca'alaxaquii,” nachi ÿataqta qalota qome na ÿatenachit. 
MAT.24.6	Qami' qau'aqaitapeguelec qome da chimaqchiguiñalo na alaataxac. Qalaxayi sa ishit qome da qayi'ii, cha'ayi damayi nachi qoÿina'ac. Qalaxayi saxanaxa qome da ivita ca laloqo'na. 
MAT.24.7	Cha'ayi ca qompi maichi delogui' ca sa lauo' l'ecpi, qataq ca nta'a maichi delogui' ca lÿa nta'a. Qataq huo'o ca nqouaxa qataq naua nalolaxaco, qataq qalota na 'alhuapi na huo'o na nacholaxanaxa. 
MAT.24.8	Qaq 'enauac ne'ena nachina na chigoqchiguiña na que'ejnaxacpi.
MAT.24.9	Huaña, nachi qami' qoÿaadeuo, da yaqto' qami' qaiuaxaata'pe, qataq da qami' qaÿalauat. Qataq 'enauac na shiÿaxauapi ÿataqta qami' nquiÿalo, souaxat da aÿim qoquiitague'. 
MAT.24.10	Nachi que'eca na'a'q ÿataqta qalota qome na ÿaxaneec da lpi'iÿaxac, nachi nquiÿa ca lÿa qataq da imenguet ca sa lataxac. 
MAT.24.11	Qataq qalota qome na tenataxanaxaicpi na nachaxan, 'eetega da l'aqtaxanaxanecpi ñi Dios, nachi ÿataqta qalota qome na ÿatenachit shiÿaxauapi. 
MAT.24.12	Qataq ÿataqta qalota qome na sa ÿaÿamaxañisat, qaq ÿoqo'oyi huo'o qome na ÿaxaañi da ÿauotec ca lÿa. 
MAT.24.13	Qalaxayi ca qaica ca ÿoqocha'a, chochi ividaxatta'a ca loga't da nachaalataxac, qaq nachica ca qanca'alaxateec. 
MAT.24.14	Qaq de'eda no'on n'axaÿaxac mayi i'axat da n'aqtaguec da l'onataxanaxac ñi Dios mayi ilo'ogue 'enauacna, damayi qai'axateec qome 'enauac ana 'alhua, da yaqto' 'enauac nam ÿotta'a't shiÿaxauapi ÿaÿaten damayi. Huaña, nachi ivita ca loga'tna.
MAT.24.15	So l'aqtaxanaxanec ñi Dios l'enaxat Daniel, somayi ÿiyiñi co'ollaxa dam 'eetec ca ishit da deshipaxanaqtaxan qataq delaqtaxan. Qaq qom qami' qauloÿa'a camayi da huetaña cam sa ishit da lma' –qaq cam itaxaÿaxan ne'ena, qaq no'on da ÿaÿateeteguet,– 
MAT.24.16	qaq nam hueta'a yi Judea nachi naneltaxaashiguemec qome ana qasoxonaxapi. 
MAT.24.17	Qaq nam huetalec na l-laq ca lma', qaq no'on qome da sa ishit da imelec da taigui ca lma' da huo'o ca ÿachi. 
MAT.24.18	Qataq cam huetalec na n'onaxa, qalaq sa ishit qome da ÿi'iguelaxau'a ca lma' da yaqto' ÿachi ca lapo'. 
MAT.24.19	¡Ÿataqta choxodaxaso' qome na 'alpi mayi hualaxaipi que'eca na'a'q, huo'otaq aca huo'o ca llalec ñaq lliptac! 
MAT.24.20	Ÿoqo'oyi qauÿaxañiÿot qome ñi Dios, da yaqto' sa ishit da huetoigui naq'en ca latomaxa, huo'otaq ca mataxaqui, da qananeltaxañi. 
MAT.24.21	Cha'ayi ÿataqta qalota qome da que'ejnaxac. Sa ishit da huo'o ca 'eeta'am da qaÿachigoqta'ague co'ollaq chita'ague da qai'ot ana 'alhua, qataq sa ishit da qaltaq qanauane' qome de'eda que'ejnaxac. 
MAT.24.22	Qaq ñi Dios da huo'otaq ividaxattreec que'ecaua na'axa'te, nachi sa ishit qome da huo'o ca nca'aleec. Qalaxayi ñimayi sa ishit da ividaxattreec, souaxat da lauochi nam lca'aguishicpi.
MAT.24.23	Qaq ÿoqo'oyi da huo'o ca qami' 'enapegalo da 'eeta': “Ña qauloÿa, 'ena na nta'a nca'alaxaqui, hueta'a ne'ena,” huo'otaq da 'eeta': “'Iñi cha'a ñimayi,” qalaq qami' sa ishit qome da qau'amaqchiñi. 
MAT.24.24	Cha'ayi ÿataqta qalota qome na anac da 'eetega nta'a nca'alaxaqui, huo'otaq 'eetega da l'aqtaxanaxanecpi ñi Dios. Nachi namayipi i'ot qome na lta'adaic n'anecpi qataq nam sa qaÿauanapega, da yaqto' datenataxan. Qaq sa iuena'a da ishit nataq'en qome da ÿañoxot da ÿatenachit nam lca'aguishicpi ñi Dios. 
MAT.24.25	Qaq damayi qami' sa'axatema nagui, yaqto' nachi 'eetai' qome da qauaÿajñiita'aguet. 
MAT.24.26	Qaq ÿoqo'oyi da huo'o ca qami' 'enapegalo da 'eeta': “Ña qauloÿa ñi qadta'a qadca'alaxaqui, ñimayi netalec yi tojlec 'alhua,” qalaq sa ishit qome da qanqo'oñiuga. Huo'otaq da 'eeta': “'Iñi ñimayi, netaigui ñi noÿic,” qalaq sa ishit qome da qau'amaqchiñi. 
MAT.24.27	Cha'ayi camayi 'eeta'am qome da qaila'a ca nqashilgaxa, da chigoqtegue da yi'oxoñi, nachi ividangui da avit, qaq 'eda qome da 'eetec da lvidaxac na shiÿaxaua llalec qom ñi'iguelaq. 
MAT.24.28	Qaq ca hueta'ague ca leuaxaic, qaq nachica ca huaña da lapona't na teguesanpi.
MAT.24.29	Qaq qom chochi inoxoodeec que'ecaua na'axa'te mayi que'ejnaxaqui', nachi añi nala' 'om qataq so ca'agoxoic, qataq najñi ana huaqajñi, chigoqo'ot na piguem, qataq ivida'a na n'añaxacpi mayi hueto'ot na piguem ÿataqta cholaxan. 
MAT.24.30	Huaña, nachi qaila'a na piguem ca l'anaxat na shiÿaxaua llalec. Nachi 'enauac qome na ÿotta'a't shiÿaxauapi noÿiitagui, qom qaila'aguet na shiÿaxaua llalec da nactaigui na l'oc, ÿataqta lta'adaic da l'añaxac qataq da lli'oxoyic. 
MAT.24.31	Nachi ÿamaq qome na lamaxashicpi piguem l'ecpi, da yaqto' n'axannec na l-lamaxa ana lashiide da dashiidaxan, da yaqto' lapona't 'enauac na lca'aguishicpi mayi neta'aguelo naua cuatro llico na l'at. Qaq 'enauac namayipi ÿachigoxottalo naua loga'te ana 'alhua.
MAT.24.32	Qaq qanapaxaguiñiÿa qome aca lchiyic ana higo mayi saloqnaxana: Da acamayi da ivita da ñaxateec ana lcouepi, nachi huo'o ana lauepi. Nachi qami' qauaÿajñi da mashi sa qaÿapiguii naua nta'pi. 
MAT.24.33	Qaq nachi 'eetec nataq'en qom qami' qauloÿa'a 'enauac ne'ena, nachi qami' qauaÿajñi da mashi sa qaÿapeque ca loga't 'enauacna. Camayi mashi nayiitai'. 
MAT.24.34	Qaq ÿataqta 'eesa de'eda qami' sa'axatema, da 'enauac qome ne'ena hua'auñi da yi'oq, qom huo'otaq saxanaxa da ileu na shiÿaxauapi mayi huetaiguilo nagui ne'enaua na'axa'te. 
MAT.24.35	Na piguem qataq ana 'alhua imeuo qome, qalaxayi da i'aqtac sa ishit da imeuo.
MAT.24.36	Qalaxayi que'eca na'a'q qataq ca laloqo' de'eda, qalaq qaica ca ishit da ÿaÿaten, ivida'a na namaxashic piguem l'ecpi sa ÿaÿaten qataq na llalec ñi Dios. Chaqñita ñi ita'a mayi ÿaÿaten.
MAT.24.37	'Eeta'am da 'eetec co'ollaxa soua na'axa'te mayi huetoiguilo so Noé, qaq nachi 'eetec nataq'en qom ivita da ñi'iguelaq na shiÿaxaua llalec. 
MAT.24.38	Se'esoua na'axa'te co'ollaq saxanaxa da npaxaashiguem ana 'alhua, qalaq na shiÿaxauapi i'ottac na lqui'axac, nÿomtac, qataq huadootega't, qataq da ÿadonaxanaxan na llalpi, chochi ivitta'a so na'a'q da so Noé huenoxonoigui aso nnotaxaqui. 
MAT.24.39	Qalaxayi sa ishit co'ollaxa da anoma de'eda somayipi, chochi ivitta'a co'ollaq anac so auot, nachi huaÿoxon naq'en 'enauac somayipi. Qaq 'eda da 'eetec nataq'en qom ivita da ñi'iguelaq na shiÿaxaua llalec. 
MAT.24.40	Qaq que'eca na'a'q caua dos shiÿaxa'u da huo'otaq huetrauga ca n'onaxa, nachi caamayi 'oonolec ca qaÿauec, qaq ca lÿa qalaq qan'onaxatañi. 
MAT.24.41	Qataq caua dos 'alo da damaicnaxaata'pe, qalaq 'oonole aca qaÿauec, qaq aca lÿa qalaq qan'onaxatañi.
MAT.24.42	Qaq qami' ÿataqta qanloiteec qome, cha'ayi sa qauaÿajñi ca laloqo' da ñi'iguelaq na qadataxala'ai. 
MAT.24.43	Qalaxayi qami' qauaÿajñi da huo'otaq que'eca lma' ca noÿic, da huo'otaq ÿaÿaten ca laloqo' ca pe da nvi' ca cachaxaic, nachi camayi sa ishit da do'ochi, da yaqto' sa ishit da ÿashin da qainoxotau'a ca lma' da qaicachiÿot. 
MAT.24.44	Qaq ÿoqo'oyi qami' ÿataqta qanaÿamaxachiitai' qome. Cha'ayi qom mashi sa ishit da taÿapigui qadvilli de'eda, nachi nvi' na shiÿaxaua llalec.
MAT.24.45	¿Negue'tom ca nlatac da ÿataqta ipactelec ca l'onatac qataq huo'o na ÿaÿaten, da huo'otaq ca n'aco' ipataxalec camayi, da yaqto' iqui'axaatac nam hueta'a ca lma' da ivita yi laloqo' da nqui'axac? 
MAT.24.46	Qaq ÿataqta machiguiñi qome que'eca nlatac, da huo'otaq ivita da nvi' ca n'aco', qalaq ilalec da i'ottac cam qaÿamaxalec. 
MAT.24.47	Qaq ÿataqta 'eesa de'eda qami' sa'axatema da que'eca n'aco' ishit da ipataxalec camayi 'enauac nam lalamaxatpi. 
MAT.24.48	Qalaxayi que'eca nlatac, da huo'otaq qauemaic, nachi 'eeta': “Ca ñi'aco' ÿataqta qaÿaloqteguet.” 
MAT.24.49	Nachi jec da iuaxaatac na nlataxauapi, qataq i'ot da lqui'axac, qataq da nÿoma'ai' na taxaicpi. 
MAT.24.50	Nachi se'eso n'aco' ñi'iguelaq so na'a'q mayi sa ishit da ÿauotaique se'eso l-latac, qataq som laloqo' mayi sa ishit da ÿaÿaten. 
MAT.24.51	Nachi ÿataqta qaica ca 'en'am naq'en ca nhuaxanaguec, 'eeta'am, naq'en da nhuaxanaguec nam 'eetegapi da 'eesa. Huaña, nachi noÿiitac, qataq ÿataqta inaga't na lhue da nqui'ic.
MAT.25.1	Nachi de'eda l'onataxanaxac ñi Dios mayi neta'ague da piguem, damayi 'eeta'am qome caua diez qa'añole mayi ÿaconalo soua lcoÿadaxanaxaqui' mayi lca'atoxo't na aceite. Nachi nqo'ooda so nadonaxac, da yaqto' huaqatra'aguet ca adonaq. 
MAT.25.2	Qaq cinco soomayi soua qaica ca ÿaÿajna'alo, qataq cinco soua ÿajnaxanaqchaqai. 
MAT.25.3	Qaq se'esoua qaica ca ÿaÿajna'pe co'ollaq je'c nachi ÿachi' soua lcoÿadaxanaxaqui', qalaq sa ishit da ÿachi' ca lcoÿadaxanaxa't da ivita da imedeuo soua lcoÿadaxanaxaqui'. 
MAT.25.4	Qalaxayi soua ÿajnaxanaqchaqai, soomayi ÿachita'pe soua lcoÿadaxanaxaqui', nataq'en soua laÿi' so lqataxanata'c lcoÿadaxanaxa't. 
MAT.25.5	Qaq cha'ayi ÿataqta qaÿaloqteguet se'eso adonaq, nachi 'enauaque soomayi huo'o na l'ochaqa', nachi do'ochi'. 
MAT.25.6	Qaq co'ollaq mashi laiñi na pe, nachi qai'axaÿa so nÿaxanaxac, 'eeta': “¡Mashi nvi' na adonaq, ña qanpa'aiuec, qauqachiÿa'aguet!” 
MAT.25.7	Nachi 'enauaque se'esoua qa'añi ñiyishigue'm, nachi ÿaÿamaxajyiñi soua lcoÿadaxanaxaqui'. 
MAT.25.8	Nachi soua cinco mayi qaica ca ÿaÿajna'alo, soomayi iÿaxaatracot soua lÿa't cinco mayi huo'o na ÿaÿajna'alo, 'eeta': “Ña qomi' qai'añiima ca laÿi na qadcoÿadaxanaxachi. Ten, mashi huotaique da 'o'm naua qadcoÿadaxanaxaqui'.” 
MAT.25.9	Qalaxayi soua qa'añole mayi ÿajnaxanaqchaqai 'ena'po': “'A'i, sa ishit. Ten, qom qomi' ichiÿaugalo, nataq'en da qoñiita. No'on da qanqo'oñiÿa cam imeetac, nachi qaushijnaxañiÿa cam qadcoÿadaxanaxachi.” 
MAT.25.10	Qalaxayi se'esoua cinco qa'añole mayi qaica ca ÿaÿajna'pe, co'ollaq je'c da deshijnaxaadaique ca lcoÿadaxanaxa't, nachi mashi nvideuo so adonaq. Nachi som qa'añi mayi lhuotte', nachi lÿatreuo somayi da pa'adeu'a ca nadonaxac. Ime, nachi qaÿapogui so lasom. 
MAT.25.11	Qaq co'ollaq qaÿata'ague, nachi nvildeuo soua lÿa't qa'añole. Nachi deÿaxaata'pe, 'eeta': “¡'Am qadataxala'! ¡Ña qomi' 'auauategueta!” 
MAT.25.12	Qalaxayi somayi 'enapeco': “Aque', qami' sa sauatto'n.”
MAT.25.13	Nachi so Jesús 'enapeco':
MAT.25.13	–Qami' ÿataqta qanloiteec qome, cha'ayi sa ishit da qauaÿajñi ca na'a'q qataq ca laloqo' da ñi'iguelaq na shiÿaxaua llalec.
MAT.25.14	De'eda l'onataxanaxac ñi Dios mayi neta'ague da piguem, damayi 'eeta'am ca shiÿaxaua da huotaique da taÿa ca lÿa 'alhua. Nachi camayi iÿaxanalo soua l-lataqa, nachi ipataxalguete aso alom.
MAT.25.15	Nachi so 'oonolec soomayi ÿanem aso ivi' cinco mil, qaq so lÿa qalaq ÿanem aso ivi' dos mil, qataq so lÿa ÿanem aso ivi' mil. Qaq ÿanema soomayi añim nalota'ai'. Ime, nachi jec. 
MAT.25.16	Nachi so l-latac mayi ÿaconguet aso cinco mil, somayi do'onataxangui asa'aso anom da nmen. Nachi ivi' cinco mil aso laÿi laueque. 
MAT.25.17	Qaq nachi 'eetec nataq'en som ÿaconguet asom dos mil, somayi ivi' dos mil aso laÿi laueque. 
MAT.25.18	Qalaxayi som ÿaconguet aso mil, somayi jec da ÿoxojñi aso alom so n'aco', ÿachangui aso lshide na 'alhua.
MAT.25.19	Qaq co'ollaq mashi qaÿoqteguelo naua vi'iyi, nachi ñi'iguelaq se'eso n'aco' se'eso nlatacpi. Nachi somayi naloqna't da l'onataxanaxac somayipi. 
MAT.25.20	Nachi l'auaxanec da anac som ÿaconguet co'ollaxa aso cinco mil, nachi ÿanot so n'aco' aso laÿi cinco mil. Nachi 'enapega, 'eeta': “'Am ñi'aco', aÿim co'ollaxa aÿim 'ai'anem aso cinco mil. Qaq nagui 'ana ana laÿi cinco mil mayi ÿaueque.” 
MAT.25.21	Nachi so n'aco' 'enapeco': “Ÿataqta ÿaÿamaqchiguiñi, 'am no'on nlatac, qataq 'aupactelec ca 'au'ot. Qaq cha'ayi 'am ÿataqta 'aupactelec da 'au'ot cam saq 'amaqtaq, qaq nagui ÿataqta lta'adaic qome ca 'am sepataxalec da 'aulo'ogue. Qaq nagui 'aupa'auo qome da aÿim 'antonaxaua.” 
MAT.25.22	Ime, qataq anac so lÿa nlatac mayi ÿaconguet co'ollaxa aso dos mil. Nachi 'enapeco': “'Am ñi'aco', aÿim 'ai'anem co'ollaxa aso dos mil. Qaq nagui 'ana ana lÿa dos mil mayi ÿaueque.” 
MAT.25.23	Nachi so n'aco' 'enapeco': “Aja', ÿaÿamaqchiguiñi, ÿataqta 'am no'on nlatac, qataq ÿataqta 'aupactelec cam 'au'ot. Qaq cha'ayi 'aupactelec da 'au'ot cam saq 'amaqtaq, qaq nagui lta'adaic qome ca 'am sepataxalec da 'aulo'ogue. Nataq'en 'am nagui 'aupa'auo qome da aÿim 'antonaxaua.” 
MAT.25.24	Qalaxayi co'ollaq nvideuo so nlatac mayi ÿaconguet co'ollaxa aso mil, nachi somayi 'enapega so n'aco', 'eeta': “'Am ñi'aco', aÿim saÿaten da ÿataqta 'am saq llivigui yi 'adhuel da 'anqat na ala ca saq 'anguishic, qataq da 'alapon cam saq 'adchigoxoshic. 
MAT.25.25	Qaq ÿoqo'oyi aÿim huo'o da icolanaxa. Nachi aÿim soxojñi aso 'om, soxotoigui na 'alhua. Qalaxayi 'ana anamayi, cha'ayi 'adalamaqte.” 
MAT.25.26	Nachi se'eso 'aco' 'enapeco': “'Am nlatac qauemaic qataq hualaic. ¡'Am 'auaÿateetac mque' co'ollaxa da aÿim ishit da ñaqat na ala ca saq ÿanguishic, qataq da llapon cam sa ishit da ichigoxoshic! 
MAT.25.27	Qalaq ¿tá'ainco' co'ollaxa da saq 'ai'anoigui añi laÿi' ana plata ana aÿom, da yaqto' ñovi', nachi ishíttaxa da saconguet acam laueque anamayi?” 
MAT.25.28	Nachi 'enapega som hueta'aguetpi, 'eeta': “Ña qauacoñiÿa qome adam mil mayi hueto'ot damayi. Ime, qaq qai'añiim dam hueto'ot adam diez mil. 
MAT.25.29	Cha'ayi cam huo'o ca hueto'ot, qalaq camayi ÿacteec ca qoÿanem, nachi ÿataqta qaica ca iueetac. Qaq cam qaica ca hueto'ot, qalaq camayi ivida'a cam saq 'amaqtoqolec mayi hueto'ot qaÿacona. 
MAT.25.30	Qaq dam da' nlatac mayi qaica ca taiguet, damayi qauasaqaiuga na napalaxa da pa'auec. Huaña qome, nachi noÿiitac, qataq ÿataqta inaga't naua lhue da nqui'ic.”
MAT.25.31	Qaq qom ivita da ñi'iguelaq na shiÿaxaua llalec da nta'a, nactaigui 'enauac na lamaxashic piguem l'ecpi, nachi nso'oongui aca nso'onaxaqui mayi ÿi'oxodaq da nta'a. 
MAT.25.32	Nachi 'enauac nam ÿotta'a't shiÿaxauapi qalaponeu'a namayi, nachi namayi iÿodacachi qome na shiÿaxauapi da 'eeta'am ca ilotague' ana qagueta da iÿotauga ana qagueta qataq ana quetaqpi. 
MAT.25.33	Nachi ipa'axangue da aloic ana qaguetapi, qaq ana quetaqpi ipa'axangue da n'emaq. 
MAT.25.34	Nachi ne'ena nta'a 'enapega qome nam hueta'ague na aloic, 'eeta': “Qauanaqui qome, qami' mayi qami' nqouagueque ñi ita'a. Qaunoxoñiu'a qome da n'onataxanaxac mayi ÿaqataxaatapigui' da qami' ÿanema ñi Dios co'ollaq chita'ague i'ot ana 'alhua. 
MAT.25.35	Cha'ayi aÿim huo'o co'ollaxa na ÿoqouaxa, qalaq qami' aÿim qauqui'axañi; qataq huo'o na ÿaquip, qalaq aÿim qanÿomaxañi; qataq shiita'am ca ÿaqa'a ca chigaqa'ague, qalaq qauauo'oi ca i'ochaqa'. 
MAT.25.36	Qataq qaica ca ñapogoña, qalaq aÿim qauauo'oi ca ÿogoxot; qataq aÿim sa no'on, qalaq aÿim qanamaqaitega; qataq aÿim qaicoñittai', qalaq aÿim qanqo'oñiu'a.” 
MAT.25.37	Nachi nam no'on da lataxac 'enapec qome: “'Am qadataxala', ¿chi láguio' co'ollaxa da 'am seloqta'a da 'auqouat, nachi 'am sequi'axanaq? qataq ¿láguio' co'ollaxa da 'am ñiÿomaxanaqtac? 
MAT.25.38	Qataq ¿chi láguio' co'ollaxa da 'am seloqta'a da qoneta'am cam ÿaqa'a ca chigaqa'ague, nachi sauoqo'o ca 'ad'ochaqa', huo'otaq da qaica ca 'anapogoña, qalaq 'am sanaxam ca 'ogoxot? 
MAT.25.39	¿Huo'otaq da 'am seloqta'a da 'am sa no'on, huo'otaq da 'am qaicoñittai', nachi 'am ñoqo'onaxau'a?” 
MAT.25.40	Nachi ne'ena nta'a 'enapec qome: “Ÿataqta 'eesa de'eda qami' sa'axatema da 'enauac ne'ena qau'ochiic ca 'oonolec ne'ena ÿaqaÿañicpi, da nai'ctaxa da qaica ca l'amaqchic, qaq nachaÿim mayi aÿim qau'ochiic de'eda.”
MAT.25.41	Nachi ne'ena nta'a 'enapega qome nam hueta'ague na n'emaq, 'eeta': “Aÿim qoquiÿa'ai qome, qami' mayi qaÿauo'o da qanhuaxanaguiiqui. Qaÿingui yim chochaq tateec nodec mayi qaÿaqataxaatai' da yaqto' qaÿasaxangui so shiÿaxaua lma'na qataq nam lamaxashicpi. 
MAT.25.42	Cha'ayi aÿim co'ollaxa huo'o na ÿoqouaxa, qalaq qami' sa ishit da aÿim qauqui'axañi; qataq huo'o na ÿaquip, qalaq qami' sa ishit da aÿim qanÿomaxañi; 
MAT.25.43	qataq 'eeta'am da ÿaqa'a ca sachigaqa'ague, qalaq sa qauauo'oi ca i'ochaqa'. Qataq qaica ca ÿogoxot, qalaq sa qauauo'oi ca ÿogoxot; qataq aÿim sa no'on qataq sootaigui aca ncoñitaxanaxaqui, qalaq sa ishit da aÿim qanamaqaitapegueu'a.” 
MAT.25.44	Nachi namayipi 'enapec qome: “'Am qadataxala', ¿chi láguio' co'ollaxa qaq 'am seloqta'a da 'auqouat, huo'otaq da 'aulem na 'adaquip, huo'otaq da 'eeta'am da ÿaqa'a ca 'auachigaqa'ague, huo'otaq da qaica ca 'ogoxot, huo'otaq da 'am sa no'on, huo'otaq da 'am qaicoñittai', nachi sa ishit da 'am setauanaq?” 
MAT.25.45	Nachi ne'ena nta'a 'enapec qome: “Ÿataqta 'eesa de'eda qami' sa'axatema, da 'enauac nam sa ishit co'ollaxa da qau'ochiic ca 'oonolec ne'ena saq 'amaqtaqpi, qaq nataq'en aÿim sa ishit da huo'o ca aÿim qau'ochiic.” 
MAT.25.46	Qaq qom ime, nachi ne'enapi taigui qome cam chochi tateec nhuaxanaguec, qaq nam no'on da lataxac, qalaq taigui cam chochaq tateec achaalataxac.
MAT.26.1	Qaq so Jesús co'ollaq imat da i'axattac 'enauac de'eda, nachi 'enapegalo soua lapaxaguenataqa, 'eeta':
MAT.26.2	–Qami' qauaÿajñi da qom inoxoodeec ne'enaua dos na'axa'te, nachi nnoxoneuo ca na'a'q mayi huetoigui da qaiuennate so na'a'q co'ollaq qanayica'ai yi Egipto. Nachi na shiÿaxaua llalec qome qoÿaneuo, da yaqto' qaiuaxaneuo.
MAT.26.3	Nachi se'eso na'a'q nam lataxala'pi na ntaxaÿaxanaxanecpi da qaitaxaÿapegue' ñi Dios, qataq nam dapaxaguenataxaatapeguec na nqataxacpi, qataq nam lquedoxonecpi na judiopi, namayipi lapona't, hueta'a yi nqasoxoc so lma' lta'adaic so Caifás mayi lataxala' nam ntaxaÿaxanaxanecpi. 
MAT.26.4	Qaq huaña yimayi, nachi qaitaqtapigui cam natenataxanaxac, da yaqto' qaÿaconeu'a so Jesús da qaÿalauat. 
MAT.26.5	Qalaxayi somayipi 'enapeco':
MAT.26.5	–Sa ishit qome da huetoigui ñaqashinaq naua na'axa'te naponaxaqui', yaqto' sa ishit da i'elaxa't na shiÿaxauapi.
MAT.26.6	So Jesús hueta'a yi Betania, hueta'a yi lma' so Simón mayi qaÿamata'ac da nchiga na l'oc. 
MAT.26.7	Nachi nqochineu'a somayi aso 'alo, ÿachitac aso coma' l'enaxat alabastro, laÿi'ole na codaxat mayi ÿataqta qaÿoqteu'a. Qaq so Jesús co'ollaq datatalec so nqui'axala', nachi asomayi icodelec na lqaic som codaxat mayi ÿataqta ama na laita. 
MAT.26.8	Nachi soua lapaxaguenataqa co'ollaq ÿauaachiyigui de'eda, nachi dalematai'. Nachi huo'o da l'aqta'c, 'eeta':
MAT.26.8	–¿Chi 'eeto' da chochi qaÿi'en de'eda codaxat? 
MAT.26.9	Cha'ayi de'eda codaxat ishíttaxa da ÿataqta late'edai qanqoÿin aca lashiue da qaimen, da yaqto' ishit da qaitauan na choxodaqpi.
MAT.26.10	Qaq so Jesús hua'aqchigui de'eda, nachi 'enapeco':
MAT.26.10	–¿Tá'ainco' qami' yi sa qaualemaxachi ada'ada 'alo? Cha'ayi de'eda aÿim i'otec, damayi ÿataqta ÿaÿamaqchiguiñi. 
MAT.26.11	Qaq nam choxodaqpi, qalaq nachi 'eetai' qome da qami' hueta'agueta; aÿim, qalaxayi sa ishit da nachi 'eetai' qome da qami' hueta'agueta; aÿim, qalaxayi sa ishit da nachi 'eetai' da qami' soota'agueta. 
MAT.26.12	Cha'ayi de'eda i'ot ada'ada 'alo da icodelec da i'oquiaxac som codaxat, damayi ÿaqataxanai' nagui da aÿim icodelec da ñaq saxanaxa da aÿim qailayiñi. 
MAT.26.13	Qaq ÿataqta 'eesa de'eda qami' sa'axatema da cam pa'aigue naua laÿil ana 'alhua da qai'axattac de'eda n'aqtac mayi chigaqaigui da nca'alaxa, nachi nataq'en qai'axattac qome de'eda i'ot ada'ada 'alo, yaqto' nachi 'eetai' qome da qaiuennatapega adamayi.
MAT.26.14	Nachi so 'oonolec soua doce lapaxaguenataqa, l'enaxat Judas Iscariote, somayi jec da detaxaÿapegue' som lataxala' na ntaxaÿaxanaxanecpi da qaitaxaÿapegue' ñi Dios. 
MAT.26.15	Nachi 'enapego' somayi, 'eeta':
MAT.26.15	–¿Chaq négue't aca aÿim qai'añiim, da aÿim qami' saneu'alo ñi Jesús?
MAT.26.15	Nachi somayipi ÿanem somayi aso treinta lcatpiole mayi chigaqaigui na plata. 
MAT.26.16	Huaña, nachi so Judas ilotaique ca lataxac da ÿaneu'a somayipi so Jesús.
MAT.26.17	Qaq som l'auaxanec na'a'q mayi huetoigui da qanallic ana pan mayi sa qaÿauo'o ana lalecte, nachi soua lapaxaguenataqa so Jesús inattrac somayi, 'eetra':
MAT.26.17	–¿Chaq huá'ague ca 'anshitaique huaña da qomi' saqataxanqai', da yaqto' 'am 'auque'e ca na'a'q mayi huetoigui da qaiuennate da qanayica'ai yi Egipto?
MAT.26.18	Nachi so Jesús 'enapeco':
MAT.26.18	–Qanqo'oñiu'a qome yi la ciudad, nachi qaiteu'a yi lma' que'eca shiÿaxaua. Nachi qoñiÿapega, qoñiita': “Ñim qanapaxaguenaxala' 'eeta': Yi ÿaloqo' mashi sa qaÿapeque. Qaq na 'adma' qome huaña da sachic ca nallic mayi naigui da qaiuennate co'ollaq qanayica'ai yi Egipto, da sequi'iÿa'ai'salo naua ÿapaxaguenataqa.”
MAT.26.19	Nachi soua lapaxaguenataqa nachi i'enaxatchiyigui dam lamaxasoxonaxac so Jesús da ÿaqataxaadai' so nqui'axac.
MAT.26.20	Qaq co'ollaq mashi ivita so pe, nachi so Jesús datatalec so nqui'axala', qataq soua doce lapaxaguenataqa. 
MAT.26.21	Qaq co'ollaq ña deque'eta'pe, nachi 'enapeco':
MAT.26.21	–Ÿataqta 'eesa de'eda qami' sa'axatema da ñi 'oonolec da qoñiita aÿim ÿaneuo.
MAT.26.22	Nachi somayipi ÿataqta daquicota. Huaña, nachi ñi 'oonolec inattac somayi, 'eeta':
MAT.26.22	–'Am qadataxala', ¿peta'a nachaÿim?
MAT.26.23	Nachi so Jesús 'enapeco':
MAT.26.23	–Ñim ÿauoltenaxanaxaua ne'ena qadqui'axaqui, nachiñi qome ñim aÿim ÿaneuo. 
MAT.26.24	Qalaxayi ne'ena shiÿaxaua llalec, namayi ÿataqta quetegue dam lliquiaxac mayi i'axat naua ñiyigui'shi l'aqtaqa ñi Dios. Qalaxayi ¡ÿataqta choxodaxaso' ñim shiÿaxaua mayi ÿaneuo namayi! Ñi mayi 'onaxáictaxa co'ollaxa da sa ishit da ñiguiñi.
MAT.26.25	Nachi detaqa so Judas mayi nachiso so ÿaneuo, 'eeta':
MAT.26.25	–'Am qadataxala', ¿peta'a nachaÿim?
MAT.26.25	Nachi so Jesús 'enapeco':
MAT.26.25	–Aja', nachi'am.
MAT.26.26	Qaq co'ollaq ña deque'eta'pe, nachi so Jesús ÿacona aso pan. Qaq co'ollaq ime da icolaxachigui, nachi ÿanot da n'achiquiaxac ñi Dios. Ime, nachi ÿanoiguilo soua lapaxaguenataqa, nachi 'eeta':
MAT.26.26	–Qolliqui ana'ana, anamayi nachida da i'oquiaxac.
MAT.26.27	Qaq co'ollaq ime, nachi ÿacona aso ÿomaxaqui, nachi qaltaq ÿanot da n'achiquiaxac ñi Dios. Ime, nachi ÿanoiguilo soomayi, nachi 'eeta':
MAT.26.27	–Qanÿomiigui qome ana'ana ÿomaxaqui 'enauac da qoñiita. 
MAT.26.28	Cha'ayi na huetagui anamayi nachinaua na itago'q mayi ÿoqta 'itchiguiñi naq'en dam dalaxaic aÿamaxataxac. Nam itago'q taÿa'alo da qaicoldeec, da yaqto' ÿataqta qalota qome na qaÿapalaxat na lasouaxashitpi. 
MAT.26.29	Qalaxayi aÿim qami' shinapegalo da nagui nachi sa lÿa da shi'iguelaxalec da ñiÿomgui ne'ena lli'i ana uvas, to' qom mashi ivita ca na'a'q da qaltaq qami' ñiÿoma'ato, qom sootaigui ca l'onataxanaxac ñi ita'a da ilo'ogue 'enauacna.
MAT.26.30	Qaq co'ollaq mashi ime da qai'on so n'onec, nachi qanqo'oneuga som saqaÿoqotchiguemec 'alhua mayi nanqa' ana olivos. 
MAT.26.31	Nachi so Jesús 'enapeco':
MAT.26.31	–'Enauac da qoñiita aÿim qaualachiÿa'a't na pe. Cha'ayi nachi 'enapec naua ñiyigui'shi l'aqtaqa ñi Dios, mayi 'eeta': “Salauat qome ñim ilotague' ana qagueta, nachi ana qaguetapi qome nlagaxattac.” 
MAT.26.32	Qalaxayi qom mashi qaltaq yica'aleec, nachi aÿim sa'auta'ague qome da Galilea.
MAT.26.33	Nachi so Pedro 'enapeco':
MAT.26.33	–Nai'ctaxa da 'enauac 'am qaÿalata'a't, qalaxayi aÿim sa ishit da 'am salat.
MAT.26.34	Nachi so Jesús 'enapeco':
MAT.26.34	–Aÿim ÿataqta 'eesa de'eda 'am sa'axatem, da nachina ne'ena pe da qom yaqta'a da noÿin ca 'olgaxa, qaq mashi tres qome da 'avi'iguelaxalec da 'anqolguet da qonetega aÿim sa 'auauatton.
MAT.26.35	Nachi so Pedro 'enapeco':
MAT.26.35	–Nai'ctaxa da 'am seleutañi', qalaxayi sa ishit qome da ñoqolguettac.
MAT.26.35	Nachi 'enauac so laÿipi qai'enaxatchigui da l'aqtac somayi.
MAT.26.36	Nachi so Jesús qataq soua lapaxaguenataqa ivitra so 'alhua l'enaxat Getsemaní. Nachi 'enapegalo soomayi, 'eeta':
MAT.26.36	–Qanso'oñiiñi qome, qoviita'a ne'ena; aÿim, qalaq saicda'atai' da ñoqouagaxauen.
MAT.26.37	Nachi ÿauec so Pedro qataq soua dos llalqa so Zebedeo. Huaña, nachi somayi ÿataqta daquicota, qataq huo'o da nqui'ic. 
MAT.26.38	Nachi 'enapegalo' soomayi, 'eeta':
MAT.26.38	–Añi iquiyaqte ÿataqta daquico. Huotaique da yalauat da ÿaquicoxo. Qaq qoviita'a qome ne'ena, qataq sa ishit qome da qau'ochii.
MAT.26.39	Nachi so Jesús taÿa ca qaÿata'a, nachi ÿataqta nqapaxanguet na 'alhua. Nachi nqouagaxaunot ñi Dios, 'eeta':
MAT.26.39	–'Am ita'a, da 'aushit, qaq no'on da sa ishit qome da aÿim 'aupagaqna'aguet de'eda que'ejnaxac mayi 'eeta'am da qanÿomgui ca deshinataxan. Qalaxayi sa ishit qome da 'au'ot cam maichi shiitapeguec, chaqcato' ca maichi qonetapeguec.
MAT.26.40	Ime, nachi qaltaq nqo'onalo soua lapaxaguenataqa, nachi ilalguete soomayi da do'ochite'. Nachi 'enapega so Pedro, 'eeta':
MAT.26.40	–¿Sa ishito' peta'a qami' da cada'ac da qanloitauec da qoñiita'am aÿim? 
MAT.26.41	Qami' qanloitauec qome, qataq qanqouagaxauñiitac, yaqto' sa ishit da qami' inoxonoiguilo ca qauem qadhuennataqai. Cha'ayi ca shiÿaxaua ÿataqta nasapatta da lquiyaqteÿaxac, qalaxayi da l'oquiaxac mayi qaica ca lasapachaxa.
MAT.26.42	Nachi qaltaq ÿi'iguelaxalec da nqouagaxauen, 'eeta':
MAT.26.42	–'Am ita'a, qom huo'otaq ishit da sepaca'aguet da ñique'etaxangui de'eda ñi'iguenataguec, qalaxayi no'on qome da 'au'ot ca maichi qonetapeguec.
MAT.26.43	Ime, nachi ÿi'iguelaxai', nachi qaltaq ilalguete soua lapaxaguenataqa da do'ochite', cha'ayi naua l'ai'te ÿataqta sa ishit da nlotraue'c, souaxat na l'ochaqa'. 
MAT.26.44	Nachi ca'aisalo soomayi, nachi qaltaq ñi'iguelaxai' da nqouagaxauen, qataq i'enaxatchigui so hua'auchiguiñi nqouagaxaunaxac. 
MAT.26.45	Nachi qaltaq nqo'onalo soua lapaxaguenataqa, nachi 'enapegalo, 'eeta':
MAT.26.45	–Hua', nagui mayi qau'ochii, qataq qanmachiiuec. Mashi ivita yi laloqo' da na shiÿaxaua llalec qoÿaneu'a na shiÿaxauapi 'itaxaloxoicpi. 
MAT.26.46	Qoñiishiguem qome, qolaq, mashi nvi' nam aÿim ÿaneuo.
MAT.26.47	Qaq so Jesús ña detaqtac co'ollaq mashi nvi' so Judas, som 'oonolec soua doce lapaxaguenataqa. Qaq somayi ÿataqta qalota so nnaictague' shiÿaxauapi, nachitac na lainecpi qataq na nponpi. Somayipi nachi lamaxashicpi som lataxala' na ntaxaÿaxanaxanecpi da qaitaxaÿapegue' ñi Dios, qataq nam lquedoxonecpi na judiopi. 
MAT.26.48	Qaq so Judas mayi demenaxan, somayi ÿauo'o co'ollaxa da l'anec, 'eeta':
MAT.26.48	–Ca ñapigoqot qome, qaq nachica qaucoñiyi.
MAT.26.49	Nachi somayi nqo'oneu'a so Jesús, nachi iquin, 'eeta':
MAT.26.49	–¡La', 'am ÿataxala'!
MAT.26.49	Nachi napigoqot. 
MAT.26.50	Nachi so Jesús 'enapego':
MAT.26.50	–'Am iÿa, ¿négue't ca 'alotaique?
MAT.26.50	Nachi somayipi nqochineu'a so Jesús, nachi ÿaconeu'a da icoñi'.
MAT.26.51	Huaña, nachi so 'oonolec soua lÿa't so Jesús, somayi nqatshiguem so lainec. Nachi iquesoxouec ana ltela lÿa so lamaxashic so lataxala' na ntaxaÿaxanaxanecpi. 
MAT.26.52	Nachi so Jesús 'enapega somayi, 'eeta':
MAT.26.52	–'Ai'oxot qome na 'ainec. Cha'ayi 'enauac qome nam huota'a na lainec da deloqui, nachi namayipi qaÿauota'a ÿiilonec da qaÿalauat. 
MAT.26.53	¿Sa qauaÿajñiÿo' da aÿim ishit da seÿaxanot ñi ita'a, nachi ñimayi ishit da aÿim namaxa nagui ca napacalec ca doce mil lamaxashic piguem l'ecpi? 
MAT.26.54	Qalaxayi da nachi 'eetec de'eda, qaq ¿huá'ago' da ishit da ipacchigui cam 'enapec naua ñiyigui'shi l'aqtaqa ñi Dios, mayi i'axa't co'ollaxa da nachi qoÿiitec de'eda?
MAT.26.55	Nachi so Jesús 'enapego' so shiÿaxauapi, 'eeta':
MAT.26.55	–¿Tá'ainco' qami' yi qauauoita'alo naua qainaqalli' qataq naua qanpo'ñilli', da aÿim qañi'iguiñiÿauga, 'eeta'amo' da aÿim cachaxaic? Qamaq 'enauaque naua na'axa'te ñiso'ootanguilo qami', sapaxaguenataxaatac da sootaigui añi n'onaxanaxaqui late'edai, qalaq ¿tá'ainco' yi aÿim sa qauacoñiu'a da aÿim qaucoñiyi? 
MAT.26.56	Qalaxayi 'enauac de'eda qau'ochi damayi, yaqto' ipacchigui dam ÿiyiñi co'ollaxa da l'aqtaxanaxanecpi ñi Dios.
MAT.26.56	Nachi soua lapaxaguenataqa n'onaxatchiguilo somayi. Nachi datadeec.
MAT.26.57	Nachi som icoñi' so Jesús, somayipi i'auaxaachiguiñi da ÿauegueu'a so Caifás mayi nachiso so lta'a na lataxala'pi na ntaxaÿaxanaxanecpi da qaitaxaÿapegue' ñi Dios, cha'ayi nachi laponqa' so lma' somayi nam dapaxaguenataxaatapeguec na nqataxacpi qataq nam lquedoxonecpi na judiopi. 
MAT.26.58	Qalaxayi so Pedro ca'attaueegue somayipi, qalaxayi qaÿoqteguet, chochi ivittau'a ca nqasoxoc ca lma' som lta'a na lataxala'pi na ntaxaÿaxanaxanecpi. Huaña, nachi pa'auo, nachi nso'ootañi, netangui so huataxanaqpi, cha'ayi ÿauotaique da ÿauaachigui ca loga't 'enauac de'eda.
MAT.26.59	Nachi nam lataxala'pi na ntaxaÿaxanaxanecpi qataq so nquedoxonecpi qataq 'enauac nam nta'alpi mayi loicnatac na lataxacpi, namayipi nmittaique ca lataxac da huo'o ca chochi qaÿasaxalec lasouaxashit qanqoÿin so Jesús, nai'ctaxa da saq 'en, da yaqto' qaÿalauat. 
MAT.26.60	Qalaxayi sa ishit da huo'o ca qaÿanata, nai'ctaxa da qalota so shiÿaxauapi nachaateuo da i'ot na chochi latenataxanaxacpi da ÿasaxalec somayi. Qalaxayi co'ollaq mashi pa'ateec, nachi nachaatreuo soua dos ashipegaxanaxanqa. 
MAT.26.61	Nachi 'ena'po':
MAT.26.61	–De'eda shiÿaxaua huo'o so na'a'q nachi 'eeta': “Aÿim seshit da ñilaxajñi ñi'iñi lauo' ñi Dios, qataq ishit da ñi'oxooshiguem tres na'axa'te, nachi ime ñaq'en.”
MAT.26.62	Nachi nachajñi so lta'a na lataxala'pi na ntaxaÿaxanaxanecpi, nachi 'enapega so Jesús, 'eeta':
MAT.26.62	–¿Tá'ainco' yi sa 'auasat? ¿Huá'ague ca 'eetec da n'aqtac mayi 'am qaÿasaxalec?
MAT.26.63	Qalaxayi so Jesús sa ishit da ÿasat. Nachi so lta'a na lataxala'pi na ntaxaÿaxanaxanecpi 'enapega somayi, 'eeta':
MAT.26.63	–Seÿaxanot nagui ñi Dios mayi nca'altauec da ÿauo'o qome ca 'anhuaxanaguec qom sa ishit da 'en ca 'ad'aqtac. Ñaq qomi' 'au'aqtaxanema nagui qom 'eesa da nachi'am nta'a nca'alaxaqui mayi 'am llalec ñi Dios.
MAT.26.64	Nachi so Jesús 'enapeco':
MAT.26.64	–Aja', nachaÿim, nachida dam qonapec. Nataq'en qami' shinapegalo da qami' qauloÿa'a qome na shiÿaxaua llalec da nso'oota'ague na aloic ñim Dios mayi qaica ca ÿaqalanapec, qataq qom anactaigui ca l'oc da ñi'iguelaq.
MAT.26.65	Nachi som lta'a na lataxala'pi na ntaxaÿaxanaxanecpi, somayi icolaxata'aguelo naua alogo. Damayi naigui dam 'eeta lta'adaic. Nachi 'enapeco':
MAT.26.65	–De'eda shiÿaxaua, damayi naua l'aqtaqa ÿataqta npa'agueneto ñi Dios. ¿Negue'tom ca lÿa shiÿaxaua seuenaq da da'aqtaxan? Cha'ayi qami' qau'aqaichigui da l'aqtac da ÿataqta npa'aguene' ñi Dios. 
MAT.26.66	Qaq ¿chaq 'éetec cam qad'aqtaqui?
MAT.26.66	Nachi somayipi 'enapeco':
MAT.26.66	–Qomyi damayi huo'o da ÿasouaxat, qaÿalauat qome.
MAT.26.67	Nachi qanqaigoxoigui na lashic somayi, qataq qaiuaxaatac. Qataq huo'o na iuaxanoigui na lashic. 
MAT.26.68	Nachi qoÿiitega, qoÿiita':
MAT.26.68	–'Am mayi 'am nta'a nca'alaxaqui, ¡ña 'au'axat négue't na 'am iuaxaatac!
MAT.26.69	Qaq so Pedro ña nso'ootañi, netauga so qasoxoc, nachi anac aso namaxashi. Nachi 'enapega somayi, 'eeta':
MAT.26.69	–'Am nataq'en 'annaictague' da Jesús mayi l'ec yi Galilea.
MAT.26.70	Qalaxayi so Pedro hua'aqchigui naq'en 'enauac so shiÿaxauapi co'ollaq nqolguet, 'eeta'
MAT.26.70	–Aque', sa saÿaten dam 'au'axattac.
MAT.26.71	Qaq so Pedro mashi taÿa'a so lasom co'ollaq anac aso lÿa namaxashi. Nachi co'ollaq ila'a somayi, nachi asomayi 'enapego' som hueta'a so qasoxoc, 'eeta':
MAT.26.71	–De'eda shiÿaxaua, damayi nataq'en nnaictague' da Jesús mayi Nazaret l'ec.
MAT.26.72	Nachi so Pedro qaltaq ÿi'iguelaxalec da ÿoqta 'en naq'en da l'aqtac da nqolguet, 'eeta':
MAT.26.72	–Aÿim sa ishit da sauatton de'eda shiÿaxaua.
MAT.26.73	Qaq co'ollaq qaÿata'ague de'eda, nachi nam hueta'a se'eso qasoxoc, namayipi nqochineu'a so Pedro, nachi qoÿiitega, qoÿiita':
MAT.26.73	–Ÿoqta 'eesa peta'a da 'am nataq'en 'adaÿipi namayipi, cha'ayi 'am ivida'alo naua 'ad'aqtaqa 'eeta'ama namayipi.
MAT.26.74	Nachi somayi ÿataqta n'axannec da nqolguet, qataq iÿaxaatega da qaÿalauat da huo'otaq ÿauatton somayi, nachi 'enapeco':
MAT.26.74	–Aque', aÿim sa sauatton de'eda shiÿaxaua.
MAT.26.74	Huaña, nachi noÿin so 'olgaxa. 
MAT.26.75	Nachi so Pedro tachigui yi lauel da l'aqtac so Jesús co'ollaq 'eeta': “Qom yaqta'a da noÿin ca 'olgaxa, qaq 'am mashi sogote qome da tres 'avi'iguelaxalec da qonetega da aÿim sa 'auauatton.” Nachi so Pedro pa'auec, nachi ÿataqta noÿiitac.
MAT.27.1	Qaq co'ollaq mashi yi'oxoñi, nachi 'enauac nam lataxala'pi nam ntaxaÿaxanaxanecpi qataq nam lquedoxonecpi na judiopi mashi nmachigui da lataxac da yaqto' qaÿalauat so Jesús. 
MAT.27.2	Nachi qaÿauec somayi, qoÿaxatta'a't naua lhua'q, da qoÿaneu'a so nta'a Poncio Pilato.
MAT.27.3	Qaq so Judas mayi nachiso so ÿaneuo so Jesús, co'ollaq ila'a da qoÿanguet da nalaataguec somayi, nachi ÿataqta lta'adaic da ntoguetaxac. Nachi ÿi'iguelaxa't soua treinta lca'chole mayi chigaqaiguilo na plata, ÿi'iguelaxateu'alo som lataxala'pi na ntaxaÿaxanaxanecpi qataq som nquedoxonecpi. 
MAT.27.4	Nachi 'eetega somayipi, 'eeta':
MAT.27.4	–Aÿim huo'o da ÿasouaxashit, cha'ayi sanguet da nalaataguec so shiÿaxaua mayi qaica ca ÿasouaxat.
MAT.27.4	Qalaxayi somayipi 'enapeco':
MAT.27.4	–Aque', ¡Damayi sa ishit da qomi' saqtapegueu'a! ¡Damayi maichi 'adasouaxashit!
MAT.27.5	Nachi so Judas ÿasaxaigui aso n'onaxanaxaqui aso anompi. Ime, nachi jec, nachi maichi icoñidot na lqosot.
MAT.27.6	Nachi som lataxala'pi na ntaxaÿaxanaxanecpi nachi ÿacona aso anom. Nachi 'enapeco':
MAT.27.6	–Qomi' sa seshitaq da sachaqangui añi laÿi' ana nachitaqtaxanaqte ana plata, cha'ayi anamayi lashiue soua ntago'q.
MAT.27.7	Ime, nachi somayipi detaxaÿapigui, da yaqto' qaishijnaxana so 'alhua mayi qaÿamata'ac n'onaxa som 'alhua l'o, da yaqto' qaÿauo'o nladaqa' nam ÿaqa'a ca chigaqa'ague. 
MAT.27.8	Qaq ÿoqo'oyi se'eso 'alhua nachi l'enaxat qanqoÿin de'eda n'onaxa mayi lashiue so ntago'q, chochi ivitta'a nagui. 
MAT.27.9	Huaña, nachi ÿataqta ipacchigui da l'aqtaxanaxac so l'aqtaxanaxanec ñi Dios l'enaxat Jeremías, co'ollaq 'eeta': “Qaÿacona asom treinta lcatpiole mayi chigaqaigui na plata (asom ÿaneuo nam llalaqpi so Israel mayi ÿauotaique lashiue que'eca shiÿaxaua), 
MAT.27.10	nachi asomayi tagui da qaishijnaxana som n'onaxa so 'alhua l'o, qaq ipacchigui da aÿim ÿamaxalec ñi qadataxala' Dios.”
MAT.27.11	So Jesús qaÿauegueu'a so nta'a Pilato. Nachi somayi inattac so Jesús, 'eeta':
MAT.27.11	–¿Peta'a nachi'am lta'a na judiopi?
MAT.27.11	Nachi so Jesús 'enapeco':
MAT.27.11	–Aja', nachida dam qonapec.
MAT.27.12	Nachi nam lataxala'pi nam ntaxaÿaxanaxanecpi qataq nam nquedoxonecpi co'ollaq imettalec na lasouaxashitpi, qalaq somayi sa ishit da ÿasat. 
MAT.27.13	Nachi so Pilato 'enapego' somayi, 'eeta':
MAT.27.13	–¿Sa ishit peta'a da 'au'axaÿa nam n'aqtacpi da 'am qoÿiitega?
MAT.27.14	Qalaxayi so Jesús sa ishit da ÿasat. Qaq ÿoqo'oyi so nta'a huo'o da l'aalaxa, nachi ÿataqta sa ÿaÿaten ca 'eetec.
MAT.27.15	Qaq huo'o da n'onataxac naxa so nta'a da ivita soua na'axa'te naponaxaqui', nachi somayi ishit da isouec ca camachaqca ncoñitaguishic, cam maichi iÿaxaneu'a na shiÿaxauapi. 
MAT.27.16	Qaq huo'o so ncoñitaguishic ÿataqta ÿi'oxodaic, l'enaxat da Barrabás. 
MAT.27.17	Nachi co'ollaq lapoota'a't somayipi, nachi so Pilato inattac somayipi, 'eeta':
MAT.27.17	–¿Négue't cam qauÿaxañiu'a, da yaqto' aÿim sesouec: ñi Barrabás, huo'otaq da Jesús mayi qoÿiitega nta'a nca'alaxaqui?
MAT.27.18	Cha'ayi somayi ÿaÿaten da chochi huo'o da nquiÿaxa so Jesús, ÿoqo'oyi qoÿaneuo.
MAT.27.19	Qaq so Pilato co'ollaq ña nso'ootaña so l'onataxanqa', nachi aso lhua namaxai' da l'aqtac, 'eeta': “Sa ishit qome da 'aÿapegueu'a que'eca shiÿaxaua mayi no'on da lataxac, cha'ayi so pe ÿataqta qaica ca 'en'am da lchic so ichoxonaxac, souaxat camayi.”
MAT.27.20	Qalaxayi nam lataxala'pi nam ntaxaÿaxanaxanecpi qataq nam nquedoxonecpi, namayipi ÿayina'a na shiÿaxauapi, da yaqto' iÿaxanau'a da qaisouec so Barrabás, qataq da yaqto' qaÿalauat so Jesús. 
MAT.27.21	Nachi so nta'a qaltaq ÿi'iguelaxalec da denataxan, 'eeta':
MAT.27.21	–¿Chaq négue't cam 'oonolec nam dos ca qanshiitaique da sesouec?
MAT.27.21	Nachi somayipi 'enapeco':
MAT.27.21	–Qomyi Barrabás.
MAT.27.22	Nachi so Pilato denataxano', 'eeta':
MAT.27.22	–Qaq ¿huá'ague ca shiitec dam Jesús mayi qoÿiitega nta'a nca'alaxaqui?
MAT.27.22	Nachi 'enauac somayipi 'enapeco':
MAT.27.22	–¡Qomyi damayi qaiuaxaneuo!
MAT.27.23	Nachi so Pilato 'enapego' somayipi, 'eeta':
MAT.27.23	–Qaq ¿négue'to' cam i'ot sa ÿaÿamaxañi damayi?
MAT.27.23	Qalaxayi somayipi ñi'iguelaxashiguem da i'alaq, 'eeta':
MAT.27.23	–¡Qaiuaxaneuo!
MAT.27.24	Qaq so Pilato co'ollaq ila'a da sa ishit da ÿañoxot so shiÿaxauapi, chaqdata da nquictashiguem somayipi da lliÿa't, nachi somayi damaxasoxonaique so 'etaxat. Nachi somayi ÿauaachigui naq'en so shiÿaxauapi da iÿoi' naua lhua'q, nachi 'enapeco':
MAT.27.24	–Aÿim sa ishit da ÿasouaxashit da l-leuaxa de'eda shiÿaxaua mayi qaica ca ÿasouaxat. Qaq damayi maichi qadasouaxashichi.
MAT.27.25	Nachi 'enauac so shiÿaxauapi nmashiguem da ÿasat, 'eeta':
MAT.27.25	–¡Qomi' qataq na qoyalaqpi ñachoxola't qome da qadasouaxashit da l-leuaxa de'eda shiÿaxaua! 
MAT.27.26	Nachi so Pilato isouec so Barrabás. Ime, nachi damaxasoxoolec da qaiuaxan so Jesús, qataq ÿaneec da yaqto' qaiuaxanauo.
MAT.27.27	Ime, nachi na nallippi se'eso nta'a ÿauec so Jesús da ÿauega ca lma' lta'adaic somayi. Nachi qalapona't 'enauac so allippi, da yaqto' qaicoleesop somayi. 
MAT.27.28	Ime, nachi qanqa't soua alogo, nachi qanapoxonaxanaxaaña so npo' togaxadaic. 
MAT.27.29	Qataq qoÿanaxanaxangui na lqaic aso n'onata ÿaxat, qataq qaÿachaigui na lhuaq aso coqta. Nachi qai'adoto naua nllicte somayi, nachi qai'iitac, qoÿiita':
MAT.27.29	–¡La', 'am mayi 'am lta'a na judiopi!
MAT.27.30	Qataq nataq'en qanqaigoqto'ot, qataq qaÿacona aso coqta, nachi qaiuaxaatagui na lqaic. 
MAT.27.31	Qaq co'ollaq ime da n'enaguec somayi, nachi qanqat so lapo' mayi togaxadaic nachi qoÿanaxanaxanguilo soua maichi alogo. Ime, nachi qaÿauec da yaqto' qaiuaxaneuo.
MAT.27.32	Qaq co'ollaq mashi qanayicot somayi, nachi qanatena'aguet so shiÿaxaua mayi lma' yi Cirene, l'enaxat Simón. Nachi qaÿaconeu'a somayi, da yaqto' ÿachi qanqoÿin so npe'enaxaqui so Jesús.
MAT.27.33	Qaq co'ollaq qaivita so 'alhua mayi l'enaxat Gólgota, de'eda n'aqtac naigui na nqaic lpi'inec lma'. 
MAT.27.34	Huaña yimayi, nachi qanÿomaxangui somayi so lataxa mayi qaÿalecneguet na chimaxadaic. Qalaxayi co'ollaq ÿi'iguen, nachi so Jesús sa ishit da nÿomgui.
MAT.27.35	Qaq co'ollaq mashi ime da qaiuaxaneuo somayi, nachi so huataxanaqpi nallichiguilo soua alogo so Jesús, da yaqto' naloguilo somayipi. Nachi ÿataqta ipacchigui co'ollaxa da i'axat so l'aqtaxanaxanec ñi Dios, co'ollaq 'eeta': “Nallichiguilo naua aÿogo namayipi, da yaqto' naloguilo.” 
MAT.27.36	Ime, nachi nso'ooñi somayipi da qanauaatalec somayi. 
MAT.27.37	Qaq na nalotchiguema na lqaic somayi, nachi qoÿanaña som nanettalec da lasouaxashit, 'eeta': “Ne'ena, nachina na Jesús mayi lta'a na judiopi.”
MAT.27.38	Nataq'en dos soua cachaxaiqa lÿatchiyigue'm somayi co'ollaq qaiuaxaneuo. So 'oonolec soomayi qoÿana'ague na aloic, qaq so lÿa qoÿana'ague na n'emaq. 
MAT.27.39	Nachi nam natapeuga se'eso nqa'aic, namayipi ÿataqta iconnaxan na lqaic da ishiueetac somayi. 
MAT.27.40	Nachi 'eeta':
MAT.27.40	–'Am mayi qonetega co'ollaxa da 'anlaxajñi añi n'onaxanaxaqui late'edai, ime, nachi qaltaq 'an'oxooshiguem, tres na'axa'te nachi 'aumat. Qaq nagui maichi 'anca'alaxajla't qome. Qom ÿoqta 'eesa da 'am llalec ñi Dios, qaq 'aunoteeguesop qome na 'am qaiuaxaata'aguet.
MAT.27.41	Qaq nachi 'eetec nataq'en nam lataxala'pi na ntaxaÿaxanaxanecpi qataq na dapaxaguenataxaatacpi qataq na fariseopi qataq na nquedoxonecpi da ÿi'iitac somayi. Nachi 'enapeco' namayipi:
MAT.27.42	–Nca'alaxateec ca lÿa, qalaq ñimayi sa ishit da maichi nca'alaxajla't. Qom ÿoqta 'eesa da nachiñi ñi lta'a na llalaqpi so Israel, qaq no'on da huenoteeguesop ñi npe'enaxaqui, yaqto' ishit da sa'amaqtenaq ñimayi. 
MAT.27.43	Ñi mayi ÿachito'ot da lpi'iÿaxac ñi Dios. Qaq ñi Dios no'on da nca'alaxateec nagui ñimayi, qom ÿoqta 'eesa da lauotaxat. Cha'ayi ñimayi maichi qomi' da'aqtaxaatapeguema co'ollaxa da 'eetega ÿataqta llalec ñi Dios.
MAT.27.44	Qaq ivida'alo nataq'en soua cachaxaiqa mayi npe'enaxa'u, soomayi nataq'en ishiueetrac somayi.
MAT.27.45	Nachi 'enauac ana 'alhua ÿataqta napanñi, chigoqta'a so na'a'q laiñi, chochi ivitta'a so dashichiguiñi aso nala' se'eso avit. 
MAT.27.46	Qaq so mashi dashi aso nala', nachi so Jesús ÿataqta n'axannec da i'alaq, 'eeta':
MAT.27.46	–Elí, Elí, ¿lama sabactani?, (de'eda n'aqtac da naigui 'eeta': 'Am ita'a Dios, 'am ita'a Dios, ¿tá'ainco' yi aÿim 'aualat?)
MAT.27.47	Qaq huo'o na hueta'a yimayi na hua'aqchigui de'eda l'aqtac, nachi namayipi 'enapeco':
MAT.27.47	–Ñi'iñi shiÿaxaua, ñimayi iÿaxaataique so n'aqtaxanaxanec l'enaxat Elías.
MAT.27.48	Nachi 'oonolec somayipi so nqalgoqtaique aso nauol. Qaq co'ollaq mashi imat ipet aso nauol na lataxa 'iuaxaic, nachi ÿanagui aso coqta. Nachi nqo'ona somayi da huotaique da napigoxoguet naq'en asomayi. 
MAT.27.49	Qalaxayi so laÿipi qoÿiitega somayi, qoÿiita':
MAT.27.49	–Ña 'auaqta'a ñimayi; ña semejnaq qom huo'otaq anac ca Elías da nca'alaxateec.
MAT.27.50	Nachi qaltaq ÿi'iguelaxalec so Jesús da i'alaq. Ime, nachi ileu. 
MAT.27.51	Huaña, nachi depoqchiguingui na laiñi so lapoxot aso n'onaxanaxaqui, som nacchiguingui na laiñi. Nachi na 'alhua ÿataqta cholaxan, nachi depoqogui ana coma'pi. 
MAT.27.52	Qataq nauajñigui ana huachiquipi, nachi ÿataqta qalota na nca'aleec nam leuaxaicpi mayi i'amaqteetac co'ollaxa ñi Dios. 
MAT.27.53	Nachi somayipi nnoxooshiguem, chigaqangui ana huachiquipi. Qaq co'ollaq mashi qaltaq nca'aleec so Jesús, nachi somayipi tau'a so la ciudad mayi huaña da qaÿi'oxoden ñi Dios, l'enaxat Jerusalén. Huaña yimayi, nachi ÿataqta qalota na shiÿaxauapi na ÿauaachigui somayipi.
MAT.27.54	Nachi so huataxanaq lta'a qataq som laÿipi mayi nauaatalec so Jesús co'ollaq ÿauaachigui so nacholaxanaxa qataq nam laÿipi mayi yi'oq, nachi ÿataqta qalota da lcolanaxa. Nachi somayipi 'enapeco':
MAT.27.54	–Ñi'iñi shiÿaxaua ÿoqta 'eesa da llalec ñi Dios.
MAT.27.55	Qaq ÿataqta qalota na 'alpi qaÿoqteuga da demejnaxaatac, nam ca'attague' co'ollaxa so Jesús, chigoqchiguiña yi Galilea da itauaatac somayi. 
MAT.27.56	Qaq se'eso 'alpi ÿalectauo aso María mayi lma' yi Magdala, qataq aso lÿa María mayi late'e so Santiago qataq so José, qataq aso late'e' soua llalqa so Zebedeo.
MAT.27.57	Qaq co'ollaq mashi napaltapiguiñi, nachi anac so shiÿaxaua sallaxanec, l'enaxat José. Somayi lma' yi pueblo Arimatea. Somayi nataq'en i'amaqteetac so Jesús. 
MAT.27.58	Nachi somayi nqo'oneu'a so Pilato, nachi iÿaxaneu'a so l'oquiaxac so Jesús. Nachi so Pilato damaxasoxoolec da qoÿami' somayi. 
MAT.27.59	Nachi so José nqajñi so l'oquiaxac so Jesús, nachi lpataxangui so hualoq lapagaxaic qui'itta. 
MAT.27.60	Nachi ÿachangui aso maichi lalamaqte nhuachiqui mayi damaxasoxoolec co'ollaxa da qanshi' da qoÿanaigui so coma'. Qaq co'ollaq imat da ÿapogui asomayi so coma' lta'adaic, nachi jec. 
MAT.27.61	Qaq nachi hueta'a yimayi aso María mayi lashi yi Magdala, qataq aso lÿa María, nso'ootrañi, netraña so naloteuga aso huachiqui.
MAT.27.62	Qaq so lÿa na'a'q mayi mataxaqui, som pa'aiguet so na'a'q aÿamaxataxaqui, nachi so lataxala'pi na ntaxaÿaxanaxanecpi qataq so fariseopi nachi nqo'oneu'a so Pilato. 
MAT.27.63	Nachi qoÿiitega, qoÿiita':
MAT.27.63	–'Am qadataxala', qomi' tachigui qadhuel se'eso shipecaic da l'aqtac co'olla ña nca'altauec, qalaq 'eetega da mashi inoxoodeec caua tres na'axa'te nachi qaltaq nca'aleeguesop da nleuaxa. 
MAT.27.64	Qaq ÿoqo'oyi no'on da qanauanalec qome añi laÿi', chochi ivitta'a da inoxoodeec caua tres na'axa'te, yaqto' sa ishit da anac qome na lapaxaguenatacpi da pe da decachiÿa da l'oquiaxac, ime, qaq 'enapega na shiÿaxauapi, 'eeta': “Nca'aleeguesop na leuaxaicpi somayi.” Huaña qome, nachi que'eca pa'ateec nashipegaxanaxac ÿataqta saq 'ena'aÿa', sa ishit da 'eeta'am so hua'auteec nashipegaxanaxac.
MAT.27.65	Nachi so Pilato 'enapeco':
MAT.27.65	–'Eda da huataxanaqpi. Qauesomiÿa, qanqo'oñiuga aca huachiqui. Nachi ÿataqta qanaÿamaxachiitelec da qanauañiÿalec.
MAT.27.66	Nachi somayipi jec, da yaqto' qanauanalec qanqoÿin aso huachiqui, qataq qoÿanagui aso l'anaqte so coma' mayi lapoxot aso huachiqui. Nachi qan'onaxatrañi soua huataxanaq lashi', da yaqto' nauaatralec asomayi.
MAT.28.1	Qaq co'ollaq mashi inoxoneec so na'a'q mataxaqui, nachi mashi yi'oxoguejda so l'auaxanec na'a'q. Nachi aso María mayi lashi yi Magdala, qataq aso lÿa María, soomayi nqo'oodeuga aso huachiqui. 
MAT.28.2	Nachi nque'elaxatta da huo'o so lacholaxanaxa ana 'alhua, cha'ayi so lamaxashic piguem l'ec ñi qadataxala', somayi chigoqtot na piguem da naÿaña aso huachiqui. Nachi nqat so coma' lta'adaic mayi lapoxot asomayi, nachi nso'ootalec. 
MAT.28.3	Qaq somayi ÿataqta 'edoigui, 'eeta'am na nqashilgaxa, qataq soua alogo ÿataqta ÿapaga'q, 'eeta'ama ana aloñi. 
MAT.28.4	Qaq co'ollaq ila'a somayi so huataxanaqpi, nachi ÿataqta iviloxolaqchit da lcolanaxa. Nachi huañi, 'eeta'am na leuaxaicpi. 
MAT.28.5	Nachi so namaxashic piguem l'ec, somayi 'enapegalo soua 'alo, 'eeta':
MAT.28.5	–Sa ishit qome da qayi'ii. Aÿim saÿaten da qami' qanmichiitaique so Jesús som qaiuaxaneuo co'ollaxa. 
MAT.28.6	Qaq somayi sa ishit da hueta'a ne'ena. Cha'ayi mashi qaltaq nca'aleec, ipacchigui co'ollaxa da 'enapec. Qayalaÿi, ña qaumijñi nam qaÿachaña co'ollaxa. 
MAT.28.7	Qaq sa qanaÿaloxoñi qome da qoquii, nachi qau'aqtaxañiima caua lapaxaguenataqa. Qoñiita': “Somayi ileu, qalaxayi mashi qaltaq nca'aleec. Qaq mashi hua'auta'ague da Galilea. Qaq huaña qome yimayi, nachi qanauañi'.” Qaq 'eda da n'aqtac mayi qami' sa'axatema.
MAT.28.8	Nachi soua 'alo sa naÿaloxo'n da queda'ai aso huachiqui, ÿataqta huo'o da lcolanqa' qataq ÿataqta qalota nataq'en da ntonaxa'c. Nachi je'c, ÿataqta nqalgoqte' da idou'alo da l'axaÿaxa'c soua napaxaguenataqa. 
MAT.28.9	Huaña, nachi so Jesús nachaxanalo soomayi, nachi iquiita'pe. Nachi soomayi nquigueu'alo somayi, nachi i'adoto naua l-llicte, qataq qapaloiguilo naua lchil. 
MAT.28.10	Nachi so Jesús 'enapegalo soomayi, 'eeta':
MAT.28.10	–Sa ishit qome da qayi'ii. Chaqdata da qoquii, qau'aqtaxañiim qome ca ÿaqaÿañicpi, da yaqto' taigue da Galilea. Huaña qome yimayi, nachi aÿim nauane'.
MAT.28.11	Qaq co'ollaq mashi je'c soua 'alo, nachi huo'oi soua je'c huataxanaq lashi' da tadeu'a yi la ciudad. Nachi da'aqtaxaadem som lataxala'pi na ntaxaÿaxanaxanecpi 'enauac de'eda qaÿauaachigui. 
MAT.28.12	Nachi se'eso nataxala'pi jec da detaxaÿapegue' so nquedoxonecpi. Qaq co'ollaq ime da detaxaÿapega't, nachi ÿataqta qalota aso qoÿami' anom so huataxanaqpi. 
MAT.28.13	Nachi qoÿiitega, qoÿiita':
MAT.28.13	–Qami' qoñiÿapec qome da se'eso pe co'ollaq qau'ochiita, nachi soua lapaxaguenataqa so Jesús ana'c da decachiida so l'oquiaxac somayi. 
MAT.28.14	Qaq ñi nta'a da huo'otaq ivido'ot da ÿaÿaten de'eda, qalaxayi huo'oi qomi' qami' ñipaxataqleguete, da yaqto' sa ishit da huo'o ca qanhuaxanaguiiqui.
MAT.28.15	Nachi soua huataxanaq lashi ÿacoodeguet aso nshiitenaqte', nachi je'c da i'o't dam n'aqta'c. Qaq 'eda da 'eetec da l'aqtaxanaxac na judiopi, chochi ivitta'a nagui.
MAT.28.16	Nachi soua once lapaxaguenataqa je'c da tadegue da Galilea da nqo'ooda aso qasoxonaxa mayi ÿachaxanapec co'ollaxa so Jesús, da huaña, qaq qanauane'. 
MAT.28.17	Qaq co'ollaq mashi qanauane' so Jesús, nachi qai'adoto naua nllicte, nai'ctaxa da huo'o na ÿoqolguettac da ÿoqta 'eesa da nachiso somayi. 
MAT.28.18	Nachi so Jesús nquiga somayipi, nachi 'enapega, 'eeta':
MAT.28.18	–Aÿim mashi aÿim qaipataxalec da samaqpec 'enauac na hueto'ot na piguem qataq na huetalec ana 'alhua. 
MAT.28.19	Qaq ÿoqo'oyi nagui qanqo'oñiÿa qome na ÿotta'a't shiÿaxauapi da qauauo'oi ñallippi, qauachilaxanataxañiÿa qome da l'enaxat ñi qadta'a, qataq na llalec, qataq so Espíritu Santo. 
MAT.28.20	Qataq qauapaxaguiñiic qome namayipi da ÿalaxalec 'enauac na ÿaqataxacpi mayi qami' sanema. Qataq sa ishit qome da qaucouai'ai da aÿim nachi 'eetai' da qami' soota'agueta 'enauaque naua na'axa'te, chochi ivitta'a ca loga't ana 'alhua. Aja', nachi 'eetec de'eda.
MRK.1.1	'Eda da 'eetec co'ollaq chita'ague da no'on qad'axaÿaxac mayi i'axat da llic so llalec ñi Dios, l'enaxat Jesucristo.
MRK.1.2	So l'aqtaxanaxanec ñi Dios, l'enaxat Isaías, ÿiyiñi co'ollaxa da 'eeta':
MRK.1.2	Aÿim Dios samaq qome ca i'aqtaxanaxanec da sa'auaxangue da 'ata'ague,
MRK.1.2	da yaqto' ÿaqataxanai' ca 'anqa'aic.
MRK.1.3	Qaq huo'o so ÿale chimaqtapeguelec so tojlec 'alhua, da lÿaxanaxac 'eeta':
MRK.1.3	“Qauqataxañiÿai' qome ca nqa'aic ñi qadataxala',
MRK.1.3	ÿataqta qan'onaxachiitegue.”
MRK.1.4	Qaq nachida da 'eetec so Juan co'ollaq nachilaxaatac na shiÿaxauapi, huaña so tojlec 'alhua. Nachi 'eetega namayipi da ÿaxaadeec naua n'onataxaco, nachi qanachilaxan, yaqto' qaÿapalaxa't naua lasouaxashi'te. 
MRK.1.5	Qaq anac da n'axaÿaxana somayi 'enauac nam chigaqa'a yi 'alhua Judea qataq yi la ciudad Jerusalén. Nachi namayipi i'axa't naua lasouaxashi'te, nachi so Juan nachilaxan, huaña so tala Jordán.
MRK.1.6	Qaq naua alogo so Juan n'oxonqa, chigaqaiguilo na laue ana camello, qataq so nsaataxaqui l'oc. Qaq somayi chictac ana shiiquioxoi qataq na dapic lli'i. 
MRK.1.7	Nachi somayi da'aqtaxaatapeguem na shiÿaxauapi, 'eeta':
MRK.1.7	–Huo'o na aÿim nca'attalec, qaq namayi ÿacteec da l'añaxac, sa ishit da shiita'am. Qataq ÿataqta sa yalou'a da ñoqollimot da ñaqa't naua lapela'te lque'te. 
MRK.1.8	Aÿim qami' ñachilaxanguilo na 'etaxat, qaq camayi, qalaxayi qami' nachilaxanguilo ca Espíritu Santo.
MRK.1.9	Qaq se'esoua na'axa'te, nachi so Jesús nvi', chigoqta'a yi pueblo, l'enaxat Nazaret, yim huaigui yi 'alhua Galilea. Nachi so Juan nachilaxan somayi, huangui so tala Jordán. 
MRK.1.10	Qaq co'ollaq chochi nnoxooshiguem so 'etaxat, nachi so Jesús ila'a na piguem da qanauatoigui, qataq so Espíritu Santo da naÿaña somayi, 'eeta'am na qoto'. 
MRK.1.11	Nachi qai'axaÿa so n'aqtac chimqot na piguem, 'eeta':
MRK.1.11	–'Am mayi nachi'am ÿalec, 'am ÿauotaxat, aÿim ÿataqta 'am ñitootapeguec.
MRK.1.12	Nachi so Espíritu Santo saqaÿaloq da taÿa naq'en somayi so tojlec 'alhua. 
MRK.1.13	Nachi so Jesús hueta'a somayi cuarenta na'axa'te, huetangui na ishiyipi. Nachi anac so Satanás da ÿi'iguen somayi, qataq anac na lamaxashicpi ñi Dios da itauaatac somayi.
MRK.1.14	Qaq co'ollaq mashi qoÿanaigui aso ncoñitaxanaxaqui so Juan, nachi so Jesús taÿa yi Galilea. Huaña, nachi i'axattac dam no'on qad'axaÿaxac mayi i'axat da l'onataxanaxac ñi Dios da ilo'ogue 'enauacna. 
MRK.1.15	'Eeta':
MRK.1.15	–Mashi yaqta'a ivita yi laloqo' da nvi' da l'onataxanaxac ñi Dios da ilo'ogue 'enauacna. Qaq qaualachi' qome naua qan'onataxacolli', qataq qau'amaqchiñi da n'aqtaxanaxac mayi chigaqaigui da nca'alaxa.
MRK.1.16	So Jesús queto'ot na loigue aso lapel mayi huaña yi Galilea. Huaña, nachi ila'a so Simón qataq so lqaÿa Andrés. Soomayi ÿasaqtrapiguiñi so lalegue'c, cha'ayi ÿi'acoxoiqa. 
MRK.1.17	Nachi so Jesús 'enapegalo', 'eeta':
MRK.1.17	–Aÿim qauca'achiigue, nagui qami' sanaguilo da qanmichiÿaique na shiÿaxauapi, qoñiita'am ca ÿi'acoxoic.
MRK.1.18	Nachi soomayi n'onaxatchiguilo so lalegue'c, nachi ca'atregue somayi.
MRK.1.19	Nachi qaltaq jec so Jesús. Qaÿata'ague, nachi ila'a so Santiago qataq so lqaÿa Juan, Zebedeo llalqa. Soomayi netrangui aso nnotaxaqui', napadeeta'pe so lalegue'c. 
MRK.1.20	Nachi nÿaxaañalo, nachi soomayi n'onaxatchiyiñi so lta'a' Zebedeo, n'ona'aguet aso nnotaxaqui qataq so lamaxashicpi. Nachi soomayi ca'atregue so Jesús.
MRK.1.21	Qaq co'ollaq ivitra yi pueblo Capernaum, nachi so na'a'q mataxaqui so Jesús tau'a aso laponaxaqui na judiopi, nachi dapaxaguenataxaatac. 
MRK.1.22	Nachi na shiÿaxauapi ÿataqta i'aalac na l'aqtacpi, cha'ayi somayi naua lapaxaguenataxanaxaco 'eeta'am cam damaxasoxonapec, qaq sa ishit da 'eeta'am nam dapaxaguenataxaatapeguec na nqataxacpi. 
MRK.1.23	Nachi huaigui asa'aso laponaxaqui nam lma' yi'iyi pueblo som shiÿaxaua mayi huo'o so l'ec leguemaxaic. Somayi i'alaq, 'eeta':
MRK.1.24	–¿Tá'ainco' yi qomi' 'atapegueu'alo, 'am Jesús, Nazaret l'ec? ¿Qomi' 'auanaÿalo peta'a da qomi' 'anlaxajyiñi? Aÿim 'am sauatton, qataq saÿaten da nachi'am lalamaxat ñi Dios.
MRK.1.25	Nachi so Jesús nlaxa so n'ec leguemaxaic, 'eeta':
MRK.1.25	–¡'Au'enaxanai', qoca'ai ne'ena shiÿaxaua!
MRK.1.26	Nachi se'eso n'ec leguemaxaic decopchi naq'en se'eso shiÿaxaua, nachi n'axannec da i'alaq, nachi ca'ai somayi. 
MRK.1.27	Nachi 'enauac na shiÿaxauapi ñi'i. Nachi maichi nnattega't, 'eeta':
MRK.1.27	–¿Négue't de'eda? ¿Peta'a dalaxaic napaxaguenataxanaxac? ¡Yi dam da' shiÿaxaua ÿataqta huo'o naq 'enec da damaxasoxon, ivida'a nam n'ecpi ishit da ÿalaxaguet!
MRK.1.28	Nachi saqaÿaloq da qaÿaÿajna'a't so Jesús 'enauac yim 'alhua Galilea.
MRK.1.29	Qaq co'ollaq qanayica'ai aso naponaxaqui, nachi so Jesús nnaicapegueto soua Santiago qataq so Juan da nqo'ooda ca lma' so Simón qataq so Andrés. 
MRK.1.30	Qaq aso lachodo so Simón nnaatai', cha'ayi asomayi huo'o na l'edaxa. Nachi qai'aqtaxanem so Jesús da asomayi sa no'on. 
MRK.1.31	Nachi so Jesús nqo'oneu'a asomayi, nachi ÿacona na lhuaq da ÿaashiguem. Huaña, nachi asomayi qaica so l'edaxa, nachi huetapegueto soomayi.
MRK.1.32	Qaq co'ollaq mashi inoxooñi aso nala', mashi napaltapiguiñi, nachi qandou'a so Jesús 'enauac na sa no'onpi qataq nam huo'o na l'ec leguemaxaic. 
MRK.1.33	Nachi 'enauac nam lma' se'eso pueblo, namayipi laponeu'a ca lasom. 
MRK.1.34	Nachi so Jesús ÿataqta qalota na nataden nam sa no'onpi ÿotta'a't na lalolaxashitpi, nataq'en qalota na i'odauec na l'ec leguemaxaic, qalaxayi sa ishit da huo'o ca ÿashiitem da da'aqtaxan na n'ecpi, cha'ayi namayipi ÿataqta ÿauattoota somayi.
MRK.1.35	Qaq co'ollaq ña qaÿata'aguet so na'a'q, nachi so Jesús ñishiguem, nachi tauga ca pa'auec so la ciudad da nda'a't da nqouagaxauen. 
MRK.1.36	Nachi so Simón qataq soua lÿa't je'c da nmittraique somayi. 
MRK.1.37	Qaq co'ollaq ÿanatra, nachi da'aqtaxaatrapeguem somayi, 'eetra':
MRK.1.37	–'Enauac 'am qanmittaique.
MRK.1.38	Qalaxayi somayi 'enapeco':
MRK.1.38	–Ñoqo'onaxalo qome naua lÿa't 'ale'u mayi sa qaÿapiguii, da yaqto' nataq'en sa'axatema da n'aqtac, cha'ayi nachida da huo'omshi ñanac.
MRK.1.39	Nachi so Jesús coleetapeguelec yi 'alhua Galilea, dapaxaguenataxaatapoigui ana laponaxaqui na judiopi, qataq i'ottapeguec na l'ec leguemaxaicpi na shiÿaxauapi.
MRK.1.40	Qaq huo'o so shiÿaxaua nchiga na l'oc, somayi nqochineu'a so Jesús, nachi i'adoto naua l-llicte. Nachi 'enapego', 'eeta':
MRK.1.40	–Da 'aushit, qaq no'on da aÿim 'anataden.
MRK.1.41	Nachi so Jesús ÿataqta huo'o da lchoxonnataxanaxa somayi. Nachi ipoteu'a, qaq 'enapego', 'eeta':
MRK.1.41	–Aja', seshit. Nagui 'am no'oita.
MRK.1.42	Qaq co'ollaq chochi nasaxauec da l'aqtac, nachi jec so lalolaxa se'eso shiÿaxaua, nachi no'oita. 
MRK.1.43	Nachi so Jesús ÿamaq somayi, qalaxayi ÿataqta huaqattega, 'eeta':
MRK.1.44	–Sa ishit qome da huo'o ca 'au'aqtaxanem. Chaqdato' da qojec, nachi 'anachaxaneu'a ñim ltaxaÿaxanaxanec na shiÿaxauapi da qaitaxaÿapegue' ñi Dios, qataq 'ai'aneuo qome ca 'adachitaqtaxanaxat mayi 'enapega co'ollaxa so Moisés da ÿan cam mashi no'oita, yaqto' 'enauac da qaÿaÿaten da mashi 'am no'oita.
MRK.1.45	Qalaxayi se'eso shiÿaxaua co'ollaq jec, nachi quetot da da'aqtaxanem 'enauac na shiÿaxauapi dam huaigui co'ollaxa. Qaq ÿoqo'oyi so Jesús nachi sa ishit da nachaxaneu'a na pueblopi. Chaqdata da huetaugalo naua tojleguete 'ale'u. Qalaxayi nachi 'en'am chigoqteguelo na anac da anaÿa somayi.
MRK.2.1	Qaq co'ollaq mashi qaÿoqteguelo so na'axa'te, nachi so Jesús qaltaq ÿi'iguelaxa yi pueblo Capernaum, qaq co'ollaq chochi qaÿaÿaten da hueta'a ca lma'. 
MRK.2.2	Nachi saqaÿaloq da anaga't na shiÿaxauapi, ivitta'a da qaica ca ndaqa' ca lasom. Qaq somayi i'axattac da l'aqtac ñi Dios. 
MRK.2.3	Nachi qandou'a ca hueta'a so Jesús so shiÿaxaua mayi sa da'añiigue. Somayi nacootaguilo soua lÿa't cuatro. 
MRK.2.4	Qalaxayi soomayi sa ishit da ÿañoxo't da ivildeu'a ca hueta'a so Jesús, souaxat da qalota na shiÿaxauapi. Nachi soomayi nqa't so laÿi so lapo' so noÿic. Nachi se'eso nauatac qaÿasaqchiguingui so sa no'on mayi huetalec so lacanec. 
MRK.2.5	Nachi so Jesús co'ollaq ila'a da lpi'iÿaxa'c soomayi, nachi 'enapego' so sa no'on, 'eeta':
MRK.2.5	–'Am ÿalcolec, nam 'adasouaxashitpi nagui 'enauac qaÿapalaxat.
MRK.2.6	Qalaxayi nam dapaxaguenataxaatapeguec na nqataxacpi mayi ÿalectauo, nso'ootañi deuennataxaatac, 'eeta': 
MRK.2.7	“¿Tá'ainco' dam da' shiÿaxaua, yi 'eetec de'eda da l'aqtac? Ishiueetac ñi Dios, yi qaica ca ishit da ÿapalaxat ca nasouaxashit, chaqñita ñi mayi.” 
MRK.2.8	Qalaxayi so Jesús, somayi maichi ÿaÿateetac da lhuennataxac namayipi. Nachi 'enapego', 'eeta':
MRK.2.8	–¿Tá'ainco' yi qadhuennataqai de'eda? 
MRK.2.9	¿Chaq négue't ca ÿoqta saq alaq da qaidolec? ¿Peta'a da qoÿiita': “Na 'adasouaxashitpi 'enauac qaÿapalaxat,” huo'otaq da qoÿiita': “Qoñishiguem, 'aunana't na 'adacanec, nachi qojec?” 
MRK.2.10	Qalaxayi nagui qami' nachaxanalo na shiÿaxaua llalec da namayi huo'o naq 'enec ana 'alhua da ÿapalaxat na nasouaxashitpi.
MRK.2.10	Nachi 'enapego' so sa da'añiigue, 'eeta':
MRK.2.11	–Nagui 'am shinapega, qoñishiguem, 'aunana't na 'adacanec, nachi 'anqo'ona ca 'adma'.
MRK.2.12	Nachi so sa da'añiigue ñishiguem, nachi inana't so lacanec, ca'ai ca hueta'a, qaq 'enauac da qaÿauaachigui. Qaq ÿoqo'oyi 'enauac na shiÿaxauapi ÿataqta huo'o da l'aalaxa, nachi ÿi'oxodeetac ñi Dios, 'eeta':
MRK.2.12	–Ÿataqta sa ÿauana da sauanaqchigui ca 'eeta'am de'eda.
MRK.2.13	Qaq co'ollaq ime de'eda, nachi so Jesús qaltaq taxaama so loigue aso lapel. Nachi 'enauac na shiÿaxauapi naÿa somayi, nachi ÿapaxagueetac. 
MRK.2.14	Qaq co'ollaq jec, nachi ila'a so Leví som llalec so Alfeo. Somayi nso'ootañi, hueta'a aca lshiitenaxanaxaqui na shiÿaxauapi da ishiiten ca nta'a. Qaq so Jesús nachi iÿaxana somayi, 'eeta':
MRK.2.14	–Aÿim 'auca'ategue qome.
MRK.2.14	Nachi so Leví ñishiguem, nachi ca'ategue.
MRK.2.15	Qaq so Jesús co'ollaq deque'etac, hueta'a ca lma' so Leví. Nachi qalota nam ÿacootapeeguet ana nshiitenaqte ca nta'a, qataq na 'itaxaloxoicpi da nso'ootañi da lqui'axaua so Jesús qataq soua lapaxaguenataqa, cha'ayi ÿataqta qalota nam quetague' somayi. 
MRK.2.16	Qalaxayi nam dapaxaguenataxaatapeguec na nqataxacpi qataq na fariseopi co'ollaq ila'a somayi da lqui'axaua 'enauac namayipi, nachi 'eetegalo soua lapaxaguenataqa, 'eeta':
MRK.2.16	–¿Tá'ainco' ñi qadataxala'ai yi deque'etac qataq nÿomtac, ÿalectaigui nam ÿacootapeeguet ana nshiitenaqte ca nta'a qataq nam 'itaxaloxoicpi?
MRK.2.17	Nachi so Jesús co'ollaq hua'axaÿa de'eda, nachi 'enapeco':
MRK.2.17	–Sa ishit da iuen ca natannaxanaq nam saqca ca da qataq nam no'oitapi, chaqnata nam sa no'onpi. Cha'ayi aÿim sa ishit da ñanaÿa da seÿaxana ca no'on da lataxac, chaqcata ca 'itaxaloxoic.
MRK.2.18	Qaq huo'o so na'a'q da nqouaqchit nam quetague' so Juan qataq nam quetague' na fariseopi. Nachi huo'o na anaÿa so Jesús, nachi inattac, 'eeta':
MRK.2.18	–¿Tá'ainco' yi nqouaqchittac nam quetague'pi so Juan qataq nam quetague' na fariseopi, qalqo' na 'adapaxaguenatacpi yi sa ishit da nqouaqchit?
MRK.2.19	Nachi so Jesús 'enapeco':
MRK.2.19	–¿Peta'a ishito' da nqouaqchit nam ÿalectau'a ca nadonaxac, da huo'otaq ca auonaxaua ña ÿalecta'aguet camayipi? Cha'ayi da ña ÿalectauo ca auonaxaua, nachi camayipi sa ishit da nqouaqchit. 
MRK.2.20	Qalaxayi anata ca na'a'q da qaÿauec camayi. Huaña qome, nachi namayipi ishit da nqouaqchit.
MRK.2.21	Qaica ca ishit da napaden ca nogoxot ltoxoic da dapannaxana ca dalaxaicolec. Cha'ayi da ÿi'iguena't ca dalaxaicolec laÿi, nachi ishit da icolaxata'ague ca ltoxoic. Huaña, nachi nquigaxateec ca ltoxo. 
MRK.2.22	Nataq'en qaica ca ishit da ÿachagui aca shiguiÿac l'oc ltoxoi ca dalaxaicolec lataxa. Cha'ayi ca dalaxaicolec lataxa ishit da icolaxata'ague acamayi, huaña, nachi daqat camayi, nataq'en aca l'oc. Qaq ÿoqo'oyi ca dalaxaicolec lataxa, camayi qaÿachagui aca dalaxaale l'oc.
MRK.2.23	Qaq huo'o so na'a'q mataxaqui, nachi so Jesús i'axasoxootelec so nanaxanqa', nachi soua lapaxaguenataqa soomayi napoctraña na ala na trigo. 
MRK.2.24	Nachi na fariseopi 'eetego' somayi, 'eeta':
MRK.2.24	–Ña 'aula'a, ¿tá'ainco' da 'eetec de'eda naua 'adapaxaguenataqa, qamaq sa ishit da qaishitapec yi na'a'q mataxaqui?
MRK.2.25	Qalaxayi so Jesús 'enapego' somayipi, 'eeta':
MRK.2.25	–¿Sa ÿauango' peta'a da qami' qautaxaÿaxañi da 'eetec so David, co'ollaq huo'o so na'a'q da somayi qataq soua lÿa't huo'o da lhuenaxanqa' qataq ÿoqoua't? 
MRK.2.26	Nachi so David pa'aigui so lauo' ñi Dios co'ollaq ña lataxala' so Abiatar nam ntaxaÿaxanaxanecpi da qaitaxaÿapegue' ñi Dios. Nachi chic aso pan mayi qoÿanot ñi Dios, asom nda'a't nam ntaxaÿaxanaxanecpi mayi ishit da chic. Nachi somayi nataq'en ÿanoiguilo soua lÿata'pe.
MRK.2.27	So Jesús nataq'en 'enapeco':
MRK.2.27	–So na'a'q mataxaqui qai'ot co'ollaxa da qaÿauotaique da nmataxaqui ca shiÿaxaua, qaq sa ishit co'ollaxa da qai'ot ca shiÿaxaua, souaxat yi na'a'q mataxaqui. 
MRK.2.28	Qaq ÿoqo'oyi ne'ena shiÿaxaua llalec, namayi nataq'en huo'o naq 'enec da huo'o ca damaxasoxoolec da qai'ot yi na'a'q mataxaqui.
MRK.3.1	So Jesús qaltaq inoxoneu'a aso laponaxaqui na judiopi, qaq ÿalectauo so shiÿaxaua mayi daqaqta na lhuaq. 
MRK.3.2	Qaq huo'o na ÿalectauo na chochi nauaatac so Jesús da huo'otaq datannataxañigui se'eso na'a'q mataxaqui, da nataden se'eso shiÿaxaua, da yaqto' ishit da qaÿauo'o ca lasouaxashit qanqoÿin somayi. 
MRK.3.3	Nachi so Jesús 'enapego' se'eso shiÿaxaua mayi daqaqta na lhuaq, 'eeta':
MRK.3.3	–Ña qoñishiguem, 'anachajñigui na laiñi.
MRK.3.4	Ime, nachi inat so shiÿaxauapi, 'eeta':
MRK.3.4	–¿Chaq négue't ca qaÿashiita da qai'ot yi na'a'q mataxaqui, peta'a ca ÿaÿamaqchiguiñi, huo'otaq ca qauem? ¿Da qanca'alaxateec ca shiÿaxaua, qalqo' qaÿalauat?
MRK.3.4	Qalaxayi somayipi ÿataqta ÿi'imaqtom. 
MRK.3.5	Nachi so Jesús ÿataqta denogui co'ollaq ÿamataigui somayipi, qataq ÿataqta daquico. Cha'ayi somayipi sa ishit da qaÿapaxaguenai'. Nachi 'enapego' so shiÿaxaua mayi daqaqta na lhuaq, 'eeta':
MRK.3.5	–'Anchinnaxaneec na 'adhuaq.
MRK.3.5	Nachi somayi nchinnaxaneec na lhuaq, nachi no'oita. 
MRK.3.6	Huaña, nachi so fariseopi jec da nqo'ona nam quetague'pi so Herodes da qaitaxaÿapigui ca lataxac da qaÿalauat so Jesús.
MRK.3.7	Qalaxayi so Jesús jec, nnaicapegueto soua lapaxaguenataqa da tadaxaama ca loigue aso lapel. Nachi ÿataqta qalota na shiÿaxauapi na ca'ategue somayi, chigoqchiguiña yi Galilea. 
MRK.3.8	Qaq co'ollaq qai'axaÿapeguelec da l'amaqchic nam i'otpi somayi, nachi ÿataqta qalota na anaÿa somayi, mayi chigaqa'a yi Judea, qataq Jerusalén, qataq yi Idumea, qataq da le'ego so tala Jordán mayi pa'aigue da yi'oxoñi, qataq yi 'alhua Tiro qataq Sidón. 
MRK.3.9	Qaq ÿoqo'oyi so Jesús huaqajleguete soua lapaxaguenataqa, da yaqto' ÿaqataxaatrai' aca nnotaxaqui somayi, yaqto' som qalota shiÿaxauapi sa ishit da npataxagui somayi. 
MRK.3.10	Cha'ayi somayi ÿataqta qalota na nataden, nachi 'enauac na sa no'onpi ÿataqta namaxa't, nasoneu'a so Jesús da huotaique da ipoteu'a. 
MRK.3.11	Nachi na n'ecpi co'ollaq ilo'ot somayi, nachi i'adoto naua l-llicte, qataq i'alaxalec, 'eeta':
MRK.3.11	–¡'Am nachi'am llalec ñi Dios!
MRK.3.12	Qalaxayi so Jesús ÿataqta sa ÿala'ac da huaqattega na n'ecpi da sa ishit da i'axat somayi.
MRK.3.13	Qaq co'ollaq ime de'eda, nachi so Jesús tashiguemec aso qasoxonaxa, nachi huaña co'ollaq ÿauo'oi soua iÿaxanalo, som lca'agui'shi. Nachi soomayi naÿalo somayi. 
MRK.3.14	Nachi ÿauaxaÿaxana't soua doce somayipi, da yaqto' nachi 'eetai' da hueta'agueta somayi, qataq da yaqto' ÿama'q soomayi da i'axa't da n'aqtac. 
MRK.3.15	Qataq ÿanema soomayi da l'añaxa'c da natade'n na dalolaxaic qataq da i'oldaue'c na n'ec leguemaxaicpi. 
MRK.3.16	Qaq 'enaua naua l'enqa'te soua doce, 'eeta': so Simón som ilonec so Jesús da Pedro; 
MRK.3.17	qataq so Santiago qataq so lqaÿa Juan, llalqa so Zebedeo, som ilonque so Jesús da Boanerges, da mayi naigui da 'añaxaiqa, 'eeta'ama na nalataxa; 
MRK.3.18	qataq so Andrés, Felipe, Bartolomé, Mateo, Tomás, Santiago som llalec so Alfeo; Tadeo, Simón mayi chigaqaigui na cananista, 
MRK.3.19	qataq so Judas Iscariote, mayi ÿaneuo co'ollaxa so Jesús.
MRK.3.19	Qaq co'ollaq ime, nachi so Jesús inoxonoigui ca noÿic, nataq'en soua lapaxaguenataqa. 
MRK.3.20	Nachi qaltaq qalota so laponeu'a shiÿaxauapi, ivitta'a da sa ishit da chochi deque'e somayipi. 
MRK.3.21	Qaq co'ollaq hua'axaÿapeguelec de'eda so lauo' l'ecpi so Jesús, nachi anaÿa da ÿauotaique da ÿauec somayi. Cha'ayi mashi qoÿiitega da huo'o da aloic.
MRK.3.22	Nataq'en huo'o na anac na dapaxaguenataxaatapeguec na nqataxacpi mayi chigaqa'a yi Jerusalén. Nachi namayipi 'eeta':
MRK.3.22	–De'eda shiÿaxaua, da mayi netaigui ñi Beelzebú ñim lataxala' nam n'ecpi leguemaxaic, qaq nachiñi ñim do'otaxaatega da l'añaxac da i'odauec ne'ena n'ecpi.
MRK.3.23	Nachi so Jesús iÿaxanoigui so shiÿaxauapi, nachi ÿauo'o so daloqnaxana, 'eeta':
MRK.3.23	–¿Huá'ago' ca 'eetec ca lataxac da so Satanás maichi n'odela't? 
MRK.3.24	Ca nta'a da huo'otaq nÿodacachi nam quetague'pi, nachi maichi deloguiÿa't, nachi que'eca nta'a, camayi sa ishit da 'eetai'. 
MRK.3.25	Qataq ca maichi nhuo' l'ecpi da huo'otaq maichi npa'aguena't, nachi camayipi nataq'en sa ishit da 'eetai'. 
MRK.3.26	Qaq nachi 'eetec nataq'en so Satanás da huo'otaq maichi npa'agueela't, qataq da colaqapigui da l'añaxac, nachi somayi sa ishit da 'eetai'. Huaña, nachi ishit da imeuo.
MRK.3.27	Qaica ca ishit da inoxoneu'a ca lma' ca shiÿaxaua 'añaxaic da ÿacona na logoxoshitpi, da huo'otaq saxanaxa da icoñidai'. Da nachi 'eetec de'eda, mayi ishit da deuotaxanec na logoxoshitpi.
MRK.3.28	Qaq ÿataqta 'eesa de'eda qami' sa'axatema nagui, da 'enauac na shiÿaxauapi ishit da qaÿapalaxat na lasouaxashitpi, qataq 'enauac nam qauem l'aqtacpi mayi nasaxauec. 
MRK.3.29	Qalaxayi ca sa iyacna'pe naua l'aqtaqa da detaxaÿa so Espíritu Santo, nachi camayi ÿataqta sa ishit da huo'o ca nchoxonnataguec. Chaqdata da nachi 'eetai' da huetalec qanqoÿin ca lasouaxashit.
MRK.3.30	Qaq 'eda da 'eetec da l'aqtac so Jesús, cha'ayi somayipi 'eetega da somayi huo'o ca l'ec leguemaxaic.
MRK.3.31	Huaña, nachi nvideuo aso late'e so Jesús qataq soua lqaÿa't, qalaxayi soomayi nachi pa'atrauec, nachi qaÿamaxasoxoneu'a somayi. 
MRK.3.32	Nachi nam nso'ootañipi mayi datato'ot so Jesús 'enapego' somayi, 'eeta':
MRK.3.32	–Ada 'adate'e qataq daua 'adqaÿa't, daamayi pa'atrauec, 'am nmittapigui.
MRK.3.33	Qalaxayi somayi 'enapeco':
MRK.3.33	–¿Négue't acam ÿate'e, qataq ca ÿaqaÿañicpi?
MRK.3.34	Ime, nachi ÿamataigui nam nso'ootañi mayi datato'ot somayi, nachi 'enapeco':
MRK.3.34	–'Ena nam 'eeta'am aca ÿate'e, qataq ÿaqaÿañicpi. 
MRK.3.35	Cha'ayi ca i'ot ca 'eetapeguec ñi Dios, qaq nachica ca 'eeta'am ca ÿaqaÿa, qataq aca ÿate'e.
MRK.4.1	So Jesús qaltaq huetaxaama na loigue aso lapel da dapaxaguenataxaatac, nachi ÿataqta qalota so anac shiÿaxauapi da anaÿa somayi. Qaq co'ollaq ÿapacteec da qalota somayipi, nachi somayi huenojñigui aso barco mayi neto'ot na loigue aso lapel, qaq 'enauac so shiÿaxauapi hueto'ot so loigue. 
MRK.4.2	Nachi somayi ÿataqta qalota na dapaxaguenataxanec, ÿauota'a na laloqnaxanaxatpi, 'eeta':
MRK.4.3	–Ña qan'axaÿaxañiÿa da sa'axat, 'eeta': Huo'o so shiÿaxaua jec da danaxan. 
MRK.4.4	Qaq co'ollaq mashi danaxaatac, nachi huo'o aso languishi ala tajlec so nqa'aic, nachi anac na qoÿopi, nachi chic. 
MRK.4.5	Qaq aso lÿa languishi tajlec so 'alhua mayi ÿalliigui na coma', qaq asomayi saqaÿaloq da ñaxat, cha'ayi na 'alhua sa qaÿañi. 
MRK.4.6	Qalaxayi co'ollaq nnoxooshiguem aso nala', nachi asomayi ÿavic, cha'ayi souaxat da sa qaÿangui na lpa'a'q. 
MRK.4.7	Qataq aso lÿa languishi tajlec so 'alhua mayi lesat, qaq asa'aso ÿaxat ÿataqta sa nlauashiguemgue da lañaxataxa, nachi asomayi ÿataqta ÿapolec asa'aso nanguishi, nachi sa ishit da huo'o naq'en aca ala. 
MRK.4.8	Qataq aso lÿa languishi tajlec so 'alhua mayi ÿataqta 'onaxaic, nachi asomayi ñaxat, ÿataqta no'on da lañaxataxa. Nachi huo'o ana ivi' ana treinta ana alapi añi 'oonole, qataq huo'o ana ivi' sesenta, qataq cien.
MRK.4.9	Nachi so Jesús 'enapeco':
MRK.4.9	–Ca ÿaÿaten da n'axaÿaxanaxac, qaq no'on da n'axaÿaxaachiguiñi.
MRK.4.10	Qaq co'ollaq nda'ai' nam nachi 'eetai' da sa iÿoteec so Jesús qataq soua lapaxaguenataqa, nachi qainattac somayi da chaq 'eetec ca naigui dam daloqnaxaatega. 
MRK.4.11	Nachi somayi 'enapeco':
MRK.4.11	–Ñi Dios qami' ÿaÿajnaxanaxanque nam lataxacpi saq cha'a da l'onataxanaxac da ilo'ogue 'enauacna. Qaq nam laÿipi mayi pa'atauec, qalaq qaÿauota'a na naloqnaxanaxat da qai'aqtaxanem; 
MRK.4.12	yaqto' da demejnaxaatac, qalaq 'eeta'am da sa ishit da nauaañi, qataq da huo'otaq hua'aqtega, qalaq sa ishit da ÿaÿaten, qataq yaqto' namayipi sa ishit da nadalaxajla't, qataq sa ishit da qaÿapalaxat na lasouaxashitpi.
MRK.4.13	So Jesús nataq'en 'enapeco':
MRK.4.13	–¿Qachi sa qauaÿajñiÿo' qami' de'eda ÿaloqnaxanaxat? Qaq ¿huá'ago' qone' da qauaÿajñi na laÿi naloqnaxanaxatpi? 
MRK.4.14	Ca ÿaatapiguiñi aca languishi ala, camayi 'eeta'am cam i'axattac da n'aqtac. 
MRK.4.15	Qaq huo'o na shiÿaxauapi mayi 'eeta'am aso nanguishi mayi tajlec so nqa'aic. Namayipi n'axaÿaxaatega da n'aqtac. Qalaxayi da qaÿata'ague da hua'axaÿa, nachi anac so Satanás, nachi deuotaxanec na n'aqtacpi mayi qoÿanoigui añi lquiyaqte. 
MRK.4.16	Qataq huo'o na laÿi shiÿaxauapi mayi 'eeta'am aso nanguishi mayi tajlec so 'alhua mayi ÿalliigui na coma'. Namayi da hua'axaÿa da n'aqtac, nachi ÿaconguet, qataq huo'o da lamanaxanaxa. 
MRK.4.17	Qalaxayi sa qaÿangui na lpa'a'q, nachi sa ishit da 'eetai'. Cha'ayi da ivita da anac da ñi'iguenataguec, huo'otaq da ncanaguec souaxat da n'aqtac, nachi camayi qoshiuec. 
MRK.4.18	Qataq huo'o na laÿipi 'eeta'am aso nanguishi mayi tajlec so 'alhua mayi lesat. Namayipi n'axaÿaxana da n'aqtac. 
MRK.4.19	Qalaxayi ÿapacteec da ime'eguet na chochina huetalec ana 'alhua, qataq anac da nsallaxa ÿatenachit, ivitta'a da nqopita 'enauac na chochinasat. Nachi 'enauac ne'enapi ÿapolec da n'aqtac, nachi sa ishit da ÿauo'o ca alaÿaxac naq'en que'eca shiÿaxaua. 
MRK.4.20	Qalaxayi huo'o na hua'axaÿa da n'aqtac, nachi ÿaconguet, nachi ÿataqta huo'o da alaÿaxac, 'eeta'am aso nanguishi mayi tajlec so no'on 'alhua. Huo'o na 'eeta'am aso nanguishi mayi ivi' ana treinta ana alapi añi 'oonole, qataq huo'o ana ivi' sesenta, qataq cien.
MRK.4.21	So Jesús nataq'en 'enapeco':
MRK.4.21	–¿Peta'a ishito' da qandouo aca ncoÿadaxanaxaqui, nachi qoÿano'ot aca cajón, huo'otaq ca mala'? 'A'i, sa ishit. Nda'a't da acamayi qoÿanashiguem, yaqto' yi'oqchiguiñi. 
MRK.4.22	Cha'ayi sa ishit da huo'o ca qoÿoxottapiguiñi da huo'otaq sa yi'oq, qataq sa ishit da huo'o ca saq cha'a da huo'otaq sa qaÿaÿaten. 
MRK.4.23	Qaq ca ÿaÿaten da n'axaÿaxanaxac, qaq no'on da n'axaÿaxaachiguiñi.
MRK.4.24	So Jesús nataq'en 'enapeco':
MRK.4.24	–Ÿataqta qauloitelec qome ca qau'aqaichigui. Cha'ayi cam qadaloqnaxanaxaquii da huo'o ca qai'añiiuec, camayi nachica ca ipagaqchiichigui ñi Dios, da huo'o ca qami' ÿanema. Qataq ÿataqta nquicteec ca qami' ÿanema, qami' mayi qan'axaÿaxañiitac. 
MRK.4.25	Cha'ayi cam huo'o ca hueto'ot, camayi qanquigaxatteec ca qoÿanem; qaq cam qaica ca hueto'ot, qalaq camayi qanhuo', ivida'a cam saq 'amaqtoqolec mayi hueto'ot.
MRK.4.26	So Jesús nataq'en 'enapeco':
MRK.4.26	–Da l'onataxanaxac ñi Dios da ilo'ogue 'enauacna, da mayi 'eeta'am ca shiÿaxaua mayi ÿanoigui na 'alhua aca languishi. 
MRK.4.27	Ime, nachi somayi jec da do'ochi, qaq ca lÿa na'a'q nachi ñishiguem, nachi quetot de'eda naua na'axa'tesa'chi qataq pesa'chi. Qaq aso languishi nnoxooshiguem, qataq jec da lañaxataxa, qalaxayi somayi sa ishit da ÿaÿaten ca 'eetec ca lañaxataxa asomayi. 
MRK.4.28	Cha'ayi nam 'alhua maichi i'ot naq'en da lañaxataxa asomayi; hua'auñi da nnoxooshiguem aso llaxataxa, qaq da lcopa'ague qataq huo'o ana lauoxo, qataq jec ana alapi. 
MRK.4.29	Qaq asomayi da ivita da ÿi ana ala, nachi qanqo'oneuga da qanqat, cha'ayi mashi ivita yi laloqo'.
MRK.4.30	So Jesús nataq'en 'enapeco':
MRK.4.30	–¿Negue'tom ca 'eeta'am ñaq'enaq da l'onataxanaxac ñi Dios da ilo'ogue 'enauacna? qataq ¿negue'tom ca ishit da saloqnaxanaxa? 
MRK.4.31	Damayi 'eeta'am aca ala ana mostaza mayi qoÿanoigui na 'alhua. Acamayi ÿataqta qapi'ole aca ala, saq 'en'am 'enauac ana laÿi nanguishi mayi huetalec ana 'alhua. 
MRK.4.32	Qalaxayi acamayi da mashi qoÿaañi, nachi ñaxat, nachi anac da lañaxataxa, ivitta'a da ÿataqta late'edai, napacalec ana laÿipi nanguishipi. Ana lcouepi ÿataqta late'edai, ÿoqo'oyi na qoÿopi ishit da anac, nachi taiguilo naua lcouel da nmateec.
MRK.4.33	Qaq 'eda da 'eetec da lapaxaguenataxanaxac so Jesús da i'axattac da n'aqtac, ÿataqta qalota na daloqnaxana 'eeta'am de'eda, ÿataqta cam tachiguiña ca qaÿañoxot da qaÿaÿaten. 
MRK.4.34	Qaq sa ishit da saq huota'a na laloqnaxanaxatpi da da'aqtaxaatac. Qalaxayi naxa da ndoteto soua lapaxaguenataqa, nachi ÿataqta da'aqtaxaatema.
MRK.4.35	Qaq se'eso na'a'q co'ollaq mashi pe, nachi so Jesús 'enapegalo' soua lapaxaguenataqa, 'eeta':
MRK.4.35	–Saxatague qome da le'ego ana lapel.
MRK.4.36	Nachi soomayi queda'ai so shiÿaxauapi da qaÿauec so Jesús, qanayiitangui aso notaxaqui mayi nachi 'eetai' da netangui somayi. Nataq'en huo'oi soua lÿa't notaxaqui' qannaictagueto. 
MRK.4.37	Nachi anac so l'at lta'adaic, nachi ana lapaxa na 'etaxat tangui aso notaxaqui, nachi nquictashiguem na 'etaxat na lauel asomayi. 
MRK.4.38	Qaq so Jesús do'ochita, hueta'aguet ana nate' aso notaxaqui, huota'a so n'axanaxat. Nachi somayi qanquetoxonalec, qoÿiita':
MRK.4.38	–¡'Am mayi 'auapaxaguenataxaatac! ¿Sa ishito' da huo'o ca taÿapigui yi 'adhuel, yi mashi huotaique da qomi' iyiiyiñi?
MRK.4.39	Nachi so Jesús ñishiguem, nachi nlaxa so l'at, qataq 'enapega na 'etaxat, 'eeta':
MRK.4.39	–¡'Auañaxaañi! ¡'Au'enaxaatai'!
MRK.4.39	Nachi so l'at vi'iteguet, qataq ntochiguiñi 'enauac so 'etaxat. 
MRK.4.40	Nachi 'enapegalo' soua lapaxaguenataqa, 'eeta':
MRK.4.40	–¿Tá'ainco' yi qayi'ii? ¿Saqco' peta'a ca qadpi'iÿaxaquii?
MRK.4.41	Qaq soomayi ÿataqta lta'adaic da lcolanqa', nachi detaqtega't, 'eetra':
MRK.4.41	–¿Négue't dam da' shiÿaxaua, yi ivida'a na l'at ishit da ÿalaxaguet qataq na 'etaxat?
MRK.5.1	Qaq mashi ivittrague da le'ego aso lapel, qaivitta yi 'alhua Gadara. 
MRK.5.2	Qaq co'ollaq mashi huenoteeguesop aso notaxaqui so Jesús, nachi anaÿa somayi so shiÿaxaua mayi chigoqtoigui so napa'alpi. Somayi huo'o so l'ec leguemaxaic. 
MRK.5.3	Se'eso shiÿaxaua, somayi nachi netauga se'eso napa'alpi. Somayi sa ishit da huo'o ca icoñidai', nai'ctaxa da huo'otaq qoÿanagui ca lquet qadamta. 
MRK.5.4	Somayi mashi qalota naxa da qaicoñidai', qoÿaxachiguilo naua lchil qataq naua lhua'q na lquet qadamta, qalaxayi nachi 'en'am ÿataqta ÿachipiaxattac. Qaq sa ishit da huo'o ca ÿañoxot da icoñidai' somayi. 
MRK.5.5	Qaq somayi nachi 'eetai' da coleetac yi na'a'q qataq yi pe, i'alaqtac, coleetapeguelec aso qasoxonaxa, qataq ana huachiquipi, qataq ipelectac na l'oc na coma'. 
MRK.5.6	Qalaxayi co'ollaq ña qaÿata'aguet so Jesús, nachi ÿauaateguet, nachi nqalgaqa'aguet da i'adoto naua l-llicte somayi. 
MRK.5.7	Nachi ÿataqta nlamaxaden da 'enapega, 'eeta':
MRK.5.7	–¿Tá'ainco' yi aÿim 'atapegueu'a, 'am Jesús, mayi 'am llalec ñi Dios mayi 'amaqtaqaic? Ñi Dios aÿim ÿauaachigui da 'am ñachoxodeetot da sa ishit qome da 'auauo'o ca ñique'ejnaxac.
MRK.5.8	Qaq somayi 'enapec de'eda, cha'ayi so Jesús mashi 'eetego' somayi, 'eeta':
MRK.5.8	–¡'Am n'ec leguemaxaic, qoca'ai qome ne'ena shiÿaxaua!
MRK.5.9	Nachi so Jesús inat somayi, 'eeta':
MRK.5.9	–¿'Eetec ca 'ad'enaxat?
MRK.5.9	Nachi somayi ÿasat, 'eeta':
MRK.5.9	–Aÿim i'enaxat da qalota, cha'ayi qomi' qalote'.
MRK.5.10	Nachi somayi ÿataqta nachoxodeetacot so Jesús, da yaqto' sa ishit da qaÿoqtegue ca ÿamaxague somayipi se'eso qanayiuta'a 'alhua. 
MRK.5.11	Qaq cha'ayi huo'o aso qalota cos late'epi sa qaÿauga, deque'etac, netalec aso qasoxonaxa, 
MRK.5.12	nachi se'eso n'ecpi nachoxodeetacot so Jesús, 'eeta':
MRK.5.12	–Qomi' 'auamaxalo qome ayi cos late'epi, da yaqto' saxaigui ayimayipi.
MRK.5.13	Nachi so Jesús ÿashiitem somayipi da nqo'ona. Nachi se'eso n'ecpi leguemaxaic ca'ai se'eso shiÿaxaua, nachi taigui aso cos late'epi. Nachi asomayi nqalgaqañi so tocot, nachi tangui aso lapel, nachi 'ogaxaipi. Qaq asa'aso cospi ivi' dos mil.
MRK.5.14	Qaq som ilotague'pi asomayi, somayipi datauec, ñi'i. Nachi jec da da'aqtaxaneu'a so pueblo qataq nam netauga na n'onaxa. Nachi anac na shiÿaxauapi da qanmejnaxana ca 'eetec ca aloic de'eda. 
MRK.5.15	Qaq co'ollaq qanvita ca hueta'a so Jesús, nachi qailalec so shiÿaxaua mayi huo'o co'ollaxa so l'ecpi da nso'ootañi, huo'oi naua alogo, ÿaÿamaqta. Nachi so shiÿaxauapi ÿataqta ñi'i. 
MRK.5.16	Qaq nam ÿauaatalec da 'eetec se'eso shiÿaxaua, namayipi nachi i'axattac da 'eetec se'eso shiÿaxaua mayi huo'o co'ollaxa so l'ecpi, nataq'en i'axattac da 'eetec asom cospi. 
MRK.5.17	Nachi qanachoxodeetacot so Jesús da yaqto' ca'ai se'eso n'alhua somayipi.
MRK.5.18	Qaq so Jesús co'ollaq huenojñigui aso notaxaqui, nachi se'eso shiÿaxaua mayi huo'o co'ollaxa so l'ecpi, somayi nachoxodeetacot so Jesús da ishit da nashiiteguet somayi da ca'ategue. 
MRK.5.19	Qalaxayi so Jesús sa ishit da nashinguet. Chaqdata da 'enapega, 'eeta':
MRK.5.19	–'Anqo'ona qome ca 'adma', qataq ca 'adhuo' l'ecpi, nachi 'au'axattac qome 'enauac da 'am i'otec ñi qadataxala', qataq da 'eetec da lchoxonnataxanaxa da qoneta.
MRK.5.20	Nachi se'eso shiÿaxaua jec, nachi quetot da da'aqtaxanem 'enauac nam netalguete soua 'ale'u yi Decápolis, i'axattac 'enauac dam i'otec somayi so Jesús. Nachi se'eso shiÿaxauapi ÿataqta i'aalatapeguec de'eda.
MRK.5.21	Qaq co'ollaq ÿi'iguelaxata so Jesús, netangui aso barco da ÿi'iguelaxatague da le'ego, nachi anaÿa somayi so qalota shiÿaxauapi. Nachi somayi hua'a ca loigue aso lapel. 
MRK.5.22	Nachi nvi' so 'oonolec nam nataxala'pi, somayi ilotague' aso laponaxaqui na judiopi, l'enaxat da Jairo. Qaq co'ollaq ila'a so Jesús, nachi i'adoto naua l-llicte. 
MRK.5.23	Nachi ÿataqta nachoxodeetot, 'eeta';
MRK.5.23	–Ayi ÿale mashi ileetapigui'. Ña 'auanáctaxa da 'auashil-lec, yaqto' no'oita qataq nca'aleec.
MRK.5.24	Nachi so Jesús ca'ategue somayi. Qalaxayi qalota na shiÿaxauapi na ca'attague' somayi, ÿataqta qanpataxagui. 
MRK.5.25	Qaq se'eso shiÿaxauapi huo'o aso ÿalectauo 'alo sa no'on, asomayi mashi ivi' naua doce vi'iyi da anactac na ltago'q. 
MRK.5.26	Qaq asomayi qalota da nque'etaxanaxac da quetagui na natannaxanaqpi, chochi imateuo 'enauac na hueto'otpi. Qalaxayi qaica ca ÿachigoxotagui, chaqdata da nquicta'aguet da qauem. 
MRK.5.27	Qaq co'ollaq hua'axaÿapeguelec so Jesús, nachi asa'aso 'alo nqo'oneu'a somayi, queteu'oguet na l-laq, nachi ipoteu'a so lapo'. 
MRK.5.28	Cha'ayi asomayi da lhuennataxa 'eeta': “Da chochi sepoteu'a ca lapo', nachi aÿim no'oita qome.” 
MRK.5.29	Huaña, nachi asomayi vi'iiguet na ltago'q, nachi nomteguet da l'oquiaxac da mashi qaica so lalolaxa. 
MRK.5.30	Nachi so Jesús nomteueegue da l'añaxac da huo'o ca nataden, nachi somayi nqoilec da ÿamataigui so shiÿaxauapi. Nachi denataxan, 'eeta':
MRK.5.30	–¿Négue't ca ipoteu'a na ipo'?
MRK.5.31	Nachi soua lapaxaguenataqa 'eetegalo' somayi, 'eeta':
MRK.5.31	–'Am 'auaÿaten mque' da na shiÿaxauapi 'am npataxagui, qalaq lloxochiyo' da 'aunataxaatac da qoneta': “¿Négue't cam aÿim ipoteu'a?”
MRK.5.32	Qalaxayi so Jesús demejnaxaatapiguiñi da nshitaique da ila'a cam ipoteu'a somayi. 
MRK.5.33	Nachi asa'aso 'alo ÿataqta iviloxolaqchit da lcolanaxa, cha'ayi asomayi maichi ÿaÿateetac da 'eetec co'ollaxa. Nachi jec da nqo'oneu'a somayi, nachi i'adoto naua l-llicte, nachi i'axatem 'enauac dam huaigui. 
MRK.5.34	Nachi so Jesús 'enapego' asomayi, 'eeta':
MRK.5.34	–'Am ÿalole, 'am qanataden, cha'ayi 'au'amqajnataxan. 'Aue qome, qojec, saqca ca da, 'am nagui mashi qaica so 'adalolaxa.
MRK.5.35	Qaq co'ollaq ña detaqtac so Jesús, nachi huo'oi soua nvi't, chigoqda'a so lma' som lataxala' aca laponaxaqui na judiopi. Nachi qai'aqtaxanem som lta'a aso nogotole, qoÿiita':
MRK.5.35	–Ayi 'ai'ale mashi saqaca, qaq ÿoqo'oyi ¡shapeco' da 'audaatapigui' nam dapaxaguenataxaatac!
MRK.5.36	Qalaxayi so Jesús sa ishit co'ollaxa da ÿoqocha'a de'eda n'aqtaxanaxac. Nachi 'enapego' so lataxala' aca laponaxaqui na judiopi, 'eeta':
MRK.5.36	–Sa ishit qome da 'ayi'i, chaqdata da 'au'amqajnataxan.
MRK.5.37	Nachi somayi sa ishit da huo'o ca nashinguet da nnaictague', chaqsota so Pedro qataq Santiago qataq so lqaÿa Juan. 
MRK.5.38	Qaq co'ollaq mashi ivildeu'a ca lma' so lataxala' aca naponaxaqui, nachi ila'a so shiÿaxauapi da i'elaxa't qataq noÿiitagui qataq i'alaqtagui. 
MRK.5.39	Nachi inoxonoigui ca noÿic, nachi 'enapego' somayipi, 'eeta':
MRK.5.39	–¿Tá'ainco' yi qau'alqaitagui qataq qanoÿiñiitagui? Ayi nogotole sa ishit da ileu, ayimayi chochi do'ochita.
MRK.5.40	Qalaxayi qalashitac somayi. Nachi so Jesús ipa'axaneec 'enauac somayipi, nachi ÿauec so lta'a qataq aso late'e qataq soua nnaictagueto, nachi inoxoneu'a ca hueta'a aso nogotole. 
MRK.5.41	Nachi ÿacona na lhuaq asomayi, nachi 'enapega, 'eeta':
MRK.5.41	–Talita, cumi –de'eda n'aqtac 'eeta': 'Am nogotole, 'am shinapega, qoñishiguem.
MRK.5.42	Huaña, nachi asa'aso nogotole mayi mashi ivi' naua doce vi'iyi, asomayi ñishiguem qataq queuoÿapigui'. Nachi so shiÿaxauapi ÿataqta huo'o da l'aalaxa. 
MRK.5.43	Qalaxayi so Jesús ÿataqta sa ÿala'ac da huaqattega da sa ishit da huo'o ca qai'axatem de'eda, nachi damaxasoxoolec da qaiqui'axan asomayi.
MRK.6.1	So Jesús ca'ai ca hueta'a da ÿi'iguelaxa ca lañaxataqa', nauectagueto soua lapaxaguenataqa. 
MRK.6.2	Qaq co'ollaq iviteuga so na'a'q mataxaqui, nachi somayi dapaxaguenataxaatapoigui aso laponaxaqui na judiopi. Qaq ÿataqta qalota na shiÿaxauapi n'axaÿaxaatega, nachi ÿataqta huo'o da l'aalaxa. Nachi somayipi 'enapeco':
MRK.6.2	–¿Chaq huá'ago' ca ÿachigoxota'ague 'enauac na laÿajnec dam da' shiÿaxaua? qataq ¿chaq négue't dam da' naÿajnec mayi qoÿami', qataq nam sa qaÿauanapigui mayi i'ottacpi? 
MRK.6.3	Yi damayi chochi qo'ipaq l'o, llalec aso María, qataq lqaÿa so Santiago, José, Judas qataq so Simón. Qataq naua lqaÿa't 'alo souaqta'agueta.
MRK.6.3	Nachi sa ishit da qai'amaqten. 
MRK.6.4	Qalaxayi so Jesús 'enapeco':
MRK.6.4	–'Enauac na shiÿaxauapi ÿataqta ÿauotec ca l'aqtaxanaxanec ñi Dios, qalaxayi na maichi lma'shicpi, lauo' l'ecpi, qataq ca lma' sa ishit da i'amaqten.
MRK.6.5	Nachi so Jesús sa ishit da huo'o ca i'ot nam sa qaÿauanapigui. Nda'a't da huo'o na ÿashil-lec na sa no'onpi da nataden, qalaxayi saq 'amaqtaq. 
MRK.6.6	Nachi so Jesús ÿataqta i'aalac somayipi, cha'ayi sa ishit da da'amqajnataxan. Ime, nachi somayi jec da quetagui na pueblopiolec mayi sa qaÿapeque da dapaxaguenataxaatac.
MRK.6.7	Qaq co'ollaq ime, nachi iÿaxanoiguilo soua doce lapaxaguenataqa, nachi ÿama'q, dostega't naq'en. Nachi ÿanema soomayi da l'añaxa'c da yaqto' i'oldauec na n'ecpi leguemaxaic. 
MRK.6.8	Qataq ÿanema da lqataxac soomayi, da yaqto' sa ishit da huo'o ca ÿachi' na nqa'aic, chaqcata ca lashilaxala'. Qataq da sa ishit da ÿachi' ca lachoxonaxaqui', qataq ca alo'q, qataq aca alom. 
MRK.6.9	Qataq da ÿauo'oi naua lapela't, qataq 'oonolec ca l-lomaxaqui, qaq sa ishit da dos caua ÿachita'pe. 
MRK.6.10	Qataq 'enapegalo' soomayi, 'eeta':
MRK.6.10	–Qami' qom ivita da qaunoxoñiu'a ca camachicague't noÿic, qaq nachica qoviita'a, chochi ivitta'a da qoquiÿa'ai que'eca 'alhua. 
MRK.6.11	Qaq da huo'o ca huaña da sa ishit da qami' ÿacongueta qataq sa qami' n'axaÿaxanalo, nachi qoquiÿa'ai camayi, qalaxayi qauchigoqoiuec qome na namoxoÿaxa naua qadapia'chilli', qaq damayi nachi l'anaxat da camayipi maichi nasouaxajla't. Qaq ÿataqta 'eesa de'eda qami' sa'axatema da qom ivita que'eca pa'ateec na'a'q qom nmit na nasouaxashitpi ñi Dios, nachi saqalligueme qome da nhuaxanaguec nam lma' so Sodoma qataq so Gomorra, qaq saq 'en'am qome ca nhuaxanaguec qanqoÿin ne'ena shiÿaxauapi mayi sa qami' ÿacongueta.
MRK.6.12	Nachi soomayi je'c, nachi da'aqtaxaadem na shiÿaxauapi, da yaqto' ÿaxaadeec naua n'onataxaco. 
MRK.6.13	Nataq'en qalota na n'ecpi leguemaxaic na i'oldauec, qataq qalota na sa no'onpi na i'ame'n na aceite, nachi no'oita qanqoÿin.
MRK.6.14	Qaq so nta'a Herodes ivido'ot da ÿaÿaten 'enauac de'eda, cha'ayi mashi ÿaÿaten 'enauac na shiÿaxauapi da n'aqtaguec so Jesús. Nachi se'eso Herodes 'enapeco':
MRK.6.14	–Souaxai' nachida da Juan mayi nachilaxanataxanaq da qaltaq nca'aleec, qaq ÿoqo'oyi huo'o de'eda l'añaxac.
MRK.6.15	Qataq huo'o na laÿipi 'eeta':
MRK.6.15	–Souaxai' nachida da Elías mayi l'aqtaxanaxanec ñi Dios.
MRK.6.15	Qataq huo'o na 'eeta':
MRK.6.15	–Souaxai' Dios l'aqtaxanaxanecda, 'eeta'am som hua'au l'aqtaxanaxanecpi ñimayi.
MRK.6.16	Qaq so Herodes co'ollaq l'axaÿaxac de'eda, nachi 'enapeco':
MRK.6.16	–Damayi nachida da Juan mayi samaxasoxoolec co'ollaxa da qaipeteguec na lqaic, da mayi qaltaq nca'aleec.
MRK.6.17	Cha'ayi so Herodes damaxasoxoolec co'ollaxa da qaicoñi' so Juan qaÿauo'o ca lquet, qoÿanaigui aca ncoñitaxanaxaqui, souaxat aso Herodías. Asá'aso Herodías, asomayi lhua co'ollaxa so Felipe som lqaÿa so Herodes. Qalaxayi so Herodes deuotaxanec co'ollaxa da ÿauo'o lhua. 
MRK.6.18	Nachi so Juan 'enapega co'ollaxa so Herodes, 'eeta':
MRK.6.18	–Sa ÿaÿamaxañi da 'auotaxanec añi lhua so 'adqaÿa.
MRK.6.19	Nachi asa'aso Herodías ÿataqta nquiÿa so Juan, nachi ÿauotaique da ÿalauat, qalaxayi sa ÿañoxot. 
MRK.6.20	Cha'ayi so Herodes ÿaÿateeta da so Juan ÿataqta no'on da lataxac, qataq qui'itta, ÿoqo'oyi ñi'iÿalec. Qaq ÿoqo'oyi somayi sa ÿashinem asomayi da huo'o ca 'ena'ac so Juan. So Herodes, nai'ctaxa da qalligueme da ÿoqta ÿaÿateetegue ca l'aqtaxanaxac so Juan, qalaxayi nachi 'en'am nqopita da n'axaÿaxana. 
MRK.6.21	Qalaxayi aso Herodías huetoigui naq'en so na'a'q co'ollaq so Herodes i'ot so lqui'axac da deque'elec so lañoxoqui. Nachi somayi iÿaxana so ltauapi nta'alpi, qataq na huataxanaq lta'alpi, qataq nam sallaxanecpi mayi lma' yi Galilea. 
MRK.6.22	Nachi aso llale aso Herodías inoxoneu'a ca huaña ca nqui'axac da dasot. Qaq de'eda lasotaxac asomayi ÿataqta lauela so Herodes qataq som lqui'axauapi. Nachi so nta'a Herodes 'enapego' asomayi, 'eeta':
MRK.6.22	–Aÿim 'auÿaxanot ca 'aueetac, nachi 'am sami'.
MRK.6.23	Nachi ÿan da l'aqtac da 'eetega da ipacchigui da ÿaneec ca camachaqca qaiÿaxanaique, nai'ctaxa da huo'otaq tachiguingui na laiñi nam 'alhuapi mayi ilotague' somayi. 
MRK.6.24	Nachi asomayi pa'auec, nachi ichimaxata aso late'e, 'eeta':
MRK.6.24	–¿Négue't ca seÿaxanaique?
MRK.6.24	Nachi asomayi 'enapeco':
MRK.6.24	–'Auÿaxaneu'a qome na lqaic ñi Juan mayi nachilaxanataxanaq.
MRK.6.25	Nachi aso qa'añole saqaÿaloq da ÿi'iguelaxau'a ca hueta'a so nta'a. Nachi 'enapego', 'eeta':
MRK.6.25	–Ñishitaique da nachina nagui da aÿim 'ai'anem ca nqui'axaqui, 'auachitangui ca lqaic ñi Juan mayi nachilaxanataxanaq.
MRK.6.26	Nachi so nta'a ÿataqta daquico. Qalaxayi mashi ÿan so l'aqtac da 'enapec ipacchigui, qataq hua'aqchigui co'ollaxa somayi so lqui'axauapi. Qaq ÿoqo'oyi sa ishit da illapec cam qaiÿaxaneu'a. 
MRK.6.27	Nachi so nta'a sa ÿaÿaloxon da ÿamaq so 'oonolec huataxanaq l'ec da ndouo ca lqaic so Juan. 
MRK.6.28	Nachi jec so huataxanaq l'ec da taÿa aso ncoñitaxanaxaqui. Nachi ipeteguec na lqaic so Juan, nachi ndoi', ÿachitagui so nqui'axaqui. Nachi somayi ÿanem aso qa'añole, qaq asomayi ÿami' aso late'e.
MRK.6.29	Nachi nam quetague'pi so Juan co'ollaq ÿaÿaten de'eda, nachi qaÿi'iguenau'a so l'oquiaxac, nachi qaidouec, da yaqto' qailayiñi.
MRK.6.30	Qaq co'ollaq ime de'eda, nachi so Jesús datata'agueta soua lamaxa'shi. Nachi soomayi i'axattrapeguema somayi 'enauac nam i'otpi qataq nam dapaxaguenataxaadec. 
MRK.6.31	Nachi so Jesús 'enapegalo soomayi, 'eeta':
MRK.6.31	–Qolaq qome, cada'ac da ñimataxauec, ñoqo'onaxauga ca tojlec 'alhua.
MRK.6.31	Cha'ayi ÿataqta qalota na nmeeta'a't shiÿaxauapi da nategueu'alo soomayi, nachi ivitta'a da qaica ca ldaqa't da huotaique da deque'e'. 
MRK.6.32	Nachi so Jesús nda'agueta soua lamaxa'shi da je'c, ñiyingui aso barco da nqo'ooda ca tojlec 'alhua. 
MRK.6.33	Qalaxayi qalota co'ollaxa na ÿauaategue somayi co'ollaq jec qataq qaÿauatton so Jesús. Nachi hua'aua ca qotaÿa'a 'alhua 'enauac nam chigoqchiguiñalo naua puebloyi, nachi hua'auñi da ivi' co'ollaq saxanaxa da ivilyi' soomayi. 
MRK.6.34	Nachi so Jesús co'ollaq huenoteeguesop aso nnotaxaqui, nachi ilaigui so qalota shiÿaxauapi. Nachi ÿataqta huo'o da lchoxonnataxanaxa, cha'ayi 'eeta'am ana qagueta mayi qaica ca ilo'ogue. Nachi quetot da qalota na ÿapaxaguenec. 
MRK.6.35	Qaq co'ollaq mashi avit, nachi soua lapaxaguenataqa nquiguedeu'a somayi. Nachi qoÿiitega, qoÿiita':
MRK.6.35	–Mashi avit, qataq ne'ena souaqta'a tojlec. 
MRK.6.36	Qaq no'on da qonapega na shiÿaxauapi da taÿa nam netalguete naua 'ale'u qataq naua pueblolqa mayi sa qaÿapiguii, da yaqto' deshijnaxanaique ca aloq, cha'ayi ne'ena shiÿaxauapi qaica ca chic.
MRK.6.37	Qalaxayi so Jesús 'enapeco':
MRK.6.37	–Qami' mayi qai'añiim ca aloq namayipi.
MRK.6.37	Nachi soomayi 'ena'po':
MRK.6.37	–¿Ishito' peta'a da qomi' sauoqta'a doscientos denarios da seshijnaxanqaique ca nallic, da yaqto' sequi'axanaq namayipi?
MRK.6.38	Nachi so Jesús 'enapegalo soomayi, 'eeta':
MRK.6.38	–¿Ca lcáte' caua qanqolli' pan? Ña qaumichiñi'.
MRK.6.38	Nachi co'ollaq qaÿaÿate'n soua huo'oi, nachi qai'aqtaxanem, qoÿiita':
MRK.6.38	–Qomyi cincole yiua pan, qataq dosolqa yiua nÿaxayi.
MRK.6.39	Nachi somayi ÿamaxalec so shiÿaxauapi da nso'ooñi, huaxaÿapega't naq'en, nso'onaxanaxaalec na 'auaqpi dadala. 
MRK.6.40	Nachi nso'ooñi somayipi, ÿaqauga yi huaña na cien qataq na cincuenta. 
MRK.6.41	Nachi so Jesús ÿacongueta soua cincole pan qataq soua dos nÿaxayi, nachi ÿamato'ot na piguem da nqouagaxaunot ñi Dios, nachi icolaxachiguilo soua pan qataq ÿanoiguilo soua lapaxaguenataqa, da yaqto' soomayi ÿanoiguilo so shiÿaxauapi. Nataq'en ÿanoiguilo 'enauac so shiÿaxauapi soua dosolqa nÿaxayi. 
MRK.6.42	Qaq 'enauac somayipi deque'e, qataq comadaxaicpi. 
MRK.6.43	Qaq co'ollaq ime, nachi qaiÿoxoguilo soua doce canasta so ñi'iÿoxotpi aso pan qataq soua nÿaxayi. 
MRK.6.44	Qaq se'eso shiÿaxauapi mayi chic se'esoua pan, somayipi ivi' ca cinco mil.
MRK.6.45	Qaq co'ollaq ime de'eda, nachi so Jesús i'auaxa'n soua lapaxaguenataqa, ñiyingui naq'en aso barco da i'axasoxoodelec aso lapel da nqo'ootra yi pueblo Betsaida. Qaq somayi n'onañi da ncoyigueetague' na shiÿaxauapi. 
MRK.6.46	Qaq co'ollaq ime da ncoyigueetague' somayipi, nachi jec da tashiguemec aso qasoxonaxa da nqouagaxauen. 
MRK.6.47	Qaq co'ollaq mashi pe, nachi aso barco mashi vichiguingui na laiñi aso lapel, qaq so Jesús ñaq huetalec so lqaxaÿaxa, nda'a't. 
MRK.6.48	Nachi somayi ila'aguelo soua lapaxaguenataqa da nqalligotta'pe da delloctaxaata'pe, cha'ayi soomayi ÿataqta datatreguet so l'at. Qaq co'ollaq mashi chi'iguejda, nachi so Jesús jec da nqo'oneueeguelo soomayi, quetalec na 'etaxat. Nachi somayi nshitaique co'ollaxa da napactalguete. 
MRK.6.49	Qaq co'ollaq qaila'ague da quetalec na 'etaxat, nachi qoÿiitega da nqui'i. Nachi soomayi i'alaqtaguilo, 
MRK.6.50	cha'ayi 'enauaque soomayi da iloda'a nachi ÿataqta ñi'i'. Qalaxayi so Jesús 'enapegalo soomayi, 'eeta':
MRK.6.50	–¡Qan'añaxachi qome, nachaÿim, sa ishit da qayi'ii!
MRK.6.51	Nachi somayi huenojñigui aso barco mayi qanayiitangui, nachi so l'at vi'iiguet, nachi soomayi ÿataqta huo'o da l'elqa', qataq da l'aalqa'. 
MRK.6.52	Cha'ayi soomayi sa ishi't co'ollaxa da ÿaÿate'n ca naigui aso pan, cha'ayi naua lquiyaqtel soomayi saxanaxa da nauaayiñi.
MRK.6.53	Nachi ñi'iguelaxatra, i'axasoxoodelec aso lapel da nqo'ooda yi 'alhua Genesaret. Huaña, nachi qaicoñidai' aso barco, qoÿano'ot so loigue. 
MRK.6.54	Qaq co'ollaq chochi huenotreeguesop aso barco, nachi na shiÿaxauapi ÿauatton so Jesús. 
MRK.6.55	Nachi somayipi jec da quiguilo naua 'ale'u, nachi qandouo na dalolaxaicpi huetalec qanqoÿin na lacanecpi da qanda'a ca qaÿaÿaten da hueta'a so Jesús. 
MRK.6.56	Nachi cam tau'a somayi nam pueblopiolec, huo'otaq nam pueblo lta'adaicpi, huo'otaq naua n'onaxayi, nachi qaÿachauga na nqa'aicpi na sa no'onpi. Nachi qanachoxonnot so Jesús da ishit da ÿashiita da chochi qaipoteu'a na lapo' laÿi. Nachi 'enauac nam ipoteu'a somayi, nachi no'oita.
MRK.7.1	Nachi nqochineu'a so Jesús na fariseopi, qataq huo'o na dapaxaguenataxaatapeguec na nqataxacpi mayi chigaqa'a yi Jerusalén. 
MRK.7.2	Se'eso ÿallippi ÿauaachigui co'ollaxa da huo'oi soua lapaxaguenataqa so Jesús da nshipaxa'n naua lhua'q co'ollaq deque'e'. Qaq damayi naigui da sa ishit da qaipaguelec da 'onataxac da qaiÿoi' naua nhua'q, qaq ÿoqo'oyi qanayictapeguelguete soomayi. 
MRK.7.3	(Cha'ayi na fariseopi qataq 'enauac na laÿi judiopi, namayipi quetague' da n'onataxac so hua'au lta'alpi da sa ishit da deque'e da huo'otaq saxanaxa da iÿoi' naua lhua'q, qaq ÿi'iguelaqtalec da nÿoxoc. 
MRK.7.4	Da huo'otaq chigaqa'a ca menqa', qalaq sa ishit da nachi deque'e da huo'otaq saxanaxa da i'ot da n'onataxac da iÿoi' naua lhua'q. Qataq huo'o na laÿipi 'onataxac mayi ÿaconguet da quegue: da n'onataxac da qaiÿo ana ÿomaxaqui, qataq ana naco'oña, qataq ana nataxagui, qataq na mala'.)
MRK.7.5	Nachi se'eso fariseopi qataq nam dapaxaguenataxaatapeguec na nqataxacpi inattac somayi, 'eeta':
MRK.7.5	–¿Tá'ainco' naua 'adapaxaguenataqa yi sa ishit da queguelo da n'onataxac som hua'au qadta'alpi? Nda'a't da nshipaxa'n naxa naua lhua'q da deque'e'.
MRK.7.6	Nachi so Jesús 'enapeco':
MRK.7.6	–Ÿataqta qami' tachiguilo naua l'aqtaqa so l'aqtaxanaxanec ñi Dios, l'enaxat Isaías, co'ollaq qami' i'axata'alo, qami' mayi qoñiitega da qami' llalqa ñi Dios, co'ollaq somayi ÿiyiñi da 'eeta':
MRK.7.6	Ne'ena shiÿaxauapi da aÿim ÿi'oxoden,
MRK.7.6	qalaq ndoteec na alap,
MRK.7.6	qalaxayi da lquiyaqteÿaxac ÿataqta qaÿoqta naq'en aÿim.
MRK.7.7	Ÿataqta qaica ca naigui da aÿim ÿi'oxodeetac,
MRK.7.7	cha'ayi nam lapaxaguenataxanaxacpi maichi lqataxac na shiÿaxauapi.
MRK.7.8	Cha'ayi qami' qaualachi' naua lqataxaco ñi Dios, nachi qoquiiguelo naua n'onataxaco na shiÿaxauapi: qoquiigue da 'onataxac da qaiÿo ana naco'oña, qataq ana ÿomaxaqui, qataq qalota na laÿipi mayi qau'ochi.
MRK.7.9	Qaltaq jec da l'aqtac 'eeta':
MRK.7.9	–Qaq da qami' maichi qoquiiguelo naua qan'onataxacolli', nachi ÿataqta qaualachi' naua lqataxaco ñi Dios. 
MRK.7.10	Cha'ayi so Moisés co'ollaxa 'eeta': “Ÿataqta huo'o naq 'enec 'anqa'en ca 'adta'a qataq aca 'adate'e,” qaq “Ca ishiuen ca lta'a huo'otaq aca late'e, nachi camayi qaÿalauat.” 
MRK.7.11	Qalaxayi qami' qoñiÿapec yi ca shiÿaxaua ishit da 'enapega ca lta'a huo'otaq aca late'e da 'eeta': “Sa ishit da 'am setauan, cha'ayi 'enauac na aÿim hueto'ot qoÿinac corbán” (damayi naigui da mashi qoÿanot ñi Dios). 
MRK.7.12	Qaq da qoñiÿapec de'eda, nachi qami' 'eeta'am da sa qauashiñiim camayi da itauan ca lta'a qataq aca late'e. 
MRK.7.13	Qaq 'eda da 'eetec da qami' sa ishit da huo'o ca qai'añiÿaigui na lqataxacpi ñi Dios, souaxat da qoquiigue na 'onataxacpi mayi quetagui da qoñiita. Qataq qalota na laÿi qau'ochiitac mayi 'eeta'am ne'enapi.
MRK.7.14	So Jesús qaltaq iÿaxanoigui so shiÿaxauapi. Nachi 'enapega, 'eeta':
MRK.7.14	–Aÿim qan'axaÿaxañiÿa qome 'enauac da qoñiita, qataq qauaÿajñiiteguet da shinapec, 'eeta': 
MRK.7.15	'Enauac nam aloq ca shiÿaxaua da deque'e qaica da huo'o ca 'oonolec da ishit da ishipaxanaqchit da nachaalataxac. Chaqnata nam chigaqaigui añi lquiyaqte mayi ishit da ishipaxanaqchit camayi. 
MRK.7.16	Qaq qami' mayi qauaÿajñi da qan'axaÿaxanaxaqui, no'on da qan'axaÿaxañiichiguiñi.
MRK.7.17	Qaq so Jesús co'ollaq ca'ai so shiÿaxauapi, nachi pa'aigui so noÿic, nachi soua lapaxaguenataqa inatta'pe somayi ca naigui de'eda daloqnaxaatega. 
MRK.7.18	Nachi somayi 'enapeco':
MRK.7.18	–¿Qachi ivido'o' da qoñiita da sa qauaÿajñi de'eda? ¿Peta'a sa qauaÿajñiÿo' da 'enauac nam chic ca shiÿaxaua da sa ishit da huo'o ca ishit da ishipaxanaqchit da nachaalataxac? 
MRK.7.19	Cha'ayi namayipi sa ishit da inoxoneu'a añi lquiyaqte. Chaqdata da tangui añi da'am. Ime, qaq inoxoneec.
MRK.7.19	Qaq 'eda da 'enapec so Jesús co'ollaq i'axattac da 'enauac na nallicpi qui'itta. 
MRK.7.20	Nataq'en 'enapeco':
MRK.7.20	–Ca chigaqaigui añi lquiyaqte ca shiÿaxaua mayi nachica ca ishipaxanaqchit da nachaalataxac. 
MRK.7.21	Cha'ayi añim lquiyaqte ca shiÿaxaua mayi nachañi añi chigaqaigui na qauem lhuennataxapi, da huotaique ncachitapegue' aca sa lhua, qataq da quishishaxac, nalaataxanaxac, 
MRK.7.22	qataq da ncachaxac, qanqopitta'a ca ÿaqa'a, qataq na qauemsat, natenataxanaxac, nqopitaxanaqtaic, nquiÿaxanaqtaic, qai'axat ca saq 'en, 'amqajnaxac, sa daÿajnataxan. 
MRK.7.23	Qaq 'enauac ne'ena qauemsat, namayi chigaqaigui ca shiÿaxaua, qaq nachina na ishit da ishipaxanaqchit da nachaalataxac.
MRK.7.24	Nachi so Jesús ca'ai ca hueta'a, nachi taÿa yi 'alhua Tiro qataq yi Sidón. Nachi co'ollaq taigui ca noÿic, nachi nshitaique da sa ishit da huo'o ca noma somayi, qalaxayi sa ÿañoxot da nqañoxojñi. 
MRK.7.25	Qaq saqaÿaloq da huo'o aso 'alo ÿaÿaten so Jesús. Asomayi late'e aso qa'añole mayi huo'o so l'ec leguemaxaic. Qaq asomayi anaÿa so Jesús, nachi i'adoto naua l-llicte. 
MRK.7.26	Qaq asa'aso 'alo chigaqhuec, asomayi chigaqaigui na Sirofenicia l'ecpi. Qaq asomayi anac da iÿaxanot so Jesús, da yaqto' i'odauec so l'ec leguemaxaic aso llale. 
MRK.7.27	Qalaxayi so Jesús 'enapego' asomayi, 'eeta':
MRK.7.27	–Ña 'au'axaÿa'a nam ÿoqta ñalaqpi da hua'auñi deque'e, cha'ayi sa ÿaÿamaxañi da qaiuotaxanec ca aloq namayipi, nachi qoÿami' na pioxotpi.
MRK.7.28	Nachi asomayi 'enapeco':
MRK.7.28	–'Eesa da qonapec, 'am ÿataxala', qalaxayi ivida'a nam pioxotpi mayi hueto'ot na pa'aguiñi ca nqui'axala', namayi chicta'aguet na najñi aloq lsochi cam ñalaqpi.
MRK.7.29	Nachi so Jesús 'enapego' asomayi, 'eeta':
MRK.7.29	–Ÿataqta ÿaÿamaqchiguiñi da qonapec. Qaq nagui no'on da 'avi'iguelaq, cha'ayi som n'ec leguemaxaic mashi ca'ai aca 'ai'ale.
MRK.7.30	Nachi asomayi co'ollaq ivita ca lma', nachi asomayi ilalec aso llale da huetalec so lmala', qaq som l'ec leguemaxaic mashi ca'ai asomayi.
MRK.7.31	Nachi so Jesús qaltaq ca'ai yi 'alhua Tiro, nachi tajlec yi Sidón qataq nam pueblopi yim 'alhua Decápolis, chochi ivittaxaama aso lapel mayi huaña yi Galilea. 
MRK.7.32	Qaq huaña yimayi, nachi qanauegueu'a so ÿale mayi sa hua'aqa qataq n'apdapeguec naua l'aqtaqa. Nachi qaiÿaxanot somayi da yaqto' ÿashil-lec somayi. 
MRK.7.33	Qaq so Jesús nachi iÿotauga somayi, ca'ai naq'en so shiÿaxauapi, nachi ÿashileu'oguelo naua ltelalauaco qataq nqaigoxoguelo naua llaxaata. Nachi ipoteu'a na lachaxat. 
MRK.7.34	Ime, nachi ÿamato'ot na piguem, nachi ñaxaayishigue'm naua l'a'chi, nachi 'enapego' somayi, 'eeta':
MRK.7.34	–¡Efata! (Damayi naigui da 'eeta': ¡Nauatreec qome naua ntelalauaco!)
MRK.7.35	Huaña, nachi ishit da hua'aqa se'eso ÿale, qataq ÿaÿamaxañi na lachaxat, nachi ishit da detaqa. 
MRK.7.36	Nachi so Jesús huaqattapeguelec da sa ishit da qai'axat de'eda. Qaq co'ollaq nquigaxatteec de'eda lqataxac, qalaq nachi 'en'am ÿataqta qanquigaxatteec da qai'axattac de'eda. 
MRK.7.37	Nachi ÿataqta lta'adaic da n'aalaxa, nachi qoÿiita':
MRK.7.37	–Ÿataqta ÿaÿamaqchiguiñi 'enauac na i'ot, cha'ayi ivida'a da hua'aqa naq'en na da'añaigui na lqaic, qataq na qaicaua naua l'aqtaqa.
MRK.8.1	Qaq se'esoua na'axa'te ÿataqta qalota na shiÿaxauapi na lapootapegueu'a so Jesús, nachi somayipi qaica ca chic. Nachi so Jesús iÿaxanoiguilo soua lapaxaguenataqa, nachi 'enapegalo, 'eeta':
MRK.8.2	–Aÿim ÿataqta huo'o da ichoxonnataxanaxa ne'ena shiÿaxauapi. Cha'ayi mashi ivi' naua tres na'axa'te da aÿim hueta'aguet, qaq namayipi mashi qaica ca aloq. 
MRK.8.3	Qaq da huo'otaq shinapega namayipi da taÿalo naua lma'te da saxanaxa da deque'e, nachi yi'oqta qome da huo'o na iquishiuguijñi na nqa'aic, cha'ayi namayipi huo'o na qaÿoqta ca chigaqa'ague.
MRK.8.4	Nachi soua lapaxaguenataqa 'ena'po':
MRK.8.4	–¿Ca 'éeteco' da qoÿanem ca chic ne'ena shiÿaxauapi, yi ne'ena souaqta'a tojlec?
MRK.8.5	Nachi so Jesús inatta'po' soomayi, 'eeta':
MRK.8.5	–¿Ca lcáte' caua qanqolli' pan?
MRK.8.5	Nachi soomayi 'ena'po':
MRK.8.5	–Qomyi sietole.
MRK.8.6	Nachi so Jesús ÿamaxalec somayipi da nso'ooñi, nachi somayi ÿaconalo soua pan, nachi nqouagaxaunot ñi Dios. Qaq co'ollaq ime, nachi ÿanoiguilo soua lapaxaguenataqa, da yaqto' soomayi ÿanoiguilo so shiÿaxauapi. 
MRK.8.7	Qaq nataq'en huo'oi soua nÿaxayolqa. Nachi so Jesús nqouagaxaueelguete soomayi, nachi damaxasoxoolguete da qanaloqteedeec. 
MRK.8.8	Nachi 'enauac da deque'e somayipi qataq comadaxaicpi. Qalaxayi ñaqaiyita huo'o so ñi'iÿoxot, nachi somayi qaÿachaguilo soua siete canastas. 
MRK.8.9	Qaq se'eso deque'e, somayipi huac da ivi' ca cuatro mil. Nachi so Jesús ncoyigueetague' somayipi, 
MRK.8.10	nachi huenojñigui aso nnotaxaqui, lÿata'pe soua lapaxaguenataqa da nqo'ooda yi 'alhua Dalmanuta.
MRK.8.11	Nachi anac na fariseopi da huotaique da ncotaÿapegue' so Jesús. Qaq qaiÿaxanot somayi, da yaqto' ÿachaxan cam n'anec mayi sa qaÿauanapigui da chigoqo'ot naq'en na piguem. Qalaxayi somayi chochi qaÿi'iguen. 
MRK.8.12	Qalaxayi so Jesús decovi, nachi 'enapeco':
MRK.8.12	–¿Tá'ainco' ne'ena shiÿaxauapi yi iÿaxaataique da qai'ot cam n'anec mayi sa qaÿauanapigui? Qaq ÿataqta 'eesa de'eda qami' sa'axatema, da nagui sa ishit da huo'o ca qami' qoÿanema n'anec.
MRK.8.13	Nachi so Jesús ca'ai somayipi, nachi qaltaq huenojñigui aso barco, nachi taitague da le'ego aso lapel.
MRK.8.14	Qaq soomayi icoua'aisalo co'ollaxa da ÿachi' ca alo'q, chaqasota aso 'oonole pan co'ollaq qanayiitangui aso barco. 
MRK.8.15	Nachi so Jesús huaqattapeguelguete soomayi, 'eeta':
MRK.8.15	–Maxatchaxa qome, qadvichiÿa'a ana ÿashiidaxachigui ana pan mayi huetaigui na fariseopi qataq ñi Herodes.
MRK.8.16	Nachi soua lapaxaguenataqa maichi nnattega't, 'eeta':
MRK.8.16	–'Enapec de'eda, cha'ayi souaxat peta'a da sa ñachoq aca pan.
MRK.8.17	Nachi so Jesús noma'alo soomayi, nachi 'enapeco':
MRK.8.17	–¿Tá'ainco' yi qan'aqtaxañiitapigui da sa qanachii aca pan? ¿Peta'a ñaq 'eetalec da saxanaxa da huo'o ca qauauattoñi qataq ca qauaÿajñi? ¿Ÿataqta qadamchiguilo peta'a naua qadquiyaqchilli'? 
MRK.8.18	¿Sa ishit peta'a da nauaayiñi naua qad'ai'chilli', qataq sa ishit peta'a da hua'axai' naua qadtelalauacolli'? qataq ¿sa ishit da huo'o ca qantouñiic? 
MRK.8.19	Yi can ñicolaxajyiñi soua cincole pan da sequi'axan so cinco mil shiÿaxauapi, qaq ¿chaxan lcáte' soua canastas mayi nlaxatchiguilo so ñi'iÿoxot?
MRK.8.19	Nachi soomayi 'ena'po':
MRK.8.19	–Qomyi doce.
MRK.8.20	Nachi somayi qataq 'enapeco':
MRK.8.20	–Qaq can ñicolaxajyiñi soua sietole pan da sequi'axan so cuatro mil shiÿaxauapi, qaq ¿chaxan lcáte' soua canastas mayi nalaxatchiguilo so ñi'iÿoxot?
MRK.8.20	Nachi soomayi 'ena'po':
MRK.8.20	–Qomyi sietole.
MRK.8.21	Nachi 'enapegalo soomayi, 'eeta':
MRK.8.21	–¿Qalaq ñaq 'eetalco' da saxanaqca ca qauaÿajñi?
MRK.8.22	Qaq co'ollaq ivilda yi Betsaida, nachi qanauegueu'a so Jesús so qanamaic, nachi qanachoxodeetot somayi, da yaqto' ÿashil-lec. 
MRK.8.23	Nachi somayi ÿacona na lhuaq so qanamaic, nachi nqateeguesop so pueblo. Ime, nachi i'amiinguilo naua l'ai'te aso l'alli, nachi ipoteu'alo. Nachi inattac somayi da huo'otaq mashi huo'o ca ila'a. 
MRK.8.24	Qaq se'eso qanamaic demejnaxan, nachi 'enapeco':
MRK.8.24	–Sela'a na shiÿaxauapi, qalaxayi 'eeta'am ana qo'ipaq, qalaxayi queuotapigui'.
MRK.8.25	Nachi so Jesús qaltaq ipoteu'alo naua l'ai'te, qaq somayi nachi ÿataqta i'añaxachiguilo naua l'ai'te, nachi ishit da nauaañi. Huaña, nachi ÿataqta nauaachiguiñi. 
MRK.8.26	Nachi so Jesús ÿamaxa ca lma' somayi. Nachi 'eetega, 'eeta':
MRK.8.26	–Sa ishit qome da 'au'a na pueblo, qataq sa ishit da huo'o ca 'au'axatem de'eda.
MRK.8.27	Qaq co'ollaq ime de'eda, nachi so Jesús nnaictagueto soua lapaxaguenataqa da nqo'ooda na pueblopiolec mayi huaña yi Cesarea de Filipo. Qaq co'ollaq huangui na nqa'aic, nachi inatta'pe soua lapaxaguenataqa, 'eeta':
MRK.8.27	–¿Chaq négue't ca ipettega aÿim na shiÿaxauapi?
MRK.8.28	Nachi soomayi 'ena'po':
MRK.8.28	–Qomyi huo'o na 'eetega da nachi'am Juan mayi nachilaxanataxanaq, qataq huo'o na 'eetega da nachi'am Elías, qataq huo'o na 'eetega da 'auachigaqaigui som hua'au Dios l'aqtaxanaxanecpi.
MRK.8.29	Nachi somayi inatta'po' soomayi, 'eeta':
MRK.8.29	–Qaq qami', ¿négue't ca qaupichiitega da aÿim?
MRK.8.29	Nachi so Pedro 'enapeco':
MRK.8.29	–Qomyi nachi'am mayi 'am nta'a nca'alaxaqui.
MRK.8.30	Qalaxayi so Jesús huaqajlec somayipi da sa ishit da huo'o ca i'axatem de'eda.
MRK.8.31	Huaña, nachi da'aqtaxanema soomayi, 'eeta': Ne'ena shiÿaxaua llalec ÿataqta qalota qome da nque'ejnaxac, qataq ÿamaqhuec qome namayi na nquedoxonecpi, qataq na lataxala'pi na ntaxaÿaxanaxanecpi da qaitaxaÿapegue' ñi Dios, qataq nam dapaxaguenataxaatapeguec na nqataxacpi. Qataq i'axatema soomayi da somayi taÿa'a da qaÿalauat, qalaxayi qom mashi inoxoodeec caua tres na'axa'te, nachi qaltaq nca'aleec. 
MRK.8.32	Qaq ÿataqta i'axatta de'eda taÿa'a. Qaq ÿoqo'oyi so Pedro nachi iÿotauga somayi, nachi nlaxa. 
MRK.8.33	Qalaxayi so Jesús nqoilec da ÿamataiguilo soua lapaxaguenataqa, nachi nlaxa so Pedro, 'eeta':
MRK.8.33	–Aÿim qoca'ai, 'am Satanás, cha'ayi da 'adhuennataxa sa ishit da 'eeta'am da lhuennataxa ñi Dios. Chaqdata da qoneta'am na chochi shiÿaxauapi naua lhuennataxaco.
MRK.8.34	Nachi so Jesús iÿaxanoiguilo soua lapaxaguenataqa nataq'en na shiÿaxauapi. Nachi 'enapego', 'eeta':
MRK.8.34	–Da huo'o ca nshitaique da aÿim quegue, nai'ctaxa da huo'otaq aÿim ileutalec. 
MRK.8.35	Cha'ayi ca nshitaique da maichi nca'alaxajla't, nachi camayi daqat da nachaalataxac; qalaxayi ca daqat da nachaalataxac, souaxat da aÿim quetague' qataq souaxat da n'aqtac, nachi camayi qanca'alaxateec qome. 
MRK.8.36	Cha'ayi ¿négue't ca ÿachigoxotaigui ca shiÿaxaua da huo'otaq imatta't 'enauac nam huetalec ana 'alhua, qaq da nachaalataxac daqat? 
MRK.8.37	Cha'ayi ¿chaq négue't ca deshiitenaxana ca shiÿaxaua, da yaqto' ishit da ñi'iguelaxajla't da nachaalataxac? 
MRK.8.38	Cha'ayi ca aÿim da'aguelec qataq dam i'aqtaxanaxac, da ncaxa nam shiÿaxauapi mayi ÿalat ñi Dios qataq 'itaxaloxoicpi, nachi ne'ena shiÿaxaua llalec nataq'en ÿataqta da'aguelec camayi, qom ivita da ñi'iguelaq da nactaigui da lli'oxoyic ñi lta'a qataq na lamaxashicpi mayi qui'itta.
MRK.9.1	So Jesús nataq'en 'enapeco':
MRK.9.1	–Ÿataqta 'eesa de'eda qami' sa'axatema, da huo'o nagui nam ÿalectauopi nam saxanaxa qome da ileu, chochi ivitta'a da ÿauaachigui da nvi' da l'onataxanaxac ñi Dios qataq da l'añaxac da ilo'ogue 'enauacna.
MRK.9.2	Qaq co'ollaq inoxoodeec soua seis na'axa'te, nachi so Jesús nnaicapegueto soua Pedro, Santiago, Juan, da nqo'ooshiguemec aso qasoxonaxa. Qaq hualec asomayi, nachi qanadalaxat da lataxac, ÿauaachiguilo qanqoÿin soomayi. 
MRK.9.3	Soua alogo ÿataqta qashilectrapiguiñi qataq ÿataqta qaica ca 'en'am da lapagaqa', ÿataqta qaica ca shiÿaxaua ana 'alhua da ishit da 'en'am naq'en da lapagaxa soua alogo. 
MRK.9.4	Nachi soomayi iloda'a so Elías qataq so Moisés da detaqtrague' so Jesús. 
MRK.9.5	Nachi so Pedro 'enapego' so Jesús, 'eeta':
MRK.9.5	–'Am mayi 'auapaxaguenataxaatac, ¡ÿataqta ÿaÿamaqchiguiñi da nachi souaqta'a ne'ena! Nachi so'ota'q caua qadma'chilli', 'oonolec ñaq'enaq ca 'adma', qataq da Moisés, qataq da Elías.
MRK.9.6	Cha'ayi soua lapaxaguenataqa ÿataqta ñi'i' co'ollaxa, ÿoqo'oyi so Pedro sa ÿaÿaten ca nauga. 
MRK.9.7	Nachi anac so l'oc da nalotelguete soomayi. Qaq se'eso l'oc nachi chimaxaigui so n'aqtac, 'eeta':
MRK.9.7	–'Eda da ÿalec mayi ÿataqta ÿauotaxat, damayi qan'axaÿaxañiÿa qome.
MRK.9.8	Qaq co'ollaq namatrashigue'm, nachi qaica ca iloda'a, chaqsota so Jesús ndota't.
MRK.9.9	Qaq co'ollaq mashi huenotreeguesop aso qasoxonaxa, nachi so Jesús huaqattapeguelguete soua lapaxaguenataqa da sa ishit da huo'o ca i'axatrem de'eda lauanaqchi'c, chaqdata da qom mashi qaltaq nca'aleec ne'ena shiÿaxaua llalec. 
MRK.9.10	Qaq ÿoqo'oyi soomayi ÿataqta ñi'imaxattre' de'eda lauanaqchi'c, qalaxayi nchimaxattrapigui da 'eetec ca naigui da qaltaq nca'aleeguesop da l-leuaxa. 
MRK.9.11	Nachi qainattac so Jesús, qoÿiita':
MRK.9.11	–¿Tá'ainco' yi nam dapaxaguenataxaatapeguec na nqataxacpi yi 'eetega qome da hua'auñi da nvi' ca Elías?
MRK.9.12	Nachi somayi 'enapeco':
MRK.9.12	–'Eesa ca Elías da hua'auñi da nvi' qome, da yaqto' ÿaÿamaxajñi 'enauac na lataxaguesat. Qalaxayi ¿huá'ago' ca 'eetec naua ñiyigui'shi l'aqtaqa ñi Dios yi nataq'en i'axat da 'eetec qome cam shiÿaxaua llalec? Da huo'o da nque'ejnaxac qanqoÿin qataq da n'otanaguec. 
MRK.9.13	Qalaxayi aÿim qami' shinapegalo da so Elías mashi sogote da nvi'. Qalaxayi somayi maichi qoÿoiqueetac 'enauac cam qoÿiita'ac, qaq ÿataqta ipacchigui da n'aqtaguec mayi i'axat naua ñiyigui'shi l'aqtaqa ñi Dios.
MRK.9.14	Qaq co'ollaq mashi ñi'iguelaxa so Jesús ca huetra'a soua lapaxaguenataqa, nachi iloda'a so qalota shiÿaxauapi da coleesopa soomayi. Nataq'en huo'o nam dapaxaguenataxaatapeguec na nqataxacpi, qaq namayipi ncotatapegueto soomayi. 
MRK.9.15	Qaq co'ollaq qaila'aguet so Jesús, nachi somayipi ÿataqta huo'o da l'aalaxa, nachi qanqalgaqa'aguet somayi da qanquine'. 
MRK.9.16	Nachi so Jesús denataxan, 'eeta':
MRK.9.16	–¿Négue't cam qanqalligochiitapigui?
MRK.9.17	Nachi huo'o som ÿalectauo ÿasat, 'eeta':
MRK.9.17	–'Am mayi 'auapaxaguenataxaatac, na ÿalec 'am ñauegueu'a, namayi huo'o ñi l'ec leguemaxaic mayi sa ishit da i'aqtaxanaxan. 
MRK.9.18	Camachica pa'aigue, nachi ÿacha'ague ñi'iñi l'ec leguemaxaic da nalaqaañi. Huaña, nachi anac naq'en ana l'alli na alap, qataq inaga't naq'en naua lhue, qa nachi 'eetai' da nquigaxatta'aguet da saqca ca l'añaxac naq'en. Qaq mashi sogote da seÿaxanoto naua 'adapaxaguenataqa, da yaqto' i'oldaue'c ñi l'ec leguemaxaic, qalaxayi sa ÿañoxot.
MRK.9.19	Nachi so Jesús 'enapeco':
MRK.9.19	–¡Aicoue nam na' shiÿaxauapi yi sa da'amqajnataxan! ¡Mashi huo'oi soua na'axa'te da qami' sootaiguilo, qataq mashi huo'oi soua na'axa'te da qami' ñiualaxaueetapegueto! Ñaq aÿim qanaviquiÿa na nsoq.
MRK.9.20	Nachi qanauega somayi so nsoq. Nachi so l'ec leguemaxaic co'ollaq ilo'ot so Jesús, nachi decopchi naq'en so nsoq, nachi ncocatapiguiñi, qataq anac naq'en ana l'alli na alap. 
MRK.9.21	Nachi so Jesús inattac so lta'a so nsoq, 'eeta':
MRK.9.21	–¿Chaxan lcáte' soua na'axa'te da 'eeta'ac de'eda?
MRK.9.21	Nachi somayi 'enapeco':
MRK.9.21	–Qomyi naquitchigueme'. 
MRK.9.22	Qaq qalota naxa da ñi'iñi l'ec leguemaxaic tangui naq'en na nodec qataq na 'etaxat da nshitaique da ÿalauat. Qaq ÿoqo'oyi da 'aushit, qaq no'on da qomi' 'auchoxode'n da qomi' 'autaua'n.
MRK.9.23	Nachi so Jesús 'enapego' somayi, 'eeta':
MRK.9.23	–Da 'aushit da 'au'amqajnataxan, cha'ayi cam da'amqajnataxan, nachi sa ishit da huo'o ca alaq.
MRK.9.24	Nachi so lta'a so nsoq, somayi i'alaq, 'eeta':
MRK.9.24	–¡Sa'amqajnataxan, aÿim 'autauan, yaqto' nquic da i'amqajnataxanaxa!
MRK.9.25	Nachi so Jesús co'ollaq ila'aguet da mashi qalota na shiÿaxauapi, nachi nlaxa so n'ec leguemaxaic, 'eeta':
MRK.9.25	–'Am n'ec leguemaxaic mayi sa 'au'aqtaxanaxan qataq sa hua'aqa 'anqa'en na shiÿaxaua, 'am shinapega da qoca'ai ne'ena nsoq, nachi sa ishit qome da 'avi'iguelaxaigui namayi.
MRK.9.26	Qaq se'eso n'ec leguemaxaic i'alaq, nachi decopchi naq'en so nsoq. Ime, nachi ca'ai, qalaxayi 'eeta'am naq'en da ileu. Qaq ÿoqo'oyi qalota na 'eetega da ileu somayi. 
MRK.9.27	Qalaxayi so Jesús ÿacona na lhuaq somayi, nachi nachaalataxaañi. Nachi somayi nachajñi.
MRK.9.28	Nachi so Jesús taigui so noÿic, nachi soua lapaxaguenataqa co'ollaq ndoda'aguet somayi, nachi inattrac, 'eeta':
MRK.9.28	–¿Tá'ainco' yi qomi' sa seshitaq da so'odaqhuec so n'ec leguemaxaic?
MRK.9.29	Nachi somayi 'enapeco':
MRK.9.29	–Qomyi na 'eeta'am se'eso n'ec leguemaxaic da qai'odauec, qalaq iuen da nqouagaxauen qataq nqouaqchit ca shiÿaxaua.
MRK.9.30	Qaq co'ollaq queda'ai yi'iyi huetra'a, nachi qotaÿalec yi Galilea. Nachi so Jesús nshitaique da sa ishit da qaÿanoma. 
MRK.9.31	Cha'ayi somayi i'axattapeguema soua lapaxaguenataqa da 'eeta':
MRK.9.31	–Na shiÿaxaua llalec qoÿanoigui qome na shiÿaxauapi, da yaqto' ÿalauat. Qalaxayi qom ivi' caua tres na'axa'te, nachi qaltaq nca'aleec.
MRK.9.32	Qalaxayi soomayi sa ishi't co'ollaxa da ÿaÿate'n de'eda qai'axattapeguema, qalaxayi ñi'iÿalguete da qaltaq denataxa'n.
MRK.9.33	Nachi mashi ivildeu'a yi la ciudad Capernaum. Qaq co'ollaq huetra'a ca lma', nachi so Jesús inatta'pe soua lapaxaguenataqa, 'eeta':
MRK.9.33	–¿Négue't ca qanqalligochiitapigui qami' can huangui na nqa'aic?
MRK.9.34	Qalaxayi soomayi sa ishit da ÿasa't, cha'ayi soomayi co'ollaq huangui so nqa'aic, nachi ncotatrapigui da chaq negue't soomayi ca ÿoqta ÿacteec da l'amaqchic. 
MRK.9.35	Nachi so Jesús nso'ooñi, nachi iÿaxanoiguilo soua doce lapaxaguenataqa, nachi 'enapegalo, 'eeta':
MRK.9.35	–Da huo'o ca nshitaique da l'auaxanec, qaq nachica ca ÿoqta pa'ateec, qataq nachica ca huapegue' 'enauac na laÿipi.
MRK.9.36	Ime, nachi ÿacona na lhuaq so nogotolec, nachi ÿanangui na laiñi somayipi, nachi nsoqtauo. Nachi 'enapegalo soomayi, 'eeta':
MRK.9.37	–Ca shiÿaxaua da aÿim quetague' da huo'otaq ÿacongueta ca 'oonolec ne'ena nogotolec, qaq nachaÿim mayi aÿim ÿaconguet. Qaq sa ishit da nachaqaÿimta da aÿim ÿaconguet, cha'ayi camayi nataq'en ÿaconguet ñim aÿim namaq.
MRK.9.38	Nachi so Juan 'enapego' somayi, 'eeta':
MRK.9.38	–'Am mayi 'auapaxaguenataxaatac, qomi' huo'o so sauanaqchigui da do'otaxaatega da 'ad'enaxat da i'ottapeguec na n'ecpi, qalaxayi somayi sa ishit da qomi' ÿalegoiguilo, qaq sellaqpeguem da nachi 'eeta'ac de'eda.
MRK.9.39	Qalaxayi so Jesús 'enapeco':
MRK.9.39	–Sa ishit da qaulliÿapeguem, cha'ayi sa ishit da huo'o ca 'oonolec da huo'otaq i'ot ca sa qaÿauanapigui da do'onataxana da i'enaxat, qaq da ime, nachi aÿim ishiueetac. 
MRK.9.40	Cha'ayi ca sa qomi' npa'aguenalo, qaq nachica ca qomi' sa iÿota'alo. 
MRK.9.41	Cha'ayi ca camachicague't da huo'otaq qami' ÿanema ca nai'ctaxa da saq 'amaqtaq 'etaxat, qaq souaxat da qami' lalamqa'te na Cristo, nachi camayi ÿataqta huo'o da nshiitenaguec.
MRK.9.42	Qaq camachicague't shiÿaxaua da huo'otaq ÿaueca'aguet ca lasouaxashit ca 'oonolec ne'enatai' saq 'amaqtaqpiolec mayi aÿim i'amaqten, nachi camayi no'on da qaicoñida'ac na lqosot ca coma' lta'adaic mayi namaicnaxanaxat, nachi qaÿasaxangui aca auaxai. 
MRK.9.43	Na maichi 'adhuaq da huo'otaq 'am ÿaueca'aguet ca 'adasouaxashit, qaq no'on da 'auchigueec. Cha'ayi ÿaÿamaqchiguiñi da 'aunoxoneu'a da nca'alaxa, da 'oonolec na 'adhuaq, qalaxayi saq 'en'am da nalota't naua 'adhuaxayi, qaq 'am qaÿasaxaña ca nhuaxanqa' na 'itaxaloxoicpi mayi huaña ca nodec mayi sa ishit da qaÿalamat, 
MRK.9.44	qataq huetaña na qochi'l mayi sa ishit da ileu. Que'eca nodec sa ishit da qaÿalamat. 
MRK.9.45	Qataq na 'adapia' da huo'otaq 'am ÿaueca'aguet ca 'adasouaxashit, qaq no'on da 'auchigueec. Cha'ayi ÿaÿamaqchiguiñi da 'aunoxoneu'a da nca'alaxa da 'am tedaic, qalaxayi saq 'en'am da nalota't naua 'adapia'te da 'am qaÿasaxaña ca nhuaxanqa' na 'itaxaloxoicpi mayi huetaña ca nodec mayi sa ishit da qaÿalamat, 
MRK.9.46	qataq huetaña na qochi'l mayi sa ishit da ileu. Que'eca nodec sa ishit da qaÿalamat. 
MRK.9.47	Qataq ana 'ad'aite da huo'otaq 'am ÿaueca'aguet ca 'adasouaxashit, qaq no'on da 'anqat. Cha'ayi ÿaÿamaqchiguiñi da 'oonole ana 'ad'aite da 'aunoxoneu'a da l'onataxanaxac ñi Dios da ilo'ogue 'enauacna, qalaxayi saq 'en'am da nalota't naua 'ad'ai'te da 'am qaÿasaxaña ca nhuaxanqa' na 'itaxaloxoicpi, 
MRK.9.48	cam huetaña na qochi'l mayi sa ishit da ileu, qataq sa ishit da qaÿalamat que'eca nodec.
MRK.9.49	Cha'ayi 'enauac na shiÿaxauapi qaÿi'iguenec ca nodec, qataq 'enauac na nachitaqtaxanaxatpi mayi qaÿavigaxat, namayi qaÿasaxagui na toue. 
MRK.9.50	Na toue, namayi ÿataqta no'on. Qalaxayi da huo'otaq daqat na lli'iuaxa, qaq ¿ishit peta'a camayi da qaltaq huo'o ca taiguet qanqoÿin? Qaq qami' qoñiita'amo' qome ca toue da 'ico' qami' nalecnaxanqa'te, qalaxayi ñi 'oonolec da qoñiita ÿataqta lactapegue' na laÿipi.
MRK.10.1	So Jesús ca'ai yi Capernaum, nachi nqo'ona yi 'alhua l'enaxat Judea qataq yim 'alhua mayi pa'aigue da nala' lliguishiguem so tala Jordán. Huaña yimayi, nachi na shiÿaxauapi qaltaq laponeu'a ca hueta'a. Nachi somayi qaltaq dapaxaguenataxaatac, cha'ayi nachi n'onataxac. 
MRK.10.2	Nachi na fariseopi nachaateu'a somayi da qaÿauotaique da chochi huo'o qanqoÿin ca lasouaxashit. Nachi qainattac somayi da huo'otaq qaÿaÿamaxadeeta ca shiÿaxaua da nalate' aca lhua. 
MRK.10.3	Nachi somayi 'enapeco':
MRK.10.3	–¿Négue't ca qami' ÿamaxalguete co'ollaxa so Moisés?
MRK.10.4	Nachi somayipi 'enapeco':
MRK.10.4	–Qomyi so Moisés ÿashiitem ca shiÿaxaua da huo'otaq ÿalat aca lhua, nachi ÿauo'o aca lmalate da ÿalat, nachi camayi ishit da dalataxan.
MRK.10.5	Nachi so Jesús 'enapego' somayipi, 'eeta':
MRK.10.5	–So Moisés qami' ÿanema co'ollaxa de'eda lamaxasoxonaxac, souaxat da ÿataqta qadamchiguilo naua qadquiyaqchilli'. 
MRK.10.6	Qalaxayi dam chigoqchiguiña co'ollaq ñi Dios chita'ague da i'ot 'enauacna, qalaq ñimayi “i'ot so shiÿaxaua qataq aso 'alo.” 
MRK.10.7	“Qaq ÿoqo'oyi ca shiÿaxaua, camayi ca'ai ca lta'a qataq aca late'e, da yaqto' lmayaxaua aca lhua. 
MRK.10.8	Huaña, nachi caamayi 'eeta'am da 'oonolec da lataxa'c.” Nachi caamayi sa ishit da 'eeta'am da dos, nda'a't da 'eeta'am da 'oonolec. 
MRK.10.9	Qaq ÿoqo'oyi ca shiÿaxaua sa ishit da isoguilo cam ÿadonaxanaxana't ñi Dios.
MRK.10.10	Qaq co'ollaq huetra'a so lma', nachi soua lapaxaguenataqa qaltaq inatta'pe so Jesús, qainataxaatapeguec de'eda. 
MRK.10.11	Nachi so Jesús 'enapeco':
MRK.10.11	–Ca shiÿaxaua da ÿalat aca lhua qaltaq huadonguet aca lÿa 'alo, nachi camayi huo'o da lasouaxashit, cha'ayi huadoolec aca hua'auchiguiñi lhua. 
MRK.10.12	Qaq aca 'alo da ÿalat ca lhua, nachi huadonguet ca lÿa ÿale, nataq'en acamayi huo'o da lasouaxashit, cha'ayi huadonaxai.
MRK.10.13	Nachi huo'o na qanauegueu'a ñaqpiolec so Jesús, da yaqto' somayi ÿashil-lec, qalaxayi soua lapaxaguenataqa nachi nlaqtrega na nauectapegueuo namayipi. 
MRK.10.14	Qaq so Jesús co'ollaq ÿauaachigui de'eda, nachi denoÿai'. Nachi 'eetegalo soomayi, 'eeta':
MRK.10.14	–Ña qauauaqaita'a na ñaqpiolec da aÿim nau'a, sa ishit da sa qanashiñiiguet, cha'ayi de'eda l'onataxanaxac ñi Dios nam huetaigui nachina na 'eeta'am namayipi. 
MRK.10.15	Qaq ÿataqta 'eesa de'eda qami' sa'axatema, da ca sa ishit da i'enaxat ca nogotolec da ÿaconguet da l'onataxanaxac ñi Dios da ilo'ogue 'enauacna, nachi camayi sa ishit da inoxoneuo.
MRK.10.16	Nachi so Jesús naueguela't na ñaqpiolec da nsoqtauo, nachi ÿanem da no'on lliquiaxac, qataq 'enauac ÿashil-lec.
MRK.10.17	Nachi so Jesús qaltaq jec, nachi anac so shiÿaxaua nqalgoqta'ague. Nachi i'adoto naua l-llicte, nachi inattac somayi, 'eeta':
MRK.10.17	–'Am soxodaic mayi 'auapaxaguenataxaatac, ¿huá'ago' ca shiitec, da yaqto' senoxoneu'a da nca'alaxa mayi qaica ca loga't?
MRK.10.18	Nachi so Jesús 'enapeco':
MRK.10.18	–¿Tá'ainco' yi qonetega da aÿim soxodaic? Yi saqca ca soxodaic, 'oonolec ñim Dios mayi soxodaic. 
MRK.10.19	'Am 'auaÿaten peta'a na nqataxacpi mayi 'eeta': “Sa ishit da 'ancachitapeguelec aca 'adhua; sa ishit da 'aualaataxan; sa ishit da 'aucachi; sa ishit da 'anashipegaxan; sa 'auatenachit ca 'adÿa; 'aualaxalec ca 'adta'a qataq aca 'adate'e.”
MRK.10.20	Nachi se'eso shiÿaxaua 'enapeco':
MRK.10.20	–'Am mayi 'auapaxaguenataxaatac, 'enauac ne'ena so'ottac, chigoqchiguiña co'ollaq aÿim nogotolec.
MRK.10.21	Nachi so Jesús ÿataqta huo'o da lauochi co'ollaq ÿamato'ot somayi. Nachi 'enapego', 'eeta':
MRK.10.21	–Ñaq 'oonolec da saxanaxa da 'au'ot, 'eeta': 'auesoma, 'aumen qome 'enauac na 'am hueto'ot qataq 'ai'anoigui na choxodaqpi, yaqto' huo'o qome ca 'adsallaxa da piguem. Qaq qom 'adme, nachi aÿim qoquegue, nai'ctaxa da aÿim 'auleetalec.
MRK.10.22	Qalaxayi somayi co'ollaq hua'axaÿa de'eda, nachi sa ÿamaqchit, nachi jec, daquigoigue, cha'ayi ÿataqta sallaxanec.
MRK.10.23	Nachi so Jesús ÿamatapiguiñi, nachi 'enapegalo' soua lapaxaguenataqa, 'eeta':
MRK.10.23	–¡Ÿataqta huo'o da lqalaic na sallaxanecpi da inoxoneu'a da l'onataxanaxac ñi Dios da ilo'ogue 'enauacna!
MRK.10.24	Nachi soua lapaxaguenataqa ÿataqta i'elaqchi't de'eda l'aqtac, qalaxayi so Jesús qaltaq ÿi'iguelaxalec da l'aqtac, 'eeta':
MRK.10.24	–Qami' ÿalaqpi, qami' shinapegalo da ¡ÿataqta huo'o da lqalaic da inoxoneu'a da l'onataxanaxac ñi Dios nam pe'etega da nsallaxa! 
MRK.10.25	Ÿataqta huo'o da lqalaic aca shiguiÿac l'enaxat camello da taigui qanqoÿin ca lauac aca qana, qalaxayi ÿataqta ÿapacteec da lqalaic ca sallaxanec da inoxoneu'a da l'onataxanaxac ñi Dios.
MRK.10.26	Qaq co'ollaq hua'aqchiyigui de'eda soomayi, nachi ÿataqta i'elaqchi't. Nachi maichi nnattega't, 'eeta':
MRK.10.26	–Qaq ¿negue'tom qone' ca ishit da qanca'alaxateec?
MRK.10.27	Nachi so Jesús ÿamataiguilo soomayi, nachi 'enapeco':
MRK.10.27	–Nam shiÿaxauapi sa ishit da ÿañoxot de'eda, qalaxayi ñi Dios ishit, cha'ayi ñimayi qaica ca ÿaqalanapec.
MRK.10.28	Nachi so Pedro 'enapego' somayi, 'eeta':
MRK.10.28	–'Am qadataxala', qomi' mashi ñi'onaxataqchigui 'enauac nam qomi' hueto'oto, nachi 'am seca'ataqtague'.
MRK.10.29	Nachi so Jesús 'enapeco':
MRK.10.29	–Ÿataqta 'eesa de'eda qami' sa'axatema, da camachicague't shiÿaxaua da huo'otaq ÿalat ca lma', lqaÿa qataq aca lqaÿa, lta'a huo'otaq late'e, huo'otaq lhua qataq llalaqpi, huo'otaq ca n'alhua, souaxat aÿim qataq da n'aqtac mayi chigaqaigui da nca'alaxa, 
MRK.10.30	nachi camayi ÿaconguet nagui da ñaq hueta'a ana 'alhua ca cien lma'pi, qataq ca lqaÿañicpi, lqaÿanpi 'alpi, late'elpi, qataq llalaqpi, qataq na n'alhuapi. Qataq nai'ctaxa da huo'o na ncanagueguesat, qalaxayi cam ñaq natai' 'alhua camayi qoÿami' qome ca nca'alaxa mayi qaica ca loga't. 
MRK.10.31	Qalaxayi qalota qome nam nagui l'auaxanecpi nam pa'ateec qome qanqoÿin, qalaxayi nataq'en qalota qome nam nagui pa'ateecpi, nam l'auaxanecpi qome qanqoÿin.
MRK.10.32	Qaq mashi qanayiitangui so nqa'aic mayi taÿa'ague da Jerusalén, qaq so Jesús hua'auta, qaq soua lapaxaguenataqa nca'attrauo, qaq soomayi ÿataqta i'elaqtapigui'salo qataq ñi'itapigui'salo. Nachi so Jesús qaltaq iÿaxanoiguilo soua doce lapaxaguenataqa da iÿotaugalo, nachi ÿataqta da'aqtaxaatema soomayi dam huaigui qome somayi. 
MRK.10.33	'Eeta':
MRK.10.33	–Qami' qauaÿajñiita da nagui qomi' saxague da Jerusalén. Qaq huaña qome yimayi, nachi na shiÿaxaua llalec qoÿaneu'a na lataxala'pi na ntaxaÿaxanaxanecpi da qaitaxaÿapegue' ñi Dios qataq na dapaxaguenataxaatapeguec na nqataxacpi. Qaq namayipi qome nachi ÿauo'o ca ñalaataguec, qataq aÿim ÿaneu'a na chigoxouecpi. 
MRK.10.34	Nachi namayipi qome ÿataqta aÿim i'en, qataq aÿim iuaxaatalec, qataq nqaigoqtaigui na ÿashic qataq aÿim ÿalauat. Qalaxayi qom mashi ivi' caua tres na'axa'te, nachi qaltaq aÿim qanca'alaxateec.
MRK.10.35	Nachi so Santiago qataq so Juan som llalqa so Zebedeo, soomayi nqochiideu'a so Jesús. Nachi 'enapegalo', 'eeta':
MRK.10.35	–'Am mayi 'auapaxaguenataxaatac, ñishoqtaique da qomi' 'ai'anema cam seÿaxanaqaique.
MRK.10.36	Nachi somayi ina't soomayi, 'eeta':
MRK.10.36	–¿Négue't ca qanshiitaique da qami' sanema?
MRK.10.37	Nachi soomayi 'ena'po':
MRK.10.37	–Qomyi qomi' sauoqtaique da qom 'am qonalec ca 'ad'onataxanaxac mayi qaica ca 'en'am da lli'oxoyic da 'am nta'a, qaq no'on da ca 'oonolec da shinaqta nso'oota'ague qome na 'oic, qaq ca lÿa neta'ague na 'an'emaq.
MRK.10.38	Nachi so Jesús 'enapegalo' soomayi, 'eeta':
MRK.10.38	–Qami' sa qauaÿajñi ca llic da qauÿaxañiitapegueu'a. ¿Peta'a ishito' da qauachii da que'ejnaxac mayi 'ico' da aÿim qanÿomaxangui qome, qataq dam achilaxac mayi saigui qanqoÿin?
MRK.10.39	Nachi soomayi 'ena'po':
MRK.10.39	–Aja', seshitaq.
MRK.10.39	Nachi so Jesús 'enapeco':
MRK.10.39	–'Eesa da qami' ishit qome da qauachii da que'ejnaxac mayi 'eeta'am da aÿim qanÿomaxangui, qataq da achilaxac mayi saigui qome. 
MRK.10.40	Qalaxayi da lataxac da yaqto' qanso'oota'ague na aÿoic qataq na ñi'emaq, qalaq damayi sa ishit da aÿim qoÿami' da yaqto' san. Cha'ayi nachicata cam sogote da qaÿaqataxaatapigui' mayi qoÿami' damayi.
MRK.10.41	Nachi soua lÿa't diez lapaxaguenataqa co'ollaq hua'aqchiguilo de'eda, nachi qaÿalemataÿalo soua Santiago qataq so Juan. 
MRK.10.42	Nachi so Jesús iÿaxanoiguilo soomayi, nachi 'enapegalo, 'eeta':
MRK.10.42	–Qami' sogote da qauaÿajñi da lataxac na nta'alpi mayi ilotague' na ÿotta'a't shiÿaxauapi, da namayipi 'eeta'am ca 'aco' da ÿamaqtac na laÿipi, qaq nam 'añaxaicpi, namayipi ÿataqta i'otec da ÿalaxaguet naq'en da lamaxasoxonaxac nam laÿipi. 
MRK.10.43	Qaq da qoñiita, qalaxayi sa ishit da qoñiitec de'eda. Chaqdata da ca nshitaique da 'amaqtaqaic da qoñiita, qalaq camayi nachica ca huapegue' na laÿipi; 
MRK.10.44	qataq camachicague't da qoñiita, da nshitaique da nataxala', qalaq nachica ca l-latac 'enauac na laÿipi. 
MRK.10.45	Cha'ayi na shiÿaxaua llalec, namayi saq anac da yaqto' qanayiutapegue'. Chaqdata da huapec qataq da ÿan da nachaalataxac da 'eeta'am naq'en aca lashiue, da yaqto' qalota na qanca'alaxateec.
MRK.10.46	Qaq mashi qaivita yi la ciudad Jericó. Nachi so Jesús co'ollaq mashi ca'ai yimayi, nnaictagueto soua lapaxaguenataqa qataq qalota so laÿipi shiÿaxauapi. Nachi huo'o so qanamaic l'enaxat Bartimeo. Somayi llalec so Timeo. Qaq somayi nso'ootañi, netau'a na laÿi so nqa'aic, dashilaxaatac. 
MRK.10.47	Qaq somayi co'ollaq hua'axaÿa'aguet so Jesús mayi Nazaret l'ec, nachi somayi i'alaq, 'eeta':
MRK.10.47	–¡'Am Jesús, mayi 'am llalec so David, aÿim 'auchoxoden qome!
MRK.10.48	Nachi qalota na nlaqtega somayi, 'eetega da de'enaxaatai'. Qalaxayi somayi qaltaq nquigaxatteec da lÿaxanaxac, 'eeta':
MRK.10.48	–¡'Am llalec so David, aÿim 'auchoxoden qome!
MRK.10.49	Nachi so Jesús vi'iiguet, nachi 'enapeco':
MRK.10.49	–Ña qauÿaxañiÿa ñimayi.
MRK.10.49	Nachi qaiÿaxana so qanamaic, nachi qoÿiitega, qoÿiita':
MRK.10.49	–'An'añaxat qome, qoñishiguem, cha'ayi 'am qanÿaxana.
MRK.10.50	Nachi somayi ÿasaxauec so lapo', nachi npadenaxaashiguem da nqo'ona so Jesús. 
MRK.10.51	Nachi so Jesús inattac somayi, 'eeta':
MRK.10.51	–¿Négue't ca 'anshitaique da 'am so'otec?
MRK.10.51	Nachi se'eso qanamaic 'enapeco':
MRK.10.51	–'Am mayi 'auapaxaguenataxaatac, aÿim ñishitaique da ñauaañi.
MRK.10.52	Nachi so Jesús 'enapeco':
MRK.10.52	–Qojec qome, mashi 'am no'oita, cha'ayi 'au'amqajnataxan.
MRK.10.52	Huaña, nachi se'eso qanamaic ishit da nauaañi, qanachi ca'ategue so Jesús.
MRK.11.1	Qaq co'ollaq mashi qanayiitau'a yi Jerusalén, mashi qaiviteu'alo soua pueblolqa, l'enaxat da Betfagé qataq Betania, nalottalo aca qasoxonaxa mayi nanqa' ana olivos. Nachi so Jesús ÿama'q soua dos lapaxaguenataqa. 
MRK.11.2	Nachi 'enapegalo, 'eeta':
MRK.11.2	–Qanqo'oñiÿa qome yi pueblolec mayi ñaloqotta. Qaq qom qavichiÿa, nachi qauloÿalec ca 'ashina qaicoñittai', camayi sa ÿauanapega da qanayiilec. Nachi qausoiuec qome, aÿim qanaviquiÿa. 
MRK.11.3	Qaq da huo'o ca qami' ina't, da ta'ainco' da qoñiitec de'eda, nachi qoñiÿapega qome da ñi qadataxala' iuen. Qalaxayi qom imat namayi, nachi ñi'iguelaxat.
MRK.11.4	Nachi soomayi je'c, nachi ilodalec so 'ashina qaicoñittai', huaqta'ai' ca lasom, netau'a na laÿi ca nqa'aic. Nachi isodeec.
MRK.11.5	Qaq huo'o na hueta'a somayi na inatta'pe soomayi, 'eeta':
MRK.11.5	–¿Négue't cam qoñiitapeguec? ¿Tá'ainco' yi qausoitapeguec na 'ashina?
MRK.11.6	Nachi soomayi da'aqtaxaadem somayipi, i'enaxatchiyigui da l'aqtac so Jesús. Nachi qai'aqta'alo da je'c. 
MRK.11.7	Ime, nachi qaÿauega so 'ashina so Jesús, nachi qaÿasaxalguete soua alogo, nachi so Jesús nelec somayi. 
MRK.11.8	Qaq ÿataqta qalota na lapaxañi na lapo' da ÿachangui so nqa'aic. Qataq huo'o na iquesoxouec ana qo'ipaq lcoue, nachi ÿachangui so llic somayi.
MRK.11.9	Nachi nam hua'autapi, qataq nam nca'ataxaatauo, namayipi i'alaqtagui, 'eeta':
MRK.11.9	–¡Huo'o da lli'oxoyic ñi Dios! ¡Ÿataqta no'on da lliquiaxac nam nactaigui da l'enaxat ñi qadataxala'! 
MRK.11.10	¡Ÿataqta no'on dam natai' n'onataxanaxac, mayi 'eeta'am da l'onataxanaxac so qadta'a David! ¡Huo'o da lli'oxoyic ñi Dios!
MRK.11.11	Nachi so Jesús inoxoneu'a yi Jerusalén, qataq nataq'en aso n'onaxanaxaqui late'edai. Qaq co'ollaq imat da imeteetac 'enauac nam huo'o, nachi taÿa yi Betania, lÿata'pe soua doce lapaxaguenataqa, cha'ayi mashi avit.
MRK.11.12	Qaq so lÿa na'a'q, co'ollaq queda'ai yi Betania, nachi so Jesús nomteguet na lqouaxa. 
MRK.11.13	Nachi ilota'a aso higo lchiyic co'ollaq ña qaÿoqta, nachi demejnaxaata da huo'otaq huo'o ana ala. Qalaxayi qaca aca ÿanata, nda'a't ana laue, cha'ayi saxanaxa da laloxoqui da huo'o ana ala. 
MRK.11.14	Nachi so Jesús 'enapego' asomayi, 'eeta':
MRK.11.14	–Nagui nachi tachiguiña qome da sa ishit da huo'o ca chic ca alaÿaxac da qoneta.
MRK.11.14	Qaq soua lapaxaguenataqa hua'aqchiguilo de'eda.
MRK.11.15	Qaq co'ollaq ivildeu'a yi Jerusalén, nachi so Jesús inoxoneu'a aso n'onaxanaxaqui. Huaña, nachi i'odauec nam imeetac na lmenecpi qataq nam deshijnaxaatega na nmenec. Qataq ÿamaxañi na nmenaxala'pi nam nmeetega't naq'en ana alom na shiÿaxauapi, qataq ana nso'onaxaquipi nam imeetac na qoto'pi. 
MRK.11.16	Nachi sa ishit da huo'o ca ÿashinem da ÿauota'a ca lli'ac da tatoigui aso n'onaxanaxaqui. 
MRK.11.17	Huaña, nachi dapaxaguenataxaatac, 'eeta':
MRK.11.17	–Naua nanettrañi l'aqtaqa ñi Dios 'eeta': “Ne'ena ima', namayi qaÿamata'ac da qouagaxaunqa', nqouagaxaunqa' na 'enauac ÿotta'a't shiÿaxauapi.” Qalaxayi qami' qau'ochiic namayi da nqañoxotaqa' na huotaxanaxaicpi.
MRK.11.18	Nachi hua'aqchigui de'eda nam lataxala'pi na ntaxaÿaxanaxanecpi da qaitaxaÿapegue' ñi Dios qataq nam dapaxaguenataxaatapeguec na nqataxacpi. Nachi namayipi nmittaique ca lataxac da yaqto' ÿalauat somayi souaxat da ñi'itega, cha'ayi 'enauac na shiÿaxauapi ÿataqta huo'o da l'aalaxa somayi naua lapaxaguenataxanaxaco. 
MRK.11.19	Qalaxayi co'ollaq mashi pe, nachi so Jesús ca'ai yi la ciudad.
MRK.11.20	Qaq so nte'etom so lÿa na'a'q, nachi tatrelec aso higo lchiyic, nachi qaila'ata asomayi da daqaqta, ividanguilo naua lpa'a'yi na lqaxaÿaxa. 
MRK.11.21	Nachi so Pedro tachigui lauel co'ollaxa da l'aqtac so Jesús, nachi 'enapego' somayi, 'eeta':
MRK.11.21	–'Am mayi 'auapaxaguenataxaatac, ña 'aula'a adam higo lchiyic mayi 'anlaqtega caillayi, adamayi daqaqa.
MRK.11.22	Nachi so Jesús 'enapeco':
MRK.11.22	–Ÿataqta qauauo'oi qome ca qadpi'iÿaxaqui ñi Dios. 
MRK.11.23	Ÿataqta 'eesa de'eda qami' sa'axatema, da huo'o ca camachicague't da huo'otaq 'enapega añi qasoxonaxa da 'eeta': “Qoca'ai qome na qonetaña, nachi 'angui aso auaxai,” qaq camayi da sa ishit da ÿoqolguet da l'aqtac, nda'a't da i'amaqten, nachi ishit da ipacchigui. 
MRK.11.24	Qaq ÿoqo'oyi qami' shinapegalo da 'enauac nam qauÿaxañiÿaique da qanqouagaxauñiitac, da huo'otaq ÿataqta qau'amaqchiñi da qauacoñiiguet, nachi ishit da ipacchigui. 
MRK.11.25	Qaq da huo'otaq qanqouagaxauñiitac, nachi da huo'otaq huo'o ca qanasouaxachiÿa'ai' qadÿai, qalaq camayi qauchoxoyiñi, yaqto' nataq'en ñim qadta'ai mayi neto'ot na piguem, ñimayi ishit da ÿapalaxat ca qadasouaxashichi. 
MRK.11.26	Cha'ayi da sa qauchoxonnataxañi, nachi ñim qadta'ai mayi neto'ot na piguem, ñimayi sa ishit da ÿapalaxat na qadasouaxashichi.
MRK.11.27	Qaq co'ollaq ÿi'iguelaxadeu'a yi Jerusalén. Nachi so Jesús co'ollaq huetaigui aso n'onaxanaxaqui, nachi naÿa somayi nam lataxala'pi na ntaxaÿaxanaxanecpi da qaitaxaÿapegue' ñi Dios qataq nam dapaxaguenataxaatapeguec na nqataxacpi qataq nam nquedoxonecpi. 
MRK.11.28	Nachi qainattac somayi, qoÿiita':
MRK.11.28	–¿Huá'ague ca 'auachigoxota'ague ca 'an'aqtac da huo'o mshi 'au'ot de'eda? ¿Négue't ca 'am ÿanem de'eda 'adamaxasoxonaxac?
MRK.11.29	Nachi so Jesús 'enapeco':
MRK.11.29	–Aÿim nataq'en huo'o da inataxanaxac da qoñiita. Qom ishit da aÿim qau'aqtaxañiim, nachi ishit da qami' sa'axatema cam sachigoxota'ague ca ñi'aqtac da huo'o mshi so'ot de'eda. 
MRK.11.30	¿So Juan chaq négue't co'ollaxa ca ÿamaxalec da dachilaxanataxan? ¿Peta'a ñi Dios, huo'otaq ca chochi shiÿaxaua? Ñaq aÿim qau'aqtaxañiim.
MRK.11.31	Nachi somayipi jec da maichi ncotatega't, 'eeta':
MRK.11.31	–Da qomi' shinaqpec da nachiñi ñi Dios ñi ÿamaxalec, nachi ÿoqta qome da qomi' 'enapegalo da 'eeta': “Qalaq ¿tá'ainco' qone' yi sa qau'amaqchiñi?” 
MRK.11.32	¿Qalqo' shinaqpec da nachina na shiÿaxauapi na ÿamaxalec?
MRK.11.32	Cha'ayi somayipi ÿataqta huo'o da lli'iÿaxa na shiÿaxauapi, cha'ayi qaÿaÿaten da 'enauac da qai'amaqten so Juan da ÿoqta 'eesa da l'aqtaxanaxanec ñi Dios. 
MRK.11.33	Nachi qoÿinapega so Jesús, qoÿiita':
MRK.11.33	–Qomi' sa saÿajnaq.
MRK.11.33	Nachi so Jesús 'enapego' somayipi, 'eeta':
MRK.11.33	–Aÿim nataq'en sa ishit da qami' sa'aqtaxanema cam sachigoxoto'ot ca ñi'aqtac da huo'o mshi so'ot de'eda.
MRK.12.1	Nachi so Jesús ÿauota'a so laloqnaxanaxat da da'aqtaxanem so shiÿaxauapi, 'eeta':
MRK.12.1	–Huo'o so shiÿaxaua ÿaañi aso languishi uvas. Ime, nachi npaxateu'a, qataq i'ot aso laÿi' da qanlom na lli'i, qataq i'ot aso nalloxolate da yaqto' ishit da qaÿallitalec 'enauac asomayi.
MRK.12.1	Qaq co'ollaq ime, nachi huo'o so i'aalaxanaxanec 'onataxanaxaicpi se'eso n'alhua. Nachi somayi jec, qaÿoqta ca taÿa. 
MRK.12.2	Qaq co'ollaq ivita so laloqo' da qanqat ana nanguishi, nachi somayi namaq so lamaxashic, da yaqto' iÿaxanot se'eso 'onataxanaxaicpi, da icolaxateuga acam talec somayi qanqoÿin. 
MRK.12.3	Qalaxayi se'eso 'onataxanaxaicpi ÿaconeu'a somayi, nachi iuaxaatac, nachi qaÿi'iguelaxat, qaica ca qoÿami'. 
MRK.12.4	Nachi se'eso lalamaxat so 'alhua qaltaq ÿauo'o so lÿa ÿamaq, qalaxayi somayi nataq'en qaÿasaqtalec na coma', qaicolaxat na lqaic, qataq qaishiueetac. 
MRK.12.5	Nachi se'eso lalamaxat so 'alhua qaltaq ÿamaq so lÿa lamaxashic, qalaxayi somayi qaÿalauat. Qaq co'ollaq ime, nachi qaltaq qalota na ÿamaq lamaxashicpi, qalaxayi huo'o na qaiuaxaatac namayipi, qataq huo'o na qaÿalauat.
MRK.12.6	Qaq somayi ñaq huo'o so maichi lalamaxat llalec, ÿataqta lauotaxat. Nachi somayi ipa'axaateec da ÿamaq, cha'ayi 'enapeco': “Ÿoqta qome da qaÿoqochi'iguet ñi ÿalec.” 
MRK.12.7	Qalaxayi som 'onataxanaxaicpi 'enapeco': “'Ena cha'aguet nam qaÿauotaique da talec qome qanqoÿin na 'alhua. Namayi salauataq, yaqto' qomi' talguete ne'ena 'alhua da qadalamaxat.” 
MRK.12.8	Nachi qaÿaconeu'a somayi, nachi qaÿalauat. Ime, qaq qaÿasaxaueegue da laÿi so 'alhua.
MRK.12.9	Nachi so Jesús denataxan, 'eeta':
MRK.12.9	–Qaq ¿chaq huá'ague qome ca 'eetec som lalamaxat se'eso 'alhua? Qomyi somayi anac, nachi ÿalauat se'eso 'onataxanaxaicpi, nachi se'eso n'alhua i'aalaxanaxanec so laÿipi 'onataxanaxaicpi.
MRK.12.10	¿Qami' peta'a sa ishito' da qautaxaÿaxañiÿa'pe naua nanettrañi l'aqtaqa ñi Dios? Mayi 'eeta':
MRK.12.10	Som coma' mayi i'otan nam noÿic l'opi,
MRK.12.10	nachiso nagui som nllañi qanqoÿin ca noÿic.
MRK.12.11	Qaq damayi chigoqchigui da i'ot ñi qadataxala'.
MRK.12.11	Qaq damayi ÿataqta qaica ca 'en'am ñaqshinaq da lli'oxoyic.
MRK.12.12	Nachi namayipi ÿauotaique da icoñi' so Jesús, cha'ayi ÿaÿaten da somayi i'ot de'eda daloqnaxana da tachigui naq'en namayipi. Qalaxayi namayipi ÿataqta ñi'iÿa'aguet na shiÿaxauapi. Nachi qaÿauaqta'a somayi, nachi qanayica'ai.
MRK.12.13	Qaq co'ollaq ime, nachi huo'o na qanamaxa so Jesús nam quetague'pi na fariseopi qataq nam quetague'pi so Herodes, da qaÿauotaique da qaisomaxanaqchit ca l'aqtac somayi, nachi ishit da qaÿachigoxotchigui qanqoÿin ca lasouaxashit. 
MRK.12.14	Nachi somayipi anac, nachi qainat somayi, qoÿiita':
MRK.12.14	–'Am mayi 'auapaxaguenataxaatac, qomi' saÿajnaq da naua 'ad'aqtaqa ÿataqta 'eesoda, qataq sa ishit da 'auqochitega cam 'enapec na shiÿaxauapi, cha'ayi sa ishit da 'aulotapigui ca yi'oqchigui lataxac na shiÿaxauapi, chaqdata da 'auapaxaguenataxaatapeguec ca llic da no'on nataxac mayi ÿaÿamaxadeeta ñi Dios. Qaq ¿peta'a ÿaÿamaqchiguiñi da qaishiiten ñim lta'a nam nta'alpi, loqo' chaq sa ishit? ¿Seshiitenaq, qalqo' sa ishit?
MRK.12.15	Qalaxayi so Jesús ÿauattooteguet dam lli'iguenataxanaxac somayipi. Nachi 'enapega, 'eeta':
MRK.12.15	–¿Tá'ainco' yi aÿim qavi'iguiñiitac? Ñaq aÿim qandoÿa aca 'oonole lcatole, da yaqto' semeten.
MRK.12.16	Nachi qanda'a aso 'oonole. Qaq co'ollaq ilolec, nachi denataxan, 'eeta':
MRK.12.16	–¿Négue't ca lashic yi'iyi huetalec ana'ana, qataq yim n'enaxat mayi nanettalec?
MRK.12.16	Nachi somayipi 'enapeco':
MRK.12.16	–Qomyi nachiñi ñim lta'a na nta'alpi.
MRK.12.17	Nachi so Jesús 'enapeco' somayipi, 'eeta':
MRK.12.17	–Qai'añiim qome ñim lta'a na nta'alpi cam maichi lalamaxat, qataq ñim Dios qai'añiim ca maichi lalamaxat.
MRK.12.17	Nachi somayipi ÿataqta i'aalac da l'aqtac somayi.
MRK.12.18	Nachi qaltaq huo'o na anaÿa so Jesús nam saduceopi. Qaq namayipi 'eetega da sa ishit qome da qaltaq qanca'alaxateec na leuaxaicpi. Nachi inattac somayi, 'eeta':
MRK.12.19	–'Am mayi 'auapaxaguenataxaatac, so Moisés ÿiyiñi co'ollaxa da huo'otaq ileu ca shiÿaxaua, qaq no'oichigui aca lhua, qalaxayi qaica ca llalec, nachi ca lqaÿa n'asa huadonguet acamayi, da yaqto' huo'o naq'en ca llalec som lqaÿa mayi saqca. 
MRK.12.20	Qaq huo'o so siete nqaÿañicpi. Som ÿi somayipi huadon, qalaxayi somayi ileu, qataq qaica ca llalec. 
MRK.12.21	Nachi som lqaÿa mayi lpa'axaua, somayi huadonguet aso lli'oxoua. Qalaxayi somayi nataq'en ileu, qataq qaica ca llalec. Ime, qataq jec so lÿa lqaÿa, qalaxayi nachi 'en'am. 
MRK.12.22	Qaq 'enauac se'eso siete nqaÿañicpi huadonguet asomayi, qalaxayi sa ishit da huo'o ca llalec ñi 'oonolec. Qaq pa'ateec da ileu aso 'alo. 
MRK.12.23	Qaq qom ivita ca laloqo' da qaltaq qanca'alaxateec na leuaxaicpi, qaq ¿chaq négue't ca ÿoqta lhua asa'aso 'alo, cha'ayi 'enauac se'eso siete nqaÿañicpi huadonguet asomayi?
MRK.12.24	Nachi so Jesús 'enapeco':
MRK.12.24	–Qami' qausomiÿapec, cha'ayi sa ishit da qauaÿajñi' naua ñiyigui'shi l'aqtaqa ñi Dios qataq da l'añaxac ñimayi. 
MRK.12.25	Cha'ayi qom ivita da qaltaq qanca'alaxateec na leuaxaicpi, nachi sa ishit da huo'o ca huadon qataq sa ishit da huo'o ca ÿadonaxanaxan aca llale, cha'ayi namayipi 'eeta'am da lataxac na namaxashicpi mayi hueta'ague da piguem. 
MRK.12.26	Qaq de'eda lataxac da qaltaq qanca'alaxateec na leuaxaicpi, qalaq ¿sa ishito' peta'a da qautaxaÿaxañiÿa'pe naua lliyigui'shi l'aqtaqa so Moisés, da 'eetec co'ollaq ñi Dios detaqtague' somayi, detaqtapoigui aso qo'ipaq lapole mayi ÿavictaigui? Qaq ñimayi 'enapeco': “Aÿim mayi nachaÿim nDios so Abraham, qataq so Isaac qataq so Jacob.” 
MRK.12.27	Qaq sa ishit da nDios ñimayi nam leuaxaicpi, chaqnata nam nca'altauecpi. Qaq ÿoqo'oyi qami' ÿataqta qausomiÿapec.
MRK.12.28	Qaq huo'o so anac nam dapaxaguenataxaatapeguec na nqataxacpi da anaÿa so Jesús, somayi n'axaÿaxaatega co'ollaxa so qalligotaxac. Qaq cha'ayi ÿaÿaten da so Jesús ÿaÿamaqchiguiñi da l'aqtac co'ollaq qainattac, nachi somayi denataxan, 'eeta':
MRK.12.28	–¿Négue't ca ÿoqta ÿacteec da qaÿalaxalec 'enauac nam nqataxacpi?
MRK.12.29	Nachi so Jesús 'enapeco':
MRK.12.29	–Qomyi dam ÿacteec da qaÿalaxalec 'enauac nam nqataxacpi 'eeta': “Qan'axayaxañiÿo' qome, qami' Israel llalaqpi, ñi qadataxala' Dios, ñimayi nachaqñita 'oonolec nataxala'. 
MRK.12.30	Ÿataqta 'auauotec qome ñi qadataxala' Dios, imauec 'anqa'en da 'adquiyaqteÿaxac, qataq da 'anachaalataxac, qataq da 'adhuennataxa, qataq 'enauac da 'ad'añaxac.” Qaq 'eda dam ÿacteec da qaÿalaxalec nam nqataxacpi. 
MRK.12.31	Qaq da lÿa mayi nachi 'eeta'am damayi 'eeta': “'Auauotec ca 'adÿa, 'eeta'am 'anqa'en da maichi 'anauojla't.” Qaq qaica ca lÿa nqataxac mayi ÿacteec da qaÿalaxalec, nachinauate' ne'enaua.
MRK.12.32	Nachi som dapaxaguenataxaatapeguec na nqataxacpi 'enapeco':
MRK.12.32	–'Am mayi 'auapaxaguenataxaatac, ÿataqta ÿaÿamaqchiguiñi da 'ad'aqtac. Ÿoqta 'eesa de'eda qonapec, da 'oonolec ñi Dios, nachaqñita, qaica ca lÿa. 
MRK.12.33	Qataq da ÿataqta qaÿauotec ñi qadataxala' Dios, imauec qanqoÿin da nquiyaqteÿaxac, qataq da nhuennataxa, qataq da achaalataxac, qataq 'enauac da n'añaxac, qataq qaÿauotec ca nÿa, 'eeta'am da 'eetec da maichi nauojla't ca shiÿaxaua. Nachi damayi ÿataqta napacalec 'enauac na nachitaqtaxanaxat mayi qoÿanot ñi Dios, qataq ana nachitaqtaxanaqte mayi qaÿachalec aca nca'atoxonaxalate da qaÿavigaxat.
MRK.12.34	Nachi so Jesús co'ollaq ila'a somayi da ÿataqta ÿaÿamaqchiguiñi da l'aqtac, nachi 'enapego', 'eeta':
MRK.12.34	–'Am mashi sa qaÿapeque da 'aunoxoneu'a da l'onataxanaxac ñi Dios da ilo'ogue 'enauacna.
MRK.12.34	Huaña, nachi tachiguiña da sa ishit da huo'o ca qaltaq dechimaqtaxan.
MRK.12.35	Qaq so Jesús dapaxaguenataxaatac, huetaigui aso n'onaxanaxaqui, nachi 'enapeco':
MRK.12.35	–¿Chaq tá'ainec nam dapaxaguenataxaatapeguec na nqataxacpi yi 'enac da ca nta'a mayi nca'alaxaqui, camayi llalec so David? 
MRK.12.36	Qalqo' so David co'ollaq i'aqtaxanaxan so Espíritu Santo, nachi 'enapeco':
MRK.12.36	Ñi qadataxala' Dios 'enapega ñi ÿataxala', 'eeta':
MRK.12.36	“'Anso'oota'ague qome da aÿoic,
MRK.12.36	to' qom mashi ime da sacho'oto naua 'adapia'te na 'am ipa'agueetacpi.”
MRK.12.37	Qaq ¿huá'ago' ca 'eetec da ca nta'a mayi nca'alaxaqui da llalec so David, yi somayi ÿamata'ac da lataxala'?
MRK.12.37	Nachi som qalota shiÿaxauapi ÿataqta huo'o da lamanaxanaxa da n'axaÿaxaatega so Jesús.
MRK.12.38	Qaq so Jesús co'ollaq ÿapaxagueetac so shiÿaxauapi, nachi 'enapeco':
MRK.12.38	–Ÿataqta qadvichiÿa'a qome na dapaxaguenataxaatapeguec na nqataxacpi, cha'ayi namayipi ÿataqta nqopita da logodaiqa naua alogo, qataq nqopita da huo'otaq huetangui na nqa'aic nachi qaiyaata da qaiquin. 
MRK.12.39	Qataq namayipi nmitta'a na so'onqa' mayi ÿataqta ÿi'oxodaq anam laponaxaquipi na judiopi, qataq nataq'en nam nqui'aqa'. 
MRK.12.40	Qaq na mayipi ÿataqta iÿalaxa't naua lma'te ana pa'ai, qa nachi chochi nqañoxotoigui da ÿataqta logodaic naq'en da natamnaxac. Qaq namayipi qome nachina na ÿataqta ÿacteec da nhuaxanaguec.
MRK.12.41	Huo'o so na'a'q so Jesús huetau'a aso n'onaxanaxaqui, nso'ootañi, sa qaÿapeque aso laÿi' ana nachitaqtaxanaqte. Nachi imeteetac na shiÿaxauapi mayi ÿasaqtapiguiñi ana lachitaqtaxanaqte. Qaq ÿataqta qalota nam sallaxanecpi mayi ÿaatapegueuo ana alom. 
MRK.12.42	Qa nachi nvideuo aso pa'ai mayi choxodaq. Nachi asomayi ÿasaxayiñi souatai' alo'miole, ÿasaxanguilo aso 'oonole anam laÿi'pi ana nachitaqtaxanaqte. Qaq soomayi ÿataqta saq 'amaqtaq da lashiichiÿaxa'c. 
MRK.12.43	Nachi so Jesús iÿaxanoiguilo soua lapaxaguenataqa, nachi 'enapegalo, 'eeta':
MRK.12.43	–Ÿataqta 'eesa de'eda qami' sa'axatema, da asa'aso pa'ai mayi choxodaq, asomayi ÿataqta ÿagueec aso ÿasaxañi, napacalec 'enauac na laÿipi mayi huo'o ana ÿasaxañi lachitaqtaxanaqte. 
MRK.12.44	Cha'ayi 'enauac namayipi ÿasaqtapiguiñi ana lli'iÿoqte. Qaq asomayi, qalaxayi nai'ctaxa da choxodaq, qalaxayi imatteuo 'enauac asom huo'o lhuenec lashiuole.
MRK.13.1	Qaq so Jesús co'ollaq ca'ai aso n'onaxanaxaqui, nachi so 'oonolec soua lapaxaguenataqa 'enapego' somayi, 'eeta':
MRK.13.1	–'Am mayi 'auapaxaguenataxaatac, ña 'aumeten na coma'pi, ÿataqta qaica ca 'en'am, qataq na noÿicpi.
MRK.13.2	Qalaxayi so Jesús 'enapeco':
MRK.13.2	–¡Qami' qauloito'ot nagui ne'ena lta'adaic noÿicpi! Namayipi qome sa ishit da nachi 'eetai' da huetalec ca lÿa coma'. 'Enauac qome namayipi qanlaxajñi.
MRK.13.3	Nachi nqo'ooda aso qasoxonaxa mayi nanqa' ana olivos mayi nachi nalotta aso n'onaxanaxaqui. Nachi so Jesús co'ollaq mashi nso'ootañi, nachi so Pedro qataq Santiago qataq Juan, qataq Andrés, soomayi isoxoototo somayi 'eeta':
MRK.13.4	–Qomi' sauoqtaique da qomi' 'au'axatema da chaq lagui qaq ivita ca laloqo' de'eda. Qataq ¿chaq négue't ca l'anaxat 'enauac de'eda qom ivita da ipacchigui?
MRK.13.5	Nachi so Jesús 'enapeco':
MRK.13.5	–Maxatchoxo' qome, yaqto' sa ishit da huo'o ca qami' ÿatenachi't. 
MRK.13.6	Cha'ayi ÿataqta qalota qome na anac da nactaigui da i'enaxat, nachi 'eeta': “Nachaÿim mayi aÿim qadta'ai qadca'alaxaquii;” nachi ÿataqta qalota qome na ÿatenachit.
MRK.13.7	Qalaxayi qami' qom qau'aqÿapeguelec ca alaataxac chimaqchiguiñalo, qalaq sa ishit qome da qayi'ii, cha'ayi nachida da 'eetec qome; qalaxayi saxanaxa da ivita ca loga'tna. 
MRK.13.8	Cha'ayi na ÿotta'a't shiÿaxauapi deloguiÿa't, qataq ca nta'a delogui' ca lÿa nta'a, qataq qalota naua huañalo 'ale'u na nacholaxanaxa, qataq huo'o ca nqouaxa, qataq ca lta'adaic n'elaxa. Qaq 'enauac ne'ena nachina na chigoqchiguiña na que'ejnaxacpi.
MRK.13.9	Qalaxayi qami' ÿataqta qanloiteec qome. Cha'ayi qami' qoÿaneu'alo qome na nta'alpi, qataq qami' qaiuaxaata'pe da huaigui ana laponaxaquipi na judiopi. Huaña, nachi qami' qanachaalataxaneu'alo na nta'alpi mayi ilotagueto naua 'ale'u qataq na lta'alpi namayipi, souaxat da aÿim qoquiitague'. Huaña qome, nachi ishit da aÿim qau'axachiim namayipi. 
MRK.13.10	Cha'ayi qom yaqta'a da ivita ca loga'tna, nachi da n'aqtac mayi chigaqaigui da nca'alaxa, damayi sogote da qai'aqtaxanem 'enauac na ÿotta'a't shiÿaxauapi. 
MRK.13.11	Qaq qom ivita da qami' qoÿaneu'alo na nta'alpi, qalaq sa ishit qome da qami' ÿaquicoqchi't cam qad'aqtaqui, ÿataqta sa ishit qome da tatapigui yi qadvilli. Chaqdata da qau'axachi cam qami' ÿanema ñi Dios, cha'ayi sa ishit da nachiqami' da qautaqai, cha'ayi nachiso so Espíritu Santo som detaqa. 
MRK.13.12	Na shiÿaxauapi maichi i'oteguet qome ca maichi lqaÿa ca nalaataguec qataq ca nta'a maichi i'oteguet ca llalec ca nalaataguec, qataq ca ñalec maichi i'otegueta da nalaatague'c caua maichi lta'al. 
MRK.13.13	Qaq 'enauac qome na shiÿaxauapi ÿataqta qami' nquiÿalo, souaxat da aÿim qoquiitague'. Qalaxayi cam qaica ca ÿoqocha'a, chochi ivitta'a ca loga't da nachaalataxac, qaq nachica ca qanca'alaxateec.
MRK.13.14	So l'aqtaxanaxanec ñi Dios, l'enaxat Daniel, somayi co'ollaxa ÿiyiñi da 'eetec cam ishit da deshipaxanaqtaxan qataq delaqtaxan; da qom qami' qauloÿa'a da qoÿanaña cam sa lma' –qaq cam itaxaÿaxan ne'ena, qaq no'on qome da ÿaÿateeta,– nachi nam netaña qome na Judea datauec, ÿi'iguiishiguemec ana qasoxonaxapi. 
MRK.13.15	Qaq cam netashiguemec na l-laq ca lma' que'eca na'a'q, camayi sa ishit qome da naguiñi da pa'aigui ca lma' da huo'o ca ÿachi. 
MRK.13.16	Qataq cam huetauga na n'onaxa, camayi sa ishit qome da ñi'iguelaxauo da huo'o ca ÿachi na logoxot. 
MRK.13.17	Qaq ¡ÿataqta choxodaxaso' na 'alpi mayi hualaxaipi qataq anam ña illipaxaatac na llalec que'eca na'a'q! 
MRK.13.18	Qaq ÿoqo'oyi qami' qauÿaxañiÿot qome ñi Dios, da yaqto' sa ishit da huetoigui ca latomaxa da qauataiuec. 
MRK.13.19	Cha'ayi que'ecaua na'axa'te ÿataqta lta'adaic da que'ejnaxac. Sa ishit da huo'o ca 'eeta'am dam qaÿachigoqta'ague co'ollaq ñi Dios chita'ague da i'ot ana 'alhua, qataq sa ishit da qaltaq qanauane' qome de'eda que'ejnaxac. 
MRK.13.20	Qaq ñim qadataxala' da huo'otaq sa ishit da ichicaguilo que'ecaua na'axa'te, nachi sa ishit qome da huo'o ca nca'aleec. Qalaxayi ñimayi qome sa ishit da ividaxattreec que'ecaua na'axa'te, souaxat da lauochi nam lalamaxatpi mayi lca'aguishicpi.
MRK.13.21	Qaq ÿoqo'oyi da huo'o ca qami' da'aqtaxanema da 'eeta': “–Qauloÿa, 'ena na qadta'a qadca'alaxaqui, hueta'a ne'ena,” huo'otaq da 'eeta': “'Iñi cha'a ñimayi,” qalaq sa ishit qome da qau'amaqchiñi. 
MRK.13.22	Cha'ayi qalota qome na tenataxanaxaicpi anac, 'eetega da nta'a nca'alaxaqui, huo'otaq da l'aqtaxanaxanec ñi Dios. Nachi namayipi qome i'ot na lta'adaic n'anecpi qataq nam sa qaÿauanapigui, da yaqto' datenataxan. Qaq sa iuena'a qome da nataq'en ishit da ÿatenachit na maichi lca'aguishicpi ñi Dios. 
MRK.13.23	Qalaxayi qami' ÿataqta qanloiteec qome, cha'ayi mashi sogote da qami' sa'axatema 'enauac ne'ena.
MRK.13.24	Qalaxayi qom mashi inoxoodeec que'ecaua na'axa'te mayi que'ejnaxaqui', nachi 'om qome añi nala', qataq qaica ca l'edaxa ñi ca'agoxoic, 
MRK.13.25	qataq najñi qome ana huaqajñipi, ivida'a da cholaxan nam n'añaxacpi mayi hueto'ot na piguem. 
MRK.13.26	Nachi qaila'aguet qome na shiÿaxaua llalec da nactaigui ca l'oc, ÿataqta qaica ca 'en'am da l'añaxac qataq da lli'oxoyic. 
MRK.13.27	Ime, nachi ÿamaqteguelo na lamaxashicpi, da yaqto' laÿona't nam lca'aguishicpi, ÿachigoxotteguelo 'enauaque na laÿil, ivida'a cam loga't ana 'alhua qataq na piguem.
MRK.13.28	Qaq qanapaxaguiñiÿa qome aca higo lchiyic mayi qaÿaloqnaxana: Da acamayi da ivita da ñaxateec ana lauepi, nachi qami' qauaÿajñi da mashi sa qaÿapiguii naua nta'pi. 
MRK.13.29	Qaq nachi 'eetec nataq'en qom qami' qauloiÿa'a da yi'oq 'enauac ne'ena, nachi qami' qauaÿajñi da mashi sa qaÿapeque ca loga'tna. Camayi mashi nayiitai'. 
MRK.13.30	Qaq ÿataqta 'eesa de'eda qami' sa'axatema, da 'enauac qome ne'ena hua'auñi da yi'oq, qom saxanaxa da ileu nam shiÿaxauapi mayi huetaiguilo ne'enaua na'axa'te. 
MRK.13.31	Na piguem qataq ana 'alhua imeuo qome, qalaxayi da i'aqtac sa ishit da imeuo.
MRK.13.32	Qalaxayi que'eca na'a'q qataq ca laloqo' de'eda, camayi qaica ca ÿaÿaten, ivida'a na namaxashic piguem l'ecpi qataq nam llalec ñi Dios. Chaqñita ñi ita'a mayi ÿaÿaten.
MRK.13.33	Qaq ÿoqo'oyi qami' ÿataqta qanloiteec qome qataq qanaÿamaxachiitai' qataq qanqouagaxauñiitac, cha'ayi sa ishit da qauaÿajñi ca laloqo' da ivita. 
MRK.13.34	Cha'ayi de'eda 'eeta'am ca shiÿaxaua da huo'otaq taigue ca qaÿoqtegue. Qalaxayi da yaqta'a da jec, nachi ipataxalec ca lma' ca l-latacpi. Nachi ÿanem ñi 'oonolec somayipi ca l'onatac. Ime, nachi huaqajlec ca lasom l'o da nloshiguem. 
MRK.13.35	Qaq ÿoqo'oyi qami' ÿataqta qanloiteec qome, cha'ayi qami' sa qauaÿajñi ca laloqo' da nvi' que'eca lma' ca noÿic, cha'ayi sa iuena'a da nvi' da napalchiguiñi, huo'otaq laiñi ca pe, huo'otaq da mashi noÿin na 'olgaxa, huo'otaq da mashi yi'oxoñi. 
MRK.13.36	Cha'ayi sa iuena'a da nque'elaxatta da nvi', nachi qami' ÿauanalguete da qau'ochiita. 
MRK.13.37	Qaq de'eda i'aqtac mayi qami' shinapegalo, damayi nachi taÿauga 'enauac na shiÿaxauapi, 'eeta': Ÿataqta qanloiteec qome.
MRK.14.1	Qaq mashi saxanaxalo caua dos na'axa'te da iviteuga ca laloxoqui da qaiuennate co'ollaq qanayica'ai so Egipto qataq som na'a'q mayi huetoigui da qanallic ana pan mayi qaca aca lalecte. Nachi nam lataxala'pi na ntaxaÿaxanaxanecpi qataq nam dapaxaguenataxaatapeguec na nqataxacpi, namayipi ilotaique ca lataxac da ÿachigoxotchigui da ÿaconeu'a so Jesús da ÿalauat. 
MRK.14.2	Qalaxayi somayipi 'enapeco':
MRK.14.2	–No'on da sa ishit qome da huetoigui ñaqshinaq na naponaxaqui, yaqto' sa ishit da huo'o ca l'elaxa na shiÿaxauapi.
MRK.14.3	So Jesús hueta'a yi Betania, netaña ca lma' so Simón mayi qaÿamata'ac da nchiga na l'oc. Qaq somayi co'ollaq ña datatalec ca nqui'axala', nachi nvideuo aso 'alo lasoqta'a aso coma', l'enaxat alabastro. Asomayi nlaqchigui na codaxat, l'enaxat nardo. Somayi ÿataqta qaÿoqteu'a. Nachi asomayi ilaxat, nachi icodelec so codaxat na lqaic so Jesús. 
MRK.14.4	Nachi huo'o nam ÿalectauo na dalemata, nachi maichi detaqtega't, 'eeta':
MRK.14.4	–¿Tá'ainco' yi chochi qai'en se'eso codaxat? 
MRK.14.5	Cha'ayi somayi ishíttaxa da ivi' aca trescientos denarios da qaimen, nachi qaitauan na choxodaqpi.
MRK.14.5	Nachi ÿataqta qaÿalemataÿa asomayi.
MRK.14.6	Qalaxayi so Jesús 'enapeco':
MRK.14.6	–Qauaqaita'a adamayi. ¿Tá'ainco' yi sa qaualemaxachi? Dam aÿim i'otec adamayi ÿataqta ÿaÿamaqchiguiñi. 
MRK.14.7	Qami' nachi 'eetai' da qoviita'aguet na choxodaqpi, qaq ÿataqta da ivita da huo'o ca qau'ochiic. Aÿim, qalaxayi sa ishit da nachi 'eetai' da qami' soota'agueta. 
MRK.14.8	Ada'ada 'alo, adamayi i'ot dam nalotau'a. Adamayi icodelec da i'oquiaxac so codaxat, llaxatemallaxa da saxanaxa da aÿim qailayiñi. 
MRK.14.9	Qaq ÿataqta 'eesa de'eda qami' sa'axatema, da cam pa'aigue naua laÿil ana 'alhua da qai'axattac de'eda n'aqtac mayi chigaqaigui da nca'alaxa, nachi nataq'en qai'axattac qome de'eda i'ot ada'ada 'alo, yaqto' nachi 'eetai' qome da qaiuennatapega adamayi.
MRK.14.10	So Judas Iscariote som 'oonolec soua doce napaxaguenataqa, somayi nqo'oneu'a da detaxaÿapegue' na lataxala'pi na ntaxaÿaxanaxanecpi da ÿauotaique da ÿaneu'a namayipi so Jesús. 
MRK.14.11	Qaq somayipi co'ollaq hua'axaÿa de'eda, nachi ÿataqta machiguiñi, nachi qaÿachaxanapecot aso nshiitenaqte da qaishiiten. Nachi so Judas nmittaique ca lataxac da ishit da ÿaneu'a somayipi so Jesús.
MRK.14.12	Qaq som l'auaxanec soua na'axa'te naponaxaqui' mayi huaigui da qanallic ana pan mayi qaca aca lalegue anam ÿashiidaxachigui, se'eso na'a'q nachi nalaataxaqui na qagueta mayi qanallic da qaiuennate co'ollaq qanayica'ai so Egipto, nachi soua lapaxaguenataqa inatta'po' so Jesús, qoÿiita':
MRK.14.12	–¿Chaq huá'ague ca 'anshitaique da saxague, da yaqto' saqataxanqai' ca huaña da 'auque'e ca na'a'q huaigui da qaiuennate co'ollaq qanayica'ai so Egipto?
MRK.14.13	Nachi somayi ÿama'q soua dos nam lapaxaguenatacpi, nachi 'enapegalo, 'eeta':
MRK.14.13	–Qanqo'oñiu'a qome yi la ciudad. Qaq huaña qome, nachi qauloiÿa'ague ca ÿale ÿachitac aca laco'oña huetagui na l'ec. Qaq nachica qoquiigue. 
MRK.14.14	Qaq cam tateu'a, nachi qoñiÿapega qome cam lalamaxat ca nma', qoñiita': “Ñi qadataxala' 'eeta': ¿Chaq huá'ague ca iqui'aqa', da yaqto' iqui'axa'u naua ÿapaxaguenataqa da sachic ca nallic mayi naigui da qaiuennate co'ollaq qanayica'ai so Egipto?” 
MRK.14.15	Nachi camayi qami' ÿachaxanalo qome yi pa'ashiguem ñi noÿic. Yimayi qalochiguiñi, mashi qaÿaqataxaatai'. Nachi qauqataxañiÿai' qome ca qadqui'axac.
MRK.14.16	Nachi soua lapaxaguenataqa je'c. Qaq co'ollaq ivildeu'a so la ciudad, nachi ÿataqta ipacchigui 'enauac nam i'axat so Jesús. Nachi soomayi ÿaqataxaadai' so nallic.
MRK.14.17	Qaq co'ollaq mashi pe, nachi ivideuo so Jesús, nnaictagueto soua doce lapaxaguenataqa. 
MRK.14.18	Nachi somayi co'ollaq mashi datatalec so nqui'axala' da deque'etac, nachi so Jesús 'enapegalo' soomayi, 'eeta':
MRK.14.18	–Ÿataqta 'eesa de'eda qami' sa'axatema, da ñi 'oonolec da qoñiita mayi aÿim lqui'axaua, ñimayi nachiñi ñi aÿim ÿaneuo.
MRK.14.19	Nachi somayipi ÿataqta daquigoÿa't. Nachi ñi 'oonolec somayipi denataxan, 'eeta':
MRK.14.19	–¿Peta'a nachaÿim?
MRK.14.19	Qataq nataq'en so laÿipi 'eeta':
MRK.14.19	–¿Peta'a nachaÿim?
MRK.14.20	Nachi so Jesús 'enapeco':
MRK.14.20	–Ñimayi nachiñi ñi 'oonolec da qoñiita, qami' doce, ñim ÿauoltenaxanaxaua ne'ena qadqui'axaqui. 
MRK.14.21	Qalaxayi nachi lataxac, cha'ayi na shiÿaxaua llalec, namayi quetegue da llic naua ñiyigui'shi l'aqtaqa ñi Dios. Qalaxayi ¡ÿataqta choxodaxaso' ñi'iñi shiÿaxaua mayi ÿaneuo namayi da qaÿalauat! 'Onaxaigueso' co'ollaxa da sa ishit da ñiguiñi ñimayi.
MRK.14.22	Qaq co'ollaq ña deque'eta'pe soomayi, nachi so Jesús ÿacona aso pan, nachi ÿanot da n'achiquiaxac ñi Dios. Qaq co'ollaq imat da ncolaxajñi, nachi ÿanoiguilo soomayi. Nachi 'enapeco':
MRK.14.22	–Qolliqui ana'ana, anamayi nachida da i'oquiaxac.
MRK.14.23	Ime, qataq ÿacona aso ÿomaxaqui. Qaq co'ollaq imat da ÿanot da n'achiquiaxac ñi Dios, nachi ÿanoiguilo soomayi, nachi 'enauaque soomayi da nÿomguilo aso ÿomaxaqui. 
MRK.14.24	Nachi 'enapegalo' soomayi, 'eeta':
MRK.14.24	–Ne'ena nachina na itago'q mayi ÿoqta 'itchiguiñi naq'en dam dalaxaic aÿamaxataxac. Ne'enaua itago'q, naamayi taÿa'alo da qaicoldeec, da yaqto' qalota na qanca'alaxateec. 
MRK.14.25	Qaq ÿataqta 'eesa de'eda qami' sa'axatema, da nagui nachi tachiguiña da sa lÿa da qaltaq ñiÿomgui ne'ena lli'i ana uvas, to' qom mashi ivita ca na'a'q da sootaigui ca l'onataxanaxac ñi Dios da ilo'ogue 'enauacna, nachi qaltaq ñiÿomgui ca lataxa dalaxaic.
MRK.14.26	Qaq co'ollaq mashi ime da qai'on so n'onec, nachi qanqo'oneuga aso qasoxonaxa mayi nanqa' ana olivos. 
MRK.14.27	Nachi so Jesús 'enapegalo soomayi, 'eeta':
MRK.14.27	–'Enauac da qoñiita aÿim qaualachiÿa'a't ne'ena pe, cha'ayi nachi 'enapec naua ñiyigui'shi l'aqtaqa ñi Dios, 'eeta': “Salauat qome ñim ilotague' ana qagueta, nachi ana qaguetapi qome nlagaxattac.” 
MRK.14.28	Qalaxayi qom mashi qaltaq aÿim qanca'alaxateec, nachi aÿim sa'auta'a qome yi Galilea.
MRK.14.29	Nachi so Pedro 'enapego' somayi, 'eeta':
MRK.14.29	–Nai'ctoxo' da 'enauac 'am qaÿalata'a't, qalaxayi aÿim sa ishit da 'am salat.
MRK.14.30	Nachi so Jesús 'enapego' somayi 'eeta':
MRK.14.30	–Ÿataqta 'eesa de'eda 'am sa'axatem, da ne'ena pe qom yaqta'a da dos ÿi'iguelaxalec da noÿin ca 'olgaxa, qaq mashi ivi' tres qome da 'anqoleguettac da qonetega aÿim sa 'auauatton.
MRK.14.31	Qalaxayi so Pedro ÿataqta ÿi'iguelaqtalec da l'aqtac, 'eeta':
MRK.14.31	–Nai'ctaxa da 'am seleutañi', qalaxayi sa ishit qome da shinapec 'am sa sauatton.
MRK.14.31	Nachi 'enauac so laÿipi qaima'ague de'eda qoÿinapec.
MRK.14.32	Qaq co'ollaq qaivita yi 'alhua l'enaxat da Getsemaní, nachi so Jesús 'enapegalo soua lapaxaguenataqa, 'eeta':
MRK.14.32	–Qanso'oñiiñi qome, qoviita'a ne'ena; aÿim, qalaxayi saicde'eda da ñoqouagaxauen.
MRK.14.33	Nachi ÿauec so Pedro, Santiago qataq so Juan. Huaña, nachi nomteguet da lta'adaic lcolanaxa qataq da nqui'ic. 
MRK.14.34	Nachi 'enapeco':
MRK.14.34	–Añi iquiyaqte ÿataqta daquico, nomteguet da l-leuaxa. Qaq qami' qoviÿa'a qome ne'ena, sa ishit da qau'ochii.
MRK.14.35	Nachi so Jesús taÿa cam cada'ac da qaÿata'a, nachi nqapaxanguet na 'alhua da iÿaxanot ñi Dios da huo'otaq ishit da sa ipagaqneguet da nque'ejnaxac mayi taÿa'a. 
MRK.14.36	Qaq co'ollaq nqouagaxaueetac, nachi 'eeta':
MRK.14.36	–'Am ita'a, 'am qaica 'enauac ca 'auqalanapec. Qaq sa ishit qome da aÿim 'apagaqna'aguet de'eda que'ejnaxac mayi 'eeta'am da qanÿomgui ca deshinataxan. Qalaxayi sa ishit qome da 'au'ot ca maichi shiitapeguec, chaqcata ca maichi qonetapeguec.
MRK.14.37	Ime, nachi nqo'onalo soua lapaxaguenataqa, nachi ilalguete da do'ochite'. Nachi 'enapego' so Pedro, 'eeta':
MRK.14.37	–Simón, ¿mashi 'au'ochita? ¿Sa ishito' da cada'acolec da 'anlotauec? 
MRK.14.38	Qanloitauec qome qataq qanqouagaxauñiitac, yaqto' sa ishit da qami' inoxonoiguilo ca qauem qadhuennataqai. Cha'ayi ca shiÿaxaua da lquiyaqteÿaxac ÿataqta nasapatta, qalaxayi da l'oquiaxac mayi qaica ca lasapachaxa.
MRK.14.39	Nachi somayi ÿi'iguelaxa ca nqouagaxaunqa', nachi qaltaq nqouagaxauen, ipacchigui so hua'auchiguiñi l'aqtac. 
MRK.14.40	Ime, nachi ÿi'iguelaq, qaltaq ilalguete soua lapaxaguenataqa da do'ochite', cha'ayi soomayi naua l'ai'te sa ishit da nlodeec, souaxat na l'ochaqa'. Nachi soomayi sa ÿaÿate'n ca nadeuga. 
MRK.14.41	Qaq mashi ivita da tres da ÿi'iguelaxalo soomayi. Nachi 'enapegalo', 'eeta':
MRK.14.41	–Nagui mayi qau'ochii qataq qanmachiiuec. Hua', nachi tachiguiña, cha'ayi mashi ivita yi laloqo' na shiÿaxaua llalec da qoÿaneu'a na shiÿaxauapi mayi 'itaxaloxoicpi. 
MRK.14.42	Qaq qoñiishiguem qome. Qolaq, cha'ayi mashi nvi' nam aÿim ÿaneuo.
MRK.14.43	Qaq ña detaqtac so Jesús co'ollaq nvi' so Judas mayi nachiso som 'oonolec soua doce lapaxaguenataqa. Qaq ÿataqta qalota so shiÿaxauapi nnaictague', somayipi huota'a na lainecpi qataq na nponpi qo'ipaq. Qaq somayipi nachi lamaxashic nam lataxala'pi na ntaxaÿaxanaxanecpi da qaitaxaÿapegue' ñi Dios, qataq nam dapaxaguenataxaatapeguec na nqataxacpi qataq na nquedoxonecpi. 
MRK.14.44	Qaq so Judas mayi nachiso som demenaxan, somayi ÿan co'ollaxa da l'aqtac, 'eeta':
MRK.14.44	–Cam aÿim ñapigoqot, qaq nachica qome ca qauacoñiu'a, qaucoñiyi. Ÿataqta qauaÿamaxachiitec da qauaviqui.
MRK.14.45	Nachi somayi co'ollaq nvi', nachi nqo'oneu'a so Jesús. Nachi 'enapego', 'eeta':
MRK.14.45	–'Am ÿataxala'.
MRK.14.45	Nachi napigoqot. 
MRK.14.46	Nachi qaÿaconeu'a so Jesús, nachi qaÿauec da qaicoñi'.
MRK.14.47	Qalaxayi huo'o som 'oonolec soua hueta'agueta som nqatshiguem so lainec, nachi iquesoxouec ana ltela som l-latac so lataxala' na ntaxaÿaxanaxanecpi. 
MRK.14.48	Nachi so Jesús 'enapego' so shiÿaxauapi, 'eeta':
MRK.14.48	–¿Qami' qauanaqui, qanachiita'pe naua qailonqalli' qataq na qanpoñi da aÿim qauacoñiu'a da aÿim qaucoñiyi, 'eeta'amo' da huo'otaq aÿim cachaxaic? 
MRK.14.49	'Enauaque soua na'axa'te da qami' soota'agueta, sapaxaguenataxaatac añi n'onaxanaxaqui, qalaq sa ishito' da aÿim qauacoñiu'a da aÿim qaucoñiyi. Qalaxayi yaqto' ipacchigui dam 'enapec naua ñiyigui'shi l'aqtaqa ñi Dios.
MRK.14.50	Nachi 'enauac so lapaxaguenatacpi datauec, n'onaxatchigui so Jesús.
MRK.14.51	Qaq huo'o so nsoq ca'atta'ague so Jesús, somayi napotaña so lacanec hualoq, nachi somayi qaÿaconeu'a. 
MRK.14.52	Qalaxayi somayi datauec, n'onaxatchigui se'eso lapo', nachi huetauec.
MRK.14.53	Nachi so Jesús qai'auaxaachiguiñi da qaÿauegueu'a so lta'a na lataxala'pi na ntaxaÿaxanaxanecpi. Nachi lapona't na lataxala'pi na ntaxaÿaxanaxanecpi, qataq na nquedoxonecpi, qataq na dapaxaguenataxaatapeguec na nqataxacpi. 
MRK.14.54	Qaq so Pedro ca'atta'ague somayi co'ollaxa, qalaxayi qaÿoqteguet, chochi ivittau'a ca nqasoxoc som lta'a na lataxala'pi na ntaxaÿaxanaxanecpi. Nachi nso'ootañi, ÿalectaigui na huataxanaqpi, ntootapigui so nodec.
MRK.14.55	Nachi nam lataxala'pi na ntaxaÿaxanaxanecpi qataq 'enauac na nta'alpi mayi loicnata na lataxaguesat, namayipi nmittaique ca lataxac ca ÿachigoxotchigui da yaqto' ÿanguet ca nalaataguec so Jesús. Qalaxayi sa ishit da qaÿanata. 
MRK.14.56	Cha'ayi qalota na chochi ÿasaxalec da latenataxanaxac somayi, qalaxayi sa natena't nam l'aqtaxanaxacpi somayipi. 
MRK.14.57	Qataq huo'o na nachajñi, nachi ÿasaxalec nam saq 'en lasouaxashitpi, 'eeta':
MRK.14.58	–Qomi' sa'axasoqchigui damayi co'ollaq 'eeta': “Aÿim ñilaxajñi qome aña'añi n'onaxanaxaqui mayi l'onata nam chochi shiÿaxauapi; qaq ivi' tres na'axa'te, nachi semat da ñi'oxooshiguem aca lÿa n'onaxanaxaqui mayi sa ishit da l'onata na chochi shiÿaxauapi.”
MRK.14.59	Qalaxayi ñaqaiyita sa natena't na n'aqtaxanaxacpi.
MRK.14.60	Nachi som lta'a na lataxala'pi na ntaxaÿaxanaxanecpi nachaatoigui so laÿipi, nachi inat so Jesús, 'eeta':
MRK.14.60	–¿Qalaq qaico' ca 'ad'aqtac? ¿Chaq huá'ague ca 'eetec ca lataxac nam 'am qaÿasaqtapeguelecpi?
MRK.14.61	Qalaxayi so Jesús ÿi'imaqtom, sa ishit da ÿasat. Nachi som lta'a na nataxala'pi qaltaq ÿi'iguelaxalec da inat, 'eeta':
MRK.14.61	–¿Peta'a nachi'am qadta'a qadca'alaxaqui, mayi 'am llalec ñim Dios mayi qayi'oxonnatac?
MRK.14.62	Nachi so Jesús 'enapeco':
MRK.14.62	–Aja', nachaÿim. Qaq qami' qome qauloiÿa'a ne'ena shiÿaxaua llalec da nso'oota'ague da aloic ñi Dios mayi 'añaxaic, qataq qom ñi'iguelaq, nactaigui na l'oc mayi hueto'ot na piguem.
MRK.14.63	Nachi som lta'a na lataxala'pi na ntaxaÿaxanaxanecpi, somayi ncolaxata'aisalo soua alogo. Damayi naigui da 'eeta lta'adaic. Nachi 'enapeco':
MRK.14.63	–¿Negue'tom ca lÿa seuenaqtaique da qaltaq i'ot ca l'aqtaxanaxac? 
MRK.14.64	Yi qami' mashi qau'aqaichigui damayi da naua l'aqtaqa ÿataqta npa'agueneto ñi Dios. Qaq ¿huá'ague ca qoñiitec damayi?
MRK.14.64	Nachi 'enauac qaimalec da qoÿanguet da nalaataguec somayi.
MRK.14.65	Huaña, nachi huo'o na nqaigoqot somayi, qataq qaÿauo'o so laxataxat na lashic, nachi qaiuaxaatac, qoÿiitega, qoÿiita':
MRK.14.65	–¡Ña 'au'axat chaq négue't na 'am iuaxaatac!
MRK.14.65	Nachi na huataxanaqpi iuaxaatapigui na lashic somayi.
MRK.14.66	Qaq so Pedro ñaq hueta'a ca pa'aguiñi so qasoxoc, nachi nvita aso lamaxashi som lta'a na lataxala'pi na ntaxaÿaxanaxanecpi. 
MRK.14.67	Qaq asomayi co'ollaq ila'a somayi da ntootapigui so nodec, nachi iloto'ot, nachi inato', 'eeta':
MRK.14.67	–'Am peta'a nataq'en 'annaictague' de'eda Jesús mayi Nazaret l'ec.
MRK.14.68	Nachi so Pedro 'enapeco':
MRK.14.68	–Aque', sa sauatton damayi, qataq sa saÿaten dam qonetega.
MRK.14.68	Nachi somayi taueegue da laÿi so lasom. Huaña, nachi noÿin so 'olgaxa. 
MRK.14.69	Nachi aso namaxashi qaltaq ÿamatto'ot somayi, nachi 'enapego' nam hueta'a yi'iyi, 'eeta':
MRK.14.69	–De'eda shiÿaxaua nachida da 'oonolec namayipi.
MRK.14.70	Qalaxayi somayi qaltaq nqoleguettac. Qaq co'ollaq lcopa'a, nachi na hueta'a yimayi qaltaq 'eetega somayi, 'eeta':
MRK.14.70	–'Am ÿoqta 'eesa da nachi 'adaÿipi namayipi, cha'ayi 'am 'auachigaqa'ague da Galilea, qataq naua 'ad'aqtaqa yi nachi 'eeta'ama namayipi.
MRK.14.71	Nachi so Pedro ÿataqta 'eesa naq'en da l'aqtac qataq 'eetega da qaÿalauat da huo'otaq ÿauatton somayi, 'eeta':
MRK.14.71	–Aque', sa sauatton de'eda shiÿaxaua mayi aÿim qau'axachiitapeguem.
MRK.14.72	Huaña, nachi so 'olgaxa qaltaq noÿin. Nachi so Pedro tachigui yi lauel da l'aqtac co'ollaxa so Jesús, co'ollaq 'eeta': “Qom yaqta'a da dos ÿi'iguelaxalec da noÿin ca 'olgaxa, qaq mashi ivi' qome da tres da 'avi'iguelaxalec da qonetega aÿim sa 'auauatton.” Nachi somayi co'ollaq tachigui lauel de'eda, nachi noÿiitac.
MRK.15.1	Qaq co'ollaq mashi yi'oxoñi, nachi lapona't som lataxala'pi na ntaxaÿaxanaxanecpi, qataq so nquedoxonecpi qataq som dapaxaguenataxaatapeguec na nqataxacpi, qataq 'enauac nam nta'alpi mayi loicnatac na lataxaguesat. Nachi namayipi ÿauec so Jesús, ÿaxatta'a't na lhua'q, da qoÿaneu'a so Pilato. 
MRK.15.2	Nachi so Pilato inattac somayi, 'eeta':
MRK.15.2	–¿Nachi'amo' mayi 'am lta'a na judiopi?
MRK.15.2	Nachi so Jesús 'enapeco':
MRK.15.2	–Aja', nachida dam qonapec.
MRK.15.3	Nachi nam lataxala'pi na ntaxaÿaxanaxanecpi ÿataqta qalota nam ÿasaxalec lasouaxashitpi somayi. 
MRK.15.4	Nachi so Pilato qaltaq ÿi'iguelaxalec da inattac somayi, 'eeta':
MRK.15.4	–¿Tá'ainco' yi sa ishit da 'auasat? Sa 'ameteno' yi ÿataqta qalota na 'am qaÿasaxalec 'adasouaxashitpi.
MRK.15.5	Qalaxayi so Jesús sa ishit da ÿasat. Nachi so Pilato ÿataqta sa ÿaÿaten ca 'eetec.
MRK.15.6	Qaq huo'o naxa da n'onataxac so Pilato da iviteuga soua na'axa'te naponaxaqui', nachi ishit da isouec cam iÿaxaneu'a na shiÿaxauapi. 
MRK.15.7	Qaq huo'o so netaigui aso ncoñitaxanaxaqui l'enaxat da Barrabás. Somayi huo'o so laÿipi mayi dalaataxan co'ollaq qai'ottapeguec ca nta'a. 
MRK.15.8	Nachi se'eso shiÿaxauapi iÿaxanot so Pilato da yaqto' i'ot da n'onataxac naxa, da ishit da huo'o ca isouec se'eso na'a'q. 
MRK.15.9	Nachi so Pilato 'enapeco':
MRK.15.9	–¿Qami' qanshiitaique peta'a da sesouec da lta'a na judiopi?
MRK.15.10	Cha'ayi somayi ÿauatton da chochi qanquiÿa so Jesús, ÿoqo'oyi nam lataxala'pi na ntaxaÿaxanaxanecpi ÿaneu'a somayi. 
MRK.15.11	Qalaxayi nam lataxala'pi na ntaxaÿaxanaxanecpi, namayipi ÿayina'a na shiÿaxauapi, da yaqto' iÿaxaneu'a da qaisouec so Barrabás. 
MRK.15.12	Nachi so Pilato inat somayipi, 'eeta':
MRK.15.12	–¿Qaq huá'ago' ca shiitec ca lataxac dam qoñiitega lta'a na judiopi?
MRK.15.13	Nachi somayipi i'alaqtagui, 'eeta':
MRK.15.13	–¡Qomyi 'auaxaneuo damayi!
MRK.15.14	Nachi so Pilato 'enapego' somayipi, 'eeta':
MRK.15.14	–Qalaxayi damayi, ¿ca 'éeteco' ca lasouaxashit?
MRK.15.14	Qalaxayi somayipi qaltaq i'alqagui, 'eeta':
MRK.15.14	–¡'Auaxaneuo damayi!
MRK.15.15	Huaña, nachi so Pilato isouec so Barrabás, cha'ayi nshitaique da qaica ca machicague't na shiÿaxauapi. Qaq co'ollaq imat da damaxasoxoolec da qaiuaxaatac so Jesús, nachi ÿanoigui somayipi, da yaqto' qaiuaxaneuo.
MRK.15.16	Nachi so allippi ÿauec so Jesús, ÿauegueuga ca nqasoxoc ca lma' so nta'a. Nachi qalapona't 'enauac na huataxanaqpi. 
MRK.15.17	Nachi so Jesús qanapoxonaxanaxaaña so npo' mayi nauedalec na ltogaxa, qataq qoÿanagui na lqaic aso n'onata ÿaxat. 
MRK.15.18	Qaq co'ollaq ime, nachi qai'alaqto'ot, qoÿiita':
MRK.15.18	–¡La', 'am mayi 'am lta'a na judiopi!
MRK.15.19	Nachi qaiuaxaatapigui na lqaic, qaidotega na coqta, qataq qanqaigoqto'ot, qataq qai'attacoto naua nllicte da 'eeta'am da huo'o naq 'enec qanqoÿin. 
MRK.15.20	Qaq co'ollaq ime da n'enaguec somayi, nachi qanqat so lapo' mayi nauedalec na ltogaxa, nachi qoÿanaxanaxaanguilo soua maichi alogo. Nachi qaÿauec da qaiuaxaneuo.
MRK.15.21	Qaq huo'o so shiÿaxaua mayi lma' yi Cirene, l'enaxat Simón, som lta'a' soua Alejandro qataq Rufo. Somayi chigoqtauga na n'onaxa. Qaq somayi co'ollaq qanatena'aguet, nachi ÿachi qanqoÿin som npe'enaxaqui so Jesús.
MRK.15.22	Nachi qaÿauegueuga so Jesús so 'alhua, l'enaxat Gólgota. De'eda n'aqtac naigui da nqaic lpi'inec lma'. 
MRK.15.23	Nachi qaÿauotaique da qanÿomaxangui so lataxa mayi qaÿalecneguet na qo'ipaq lcha'q, l'enaxat mirra. Qalaxayi so Jesús sa ishit da nÿomgui. 
MRK.15.24	Ime, nachi qaiuaxaneuo. Nachi soua huataxanaq lashi' nallittapiguilo soua alogo so Jesús, da yaqto' qanaloguilo soomayi.
MRK.15.25	Qaq mashi qaÿatashiguemgue aso nala' co'ollaq qaiuaxaneuo somayi. 
MRK.15.26	Qaq som qoÿittalec da lasouaxashit huetalec da 'eeta': “Lta'a na judiopi.” 
MRK.15.27	Nataq'en nachi lÿatchiyigue'm soua dos cachaxaiqa da qaiuaxaadeuo, so 'oonolec soomayi neta'ague qanqoÿin na aloic, qaq so lÿa neta'ague na n'emaq. 
MRK.15.28	Huaña, nachi ÿataqta ipacchigui dam 'enapec naua ñiyigui'shi l'aqtaqa ñi Dios, mayi 'eeta': “Camayi qaÿalecnoigui qome na qauemaicpi.”
MRK.15.29	Nachi nam natapeuga se'eso nqa'aic, namayipi ishiueetac, qataq iconnaxaatac na lqaic. Nachi 'eetega somayi, 'eeta':
MRK.15.29	–¡'A! 'Am mayi qonapec da 'anlaxajñi añi n'onaxanaxaqui, qaq tres caua na'axa'te, nachi qaltaq 'aumat da 'an'oxooshiguem, 
MRK.15.30	ña 'anca'alaxajla't nagui, 'aunoteeguesop na 'anpe'enaxaqui.
MRK.15.31	Qaq nataq'en na lataxala'pi na ntaxaÿaxanaxanecpi qataq nam dapaxaguenataxaatapeguec na nqataxacpi ÿi'eetac somayi, qataq maichi detaqtega't, 'eeta':
MRK.15.31	–Ñimayi ishit da nca'alaxateec ca lÿa, qalaxayi sa ishit da ÿañoxot da maichi nca'alaxajla't. 
MRK.15.32	Ñim 'eetega da nca'alaxaqui lta'a na llalaqpi so Israel, da ishit da sauanaqchigui nagui da huenoteeguesop ñi npe'enaxaqui, nachi ishit da sa'amaqtenaq.
MRK.15.32	Qaq ivida'alo soua lÿa't mayi qaiuaxaatrauo, soomayi ishiueetrac so Jesús.
MRK.15.33	Qaq co'ollaq mashi na'a'q laiñi, nachi huo'o so napalaxa ima'a't 'enauac que'eca 'alhua. Somayi chochi ivida'a so mashi dashi aso nala'. 
MRK.15.34	Qaq se'eso mashi dashichiguiñi aso nala', nachi so Jesús ÿataqta n'axannec da l'alaxac, 'eeta':
MRK.15.34	–Eloi, Eloi, ¿lama sabactani?, (de'eda n'aqtac da naigui 'eeta': 'Am ita'a Dios, 'am ita'a Dios, ¿tá'ainco' yi aÿim 'aualat?)
MRK.15.35	Qaq huo'o na hueta'a yi'iyi na hua'aqchigui, nachi namayipi 'eeta':
MRK.15.35	–Ña qan'axaÿaxañiÿa, ñimayi iÿaxaataique so l'aqtaxanaxanec ñi Dios l'enaxat Elías.
MRK.15.36	Nachi somayipi 'oonolec so nqalgoqtac. Qaq co'ollaq imat da ipet aso nauol, depetaxana na lataxa 'iuaxaic, nachi ÿanagui aso coqta, nachi ÿaashiguemec somayi da huotaique da napigoq naq'en. Nachi somayi 'enapeco':
MRK.15.36	–Ña qauaqaiÿa'a ñimayi, ña semejnaq shapeegueto' qom anac ca Elías da nqajñi ñimayi.
MRK.15.37	Nachi so Jesús ÿataqta n'axannec da l'alaxac, nachi ileu. 
MRK.15.38	Huaña, nachi som lapoxot aso n'onaxanaxaqui mayi nacchiguingui na laiñi, somayi depoqchiguingui na laiñi, ÿataqta nvidañi se'eso lcolaxa. 
MRK.15.39	Nachi som huataxanaq lta'a mayi nachattañi, datato'ot so Jesús, somayi co'ollaq ÿauaachigui somayi da l'alaxac, qataq da 'eetec co'ollaq ileu, nachi somayi 'enapeco':
MRK.15.39	–Ÿoqta 'eesa da ñi'iñi shiÿaxaua, ñimayi llalec ñi Dios.
MRK.15.40	Nataq'en huo'o so 'alpi ilotau'a somayi. Qaq somayipi nachi ÿalectaigui aso María mayi lashi yi Magdala, qataq aso lÿa María mayi late'e so Santiago som n'asa qataq so José, qataq aso Salomé. 
MRK.15.41	Se'esoua 'alo, soomayi nachi ca'attagueto co'ollaxa so Jesús qataq itauaata'pe co'ollaq somayi hueta'a yi Galilea. Qataq nataq'en qalota so laÿipi 'alpi ÿalectauo, som nnaictague' so Jesús co'ollaq naÿau'a yi Jerusalén.
MRK.15.42	Qaq co'ollaq mashi napaltapiguiñi se'eso na'a'q mayi aÿamaxataxaqui mayi nachi pa'aiguet so na'a'q mataxaqui, 
MRK.15.43	nachi anac so José mayi lma' yi pueblo Arimatea. Somayi ÿataqta 'amaqtaqaic, qaq nachi ÿalectaigui nam nta'alpi mayi loicnatac na lataxaguesat. Qaq somayi nataq'en iuattaique da nvi' ca l'onataxanaxac ñi Dios da ilo'ogue 'enauacna. Nachi ÿataqta i'añaxachigui yi lauel da nqo'oneu'a so Pilato, nachi iÿaxaneu'a so l'oquiaxac so Jesús. 
MRK.15.44	Nachi so Pilato ÿataqta i'aalac da mashi sogote da ileu so Jesús. Nachi iÿaxaneuga som nhuataxanaq lta'a, nachi inattac da 'eesa de'eda. 
MRK.15.45	Nachi som huataxanaq lta'a co'ollaq i'axat da 'eesa, nachi so Pilato ÿanem so José so l'oquiaxac so Jesús. 
MRK.15.46	Nachi so José deshijnaxana so hualoq lapagaxaic nsaxaatac, nachi nqajñi so l'oquiaxac so Jesús, nachi ÿaxategue. Qaq co'ollaq ime, nachi ÿachaigui aso huachiqui mayi naigui aso coma', nachi ÿapogui asa'aso huachiqui, dapoxona so coma' lta'adaic. 
MRK.15.47	Nachi aso María mayi lashi yi Magdala, qataq aso lÿa María mayi late'e so José, soomayi ÿauaachiguilo so qaÿachaña so Jesús.
MRK.16.1	Qaq co'ollaq mashi inoxoneec so na'a'q mataxaqui, nachi aso María mayi lashi yi Magdala qataq aso lÿa María mayi late'e so Santiago, qataq aso Salomé, soomayi deshijnaxaada so codaxat da nqo'oodeuga da icoyiguilo da l'oquiaxac so Jesús. 
MRK.16.2	Qaq ña nte'etom som l'auaxanec na'a'q co'ollaq tadeuga aso huachiqui, qaq mashi nnoxotchiguem aso nala' co'ollaq ivildeec. 
MRK.16.3	Qaq maichi detaqtega't soomayi, 'ena'po':
MRK.16.3	–¿Chaq negue'to' qome ca nqat ñi coma' mayi lapoxot añi huachiqui?
MRK.16.4	Qalaxayi co'ollaq qaÿamatau'a se'eso coma' lta'adaic mayi lapoxot aso huachiqui, nachi mashi qaica. 
MRK.16.5	Nachi qainoxonoigui aso huachiqui. Huaña, nachi qaila'a so nsoq nso'ootañi, hueta'ague na aloic, logodaiqa soua alogo lapagaxaiqa. Nachi soomayi ÿataqta ñi'i'. 
MRK.16.6	Qalaxayi somayi 'enapegalo' soomayi, 'eeta':
MRK.16.6	–Sa ishit da qayi'ii; qami' qanmichiitaique so Jesús mayi Nazaret l'ec, som qaiuaxaneuo co'ollaxa. Qalaxayi somayi ÿoltaq nca'aleec qanqoÿin, qaq mashi sa ishit da hueta'a ne'ena. Ña qamijñi nam qaÿachaña co'ollaxa. 
MRK.16.7	Qauesomiÿa qome, qau'aqtaxañiim cam lapaxaguenatacpi, qataq ca Pedro, qoñiita': “Somayi mashi hua'auta'ague da Galilea. Huaña qome yimayi, nachi qanauañi', qaq ipacchigui dam l'aqtac mayi qami' ÿanema co'ollaxa.”
MRK.16.8	Nachi se'esoua 'alo queda'ai aso huachiqui, datadeec, cha'ayi ÿataqta iviloxolaqchi't da lcolanqa'. Nachi ÿataqta qaica ca da'aqtaxaadem, souaxat da ÿataqta ñi'i'.
MRK.16.9	Qaq co'ollaq mashi qaltaq qanca'alaxateec so Jesús se'eso l'auaxanec na'a'q, nachi somayi hua'auchiguiñi da nachaxana aso María mayi lashi yi Magdala, asom i'odauec co'ollaxa so siete l'ecpi leguemaxaicpi. 
MRK.16.10	Nachi asomayi jec da ÿauo'o da l'axaÿaxa'c soua nnaigaxa'u so Jesús, qaq soomayi ÿataqta daquicote' qataq noÿiita'pe. 
MRK.16.11	Qaq soomayi co'ollaq hua'axaida da mashi qaltaq nca'aleec so Jesús, qataq da mashi nauane' asomayi, nachi ÿoqoleguetta'pe de'eda.
MRK.16.12	Qaq co'ollaq ime de'eda, nachi so Jesús qaltaq ÿoxosa'a da 'eetec co'ollaq nachaxanalo soua dos somayipi co'ollaq taidauga ca n'onaxa. 
MRK.16.13	Nachi soomayi co'ollaxa ÿi'iguelaxadeuo da ÿauo'o da l'axaÿaxac so laÿipi, qalaxayi ñaqaiyita sa ishit da qai'amaqte'n soomayi.
MRK.16.14	Qaq co'ollaq qaÿata'ague de'eda, nachi so Jesús nachaxanalo soua once lapaxaguenataqa, co'ollaq soomayi nso'ootrañi, datatalguete ca nqui'axala'. Nachi somayi nlaxaiguilo soomayi, souaxat da qaica ca lpi'iÿaxa'c qataq da ÿataqta qadamchiguilo naua lquiyaqte, cha'ayi sa ishit da i'amaqte'n nam nauane' somayi da mashi qaltaq qanca'alaxateec. 
MRK.16.15	Nachi somayi 'enapegalo soomayi, 'eeta':
MRK.16.15	–Qanqo'oñiÿa qome 'enauac na shiÿaxauapi mayi huetalec ana 'alhua, nachi qau'aqtaxañiim dam n'aqtac mayi chigaqaigui da nca'alaxa. 
MRK.16.16	Qaq ca da'amqajnataxan, nachi qanachilaxan, qaq nachica qome ca qanca'alaxateec; qaq cam sa ishit da da'amqajnataxan, nachi camayi nachi 'eetai' qome da netagui da lasouaxashit. 
MRK.16.17	Qaq cam hueta'ague ca da'amqajnataxan, camayi i'ot qome na n'anecpi mayi 'eeta': qai'onataxana da i'enaxat da qai'odauec na n'ecpi leguemaxaic, qataq da qai'aqtaxanguilo naua ÿaqa'alo n'aqtaqa, 
MRK.16.18	qataq da qaÿacongui ca n'adaxanaq, qataq da huo'otaq qanÿomgui ca deshinataxan, qalaq sa ishit da huo'o ca 'enec; qataq da qaÿashil-lec na sa no'onpi, nachi no'oita.
MRK.16.19	Qaq co'ollaq imat da da'aqtaxaatapeguema soomayi, nachi so qadataxala' Jesús naÿoxotchiguem qanqoÿin da taigue da piguem, nachi nso'ongue da aloic ñi Dios. 
MRK.16.20	Nachi soomayi je'c da i'axa't da n'aqtac mayi chigaqaigui da nca'alaxa 'enauaque naua laÿil. Qaq som qadataxala' itauaata'pe soomayi da ÿataqta ipacchiguilo naq'en naua l'aqtaxanaxaco, qataq da ÿachaxan na n'anecpi mayi sa qaÿauanapigui. Aja', nachi 'eetec de'eda.
LUK.1.1	Cha'ayi mashi qalota na shiÿaxauapi mayi ÿacoolec da ÿachigoxottot so hua'auchiguiñi da ÿiyiñi 'enauac na qai'otpi mayi qomi' huanguilo. 
LUK.1.2	Qaq namayipi ÿiyiñi dam mashi qomi' i'axatema nam ÿauaachigui so chigoqchiguiña ne'ena qai'otpi, qata nataq'en i'axattac de'eda n'aqtac. 
LUK.1.3	Qaq aÿim nataq'en mashi ñimate' da ñapaxagueetega 'enauac so chigoqchiguiña ne'ena qai'otpi. Qaq ÿoqo'oyi aÿim ÿaÿamaqchiguiñi ñaqshin da shiyiñi 'enauac ne'ena qai'otpi, da 'am samaxa, 'am ñauochaxaua ÿaqaÿa Teófilo, 
LUK.1.4	yaqto' ÿataqta 'auauattoota ca 'eesa lataxac dam 'am qaÿapaxaguenec.
LUK.1.5	Qaq se'eso na'a'q co'ollaq so Herodes ilotague' yi 'alhua l'enaxat Judea, nachi huo'o so l'enaxat Zacarías mayi ltaxaÿaxanaxanec na shiÿaxauapi da qaitaxaÿapegue' ñi Dios. Somayi ÿalectaigui na ntaxaÿaxanaxanecpi mayi chigoxoguet so Abías. Qaq aso lhua l'enaxat Elisabet, asomayi nataq'en maichi laual so ntaxaÿaxanaxanec l'enaxat Aarón. 
LUK.1.6	Soomayi ÿataqta no'o'n shiÿaxa'u, ÿaÿamaxadeete' ñi Dios. Nataq'en ÿataqta ÿalaxadeguet 'enauac na lqataxacpi ñi qadataxala'. Qaq ÿoqo'oyi sa ishit da huo'o ca ishit da ÿasaxalguete ca lasouaxashi't soomayi. 
LUK.1.7	Qalaxayi soomayi qaica ca llale'c, cha'ayi aso Elisabet sa ishit da deco'o, qataq soomayi ÿataqta mashi ÿi'axaiqa.
LUK.1.8	Qaq huo'o so na'a'q co'ollaq ivita so laloqo' da inoxoneuo da do'onataxan nam ÿalectaigui so Zacarías, da i'ot na l'onatacpi nam detaqtague' ñi Dios. 
LUK.1.9	Qaq dam n'onataxac naxa na ntaxaÿaxanaxanecpi, se'eso na'a'q nallida't, nachi tajlec so Zacarías da nachiso inoxonoigui na lauel aso n'onaxanaxaqui late'edai mayi huaigui da qaÿi'oxoden ñi qadataxala' Dios, da yaqto' ÿavigaxat na nchinaxanaxat mayi ama na laita. 
LUK.1.10	Qaq co'ollaq ña qaÿavigaxattac so nchinaxanaxat, nachi 'enauac so shiÿaxauapi nqouagaxaueetac, pa'atauga so qasoxoc. 
LUK.1.11	Huaña, nachi nachaxana so Zacarías so lamaxashic piguem l'ec ñi qadataxala'. Somayi nachattañi, pa'ata'ague da aloic asom nca'atoxolate na nchinaxanaxat mayi ama na laita. 
LUK.1.12	Nachi co'ollaq ila'a so namaxashic piguem l'ec so Zacarías, nachi ÿataqta sa ÿaÿaten ca 'eetec, qataq ÿataqta qalota da lcolanaxa. 
LUK.1.13	Qalaxayi so namaxashic 'enapeco':
LUK.1.13	–Zacarías, sa ishit da 'ayi'i, cha'ayi ñi Dios hua'aqtega da 'anqouagaxaunaxac. Qaq nagui añi 'adhua Elisabet huo'o qome ca llalec. Qaq camayi 'ai'anagui qome da l'enaxat Juan. 
LUK.1.14	Qaq ÿataqta huo'o qome da 'adamaxayic qataq da 'antonaxac qataq ÿataqta qalota qome na ntootapeguec de'eda lañoxoc camayi, 
LUK.1.15	cha'ayi que'eca 'ai'alec camayi ÿataqta 'amaqtaqaic qome naq'en ñi Dios. Camayi sa ishit qome da nÿomgui na ÿotta'a't lataxa, qataq ÿataqta nlaqchigui so Espíritu Santo qom saxanaxa da ñiguiñi. 
LUK.1.16	Camayi i'oteguet qome da ÿataqta qalota na Israel llalaqpi na ÿi'iguelaxa ñim lataxala' Dios. 
LUK.1.17	Qaq que'eca Juan, camayi hua'auta'ague qome da tata'ague ñi qadataxala'. Qaq ÿaatañi qome da lqui'iÿaxac qataq da l'añaxac so Dios l'aqtaxanaxanec l'enaxat Elías, da yaqto' ÿi'iguelaxateguet ca nta'a ca llalec da yaqto' saqca ca da, qataq yaqto' nam sa ishit da ÿalaq ishit da ÿaÿaten da ÿalaq. Qaq ÿaqataxanai' qome na shiÿaxauapi, da yaqto' lhuotta da ÿaconguet ca qadataxala'.
LUK.1.18	Nachi so Zacarías inat so Dios lamaxashic, 'eeta':
LUK.1.18	–¿Huá'ago' ca 'eetec ca lataxac da yaqto' aÿim ishit da saÿateeta de'eda? Cha'ayi aÿim mashi aÿim ÿi'axaiqui, nataq'en añi iua.
LUK.1.19	Nachi so namaxashic 'enapeco':
LUK.1.19	–Aÿim mayi nachaÿim Gabriel, mayi sooto'ot ñi Dios. Qaq ñimayi aÿim namaq da 'am setaxaÿapegue', qataq da 'am sa'axatem de'eda no'on 'ad'axaÿaxac. 
LUK.1.20	Qalaxayi 'am, yi sa ishit da 'au'amaqten da shinapec, qaq nagui sa ishit qome da huo'oi naua 'ad'aqtaqa. Sa ishit da 'autaqa, to' qom mashi ivita da ñiguiñi ca 'ai'alec. Qaq damayi ipacchigui qome qom ivita ca laloqo'.
LUK.1.21	Qaq nam shiÿaxauapi mayi pa'atauec, iuattaique so Zacarías, namayipi ÿataqta huo'o da lqochoxo souaxat da qaÿaloqta da nnoxoneec somayi, da ca'ai aso n'onaxanaxaqui. 
LUK.1.22	Qaq co'ollaq nnoxoneec so Zacarías, nachi sa ishit da detaqa. Huaña, nachi qaÿaÿaten da somayi huo'o ca lauanaqtaguishic na pa'auo aso n'onaxanaxaqui. Nachi somayi da'aqtaxanem somayipi, qalaxayi huota'ai naua llaxaatal, cha'ayi qaicaua naua l'aqtaqa.
LUK.1.23	Qaq co'ollaq mashi inoxoodeec soua na'axa'te mayi l'onataxanaxaqui' so Zacarías da do'onataxanoigui aso n'onaxanaxaqui, nachi queuo da taÿa ca lma'. 
LUK.1.24	Qaq co'ollaq qaÿata'ague de'eda, nachi aso lhua Elisabet hualaxai. Nachi asomayi sa ishit da npa'aueguesop so lma', chochi ividaxattrauec soua cinco ca'agoxoiqa. Da deuennataxaatac, 'eeta': 
LUK.1.25	“Ñi qadataxala' aÿim i'otec nagui de'eda, yaqto' na shiÿaxauapi sa ishit da aÿim i'otaatac.”
LUK.1.26	Qaq co'ollaq mashi inoxoodeec soua seis ca'agoxoiqa, nachi ñi Dios ÿamaxa so Gabriel yi pueblo Nazaret mayi huaigui yi 'alhua l'enaxat Galilea, 
LUK.1.27	da namaqtega naq'en aso 'alo ñaq lamaxai l'enaxat María. Asomayi mashi huotaique da huadonguet so ÿale l'enaxat José. Somayi maichi laual so nta'a l'enaxat David. 
LUK.1.28	Nachi so lamaxashic ñi Dios pa'aigui so lma' mayi netaigui asomayi. Nachi iquin, 'eeta':
LUK.1.28	–¡'Am mayi nachi'am nqouaguec ñi Dios! Ñi qadataxala' 'am hueta'aguet. Ñimayi 'am ÿanem da lqouagaxanaqtaic, qaq sa ishit da qoneta'am 'enauac na 'adaÿipi 'alpi.
LUK.1.29	Qalaxayi asomayi co'ollaq ila'a so Dios lamaxashic, nachi ÿataqta i'elaxam de'eda l'aqtac, nachi asomayi nchimaxatteguela't, 'eeta': “¿Chaq 'éetec ca naigui de'eda nquinaxanaxac?” 
LUK.1.30	Nachi se'eso namaxashic 'enapeco':
LUK.1.30	–María, 'am sa ishit da 'ayi'i, cha'ayi ñi Dios ÿataqta 'am ÿaÿamaxadeeta. 
LUK.1.31	Nagui 'am hualaxai qome. Ime, qaq huo'o ca 'ai'alec, nachi 'ai'anagui qome da l'enaxat Jesús. 
LUK.1.32	Camayi ÿataqta 'amaqtaqaic, qataq qaÿamata'ac qome da llalec ñim Dios mayi 'amaqtaqaic. Qaq ñi qadataxala' Dios ÿanagui qome camayi da nta'a, 'eeta'am som hua'au lta'a l'enaxat David, 
LUK.1.33	yaqto' camayi chochi tateec qome da ilotague' na llalaqpi so Israel. De'eda l'onataxanaxac da nta'a, damayi qaica ca loga't.
LUK.1.34	Nachi aso María inat so lamaxashic ñi Dios, 'eeta':
LUK.1.34	–¿Chaq huá'ague ca 'eetec ca lataxac de'eda? Yi aÿim saxanaxa da sauana ca ÿale.
LUK.1.35	Nachi so namaxashic 'enapeco':
LUK.1.35	–Qomyi ca Espíritu Santo qome 'am tanguit, nachi da l'añaxac ñi Dios mayi 'amaqtaqaic 'am ipelteelec, 'eeta'am ca l'oc. Qaq ÿoqo'oyi que'eca nogotolec mayi ñiguiñi, camayi ÿataqta qoÿanot da hueto'ot ñi Dios, nachi qaÿamata'ac da llalec ñimayi. 
LUK.1.36	Nataq'en añi 'adhuo' lashi Elisabet, añimayi huo'o ca llalec, nai'ctaxa da mashi ÿi'axaina'. Añim qoÿiitegacnaxa da qaica ca llalec, qaq nagui mashi ivi' naua seis ca'agoxoiqa da hualaxai. 
LUK.1.37	Cha'ayi ñi Dios qaica ca ishit da ÿaqalanapec.
LUK.1.38	Nachi aso María 'enapeco':
LUK.1.38	–Aÿim maichi aÿim l-lata ñi qadataxala'. Qaq no'on qome da ipacchigui da l'aqtac ñi Dios.
LUK.1.38	Huaña, nachi jec so namaxashic.
LUK.1.39	Qaq se'esoua na'axa'te nachi aso María iÿalapigui' da nqo'ona so pueblo mayi huaigui som saqaÿoqotchiguemec na 'alhua l'enaxat Judea, 
LUK.1.40	nachi tau'a so lma' so Zacarías, nachi iquin aso Elisabet. 
LUK.1.41	Nachi aso Elisabet co'ollaq hua'axaÿa da nquinaxanaxac, nachi so nogotolec mayi huetagui na lauel ndashiguem, nachi asomayi ÿataqta nlaqchigui so Espíritu Santo. 
LUK.1.42	Nachi asomayi ÿataqta nlamaxaden, 'eeta':
LUK.1.42	–Ñi Dios 'am ÿanem da lqouagaxanaqtaic, qaq sa ishit da qoneta'am 'enauac na laÿipi 'alpi. Nataq'en ca 'ai'alec ÿanem da lqouagaxanaqtaic. 
LUK.1.43	Qaq ¿négue't aÿim da huo'otaq aÿim namaqtega adam late'e ñi ÿataxala'? 
LUK.1.44	Cha'ayi can chochi sa'axaÿa da 'adquinaxanaxac, nachi idaxanapec da ntonaxac yi nogotolec mayi huetaigui na iuel. 
LUK.1.45	Qaq ÿataqta 'auamachiguiñi, cha'ayi 'au'amaqten de'eda qoÿinapec, cha'ayi ÿataqta ipacchigui qome da 'enapec ñi qadataxala'.
LUK.1.46	Nachi aso María 'enapeco':
LUK.1.46	Da ivilÿaxac ÿataqta ÿi'oxoden ñi qadataxala',
LUK.1.47	qataq da iquiyaqteÿaxac ÿataqta machiguiñi souaxat ñi Dios mayi ica'alaxaqui.
LUK.1.48	Cha'ayi ñi Dios tachigui lauel ana qaica ca l'amaqchic l-lata,
LUK.1.48	qaq nagui nachi chigoqchiguiña da 'enauac na shiÿaxauapi aÿim ÿamata'ac da ÿataqta samachiguiñi.
LUK.1.49	Cha'ayi ñi Dios mayi qaica ca ÿaqalanapec ÿataqta lta'adaic da aÿim i'otec;
LUK.1.49	da l'enaxat ñimayi ÿataqta qui'itta.
LUK.1.50	Ñimayi nachi 'eetai' da huo'o da lchoxonnataxanaxac nam ÿataqta ñi'iÿa ñimayi.
LUK.1.51	Qataq ñimayi ÿataqta qaica ca 'en'am da l'amaqchic da i'ot,
LUK.1.51	cha'ayi loxonec 'enauac na ñi'oxonnaxaicpi.
LUK.1.52	Qataq nam 'añaxaicpi ca'aisalo naq'en naua l'onataxanaxaco,
LUK.1.52	qaq nam choxodaqpi qalaq nauaxaÿaxaashiguem.
LUK.1.53	Qataq nam deuenaxaatac, qalaq ÿanem da qaica ca iuen naq'en,
LUK.1.53	qaq nam sallaxanecpi,
LUK.1.53	qalaq ÿataqta qui'itchiguilo naq'en naua lhua'q da ÿamaqhuec.
LUK.1.54	Qataq itauan nam llalaqpi so Israel mayi l-latac,
LUK.1.54	qaq sa ishit da icoua'ai da lchoxonnataxanaxac somayi.
LUK.1.55	Qaq damayi nachi 'eetai' da ÿachaxanapeguem co'olloxochiyi so hua'au qadta'alpi,
LUK.1.55	som Abraham qataq so llalaqpi.
LUK.1.56	Nachi aso María n'onaisop aso Elisabet, ivi' naua tres ca'agoxoiqa. Qaq co'ollaq ime, nachi ÿi'iguelaxa ca lma'.
LUK.1.57	Qaq ipacchigui da co'ollaq mashi ivita so laloqo' da deco'o aso Elisabet, nachi huo'o so llalec. 
LUK.1.58	Nachi na lauodeuapi qataq nam lauo' l'ecpi qanqo'oota asomayi da qantootapeguec co'ollaq qaÿaÿaten da ñi qadataxala' ÿataqta lta'adaic da lchoxonnataxanaxa asomayi. 
LUK.1.59	Qaq co'ollaq mashi ivi' naua ocho na'axa'te, nachi qaidouo so nogotolec da qaÿauo'o so n'anaxashit na l'oc. Nachi qaÿauotaique da qoÿanagui da l'enaxat so lta'a Zacarías. 
LUK.1.60	Qalaxayi aso late'e 'enapeco':
LUK.1.60	–'A'i, namayi l'enaxat qome da Juan.
LUK.1.61	Nachi qoÿiitego' asomayi, qoÿiita':
LUK.1.61	–¿Tá'ainco'? yi qaica ca l'enaxat de'eda nam 'adhuo' l'ecpi.
LUK.1.62	Nachi qaÿauota'ai naua ñaxaatal co'ollaq qainat so lta'a so nogotolec da yaqto' qaÿaÿaten da chaq negue't ca n'enaxat mayi ÿaatapigui somayi. 
LUK.1.63	Nachi so lta'a iÿaxanaique so ledaxanaxala'. Nachi ÿidelec, 'eeta': “Namayi l'enaxat Juan.” Nachi 'enauac qai'aalatapeguec de'eda. 
LUK.1.64	Nachi huaña, co'ollaq so Zacarías qaltaq ÿi'iguelaxalec da huo'oi naua l'aqtaqa, nachi ÿi'oxodeetac ñi Dios. 
LUK.1.65	Huaña, nachi 'enauac se'eso lauodeuapi ÿataqta huo'o da l'aalaxa, qataq nataq'en 'enauac som netalec se'eso saqaÿoqotchiguemec 'alhua l'enaxat Judea, somayipi ÿataqta n'aqtaxaatapigui de'eda qanayiuaigui. 
LUK.1.66	Qaq ÿataqta deuennataxaatac 'enauac nam ividauga da ÿaÿaten de'eda, qataq nnattega't, 'eeta':
LUK.1.66	–¿Chaq huá'ague qome ca 'eetec ca taÿa'a se'eso nogotolec?
LUK.1.66	Cha'ayi ÿataqta 'eesa da ñi qadataxala' hueta'aguet da itauaatac somayi.
LUK.1.67	Nachi so lta'a Zacarías ÿataqta nlaqchigui so Espíritu Santo, nachi i'axattac da l'aqtac ñi Dios mayi ÿami', 'eeta':
LUK.1.68	Ÿataqta qaÿi'oxoden qome ñi qadataxala' mayi nDios na Israel l'ecpi,
LUK.1.68	cha'ayi ñimayi qomi' naÿalo da qomi' nca'alaxatreec,
LUK.1.68	cha'ayi maichi qomi' lalamqa'te.
LUK.1.69	Ñimayi qomi' ÿanema cam ÿataqta 'añaxaic nca'alaxaqui,
LUK.1.69	chigoqtoigui naq'en na llalaqpi som l-latac l'enaxat David.
LUK.1.70	Qaq damayi nal'ena da qomi' ÿachaxanapeguema co'ollaq i'axatta'aguet naq'en 'enauac som qui'itta l'aqtaxanaxanecpi som hua'a'u vi'iyi:
LUK.1.71	da ÿauotaique qomi' nca'alaxateeguesopa nam qomi' ipa'agueeta'pe qataq 'enauac nam qomi' nquiÿatapegalo,
LUK.1.72	nataq'en da ÿataqta huo'o da lchoxonnataxanaxa som hua'au qadta'alpi,
LUK.1.72	qataq da sa ishit da icoua'ai dam naÿamaxataxac mayi ÿanem somayipi.
LUK.1.73	Qaq 'eda dam ÿachaxanapec ñi Dios co'ollaq ÿan so l'aqtac da ÿami' so qadta'a Abraham:
LUK.1.74	da qomi' nca'alaxateeguesopa nam qomi' ipa'agueeta'pe,
LUK.1.74	yaqto' sa ishit da huo'o ca shi'oqtaique da shi'oxodenaqtac ñimayi,
LUK.1.75	nataq'en da yaqto' qomi' ÿaÿamaxadeete' da ñañanqot ñimayi da qomi' qui'itte' 'enauaque naua na'axa'te da qanachaalataxac.
LUK.1.76	Qaq 'am ÿalcolec, 'am qoÿanagui qome da 'am l'aqtaxanaxanec ñim Dios mayi 'amaqtaqaic,
LUK.1.76	cha'ayi 'am qai'auaxaata'ague qome na llic ca qadataxala' da yaqto' 'auqataxanai',
LUK.1.77	da yaqto' 'au'aqtaxanem nam lalamaxatpi da qaÿapalaxat da lasouaxashit,
LUK.1.77	qataq yaqto' ÿaconguet da nca'alaxa.
LUK.1.78	Cha'ayi nachida da maichi lsoxoyic qataq dam lqouagaxanaqtaic ñi qadta'a Dios
LUK.1.78	da huo'o mshi chigoqtot naq'en na piguem da qomi' ÿanema aca 'ico' nala' mayi icoÿadelec ca dalaxaic na'a'q,
LUK.1.79	da yaqto' icoÿadelec nam huetaigui na napalaxa qataq da lchic da nleuaxa,
LUK.1.79	qataq yaqto' qomi' ÿachaxaateguelo ca nqa'aic mayi nlagaxayic.
LUK.1.80	Nachi so nogotolec nquictashiguem da llaxa qataq da l'añaxac da lauattonaxanaxac. Qaq netalec so tojlec 'alhua, chochi ivitta'a so na'a'q co'ollaq nachaxana so Israel llalaqpi.
LUK.2.1	Qaq se'esoua na'axa'te, nachi so lta'a na nta'alpi l'enaxat Augusto, somayi ÿan so l'aqtac da 'enauac na shiÿaxauapi qoÿideuo na l'enaxatpi da qanaloqna't. 
LUK.2.2	Qaq se'eso hua'auchiguiñi nedaxanaxac huetoigui so na'a'q co'ollaq ña ilotague' yi 'alhua l'enaxat Siria so nta'a l'enaxat Quirinio. 
LUK.2.3	Nachi 'enauac na shiÿaxauapi taÿalo naua chigoqchiguiñalo da nanedeuo. 
LUK.2.4	Qaq ÿoqo'oyi so José chigoqchiguiña yi pueblo l'enaxat Nazaret, huaigui yi 'alhua Galilea, da nqo'ona yi pueblo l'enaxat Belén huaigui yim 'alhua l'enaxat Judea yim lañoqo' so David, cha'ayi so José maichi chigoxoguet so David. 
LUK.2.5	Qaq nqo'ona yi Belén da nanedeuo, nnaictague' aso María asom huotaique da lhua, qaq asomayi hualaxai. 
LUK.2.6	Qaq co'ollaq mashi huetra'a yi Belén, nachi ivita so laloqo' da deco'o aso María. 
LUK.2.7	Nachi huaña yimayi co'ollaq ñiguiñi so l'auaxanec llalec. Nachi lpataxangui so lapo', ime, nachi ÿachangui aso lqui'axaqui na nlo shiguiÿacpi, cha'ayi souaxat da qaica ca lma't soomayi som noÿic mayi n'ochaqa'.
LUK.2.8	Qaq yim lshicteuga yi Belén huo'o so shiÿaxauapi mayi ilotague' ana lalo qagueta, huetauga na n'onaxa se'eso pe. 
LUK.2.9	Nachi nque'elaxatta da nachaxana so lamaxashic ñi qadataxala'. Nachi da lli'oxoyic ñimayi ÿataqta icoÿadelec somayipi, nachi ÿataqta lta'adaic da lcolanaxa. 
LUK.2.10	Qalaxayi so lamaxashic ñi Dios 'enapeco':
LUK.2.10	–Sa ishit qome da qayi'ii, cha'ayi aÿim qami' ñida'alo da no'on qad'axaÿaxaqui. Qaq damayi i'ot qome da ntonaxac 'enauac na shiÿaxauapi. 
LUK.2.11	Qaq damayi 'eeta': nagui lañoqo' yi npueblo so David cam qaÿauotaique da qadca'alaxaquii l'enaxat da Cristo cam qadataxala'. 
LUK.2.12	Qaq 'eda qome da qad'anaqui, 'eeta': qauloÿalec qome ca nogotolec, qoÿaxatta'ague ca lapo', nnaatangui qanqoÿin aca lqui'axaqui na nlo shiguiÿacpi.
LUK.2.13	Huaña, nachi nque'elaxatta da nachaxan so laÿipi so lamaxashic ñi Dios, ÿataqta qalota somayipi, ÿi'oxodeetac ñi Dios, 'eeta':
LUK.2.14	¡Ÿataqta lta'adaic da ñi'oxonnataxanaxac ñi Dios mayi neto'ot na piguem,
LUK.2.14	nataq'en na 'alhua huo'o da l-lagaxa na shiÿaxauapi mayi ÿaÿamaxadeeta ñimayi!
LUK.2.15	Nachi so lamaxashicpi ñi Dios co'ollaq mashi ÿi'iguelaxague da piguem, nachi som qagueta l'opi detaqtega't, 'eeta':
LUK.2.15	–'Onaxaic da saxague da Belén da semejnaxanaxague chaq 'eetec dam da' qai'axattac dam qomi' i'axatema ñi qadataxala'.
LUK.2.16	Nachi ÿataqta iÿalapigui' da jec somayipi. Ime, qaq qaÿanata aso María qataq so José nataq'en so nogotolec huetangui aso lqui'axaqui na nlo shiguiÿacpi. 
LUK.2.17	Qaq co'ollaq mashi qaila'a, nachi qai'axattac da l'aqtac so lamaxashic ñi Dios co'ollaq i'axattac so nogotolec. 
LUK.2.18	Nachi 'enauac nam hua'aqchigui de'eda qai'axattac, ÿataqta huo'o da l'aalaxa. 
LUK.2.19	Qalaxayi aso María ÿoxochigui añi lquiyaqte 'enauac de'eda qataq ÿataqta naloqteetac damayi. 
LUK.2.20	Qaq so qagueta l'opi co'ollaq ime, nachi ÿi'iguelaq, ÿataqta ntootapigui', qataq ÿi'oxodeetac ñi Dios, souaxat 'enauac nam hua'aqchigui qataq nam ÿauaachigui, cha'ayi ÿataqta ipacchigui 'enauac nam qai'axat.
LUK.2.21	Qaq co'ollaq mashi ivi' naua ocho na'axa'te, nachi qaÿauo'o so n'anaxat na l'oc so nogotolec. Ime, qaq qoÿanagui da l'enaxat Jesús, dam n'enaxat mayi i'axatem aso María so lamaxashic ñi Dios co'ollaq saxanaxa da hualaxai asomayi.
LUK.2.22	Qaq co'ollaq mashi ivi' so na'a'q da aso María qataq so José da i'o't na nqataxac mayi chigoqo'ot so Moisés co'olloxochiyi da nqui'itaxa't, nachi qaidou'a yi la ciudad Jerusalén so nogotolec da qoÿanot ñi qadataxala'. 
LUK.2.23	Qaq soomayi i'o't de'eda, cha'ayi da lqataxac ñi qadataxala' nanettañi 'eeta': “'Enauac qome na n'auaxanec ñalec qoÿanot ñi qadataxala'.” 
LUK.2.24	Ime, qaq je'c soomayi, qaÿauo'o aso nachitaqtaxanaqte da qaÿavigaxat. Qaq qaipacchigui da lqataxac ñi qadataxala', 'eeta': qoÿaadeuo qome caua dos na qoto' huo'otaq dos caua llalqa na 'ollolec.
LUK.2.25	Qaq se'eso vi'i netaña yi Jerusalén so shiÿaxaua l'enaxat Simeón. Qaq somayi ÿataqta soxodaic qataq ÿi'oxodeetac ñi Dios, nataq'en iuattaique ca na'a'q da imeuo qanqoÿin da nque'ejnaxac na Israel llalaqpi. Qaq somayi hueta'aguet so Espíritu Santo, 
LUK.2.26	qataq da'aqtaxanem da sa ishit da imeuo da nachaalataxac qome huo'otaq saxanaxa da ilogui ca nta'a mayi qadca'alaxaqui cam namaq ñi qadataxala'. 
LUK.2.27	Qaq so Espíritu Santo ÿauec se'eso shiÿaxaua da tau'a naq'en aso n'onaxanaxaqui late'edai. Nachi soua lta'al so nogotolec Jesús co'ollaq mashi ndodeu'a aso n'onaxanaxaqui da yaqto' qai'ot 'enauac nam damaxasoxoolec na nqataxacpi, 
LUK.2.28	nachi so Simeón ÿaconguet so nogotolec da ÿachalguete naua lhua'q. Ime, qaq ÿi'oxodeetac ñi Dios, 'eeta':
LUK.2.29	'Am ÿataxala', nagui mayi ishit da aÿim 'ai'anem ca saqca ca da loga't da ñachaalataxac,
LUK.2.29	cha'ayi ipacchigui dam 'ad'aqtac mayi 'auachaxanapecot co'olloxochiyi na 'adlatac.
LUK.2.30	Cha'ayi aÿim ñima'ai' nagui da sauaachigui nam qadca'alaxaqui
LUK.2.31	mayi 'ai'anagui da 'auataxaalec 'enauac na shiÿaxauapi.
LUK.2.32	Namayi nachina na 'ico' ncoÿadaxanaqte mayi icoÿadelec nam sa ishit da Israel l'ecpi,
LUK.2.32	nataq'en i'ot da lli'oxoyic nam Israel llalaqpi nam 'adalamaxatpi.
LUK.2.33	Nachi so José qataq aso María mayi late'e so Jesús ÿataqta huo'o da l'aalaxa' nam hua'aqchiyigui l'aqtacpi so Simeón co'ollaq detaqtapeguelec so nogotolec. 
LUK.2.34	Nachi so Simeón ÿan da no'on l'aqtac. Ime, nachi 'enapega aso María asom late'e so Jesús, 'eeta':
LUK.2.34	–Ña 'aumeten ne'enatai' nogotolec, namayi qoÿanagui da ÿataqta qalota qome naq'en na huañi huo'otaq ñishiguem na Israel llalaqpi. Namayi nachina na l'anaxat da ÿataqta qalota qome na sa da'amqajnataxan, 
LUK.2.35	qaq yaqto' ishit da qaÿaÿaten ca lhuennataxac añi lquiyaqte ñi 'oonolec shiÿaxaua. Qaq 'am qome, qalaxayi 'enauac de'eda 'eeta'am ca ÿiilonec da huo'otaq qai'ayigui añi 'adquiyaqte.
LUK.2.36	Qaq nataq'en hueta'a yimayi aso 'alo mayi l'aqtaxanaxana ñi Dios. Asomayi ÿataqta ÿi'axaina', l'enaxat Ana. Asomayi llale so l'enaxat Penuel som chigoxoigui so llalaqpi so Aser. Qaq asomayi huadon co'ollaq ñaq qa'añolom, qaq ivi' naua siete vi'iyi da neta'aguet so lhua. 
LUK.2.37	Qaq nagui asa'aso pa'ai mashi ivi' na ochenta y cuatro vi'i. Qaq ÿataqta sa ishit da ca'ai aso n'onaxanaxaqui da ÿi'oxodeetac ñi qadataxala' naua na'axa'tesa'chi qataq naua pe', da i'ottac da nqouagaxaunaxac qataq da nqouaqchittac. 
LUK.2.38	Qaq aso Ana nataq'en ÿalectauo se'eso na'a'q. Qaq co'ollaq ime da ÿaatacot da n'achiquiaxac ñi Dios, nachi i'axattac so nogotolec Jesús, da'aqtaxaatapeguem 'enauac nam iuattaique cam na'a'q qom ÿataqta huesochiguiñi qanqoÿin yi Jerusalén.
LUK.2.39	Qaq co'ollaq mashi ime da qai'ot 'enauac nam damaxasoxoolec nam lqataxacpi ñi qadataxala', nachi soomayi ÿi'iguelaxadegue da Galilea da nqo'ooda yim lalamaxa't npueblo l'enaxat Nazaret. 
LUK.2.40	Huaña, nachi so nogotolec nquictashiguem da llaxa qataq da l'añaxac qataq da lauattonaxanaxac, qaq ñi Dios ÿataqta ÿanem somayi da lqouagaxanaqtaic.
LUK.2.41	Nachi soua lta'al so Jesús 'enauaque naua vi'iyi ÿi'iguelaqtra'ague da Jerusalén quenaxa da iviteuga so laloxoqui da qaiuennate so na'a'q co'ollaq qanayica'ai yi Egipto. 
LUK.2.42	Nachi so Jesús co'ollaq mashi ivi' naua doce vi'iyi, nachi 'enauaque soomayi tadegue da Jerusalén, cha'ayi nachi n'onataxac quenaxa da iviteuga se'eso na'a'q naponaxaqui. 
LUK.2.43	Qaq co'ollaq mashi ÿi'iguela'q soomayi co'ollaq mashi ime so naponaxac, nachi so nogotolec Jesús n'onaña yi Jerusalén. Qalaxayi aso late'e qataq so José sa ishit da qananoma somayi. 
LUK.2.44	Cha'ayi qaipettega so Jesús da huo'otaq quetaigui 'enauac so shiÿaxauapi. Qaq mashi ivi' 'oonolec na'a'q da quete' soomayi, qalaxayi co'ollaq qanmittapigui 'enauac so nhuo' l'ecpi qataq som auattonaxauapi, 
LUK.2.45	nachi sa ishit da qaÿanata somayi. Huaña, nachi soomayi ÿi'iguelaxadegue da Jerusalén da qanmitegue.
LUK.2.46	Qaq co'ollaq mashi inoxoodeec soua tres na'axa'te, nachi qaÿanata somayi, huetaigui aso n'onaxanaxaqui late'edai, nso'ootañi, datataigui som dapaxaguenataxaatapeguec na nqataxacpi, n'axaÿaxaatega qataq huo'o na nnataxanaxacpi. 
LUK.2.47	Nachi 'enauac nam n'axaÿaxaatega somayi ÿataqta huo'o da l'aalaxa souaxat da ÿataqta ÿaÿaten da i'axategue nam qainataxaatapeguecpi. 
LUK.2.48	Nachi soua lta'al co'ollaq iloda'a somayi, nachi ÿataqta i'ela'q. Nachi aso late'e 'enapego' somayi, 'eeta':
LUK.2.48	–'Am ÿalcolec, ¿tá'ainco' yi qomi' 'au'oteque de'eda? Ña 'aumeten da 'adta'a qataq aÿim ÿataqta huo'o da qadhuogoxo da 'am ñimitaqtaique.
LUK.2.49	Nachi so Jesús 'enapeco':
LUK.2.49	–¿Tá'ainco' yi aÿim qanmichiitaique? ¿Sa qauaÿajñiÿo' da aÿim iuen da souapegue' na l'onataxanaxacpi ñi ita'a?
LUK.2.50	Qalaxayi soomayi sa ishit da ÿaÿateedeguet ada l'aqtac somayi.
LUK.2.51	Huaña, nachi ÿi'iguelaq somayi, queuoiguilo soua lta'al, tadegue da Nazaret. Nachi somayi quetot da ÿataqta ÿalaxalguete soua lta'al. Qaq aso late'e ÿataqta ÿoxochigui añi lquiyaqte 'enauac de'eda. 
LUK.2.52	Nachi so Jesús nquictashiguem da llaxa qataq da lauattonaxanaxac. Qaq ñi Dios ÿataqta ÿaÿamaxadeeta somayi, nachi 'en'am 'enauac na shiÿaxauapi.
LUK.3.1	Qaq co'ollaq mashi ivi' naua quince vi'iyi da l'onataxanaxac som lta'a na nta'alpi l'enaxat Tiberio, qaq so Poncio Pilato ilotague' yi Judea, qaq so Herodes qalaq ilotague' yi Galilea, qaq so lqaÿa Felipe qalaq ilotague' yi Iturea qataq Traconítide, qaq so Lisanias qalaq ilotague' yi Abilinia. 
LUK.3.2	Qaq huetoigui se'eso na'a'q co'ollaq so Anás qataq so Caifás ña lataxala'te na ltaxaÿaxanaxanecpi na shiÿaxauapi da qaitaxaÿapegue' ñi Dios, co'ollaq ñi Dios 'enapega so Juan som llalec so Zacarías co'ollaq hualec som tojlec 'alhua. 
LUK.3.3	Ime, nachi jec da coleelec 'enauac yim sa qaÿapeque so tala Jordán da da'aqtaxanem na shiÿaxauapi da ca'aisalo naua n'onataxaco qataq qanachilaxan yaqto' na lasouaxashitpi ishit da qaÿapalaxat. 
LUK.3.4	Qaq damayi ipacchigui da l'aqtac so l'aqtaxanaxanec ñi Dios co'ollaq ÿiyiñi da l'aqtac, 'eeta':
LUK.3.4	Huo'o qome ca shiÿaxaua chimaqtapeguelec ca tojlec 'alhua,
LUK.3.4	'eeta' da lÿaxanaxac:
LUK.3.4	“Ña qauqataxañiÿai' ca nqa'aic ñi qadataxala',
LUK.3.4	ÿataqta qauauachiitegue ca llic.
LUK.3.5	'Enauac na ca'amgue ÿataqta qanlaxatchigui,
LUK.3.5	qataq 'enauac ana qasoxonaxa qataq na comadelecpi ÿataqta qanaloqchiichiguiñi,
LUK.3.5	na nqa'aicpi mayi namaqtapigui qalaq ÿashicteec qanqoÿin,
LUK.3.5	qataq na nqa'aicpi mayi sa nala'a't na 'alhua qalaq qanaloqchiiñi,
LUK.3.6	yaqto' 'enauac na shiÿaxauapi ila'a da nca'alaxa mayi ÿan ñi Dios.”
LUK.3.7	Nachi na shiÿaxauapi co'ollaq nqo'oneuga so Juan da huotaique da qanachilaxan, nachi somayi 'eetega, 'eeta':
LUK.3.7	–¡Qami' n'adaxanaq llalaqpi! ¿Négue't ca qami' da'aqtaxanema da yaqto' qauataiueguesop da lchic mayi nayiitai'? 
LUK.3.8	Ÿataqta qanachaxañiita qome, yaqto' ishit da qaila'a da ÿoqta 'eesa da mashi qaualachi' naua qan'onataxacolli', qaq sa ishit da tatapigui qadvilli da qoñiita': “Qomi', maichi qomi' llalqa so Abraham,” cha'ayi aÿim qami' shinapegalo da ñi Dios ishit da ÿachigoxotaigui ne'ena coma' ca llalaqpi so Abraham. 
LUK.3.9	Aca qachipe mashi sogote da imetai' da iquesoxoñot ana qo'ipaqpi, qaq 'enauac ana qo'ipaqpi mayi sa ishit da no'on ana ala, anamayi qaiquesoq, ime, qaq qaÿasaxangui ca nodec.
LUK.3.10	Nachi na shiÿaxauapi denataxan, 'eeta':
LUK.3.10	–Qaq, ¿huá'ago' ca shinaqtec?
LUK.3.11	Nachi so Juan 'enapeco':
LUK.3.11	–Qomyi ca dos caua l-lomaxaqui', qalaq ÿanem ca 'oonolec cam qaica ca l-lomaxaqui, qataq cam huo'o ca aloq, qalaq ÿachit cam qaica ca aloq.
LUK.3.12	Ime, qataq nam ÿacootapeeguet ana nshiitenaqte ca nta'a, namayi anac da ÿauotaique da qanachilaxan. Nachi qainattac so Juan, qoÿiita':
LUK.3.12	–'Am mayi 'auapaxaguenataxaatac, qaq qomi', ¿huá'ague ca shinaqtec?
LUK.3.13	Nachi so Juan 'enapeco':
LUK.3.13	–Qom qanqachi aca lshiitenaxanaqte na shiÿaxauapi, qalaq sa ishit da napacalec qanqashiñi añi iÿaxanaique ca nta'a.
LUK.3.14	Nataq'en anac so nallippi so nta'a, nachi qainattac somayi, qoÿiita':
LUK.3.14	–Qaq qomi', ¿huá'ague ca shinaqtec?
LUK.3.14	Nachi so Juan 'enapeco':
LUK.3.14	–Sa ishit qome da huo'o ca qanhuoyi, qataq sa ishit da huo'o ca qauayiñiitalec, nataq'en sa ishit da huo'o ca chochi qauasaqaitapeguelec ca lasouaxashit. Añim qadashivii, nachañita qauaÿamaxayiñiita.
LUK.3.15	Nachi na shiÿaxauapi ÿataqta ÿoqochitapigui', deuennataxaatac da huo'otaq so Juan sa iuena'a da nachiso so nta'a mayi qadca'alaxaqui. 
LUK.3.16	Qalaxayi so Juan 'enapega 'enauac so shiÿaxauapi, 'eeta':
LUK.3.16	–Aÿim 'eesa da qami' ñachilaxanguilo nagui na 'etaxat, qalaxayi huo'o na aÿim nca'attalec, namayi qami' nachilaxanguilo qome ca Espíritu Santo qataq ca nodec. Qaq namayi ÿataqta ÿacteec da l'añaxac, qaq sa ishit da shin'am, qataq aÿim sa ishit da yalou'a da ñaqat naua lapela'te lque'te. 
LUK.3.17	Namayi lasoqta'a ca lchigoxosoxonaxat, da yaqto' ichigoq na trigo da iÿotauga ana ala qataq na lvi. Ime, qaq iÿotauga ana ala na trigo da ÿachaigui ca laÿi'. Qaq nam lvi qalaxayi ÿavigaxat, ÿasaxangui cam nodec mayi sa ishit da 'om.
LUK.3.18	Qaq 'eda da 'eetec da ltaxaÿaxac, qataq qalota na laÿipi nqataxacpi mayi ÿan so Juan co'ollaq i'axattapeguem 'enauac na shiÿaxauapi da no'on l'axaÿaxac. 
LUK.3.19	So Juan nataq'en ividaxato'ot so nta'a Herodes souaxat da huadonguet aso Herodías asom lhua so lqaÿa Felipe, qataq nataq'en souaxat nam laÿipi i'otpi mayi sa ÿaÿamaxañi, 
LUK.3.20	qalaxayi so Herodes sa ishit da ÿalaq. Chaqdata da nquigaxatteec da i'ot sa ÿaÿamaxañi co'ollaq icoñi' so Juan, ÿanaigui aso ncoñitaxanaxaqui.
LUK.3.21	Qaq co'ollaq saxanaxa da qaicoñi' so Juan, nachi somayi nachilaxaatac 'enauac na shiÿaxauapi, qaq nataq'en so Jesús anac da qanachilaxan. Qaq somayi co'ollaq ña nqouagaxaueetac, nachi na piguem 'ico' da qaÿauatoigui. 
LUK.3.22	Nachi so Espíritu Santo anaÿaña somayi, 'eeta'am na qoto' ÿataqta yi'oqta. Ime, nachi chimqot na piguem so n'aqtac, 'eeta':
LUK.3.22	–'Am mayi nachi'am ÿalamaxat ÿalec, 'am ÿauotaxat, aÿim ÿataqta 'am ñitootapeguec.
LUK.3.23	Qaq so Jesús mashi ivi' na treinta vi'i co'ollaq cot da do'onataxan. Somayi qoÿiitega llalec so José, qaq so José nachi lta'a so Elí, 
LUK.3.24	qaq so Elí nachi lta'a so Matat, qaq so Matat nachi lta'a so Leví, som llalec so Melquí, qaq so Melquí nachi lta'a so Janai som llalec so José, 
LUK.3.25	qaq so José nachi lta'a so Matatías, qaq so Matatías nachi lta'a so Amós, qaq so Amós nachi lta'a so Nahúm, qaq so Nahúm nachi lta'a so Eslí som llalec so Nagai, 
LUK.3.26	qaq so Nagai nachi lta'a so Máhat, qaq so Máhat nachi lta'a so Matatías, qaq so Matatías nachi lta'a so Semeí, qaq so Semeí nachi lta'a so José so llalec so José som llalec so Judá, 
LUK.3.27	qaq so Judá nachi lta'a so Johanán, qaq so Johanán nachi lta'a so Resá, qaq so Resá nachi lta'a so Zorobabel, qaq so Zorobabel nachi lta'a so Salatiel som llalec so Nerí, 
LUK.3.28	qaq so Nerí nachi lta'a so Melquí, qaq so Melquí nachi lta'a so Adí, qaq so Adí nachi lta'a so Cosam, qaq so Cosam nachi lta'a so Elmadam som llalec so Er, 
LUK.3.29	qaq so Er nachi lta'a so Josué, qaq so Josué nachi lta'a so Eliézer, qaq so Eliézer nachi lta'a so Jorim som llalec so Matat, 
LUK.3.30	qaq so Matat nachi lta'a so Leví, qaq so Leví nachi lta'a so Simeón, qaq so Simeón nachi lta'a so Judá, qaq so Judá nachi lta'a so José, qaq so José nachi lta'a so Jonam som llalec so Eliaquim, 
LUK.3.31	qaq so Eliaquim nachi lta'a so Meleá, qaq so Meleá nachi lta'a so Mená, qaq so Mená nachi lta'a so Matatá som llalec so Natán, 
LUK.3.32	qaq so Natán nachi lta'a so David, qaq so David nachi lta'a so Isaí, qaq so Isaí nachi lta'a so Obed, qaq so Obed nachi lta'a so Booz, qaq so Booz nachi lta'a so Sélah som llalec so Nahasón, 
LUK.3.33	qaq so Nahasón nachi lta'a so Aminadab, qaq so Aminadab nachi lta'a so Admín, qaq so Aram nachi lta'a so Hesrón, qaq so Hesrón nachi lta'a so Fares, qaq so Fares nachi lta'a so Judá, 
LUK.3.34	qaq so Judá nachi lta'a so Jacob, qaq so Jacob nachi lta'a so Isaac, qaq so Isaac nachi lta'a so Abraham, qaq so Abraham nachi lta'a so Térah, qaq so Térah nachi lta'a so Nahor, 
LUK.3.35	qaq so Nahor nachi lta'a so Serug, qaq so Serug nachi lta'a so Ragau, qaq so Ragau nachi lta'a so Péleg, qaq so Péleg nachi lta'a so Heber som llalec so Sélah, 
LUK.3.36	qaq so Sélah nachi lta'a so Cainán, qaq so Cainán nachi lta'a so Arfacsad, qaq so Arfacsad nachi lta'a so Sem, qaq so Sem nachi lta'a so Noé som llalec so Lámec, 
LUK.3.37	qaq so Lámec nachi lta'a so Matusalén, qaq so Matusalén nachi lta'a so Henoc, qaq so Henoc nachi lta'a so Jéred, qaq so Jéred nachi lta'a so Mahalaleel, qaq so Mahalaleel nachi lta'a so Cainán, 
LUK.3.38	qaq so Cainán nachi lta'a so Enós, qaq so Enós nachi lta'a so Set, qaq so Set nachi lta'a so Adán som llalec ñi Dios.
LUK.4.1	Nachi so Jesús ÿataqta nlaqchigui so Espíritu Santo co'ollaq chigaqaama so tala Jordán, nachi so Espíritu ÿauec somayi da taÿa naq'en so tojlec 'alhua. 
LUK.4.2	Huaña yimayi, nachi hueta'a cuarenta na'axa'te, nachi anac so shiÿaxaua lma'na da ÿi'iguen. Qaq ÿataqta qaica ca chic somayi se'esoua na'axa'te. Qaq co'ollaq ime, nachi nomteguet na lqouaxa. 
LUK.4.3	Nachi so shiÿaxaua lma'na 'enapego' somayi, 'eeta':
LUK.4.3	–Qom ÿataqta 'eesa da 'am llalec ñi Dios, qaq qonapega ne'ena coma' da nañigui aca pan.
LUK.4.4	Nachi so Jesús 'enapeco':
LUK.4.4	–Yi l'aqtac ñi Dios mayi nanettañi 'eeta': “Sa ishit da nachaqacata aca pan da i'añaqchit ca shiÿaxaua, mayi nataq'en 'enauac na l'aqtacpi ñi Dios.”
LUK.4.5	Ime, nachi so shiÿaxaua lma'na qaltaq ÿaviguishiguema somayi aso qasoxonaxa, nachi saqaÿaloq da ÿachaxanalo 'enauaque naua 'ale'u. 
LUK.4.6	Nachi so shiÿaxaua lma'na 'enapeco':
LUK.4.6	–Aÿim 'am sanem qome 'enauac de'eda n'añaxac qataq da lli'oxoyic 'enauac ne'enaua 'ale'u, cha'ayi aÿim mashi aÿim qoÿanem 'enauac damayi. Qaq ÿoqo'oyi aÿim ishit da sami' ca camachaqca. 
LUK.4.7	Qaq qom 'am ishit da aÿim 'au'adoto naua 'adllicte da aÿim 'anatamnot, qaq 'adalamaxat qome 'enauac namayi.
LUK.4.8	Qalaxayi so Jesús 'enapeco':
LUK.4.8	–'Am Satanás, aÿim qoca'ai, cha'ayi yi nanettañi l'aqtac ñi Dios 'eeta': “'Avi'oxoden ñi 'adataxala' Dios, qataq nachaqñita ñimayi 'au'onataxanot.”
LUK.4.9	Qaq co'ollaq ime, nachi so shiÿaxaua lma'na qaltaq ÿauec somayi, ÿauega so la ciudad Jerusalén, nachi ÿaviguishiguemec na pa'ashiguem aso n'onaxanaxaqui late'edai, nachi 'enapego', 'eeta':
LUK.4.9	–Qom ÿataqta 'eesa da 'am llalec ñi Dios, qaq 'auachigoqchii ne'ena qome da 'aupadenaxaneec, 
LUK.4.10	cha'ayi yi nanettañi l'aqtac ñi Dios 'eeta':
LUK.4.10	Ñi Dios qome namaq ca lamaxashic piguem l'ecpi da yaqto' 'am ntela'a,
LUK.4.11	da yaqto' 'am ÿachitalguete naq'en naua lhua'q namayipi,
LUK.4.11	da yaqto' 'am sa ishit da 'antoqne' ca coma'.
LUK.4.12	Nachi so Jesús 'enapeco':
LUK.4.12	–Nataq'en yi nanettañi l'aqtac ñi Dios 'eeta': “Sa ishit da chochi 'avi'iguen ñi 'adataxala' Dios.”
LUK.4.13	Nachi so shiÿaxaua lma'na co'ollaq sa ishit da ÿanata ca lÿa lataxac da ÿi'iguen so Jesús, nachi cada'acolec da loiguilo naua na'axa'te da ca'ai somayi.
LUK.4.14	Nachi so Jesús ÿataqta nlaqchigui da l'añaxac so Espíritu Santo co'ollaq ÿi'iguelaxague da Galilea. Nachi jec da qan'aqtaxaatapigui somayi 'enauaque naua laÿil yi'iyi 'alhua. 
LUK.4.15	Nachi dapaxaguenataxaatapoigui 'enauac anam laponaxaquipi na judiopi. Nachi 'enauac na shiÿaxauapi ÿataqta ÿi'oxodeetac somayi.
LUK.4.16	Nachi so Jesús nqo'ona yi Nazaret yim pueblo mayi maichi lañaxataqa'. Qaq co'ollaq ivideuga so na'a'q mataxaqui, nachi inoxoneu'a aso laponaxaqui na judiopi, cha'ayi nachi n'onataxac somayi. Ime, nachi nachajñi da itaxaÿaxan yi l'aqtac ñi Dios. 
LUK.4.17	Qanachi qoÿami' asom lliyiguishi so l'aqtaxanaxanec ñi Dios l'enaxat Isaías. Nachi co'ollaq ÿauachigui, nachi ilalec som huetaña so nedec, 'eeta':
LUK.4.18	So n'Espíritu ñi qadataxala' aÿim netanguit,
LUK.4.18	cha'ayi aÿim qoÿanagui da yaqto' sa'axatem da no'on l'axaÿaxac nam choxodaqpi,
LUK.4.18	qataq aÿim qaÿamaxalec da ñataden na huo'o da laquicoxo,
LUK.4.18	qataq da yaqto' sa'axatem da qaisouec na ncoñitaguishicpi,
LUK.4.18	qataq da sanem da nauaañi ñaq'en na qaicaua naua l'ai'te,
LUK.4.18	qataq da yaqto' sesouec nam qaica ca nyacnataguec,
LUK.4.19	qataq da yaqto' sa'axatreec naua na'axa'te mayi huetoiguilo da ñi qadataxala' ÿan da lqouagaxanaqtaic.
LUK.4.20	Ime, nachi so Jesús ÿapogui aso nede, nachi ÿami' som ilotague' asom laponaxaqui na judiopi. Ime, nachi nso'ooñi, nachi 'enauac nam huetaigui asom naponaxaqui ÿataqta qailochigui somayi. 
LUK.4.21	Nachi somayi detaqa, 'eeta':
LUK.4.21	–Nagui mashi ivita yi laloqo' da ipacchigui 'enauac na i'axat ana'ana ñiyiguishi mayi qan'axaÿaxañiitega.
LUK.4.22	Nachi 'enauac qaÿi'oxodeetac so Jesús qataq ÿataqta qai'aalatapeguec souaxat naua l'aqtaqa ÿataqta 'onaxaiqa. Nachi nnattega't somayipi, 'eeta':
LUK.4.22	–De'eda, ¿peta'a sa nachido' da llalec so José?
LUK.4.23	Nachi so Jesús 'enapeco':
LUK.4.23	–Qami' yi'oqta qome da aÿim qaudoilec da' chi n'aqtacnaxa 'eeta': “'Am natannataxanaq, maichi 'anatadeela't.” Qataq yi'oqta qome da qoñiita': “Nam sa'axasoqtapeguelec da 'au'otpi co'ollaq huaña yi Capernaum, nataq'en 'au'ot nagui da huaña na 'adalamaxat 'an'alhua.”
LUK.4.24	Nachi qaltaq cot da l'aqtac, 'eeta':
LUK.4.24	–Qami' shinapegalo da ÿoqta 'eesa da qaica ca l'aqtaxanaxanec ñi Dios da lhuotta da qai'amaqten ca maichi lalamaxat n'alhua. 
LUK.4.25	'Eesa da ÿoqta qalota anam pa'aipi nam llalaqpi so Israel so na'a'q co'ollaq huo'o so l'aqtaxanaxanec ñi Dios l'enaxat Elías, co'ollaq qaica ca auot soua tres vi'iyi qataq soua seis ca'agoxoiqa. Nataq'en ÿataqta qalota na nqouaxa 'enauac se'eso 'alhua. 
LUK.4.26	Qalaxayi so Elías sa ishit da huo'o aca 'oonole pa'ai asom netalec so n'alhua na Israel llalaqpi da qaÿamaxa. Qaq nachasota asom netaña yi Sarepta yim sa qaÿapeque yi la ciudad l'enaxat Sidón. 
LUK.4.27	Nataq'en yim lma' na Israel llalaqpi ÿataqta qalota na sa no'on, nchiga na l'oc, se'eso na'a'q co'ollaq huo'o so l'aqtaxanaxanec ñi Dios l'enaxat Eliseo. Qalaxayi qaica da huo'otaq huo'o ca 'oonolec da qanataden somayipi, qaq chaqsota so Naamán som lma' yi 'alhua l'enaxat Siria.
LUK.4.28	Nachi co'ollaq qai'aqchigui de'eda qai'axattac, nachi 'enauac nam huetaigui asom naponaxaqui ÿataqta qalota da lauel. 
LUK.4.29	Ime, qaq nachajñi somayipi, nachi qai'odaueegue da laÿi yi pueblo so Jesús, qaimaqtauga som loga't asom saqaÿoqotchiguemec 'alhua mayi netalec na noÿicpi, da qaÿauotaique da huaña qaq qaÿamaxauec somayi. 
LUK.4.30	Qalaxayi so Jesús ñi'iguelqot, nachi tachiguingui na laiñi somayipi. Ime, nachi jec.
LUK.4.31	Ime, nachi so Jesús nqo'ona yi Capernaum yim pueblo mayi huaigui yi 'alhua Galilea. Qaq co'ollaq huaña yimayi, nachi ÿapaxagueetac so shiÿaxauapi som na'a'q mayi mataxaqui. 
LUK.4.32	Nachi ÿataqta huo'o da n'aalaxa da 'eetec da lapaxaguenataxanaxac somayi, cha'ayi da detaqa, qalaq ÿataqta huo'o naq 'enec naua l'aqtaqa.
LUK.4.33	Nachi aso laponaxaqui nam judiopi ÿalectauo so shiÿaxaua mayi huo'o so l'ec leguemaxaic. Nachi somayi i'alaq, 'eeta':
LUK.4.34	–Qomi' 'auaqta'alo. ¿Tá'ainco' yi qomi' sa 'aualemaxa't, 'am Jesús Nazaret l'ec? ¿Peta'a qomi' 'auanaÿalo da qomi' 'anlaxajyiñi? Aÿim 'am sauatton, qataq saÿaten da nachi'am lalamaxat ñi Dios.
LUK.4.35	Nachi so Jesús nlaxa so n'ec leguemaxaic, 'eeta':
LUK.4.35	–¡'Au'enaxanai', nal'en qoca'ai ne'ena shiÿaxaua!
LUK.4.35	Nachi se'eso n'ec leguemaxaic nachi huañi naq'en so shiÿaxaua, taqtoigui naq'en somayipi. Ime, nachi ca'ai so shiÿaxaua, sa ishit da huo'o ca 'en'ac. 
LUK.4.36	Nachi 'enauac so shiÿaxauapi ÿataqta huo'o da lcolanaxa, nachi detaqtega't, 'eeta':
LUK.4.36	–¿Négue't dam da' n'aqtac? ¡Yi dam da' shiÿaxaua ÿataqta huo'o naq 'enec, qataq huo'o da l'añaxac da l'aqtac da ÿamaq so n'ec leguemaxaic, nachi somayi jec!
LUK.4.37	Nachi qan'aqtaxaatapigui so Jesús 'enauaque naua laÿil yi'iyi 'alhua.
LUK.4.38	Huaña, nachi so Jesús ca'ai aso naponaxaqui, nachi tau'a so lma' so Simón. Qaq aso lachodo so Simón, asomayi sa no'on, ÿataqta qalota na l'edaxa. Nachi qanachoxonnot somayi da nataden asomayi. 
LUK.4.39	Nachi so Jesús nqollimlec asomayi, nachi nlaxa so n'edaxa, nachi se'eso n'edaxa jec. Qaq saqaÿaloq da ñishiguem asomayi, nachi huetac.
LUK.4.40	Qaq co'ollaq mashi inoxooñi aso nala', nachi 'enauac na shiÿaxauapi nam huo'o na dalolaxaic huetaña na lma', nam huec na ÿotta'a't nalolaxacpi, nachi qandou'a so Jesús. Nachi so Jesús ÿashil-lec ñi 'oonolec somayipi, nachi no'oita naq'en. 
LUK.4.41	Qataq qalota na dalolaxaicpi jec na l'ec leguemaxaicpi. Nachi i'alaqtai', 'eeta':
LUK.4.41	–Nachi'am mayi 'am llalec ñi Dios.
LUK.4.41	Qalaxayi so Jesús nlaxa ne'ena n'ec leguemaxaicpi, qataq sa ÿashinem da detaqa, cha'ayi namayipi ÿaÿaten da somayi nachiso so nta'a mayi nca'alaxaqui.
LUK.4.42	Qaq co'ollaq mashi yaqta'a da yi'oxoñi, nachi so Jesús tauga ca pa'auec so la ciudad da nqo'oneuga som tojlec 'alhua. Qalaxayi na shiÿaxauapi nmittaique, nachi qaivittauga ca hueta'a somayi. Nachi qaÿauotaique da qanllañi, da yaqto' sa ishit da jec. 
LUK.4.43	Qalaxayi so Jesús 'enapeco':
LUK.4.43	–'A'i, cha'ayi iuen nataq'en da sa'axatem na laÿipi pueblopi da no'on l'axaÿaxac mayi i'axat da ñi Dios nachiñi ñi ilo'ogue 'enauacna, cha'ayi nachida da huo'o mshi aÿim qanamaq.
LUK.4.44	Nachi so Jesús jec da da'aqtaxaatapoigui 'enauac ana naponaxaquipi yi Galilea.
LUK.5.1	Qaq huo'o so na'a'q so Jesús hueto'ot na loigue aso lapel late'edai mayi huaña yi Genesaret. Nachi ÿataqta qalota so anac shiÿaxauapi, ivitta'a da qanpataxagui somayi, cha'ayi somayipi huotaique da n'axaÿaxana da l'aqtac ñi Dios. 
LUK.5.2	Nachi so Jesús ila'alo soua dos barco qui'itchiguilo, neto'oto na loigue asa'aso lapel late'edai, cha'ayi som ÿi'acoxoicpi huenoteeguesopa soomayi. Qaq iÿota'pe soua lasagoxonqa'te. 
LUK.5.3	Nachi so Jesús huenojñigui aso 'oonole se'esoua barco asom lalamaqte so Simón, nachi iÿaxanot somayi da cada'ac da nquigaxattaxasom. Ime, nachi so Jesús nso'oongui aso barco, nachi cot da ÿapaxaguen na shiÿaxauapi co'ollaq huaña se'eso loigue. 
LUK.5.4	Qaq co'ollaq ime da ltaxaÿaxac, nachi 'enapega so Simón, 'eeta':
LUK.5.4	–'Auauegaxaama yi laiñi ana lapel añi barco. Ime, qaq qaualliquiiñi na qadasagoxonaxachi.
LUK.5.5	Nachi so Simón 'enapeco':
LUK.5.5	–'Am mayi 'auapaxaguenataxaatac, qomi' imauec so pe da shi'acoqtac, qalaq qaica ca qadalliguishic. Qalaxayi 'am yi qomi' 'auama'q, qaq nagui aÿim sasaxañi na ÿasagoxonaxat.
LUK.5.6	Qaq co'ollaq mashi qaÿasaxañi so naleguec, nachi ÿataqta qalota so nalliguishic nÿaq. Qaq ÿoqo'oyi huotaique da colaqa'ague so naleguec. 
LUK.5.7	Nachi soomayi ÿatecapeguetalo soua lÿa't mayi netanguilo aso lÿa barco, da yaqto' ana'c da itaua'n soomayi. Nachi se'esoua lÿa't ana'c, nachi ÿataqta qanlaxatchiguilo soua dos barco. Qaq ÿoqo'oyi huac da iyiiyiñi soua barco. 
LUK.5.8	Qaq co'ollaq noma de'eda so Simón, nachi i'adoto naua l-llicte so Jesús. Nachi 'enapega, 'eeta':
LUK.5.8	–Aÿim 'auÿojlec qome, 'am ÿataxala', cha'ayi aÿim ÿataqta aÿim ÿale 'itaxaloxoic.
LUK.5.9	Cha'ayi so Simón ÿataqta ñi'i, nataq'en 'enauac som hueta'aguetpi souaxat da 'eetec som nalliguishicpi. 
LUK.5.10	Nataq'en ñi'i't so Santiago qataq so Juan som llalqa so Zebedeo mayi lÿa't so Simón. Qalaxayi so Jesús 'enapega so Simón, 'eeta':
LUK.5.10	–Sa ishit qome da 'ayi'i, cha'ayi nagui qami' sanaguilo da qami' ÿi'acoxoiqa da qanmichiÿaique na shiÿaxauapi.
LUK.5.11	Nachi co'ollaq mashi qaÿaueguetra soua barco, nachi imauec da qan'onaxatchiguilo, nachi qaica'ategue so Jesús.
LUK.5.12	Qaq co'ollaq hueta'a so 'oonolec som pueblopi so Jesús, nachi anac so shiÿaxaua nchiga na l'oc. Nachi i'adoto naua l-llicte, ividaxata'aguet na latap naq'en na 'alhua. Nachi nachoxodeetot somayi, 'eeta':
LUK.5.12	–'Am ÿataxala', da 'aushit, qaq no'on da 'auÿouec da ÿalolaxa.
LUK.5.13	Nachi so Jesús ipoteu'a somayi, nachi 'enapega, 'eeta':
LUK.5.13	–Aja', seshit. Nagui 'am qui'itta.
LUK.5.13	Qaq co'ollaq nasaxauec de'eda l'aqtac, nachi so nalolaxa ca'ai na l'oc som sa no'on. 
LUK.5.14	Nachi so Jesús 'enapega somayi da sa ishit da huo'o ca i'axatem de'eda. Qataq 'enapega, 'eeta':
LUK.5.14	–Chaqdata da 'am qojec, 'anachaxaneu'a ñi ltaxaÿaxanaxanec na shiÿaxauapi da qaitaxaÿapegue' ñi Dios. Ime, qaq 'ai'aneuo aca 'adachitaqtaxanaqte mayi damaxasoxoolec co'olloxochiyi so Moisés acam naigui da mashi 'am qui'itta, yaqto' qaÿaÿaten 'enauac da mashi 'am qui'itta souaxat so 'adalolaxa.
LUK.5.15	Qalaxayi da n'aqtaguec so Jesús ÿataqta nquictauec, nachi ÿataqta qalota na shiÿaxauapi anac da ÿauotaique da n'axaÿaxana qataq huotaique da nataden somayi nam lalolaxapi. 
LUK.5.16	Qalaxayi so Jesús tauga quenaxa cam tojlec mayi qaica na shiÿaxauapi. Huaña, nachi nqouagaxaueetac.
LUK.5.17	Qaq huo'o so na'a'q so Jesús dapaxaguenataxaatac, nachi huo'o na ÿalectauo, nso'ootañi, nam ÿalectaigui na fariseopi qataq nam dapaxaguenataxaatapeguec na nqataxacpi mayi anac, chigaqa'alo naua 'ale'u yim Galilea qataq yi Judea qataq Jerusalén. Nachi da l'añaxac ñi Dios yi'oq da hueta'aguet somayi co'ollaq natadeetac na sa no'onpi. 
LUK.5.18	Huaña, nachi nvildeuo soua shiÿaxa'u npeetragui so lmala' so lÿa't mayi sa da'añiigue, nachi qaÿauotaique da qaipa'axaneuo so noÿic da qaidou'a so Jesús. 
LUK.5.19	Qalaxayi sa ishit da qaÿanata ca ñigueuo, cha'ayi ÿataqta qalota na shiÿaxauapi. Huaña, nachi qainotshiguemec na l-laq so noÿic, nachi qanqat so lapo'. Ime, nachi qaÿasaxañi so lmala' so sa no'on, tachiguingui qanqoÿin so shiÿaxauapi cam hueta'a so Jesús. 
LUK.5.20	Nachi so Jesús co'ollaq ila'a da lpi'iÿaxa'c soomayi, nachi 'enapega so sa no'on, 'eeta':
LUK.5.20	–'Am ÿaqaÿa, na 'adasouaxashitpi nagui 'enauac qaÿapalaxat.
LUK.5.21	Nachi nam dapaxaguenataxaatapeguec na nqataxacpi qataq nam ÿalectaigui na fariseopi nachi deuennataxaatac, 'eeta': “¿Négue't dam da' shiÿaxaua? Yi ÿi'inai' ñim Dios nam l'aqtaqa. Yi qaica ca ishit da ÿapalaxat na nasouaxashitpi, nachaqñita ñi Dios mayi ishit.”
LUK.5.22	Qalaxayi so Jesús ÿaÿaten da lhuennataxa somayipi, nachi 'enapeco':
LUK.5.22	–¿Tá'ainco' yi qadhuennataxaqui dam da'? 
LUK.5.23	¿Chaq negue't ca ÿoqta saq alaq da qoÿinapec, peta'a da qoÿiita': “Na 'adasouaxashitpi 'enauac qaÿapalaxat,” huo'otaq da qoÿiita': “Qoñishiguem, ime, qaq 'auqueuoÿapigui'?” 
LUK.5.24	Qalaxayi moxochaqa, nagui qami' nachaxanalo ne'ena shiÿaxaua llalec da namayi ÿataqta huo'o naq 'enec ana 'alhua da ishit da ÿapalaxat na nasouaxashitpi.
LUK.5.24	Huaña, nachi 'enapega som ÿale mayi sa da'añiigue, 'eeta':
LUK.5.24	–Nagui 'am shinapega, qoñishiguem, 'aunana't na 'admala'. Ime, qaq qojec, 'anqo'ona ca 'adma'.
LUK.5.25	Nachi saqaÿaloq da ñishiguem som sa da'añiigue, ÿauaachigui 'enauac somayipi. Ime, nachi inana't so lmala' mayi nnaatalec, nachi nqo'ona ca lma', ÿataqta ÿi'oxodeetac ñi Dios. 
LUK.5.26	Nachi 'enauac so shiÿaxauapi ÿataqta huo'o da l'aalaxa, nataq'en ÿi'oxodeetac ñi Dios, qataq ÿataqta huo'o da lcolanaxa. Nachi 'enapeco':
LUK.5.26	–Na na'a'q ÿataqta qaica ca 'en'am da lli'oxoyic da sauanaqchigui.
LUK.5.27	Qaq co'ollaq ime de'eda, nachi so Jesús inoxoneec, nachi ilalec som ÿacootapeeguet ana nshiitenaqte ca nta'a. Somayi l'enaxat Leví, qaq nso'ootañi, netaña so lshiitenaxanqa' nam deshiitenaxaatac. Nachi 'enapego', 'eeta':
LUK.5.27	–Aÿim 'auca'ategue.
LUK.5.28	Nachi somayi ñishiguem, qaica ca ipacapegue', nachi ca'ategue so Jesús.
LUK.5.29	Ime, qaq i'ot so lta'adaic lqui'axac, huaña so lma' da lqui'axaua so Jesús. Nachi ÿataqta qalota na ÿalectauo nam ÿacootapeeguet ana nshiitenaqte ca nta'a, qataq qalota nam laÿipi nso'ootañi, datatalec se'eso nqui'axala'. 
LUK.5.30	Qalaxayi nam fariseopi qataq na laÿipi mayi dapaxaguenataxaatapeguec na nqataxacpi nachi quetapeguelguete soua nale't so Jesús. Nachi 'eetegalo, 'eeta':
LUK.5.30	–¿Tá'ainco' qami' yi qadqui'axauai nam 'itaxaloxoicpi qataq nam ÿacootapeeguet ana nshiitenaqte ca nta'a?
LUK.5.31	Nachi so Jesús 'enapeco':
LUK.5.31	–Sa ishit da iuen ca natannataxanaq ca shiÿaxaua da qaica ca da qataq no'oita, chaqcata cam sa no'on mayi iuen. 
LUK.5.32	Aÿim sa ishit da ñanac da seÿaxana ca no'on shiÿaxaua, chaqcata ca 'itaxaloxoic da yaqto' ca'aisalo naua n'onataxaco.
LUK.5.33	Nachi somayipi inattac so Jesús, 'eeta':
LUK.5.33	–¿Tá'ainco' yi ÿapacteec da nqouaqchitaxac qataq da nqouagaxaunaxac nam ca'attague' so Juan qataq nam fariseopi, qaq nam 'adapaxaguenatacpi nda'a't da deque'etac qataq nÿomtac?
LUK.5.34	Nachi so Jesús 'enapeco':
LUK.5.34	–¿Qami' peta'a ishito' da nqouaqchit qanqashiñi nam ÿalectau'a ca nadonaxac da huo'otaq ña ÿalectaigui camayipi cam huotaique da qaÿadonguet? 
LUK.5.35	Qalaxayi qom ivita ca laloqo' da qanqateu'a que'eca adonaq, huaña qome, qaqca ishit da nqouaqchit camayipi.
LUK.5.36	Nataq'en ÿauo'o da daloqnaxana, 'eeta':
LUK.5.36	–Qaca aca ishit da ichigueec ca laÿi aca npoto dalaxaale, ime, qaq dapannaxana da napaden aca toguishi npoto. Cha'ayi da nachi 'eetec de'eda, qaq ishit da n'axat ca dalaxaicolec, cha'ayi que'eca dalaxaicolec sa ishit da taiguet acam toguishi npoto. 
LUK.5.37	Qataq nataq'en sa ishit da qaÿachangui aca shiguiÿac l'oc ltoxoi ca lataxa mayi saxanaxa da ime. Cha'ayi da nachi qoÿiitec de'eda, nachi que'eca lataxa mayi dalaxaic ishit da icolaxata'ague aca l'oc, nachi ishit da daqat som lataxa dalaxaic, nachi 'en'am aso laÿi' l'oc. 
LUK.5.38	Qaq ÿoqo'oyi que'eca dalaxaicolec lataxa, camayi qaÿachangui acam dalaxaale l'oc ca shiguiÿac, qaq yaqto' caamayi nachi 'eetai' da sa ishit da daqa't. 
LUK.5.39	Qataq nataq'en qaica ca ishit da nÿomgui ca toguishic lataxa, ime, qataq nshitaique ca dalaxaic lataxa, cha'ayi camayi 'eeta': “Na toguishic lataxa mayi no'on.”
LUK.6.1	Huo'o so na'a'q mataxaqui nachi so Jesús i'axasoxoolec so nanqa' na trigo. Qaq co'ollaq ñaq queta, nachi soua nale't napocta'pe na ala. Ime, nachi qanqateu'a ana ala, nachi qanallictac. 
LUK.6.2	Nachi huo'o so dechimaqtaxan nam fariseopi, 'eeta':
LUK.6.2	–¿Tá'ainco' qami' yi qau'ochi dam sa ishit da qaishitapec da qai'ot yi na'a'q mataxaqui?
LUK.6.3	Nachi so Jesús 'enapeco':
LUK.6.3	–¿Qami' peta'a sa ishito' naxa da qautaxaÿaxañiÿapec da 'eetec so David co'ollaq somayi qataq soua lÿa't ÿoqoua't? 
LUK.6.4	Nachi somayi inoxonoigui so lma' ñi Dios, nachi ÿaconalo soua pan mayi sa qaishita'pe, nachi chi'c, qataq nataq'en ÿanoiguilo soua lÿata'pe, qamaq ndoteec na ntaxaÿaxanaxanecpi da qaitaxaÿapegue' ñi Dios mayi nachinata ishit da chic asa'aso pan.
LUK.6.5	Nataq'en 'enapeco':
LUK.6.5	–Ne'ena shiÿaxaua llalec, namayi nataq'en huo'o naq 'enec da huo'o ca damaxasoxoolec yi na'a'q mataxaqui.
LUK.6.6	Qaq so lÿa na'a'q mataxaqui nachi so Jesús qaltaq inoxoneu'a asom laponaxaqui na judiopi, nachi dapaxaguenataxaatac. Qaq ÿalectauo so shiÿaxaua mayi daqaqta na lhuaq mayi aloic. 
LUK.6.7	Nachi nam dapaxaguenataxaatapeguec na nqataxacpi qataq na fariseopi chochi qanauaatac so Jesús da ishit da datannataxan se'eso na'a'q mataxaqui, da yaqto' ishit da huo'o ca qaÿachigoxotchigui da lasouaxashit qanqoÿin. 
LUK.6.8	Qalaxayi somayi sogote da ÿaÿateetac da lhuennataxa somayipi. Nachi 'enapego' som shiÿaxaua mayi daqaqta na lhuaq, 'eeta':
LUK.6.8	–Qoñishiguem qome. Ime, qaq 'angui na laiñi.
LUK.6.8	Nachi so shiÿaxaua nachajñi, nachi tangui na laiñi so shiÿaxauapi. 
LUK.6.9	Nachi so Jesús 'enapego' so laÿipi, 'eeta':
LUK.6.9	–Aÿim qami' sena't nagui: ¿Chaq negue't ca ishit da qaÿashiita da qai'ot yi na'a'q mataxaqui, peta'a ca no'on huo'otaq ca qauem?, ¿huo'otaq da qanqat ca achaalataxac, loqo' chaq da qanca'alaxateec?
LUK.6.10	Nachi so Jesús ÿamataigui 'enauac so datatauopi. Ime, nachi 'enapega so shiÿaxaua, 'eeta':
LUK.6.10	–Ña 'ai'aneec na 'adhuaq.
LUK.6.10	Nachi so shiÿaxaua ÿaneec na lhuaq, nachi ÿataqta no'oita na lhuaq. 
LUK.6.11	Qalaxayi somayipi ÿataqta dalemata. Ime, nachi nnattega't da chaq hua'ague ca ishit da qoÿiitec so Jesús.
LUK.6.12	Qaq huo'o so na'a'q nachi so Jesús tashiguemec aso saqaÿoqotchiguemec 'alhua da natamen, nachi imatteec se'eso pe da natameetacot ñi Dios. 
LUK.6.13	Qaq co'ollaq mashi yi'oxoñi, nachi iÿaxana so lapaxaguenatacpi. Ime, nachi lca'au'alo soua doce somayipi, nachi ÿanaguilo da ÿauo'oi lamaxa'shi. 
LUK.6.14	Qaq 'ena na l'enaxatpi somayipi: Simón som ilonec da l'enaxat Pedro, qataq so Andrés som lqaÿa so Pedro, qataq so Santiago, qataq so Juan, Felipe, qataq so Bartolomé, 
LUK.6.15	Mateo, qataq so Tomás, qataq so Santiago som llalec so Alfeo, qataq so Simón som chigaqaigui na cananistapi, 
LUK.6.16	Judas som lqaÿa so Santiago, qataq so Judas Iscariote mayi ÿaneuo co'olloxochiyi so Jesús.
LUK.6.17	Nachi so Jesús huenoteeguesop aso saqaÿoqotchiguemec 'alhua, lÿata'pe soomayi. Qaq co'ollaq qanviyiña aso lcomadaxalate, nachi somayi qataq soua lapaxaguenataqa nachi vi'iigueta. Qaq nataq'en ÿataqta qalota na shiÿaxauapi chigaqaña 'enauac yim 'alhua l'enaxat Judea, qataq yi Jerusalén, qataq na loigue yi Tiro qataq yi Sidón. Namayipi anac da huotaique da n'axaÿaxana so Jesús, qataq da qanataden da lalolaxa. 
LUK.6.18	Nachi na shiÿaxauapi mayi huo'o na l'ec leguemaxaic nataq'en no'oita. 
LUK.6.19	Nachi 'enauac na shiÿaxauapi ÿauotaique da ipoteu'a so Jesús souaxat somayi da natadeetac 'enauac na shiÿaxauapi, qalaq idolec da l'añaxac.
LUK.6.20	Nachi so Jesús ÿamataigui so lapaxaguenatacpi, nachi 'enapeco':
LUK.6.20	–Ÿataqta qauamaichiguiñi qami' mayi qami' choxoda'q, cha'ayi qadalamaxachi da l'onataxanaxac ñi Dios.
LUK.6.21	Nataq'en ÿataqta qauamaichiguiñi qami' mayi qoviitaigui nagui da qauqouachi, cha'ayi ÿataqta huo'o qome da qadcomadaqai.
LUK.6.21	Nataq'en ÿataqta qauamaichiguiñi qami' mayi qanoÿiñiitac nagui, cha'ayi ÿataqta huo'o qome da qadaÿalliguiyiqui.
LUK.6.22	Nataq'en ÿataqta qauamaichiguiñi qom qami' nquiÿalo na shiÿaxauapi, souaxat ne'ena shiÿaxaua llalec, qataq da huo'otaq qami' qai'oldaue'c, huo'otaq da qami' qaishiue'n, huo'otaq da qai'otan da qad'enaxachi, 'eeta'am ca ÿapacteec qauem. 
LUK.6.23	Qaq ÿataqta qauamaichiguiñi qataq ÿataqta qantoñiitapigui' qome que'eca na'a'q, cha'ayi ÿataqta lta'adaic qome da qanshiitenaguiiqui da piguem. Cha'ayi nachida da 'eetec co'ollaxa so hua'au lta'alpi ne'ena shiÿaxauapi da sa ishit da iyacnapec som hua'au ltaxaÿaxanaxanecpi ñi Dios.
LUK.6.24	Qalaxayi choxodaxasodo' qami' mayi qami' sallaxanecpi nagui, cha'ayi mashi huo'o da qadamaiqui.
LUK.6.25	Nataq'en choxodaxasodo' qami' mayi sa ishit da qauqouachi nagui, cha'ayi huo'o qome na qadqouaqai.
LUK.6.25	Qataq choxodaxasodo' qami' mayi qauaÿalliguiyiitac nagui, cha'ayi ÿataqta qanoÿiñiitapeguem qome da qadaquicoqoi.
LUK.6.26	Qataq choxodaxasodo' qami' qom no'on 'enauac da qan'aqtaguiiqui, cha'ayi nachida da 'eetec som hua'au lta'alpi namayipi, som tenataxanaxaicpi mayi 'enapec da l'aqtaxanaxanec ñi Dios.
LUK.6.27	Qaq qami' mayi aÿim qan'axaÿaxañiitega, qami' shinapegalo da ÿataqta qauauochiic qome ca qami' ipa'agueeta'pe qataq ÿataqta qauaÿamaxachiita ca qami' nquiÿategalo, 
LUK.6.28	qataq ÿataqta qauchoxoyiñi ca huotaique da qami' i'oteque ca qauem, qataq qanqouagaxauñiilec ca qami' ishiueeta'pe. 
LUK.6.29	Da huo'otaq huo'o ca iuaxangui ana 'adamelque, qaq nataq'en 'ai'anem ana lÿa 'adamelque, qataq da huo'otaq huo'o ca ÿacona ca 'adpo', qalaq nataq'en 'au'aqta'a da ÿachi ca 'al-lomaxaqui. 
LUK.6.30	Qataq da huo'o ca 'am ÿashila, qalaq 'ai'anem ca iÿaxanaique, qataq da huo'o ca deuotaxanec ca 'adalamaxat, qalaq sa ishit da qoquetapeguem. 
LUK.6.31	Qaq cam no'on mayi qanshiitaique da qami' i'oteque na shiÿaxauapi, qaq nachica qau'ochiic qome namayipi.
LUK.6.32	Cha'ayi qom ndoteec ca qami' ÿauoteque, qaq nachica qauauochiic, qaq ¿négue'to' ca ÿaÿamaqchiguiñi mayi ishit da qau'ochi? Cha'ayi ivida'a na qauemaicpi ishit da i'ot de'eda. 
LUK.6.33	Huo'otaq da qandoxochiiteec ca qami' i'oteque ca ÿaÿamaqchiguiñi, qaq nachica qau'ochiic ca no'on, qaq ¿négue'to' cam ÿaÿamaqchiguiñi mayi ishit da qau'ochi? Cha'ayi nam qauemaicpi nataq'en ishit da i'ot de'eda. 
LUK.6.34	Huo'otaq da qandoxochiiteec da qau'aalaxanaxañi cam chochi qanaquichiita'a, qaq ¿négue'to' cam ÿaÿamaqchiguiñi mayi ishit da qau'ochi? Yi nataq'en nam qauemaicpi ishit da i'aalaxanaxan ca 'eeta'am qauemaic, ime, nachi iuatta'a da nataq'en qaÿi'iguelaxateguet. 
LUK.6.35	Qalaxayi qami' ÿataqta qauauochiic ca qami' ipa'agueeta'pe, qataq qauaÿamaxachiita ca shiÿaxaua, qataq qau'aalaxanaxañi. Qalaxayi sa ishit da chochi huo'o ca qanaquichiita'a. Qaq yaqto' ÿataqta lta'adaic ca qanshiitenaguiiqui, qataq ÿataqta qami' llalqa ñim Dios mayi 'amaqtaqaic. Cha'ayi ñimayi ÿataqta choxonnataxanaxaic, ichoxoden nam 'agaqaicpi qataq nam qauemaicpi. 
LUK.6.36	Qaq ÿataqta qami' choxonnataxanaxaiqa qome, qaq yi qoñiita'am ñi qadta'a ÿataqta choxonnataxanaxaic.
LUK.6.37	Sa ishit da qanmichi ca lasouaxashit ca qadÿai, yaqto' ñi Dios sa ishit da qami' nmi't. Qataq sa ishit da qauauo'oi ca nhuaxanaguec ca qadÿai, yaqto' ñimayi sa ishit da ÿauo'o ca qanhuaxanaguiiqui. Qalaxayi qauchoxonnataxañi qome, yaqto' ñi Dios qami' ichoxode'n. 
LUK.6.38	Qauauo'oi ca qai'añiim ca qadÿai, yaqto' ñi Dios huo'o ca qami' ÿanema. Ca qami' ÿanema ÿataqta nlaqchigui naq'en ca qadachoxonaxaquii, qantoqoochiguiñi qataq qaipataqta't, imootapeguelec naq'en. Ñimayi ipagaqchiichigui yi lcata cam 'ai'anem ca 'adÿa, qaq nachiyi 'am ÿami'.
LUK.6.39	Nachi so Jesús ÿauo'o da daloqnaxana, 'eeta':
LUK.6.39	–¿Peta'a ishito' ca qanamaic da ÿaueca'aguet ca lÿa qanamaic? ¿Peta'a sa ishito' caamayi da tayingui aca llimiaxañi? 
LUK.6.40	Qaica ca chochi napaxaguenatac da ishit da napacalec ca napaxaguenaxala'. Qalaxayi da huo'otaq mashi inoxonaqchiteec nam qaÿapaxaguenecpi, qaqca ishit da 'eeta'am cam napaxaguenaxala'.
LUK.6.41	Qalaq ¿tá'ainco' yi ishito' da 'auamata'a cam 'auaqpi lsochi mayi huetangui ana l'aite ca 'adqaÿa, qaq sa ishito' da 'aula'a cam qo'ipaq lta'adaic mayi huetangui ana 'ad'aite? 
LUK.6.42	Qaq da huo'otaq sa ishit da 'auanoma ca qo'ipaq lta'adaic mayi huetangui ana 'ad'aite, qaq ¿tá'ainco' yi sa 'auadenalec da qonapega ca 'adqaÿa da qoneta': “'Am ÿaqaÿa, ñaq aÿim 'auashiitem qome da ñaqat yi 'auaqpi lsochi mayi huetangui ana 'ad'aite?” ¡'Am mayi qonetega da 'am 'eesa! 'Au'auaxaañi da 'anqat yi qo'ipaq lta'adaic mayi huetangui ana 'ad'aite, yaqto' ishit da ÿataqta 'anauaachiguiñi da 'anqat acam 'auaqpi lsochi mayi huetangui ana l'aite ca 'adqaÿa.
LUK.6.43	Ana qo'ipaqpi qaca aca no'on qo'ipaq da huo'otaq ñaxateec aca ala nachi qauem, nataq'en qaca aca qauem qo'ipaq da huo'otaq ñaxateec nachi no'on aca ala. 
LUK.6.44	Qaq ÿoqo'oyi añi 'oonole qo'ipaq maichi qaÿauatton aca ala. Qaq sa ishit da qanqat ana ala aca higo, qaq qaÿachigoxotaigui aca qo'ipaq mayi huo'o ana le. Qataq ana uva da qanqat ana ala, qalaq sa ishit da qaÿachigoxotaigui aca ÿaxat. 
LUK.6.45	Qaq nachi 'eetec ca no'on shiÿaxaua, da detaqa qalaq no'on cam 'enapec, cha'ayi dam ÿaÿamaqchiguiñi huetagui añi lquiyaqte. Qaq nachi 'en'am ca qauem shiÿaxaua, da detaqa qalaq qauema naua 'ena'pe, cha'ayi dam qauem huetagui añi lquiyaqte. Cha'ayi nam qodap ishit da nasaxauec cam ÿataqta da'aichigui añi qadquiyaqte.
LUK.6.46	Qami' naxa da aÿim qauÿaxañiÿa, qalaq qoñiita', “'Am mayi 'am qadataxala',” qalaq ¿tá'ainco' yi sa ishit da qau'ochi cam shinapec? 
LUK.6.47	Nagui aÿim qami' sa'axatema ca 'eeta'am ca shiÿaxaua da huo'otaq aÿim nau'a da aÿim n'axaÿaxana qataq ÿataqta i'ot cam shiitega: 
LUK.6.48	Camayi 'eeta'am ca shiÿaxaua mayi i'ot ca lma', qaq i'auaxaañi da deshidaxan, ÿataqta qaÿoqchiguingui naq'en ca lshidec. Ime, qaq lapaxañi ca coma' mayi l'oxonaxala' naq'en ca noÿic. Qaq chaxan 'eesa da ivita da i'auat so tala, nachi anac na 'etaxat ÿataqta sa nsatteguet ana lapaxa da iuaxanot que'eca noÿic. Qalaxayi sa ishit da ÿañoxot da ÿayigot, cha'ayi so noÿic n'oxootalec qanqoÿin so coma'. 
LUK.6.49	Qaq ca aÿim n'axaÿaxaatega, qalaxayi sa ishit da i'ot cam shiitega, qaq camayi 'eeta'am ca shiÿaxaua da chochi i'adainya' ca lma', qaq sa ishit da ÿauo'o ca l'oxonaxala' naq'en. Qaq chaxan 'eesa da ivita da i'auat so tala, nachi anac na 'etaxat ÿataqta sa nsatteguet ana lapaxa da iuaxanot somayi, nachi ishit da hualolaguiñi, nachi ÿataqta nlachiguiñi.
LUK.7.1	Nachi so Jesús co'ollaq imat da da'aqtaxaatapeguem so shiÿaxauapi, nachi jec, taÿa yi Capernaum. 
LUK.7.2	Qaq huaña yimayi, nachi huo'o so huataxanaq lta'a mayi l'ec yi Roma. Somayi huo'o so l-latac ÿataqta lauotaxat, qaq somayi sa no'on, qaq mashi ileetapigui'. 
LUK.7.3	Se'eso lta'a na huataxanaq co'ollaq hua'axaÿapeguelec so Jesús, nachi huo'oi soua ÿama'q nam lquedoxonecpi na judiopi, da yaqto' nachoxodeetot so Jesús da anac da nataden so l-latac. 
LUK.7.4	Nachi soomayi co'ollaq ivildeu'a so Jesús, nachi ÿataqta lta'adaic da nachoxonnaxa'c, 'eeta':
LUK.7.4	–Ñi'iñi lta'a na huataxanaq, ñimayi 'itchiguiñi da ishit da 'aulo'oguet da 'autauan, 
LUK.7.5	cha'ayi ñimayi ÿataqta ÿauotec na qadhuo' l'ecpi. Ñimayi nachiñi ñi damaxasoxoolec añi qalaponaxaqui co'ollaxa da qan'oxooshiguem.
LUK.7.6	Nachi so Jesús nnaicapegueto soomayi. Qalaxayi co'ollaq mashi qanayiitau'a ca lma' so nta'a, nachi somayi ÿama'q soua nauochaxa'u da 'eedapega so Jesús, 'eeta':
LUK.7.6	–'Am ÿataxala', sa ishit qome da ÿapacteec da 'ansallaxaueetapec, cha'ayi sela'a da ÿataqta saq 'aiguet da 'annoxonoigui na ima'. 
LUK.7.7	Ÿoqo'oyi aÿim sa ishit da da'angui yi iuel da 'am sepaca'a da 'am shi'iguena'a. Qaq ÿoqo'oyi no'on qome da nachaqcata da 'ad'aqtac 'ai'an, yaqto' ñi ilatac ishit qome da no'oita. 
LUK.7.8	Cha'ayi aÿim nataq'en sootañot da lamaxasoxonaxac na nta'alpi, qaq aÿim nataq'en huo'o na ñallippi mayi samaqtac. Qaq da huo'otaq shinapega ñi 'oonolec namayipi da jec, nachi jec. Qataq da huo'otaq shinapega ñi 'oonolec namayipi da shiita': 'auanac, nachi anac. Nachi 'en'am da huo'otaq huo'o ca samaxalec ca ilatac, qalaq i'ot.
LUK.7.9	Nachi co'ollaq hua'axaÿa de'eda so Jesús, nachi ÿataqta huo'o da l'aalaxa que'eca shiÿaxaua. Ime, nachi ÿamataigui so shiÿaxauapi, nachi 'enapeco':
LUK.7.9	–Ÿataqta 'eesa da na Israel llalaqpi qaica ca selalec da ÿataqta lta'adaic da lpi'iÿaxac da 'eeta'am se'eso ÿale.
LUK.7.10	Nachi co'ollaq ÿi'iguelaxau'a ca lma' se'eso namaxashicpi, nachi qailalec se'eso nlatac da mashi no'oita.
LUK.7.11	Qaq co'ollaq mashi ime de'eda, nachi so Jesús taÿa so pueblo l'enaxat Naín. Qaq nnaictague' so lapaxaguenatacpi, qataq qalota so qannaictague' shiÿaxauapi. 
LUK.7.12	Qaq co'ollaq mashi qanayiitau'a so pueblo, nachi qaÿauaateguet da mashi qaidouec so nqatac. Somayi 'oonolec llalec aso 'alo pa'ai. Qaq ÿataqta qalota so shiÿaxauapi mayi chigaqaigui yi pueblo da qaica'ateueegue somayi. 
LUK.7.13	Nachi so Jesús co'ollaq ila'a asomayi, nachi ÿataqta huo'o da lchoxonnataxanaxa, nachi 'enapega, 'eeta':
LUK.7.13	–Sa ishit qome da 'anÿiitac.
LUK.7.14	Nachi so Jesús nquigueu'a somayi, nachi ipoteu'a aso laÿi', nachi som ÿachita'pe som leuaxaic, nachi vi'iigueta. Nachi so Jesús 'enapega so leuaxaic, 'eeta':
LUK.7.14	–'Am nsoqolec, 'am shinapega: ¡Qoñishiguem!
LUK.7.15	Qaq som leuaxaic nachi ñishiguem, nso'ooñi, nachi detaqa. Nachi so Jesús ÿamaxa aso late'e. 
LUK.7.16	Qaq co'ollaq qaÿauaachigui de'eda, nachi 'enauac so shiÿaxauapi ÿataqta huo'o da lcolanaxa. Nachi ÿi'oxodeetac ñi Dios, 'eeta':
LUK.7.16	–Huo'o so 'amaqtaqaic l'aqtaxanaxanec ñi Dios qomi' chigoqchiguinguilo.
LUK.7.16	Nataq'en qoÿiita' da n'aqtac:
LUK.7.16	–Ñi Dios anac da itauan nam lalamaxatpi.
LUK.7.17	Nachi ima'a't qaÿaÿaten da i'ot so Jesús 'enauaque naua laÿil yi 'alhua l'enaxat Judea.
LUK.7.18	Nachi so Juan l'axaÿaxac 'enauac de'eda, cha'ayi soua lapaxaguenataqa da'aqtaxaadem somayi. Nachi somayi ÿaconeu'alo soua dos somayipi. 
LUK.7.19	Ime, nachi ÿamaxalo so Jesús da ina't da huo'otaq somayi ÿataqta 'eesa da nachiso so nta'a mayi nca'alaxaqui mayi qaiuattaique, loqo' chaq ña qaiuattaique ca lÿa. 
LUK.7.20	Nachi soua lamaxa'shi co'ollaq ivitra so Jesús, nachi qainat, qoÿiita':
LUK.7.20	–Ñim nachilaxanataxanaq mayi l'enaxat Juan qomi' namaxalo 'am da 'am senataq da 'am peta'a nachi'am nta'a nca'alaxaqui mayi 'am qaiuattaique, loqo' chaq ña seuataqaique ca lÿa.
LUK.7.21	Nachi co'ollaq chochi ivildeuo soomayi, nachi so Jesús ÿataqta qalota so shiÿaxauapi nataden na ÿotta'a't lalolaxacpi, nataq'en nataden nam huo'o na l'ec leguemaxaic, nataq'en qalota na nauaañi naq'en nam qanamaicpi. 
LUK.7.22	Nachi so Jesús 'enapeco':
LUK.7.22	–Qauesomiÿa qome, qoñiÿapega ca Juan nam qami' qauauañiichigui qataq qau'aqaichigui. Qataq qau'aqtaxañiim camayi da nauaañi na qanamaicpi, nam ñi'idauo naua lchil qalaq piguiñi, qataq nam nchiga na l'oc qalaq qaiÿouec da lalolaxa, qataq nam da'añaigui na lqaic qalaq hua'aqa, qataq nam mashi saqcapi qalaq nca'aleec ltaxa, qataq nam choxodaqpi mashi qai'axatem da nca'alaxa. 
LUK.7.23	Qaq ÿataqta machiguiñi qome ca shiÿaxaua qom sa ishit da huo'otaq aÿim ÿoqolguet.
LUK.7.24	Qaq co'ollaq mashi je'c soua lamaxa'shi so Juan, nachi so Jesús i'axattac so Juan, da'aqtaxaatapeguem so shiÿaxauapi, 'eeta':
LUK.7.24	–¿Négue't som qaumejnaxañiitapeuga qami' yim tojlec 'alhua? ¿Peta'a ÿataqta coqta ÿacholaxaatac na l'at? 
LUK.7.25	Qaq ¿chaq négue'to' som qaumejnaxañiitapeuga? ¿Peta'a 'onaxaiqa naua alogo somaxa se'eso shiÿaxaua? Qami' qauaÿajñi da na ÿaatrañi naua no'oñi anogo qataq huetaigui da qaica ca iuena'a, namayipi hueta'alo naua lma'te na nta'alpi. 
LUK.7.26	Qaq ¿chaq négue'to' som qaumejnaxañiitapeuga? ¿Peta'a l'aqtaxanaxanec ñi Dios somaxa? Aja', ÿataqta 'eesa, qataq ÿataqta napacalec cam l'aqtaxanaxanec ñi Dios. 
LUK.7.27	So Juan nachiso so i'axa't naua ñiyigui'shi l'aqtaqa ñi Dios co'ollaq 'eeta':
LUK.7.27	Samaq qome ca i'aqtaxanaxanec da sa'auaxangue na 'ic,
LUK.7.27	da yaqto' ÿaqataxanai' ca 'anqa'aic.
LUK.7.28	Qami' sa'aqtaxanema da 'enauac na shiÿaxauapi qaica da huo'o ca l'aqtaxanaxanec ñi Dios da napacalec da l'amaqchic so Juan mayi nachilaxanataxanaq. Qalaxayi nam ÿapacteec da qaica ca l'amaqchic da huetaigui da l'onataxanaxac ñi Dios, nachina na ÿataqta napactelec somayi.
LUK.7.29	Nachi 'enauac na shiÿaxauapi, qataq nam ÿacootapeeguet ana nshiitenaqte ca nta'a mayi lachilaxanatacpi so Juan, namayipi co'ollaq hua'axaÿa de'eda, nachi ÿataqta sa ishit da qaÿoqolguet ñi Dios da ÿataqta 'eesa. 
LUK.7.30	Qalaxayi nam ÿalectaigui na fariseopi, qataq nam dapaxaguenataxaatapeguec na nqataxacpi mayi sa ishit da lachilaxanatac so Juan, namayipi n'otane' dam Dios ÿauotaique da i'otec namayipi. 
LUK.7.31	Nachi so qadataxala' 'enapeco':
LUK.7.31	–¿Negue'tom ca saloqnaxanem ne'ena shiÿaxauapi nagui? ¿Negue'tom ca 'eeta'am ñaqshin? 
LUK.7.32	Peta'a 'eeta'am na ñaqpiolec da nso'ootañi, netaña ca l'ashaqa', nachi i'alaqtalec na laÿipi, 'eeta': “Sashiidaqtapiguilo naua qadashiide, qalaq sa ishit da qauasochi, qataq so'onaqta'pe naua lalaco ca huasouaxaic, qalaq sa ishit da qanoÿiñi.” 
LUK.7.33	Cha'ayi co'ollaq anac so nachilaxanataxanaq mayi l'enaxat Juan, qalaq sa ishit da chic ca no'on nallic qataq sa nÿomgui ca lataxa, nachi qami' qoñiÿapec da somayi huo'o so l'ec leguemaxaic. 
LUK.7.34	Ime, qataq anac na shiÿaxaua llalec mayi chictac na no'on nallic qataq nÿomtac, nachi qami' qoñiÿapec da qui'axaic qataq nÿomaxaic qataq nauochaxaua na 'itaxaloxoicpi qataq nam ÿacootapeeguet ana nshiitenaqte ca nta'a. 
LUK.7.35	Qalaxayi da laÿajnec ñi Dios yi'oq naq'en nam ÿajnaxanaxaicpi.
LUK.7.36	Qaq huo'o som 'oonolec na fariseopi 'enapega so Jesús da lqui'axaua. Nachi so Jesús jec, taÿa ca lma' somayi. Qaq co'ollaq mashi ivi', nachi nso'ooñi, datatalec ca nqui'axala'. 
LUK.7.37	Nachi huo'o aso 'alo quishiguetaxai mayi netaña se'eso pueblo. Co'ollaq l'axaÿaxac so Jesús da taÿa ca lma' so fariseo da lqui'aqa', nachi asomayi anac, nachitac aso n'onata coma' l'enaxat alabastro, huetagui so codaxat. 
LUK.7.38	Nachi asomayi noÿiitac, nachi huaqtau'alo naua lchil so Jesús, nachi iÿota'pe, deÿoxonalo naua lachi'. Ime, qataq ÿaqaxaÿaxa't naua lchil somayi, huota'a na laue. Nachi napigoqta'pe, qataq icodelguete som codaxat. 
LUK.7.39	Qaq co'ollaq ÿauaachigui de'eda so fariseo mayi ÿayina'a da lqui'axaua so Jesús, nachi deuennataxaatac, 'eeta': “Ñi'iñi shiÿaxaua da ÿoqta 'eesa da l'aqtaxanaxanec ñi Dios, qaq ishíttaxa da ÿauatton añim 'alo mayi ipottau'alo naua lchil da añimayi quishiguetaxai.” 
LUK.7.40	Nachi so Jesús 'enapega so fariseo, 'eeta':
LUK.7.40	–Simón, huo'o da huotaique 'am sa'axatem.
LUK.7.40	Nachi som fariseo 'enapeco':
LUK.7.40	–Aja', 'au'axat, 'am mayi 'auapaxaguenataxaatac.
LUK.7.41	Nachi so Jesús 'enapeco':
LUK.7.41	–Huo'oi soua dos shiÿaxa'u huo'o aso lavigaxaiste' neto'ot so navigaqtaxanaxala'. So 'oonolec soomayi ivi' quinientos denarios aso lavigaxaiste, qaq so lÿa qalaq ivi' cincuenta. 
LUK.7.42	Qaq soomayi sa ishit da ÿañoxo't da ishiite'n asa'aso lavigaxaiste', nachi se'eso navigaqtaxanaxala' ichoxode'n soomayi da ÿapalaxat asa'aso lavigaxaiste'. Qaq nagui aÿim 'au'aqtaxanem, ¿chaq négue't soomayi ca ÿoqta dauotaxanaqta?
LUK.7.43	Nachi so Simón 'enapeco':
LUK.7.43	–Qomyi 'eeta'am da nachiso som shiÿaxaua mayi ÿacteec da qaichoxoden.
LUK.7.43	Nachi so Jesús 'enapeco':
LUK.7.43	–Aja', 'eesa da 'ad'aqtac.
LUK.7.44	Nachi so Jesús ÿamato'ot aso 'alo. Ime, qaq 'enapega so Simón, 'eeta':
LUK.7.44	–¿'Am peta'a 'aulota'a añi'añi 'alo? Can ñinoxonoigui na 'adma', qalaq sa ishit da aÿim 'ai'anem ca 'etaxat da seÿoi' naua ichil. Qalaq añim aña' 'alo yi iÿoi' naua ichil, deÿoxonalo naua lachi', qataq ÿaqaxaÿaxa't, huota'a na laue. 
LUK.7.45	Sa ishit da aÿim 'anapigoq, qalaq añimayi can chochi ñivittauo, qalaq saq 'imgui da napigo'q naua ichil. 
LUK.7.46	Nataq'en sa ishit da 'aucoyigui na ÿaqaic ca codaxat, qalaxayi añimayi icodelguete naua ichil so codaxat ama na laita. 
LUK.7.47	Qaq ÿoqo'oyi nagui 'am sa'aqtaxanem da añimayi de'eda lta'adaic lauotaxanaqtaic naigui da ishit da qaÿapalaxat na qalota lasouaxashit, cha'ayi ca shiÿaxaua da saqalligueme da qaichoxoden, qaq nachi 'en'am saqalligueme da ÿachaxan da lsoxoyic.
LUK.7.48	Ime, nachi 'enapega aso 'alo, 'eeta':
LUK.7.48	–Na 'adasouaxashitpi nagui 'enauac mashi qaÿapalaxat.
LUK.7.49	Nachi na nhuanaxauapi somayi mayi nso'oota'ai', nachi deuennataxaatac, 'eeta':
LUK.7.49	–¿Chaq négue't ñim ña' shiÿaxaua?, yi ivida'a nam nasouaxashitpi ishit da ÿapalaxat.
LUK.7.50	Qalaxayi so Jesús 'enapega aso 'alo, 'eeta':
LUK.7.50	–'Am nagui 'adca'aleec, cha'ayi 'au'amqajnataxan. 'Aue, qojec, nagui 'aulactapiguiñi.
LUK.8.1	Qaq co'ollaq mashi qaÿoqtegue de'eda, nachi so Jesús quetagui na pueblopi qataq nam naña nam saq 'amaqtaq shiÿaxauapiolec da da'aqtaxaatac, i'axattapeguem da no'on l'axaÿaxac mayi i'axat da ñi Dios ilo'ogue 'enauacna. Qaq nnaictagueto soua doce lapaxaguenataqa. 
LUK.8.2	Nataq'en huo'o so nnaictague' 'alpi mayi latanñiguishipi co'ollaq i'odauec na l'ecpi qataq nam ÿotta'a't lalolaxacpi. Qaq ÿalectauo aso María mayi qaÿamata'ac Magdala lashi, asom chigaqaigui co'olloxochiyi som siete l'ec leguemaxaicpi, 
LUK.8.3	nataq'en aso Juana asom lhua so l'enaxat Cuza, som ilotague' ca lma' so Herodes. Qataq ÿalectauo aso Susana, nataq'en qalota so laÿipi 'alpi mayi detaunaxaatacot nam huo'o lalamaxatpi.
LUK.8.4	Huaña, nachi qalota na anac, chigaqau'alo naua puebloyi da qanmejnaxana so Jesús. Qaq co'ollaq mashi qalota so lapoota'a't, nachi detaxaigui, qalaxayi huo'o so daloqnaxana. 'Eeta':
LUK.8.5	–Huo'o so shiÿaxaua jec da danaxan, ÿaañi aso languishi ala. Qaq co'ollaq danaxaatac, nachi aso ÿaañi huo'o aso tajlec na laÿi so nqa'aic. Nachi asomayi qaÿapigui, qataq anac na qoÿo, nachi chic. 
LUK.8.6	Qaq aso lÿa languishi tajlec som saq 'amaqtaq na 'alhua, ÿalliigui na coma'. Nachi asa'aso nanguishi, co'ollaq ñaxat, nachi daqaxaÿañi souaxat da qaica ca laquitaxa na 'alhua. 
LUK.8.7	Qaq aso lÿa nanguishi qalaq tajlec som huo'o ana ÿaxat, nachi asomayi saq ñaxat souaxat da naquitchigueme' ana ÿaxat. 
LUK.8.8	Qaq aso lÿa nanguishi tajlec so ÿataqta no'on 'alhua. Qaq co'ollaq ñaxat, nachi ÿataqta qalota ana ala. Huo'o ana ivi' ana cien ana ala co'ollaq qanqat.
LUK.8.8	Qaq co'ollaq ime da l'aqtac, nachi ÿataqta nlamaxaden, 'eeta':
LUK.8.8	–Qami' qom qauaÿajñi da qan'axaÿaxanaxaqui, qaq no'on da qan'axaÿaxañiichiguiñi.
LUK.8.9	Nachi so lapaxaguenatacpi inattac somayi da chaq 'eetec ca naigui de'eda naloqnaxanaxat. 
LUK.8.10	Nachi somayi 'enapeco':
LUK.8.10	–Ñi Dios qami' ÿaÿajnaxanaxanque nam saq cha'api lataxac da l'onataxanaxac. Qaq nam laÿipi qalaxayi sauota'a ÿaloqnaxanaxat da setaxaigui, yaqto' namayipi da demejnaxaatac qalaq 'eeta'am da sa nauaañi, qataq da hua'aqtac qalaxayi sa ÿaÿaten cam qai'axat.
LUK.8.11	Qaq 'eda da naigui som saloqnaxaatega, 'eeta': Aso nanguishi ala naigui da qai'axattac da l'aqtac ñi Dios. 
LUK.8.12	Qaq asom nanguishi mayi tajlec na laÿi so nqa'aic, qalaq naigui ca shiÿaxaua mayi n'axaÿaxaatac. Qalaxayi anac som shiÿaxaua mayi lma'na, nachi deuotaxanec som n'aqtac mayi huetagui añi lquiyaqte, da yaqto' sa ishit da da'amqajnataxan naq'en, nachi sa ishit da nca'aleec. 
LUK.8.13	Qaq asom nanguishi mayi tajlec so 'alhua mayi ÿalliigui na coma', qalaq naigui ca shiÿaxaua mayi n'axaÿaxaatega da n'aqtac, qalaq huo'o da ntonaxac. Qalaxayi qaica ca ÿoqta huo'o ca lpa'a'q da n'aqtac. Cada'ac da da'amqajnataxan, qalaxayi da nvita ca ñi'iguenataguec, nachi dashiuec. 
LUK.8.14	Qaq asom nanguishi mayi tajlec som 'alhua mayi huo'o ana ÿaxat, qalaq naigui ca shiÿaxaua mayi n'axaÿaxaatega da n'aqtac. Ime, qaq jec, qaÿata'ague nachi qaÿapolec da n'aqtac souaxat da lqochoxo nam huetalec ana 'alhua, qataq dam nsallaxa, qataq dam lqopitaxanaqtaic 'enauac na chochina qauem. Qanachi sa ishit da huo'o ca alaÿaxac naq'en da n'aqtac. 
LUK.8.15	Qaq asom nanguishi mayi tajlec som no'on 'alhua, qalaq naigui ca shiÿaxaua mayi no'on da lquiyaqteÿaxac, qataq lhuotta da n'axaÿaxan, qataq ÿalaxaguet da n'aqtac, qataq quetelec. Sa ishit da qoshiuec, qataq ÿataqta huo'o da alaÿaxac.
LUK.8.16	Qaica ca ishit da iqueteteu'a aca lcoÿadaxanaxaqui, ime, qaq ÿapolec, huo'otaq ÿano'ot na pa'aguiñi ca lmala'. Chaqdata da ÿanashiguem, chaxan 'eesa da huo'o ca nnoxoneuo, qalaq ishit da yi'oqtelec. 
LUK.8.17	Cha'ayi qaica da huo'o ca qoÿoxottapiguiñi da huo'otaq sa ishit da sa qaÿauana. Qataq qaica ca saq cha'a da huo'otaq sa qaÿaÿaten huo'otaq da sa qaimeten.
LUK.8.18	Qaq ÿoqo'oyi ÿataqta qan'axaÿaxañiichiguiñi, cha'ayi cam huo'o ca hueto'ot, qalaq qanquigaxateec ca qoÿanem, qalaq cam qaica ca hueto'ot, qalaq qanhuo', ivida'a da qaiuotaxanec cam ipi'itaxaatega da hueto'ot.
LUK.8.19	Nachi aso late'e qataq soua lqaÿa't so Jesús nvildeu'a ca hueta'a somayi, qalaxayi sa ishit da qaivideu'a somayi souaxat da ÿataqta qalota na shiÿaxauapi. 
LUK.8.20	Nachi huo'o so da'aqtaxanem so Jesús, 'eeta':
LUK.8.20	–Ada 'adate'e qataq daua 'adqaÿa't pa'atrauec, huotaique da 'am qanauane'.
LUK.8.21	Qalaxayi somayi 'enapeco':
LUK.8.21	–Cam n'axaÿaxanalo naua l'aqtaqa ñi Dios qataq ÿataqta i'o't, qaq nachaca aca ÿate'e, qataq ca ÿaqaÿañicpi.
LUK.8.22	Qaq huo'o so na'a'q nachi so Jesús huenojñigui aso barco, lÿata'pe soua lapaxaguenataqa. Nachi 'enapegalo', 'eeta':
LUK.8.22	–Qolaq, saxatague da le'ego ana lapel late'edai.
LUK.8.22	Ime, nachi je'c. 
LUK.8.23	Qaq co'ollaq mashi quetralec aso lapel, nachi so Jesús do'ochita. Ime, nachi nque'elaxatta aso lapel da huo'o so l'at lta'adaic, mashi ivida'a da ipaxangui aso barco na 'etaxat, qataq mashi huotaique da iyiiñi. 
LUK.8.24	Nachi qanqo'ona so Jesús da qanquetoxon. Nachi qoÿiitega, qoÿiita':
LUK.8.24	–'Am mayi 'auapaxaguenataxaatac, mashi huotaique da qomi' iyiiyiñi.
LUK.8.24	Nachi ñishiguem so Jesús. Ime, qaq nlaxa so l'at. Qataq ana lapaxa so 'etaxat nachi vi'iiguet 'enauac, qataq ipactegue da ntochiguiñi. 
LUK.8.25	Ime, nachi 'enapegalo soua lapaxaguenataqa, 'eeta':
LUK.8.25	–¿Chi táigo' cam qadpi'iÿaxaqui?
LUK.8.25	Qalaxayi somayipi ÿataqta ñi'i, qataq ÿataqta huo'o da l'aalaxa. Nachi ñi 'oonolec inattac ñi lÿa, 'eeta':
LUK.8.25	–¿Négue't dam da' shiÿaxaua?, yi ishit da ÿamaq na l'at qataq na 'etaxat, nachi ishit da ÿalaq.
LUK.8.26	Qaq co'ollaq mashi qaivitta yi 'alhua mayi l'enaxat Gadara yim hua'atague da le'ego aso lapel late'edai mayi nalotta yi 'alhua l'enaxat Galilea. 
LUK.8.27	Nachi co'ollaq chochi ivitta so Jesús yi'iyi 'alhua, nachi anac so shiÿaxaua mayi chigaqaigui yi pueblo. Se'eso shiÿaxaua mashi qaÿoqteguelo naua vi'iyi da huo'o so l'ec leguemaxaicpi. Qaq sa ishit da ÿaayiñi naua alogo, qataq sa ishit da naigui ca noÿic. Chaqdata da huetauga ana huachiquipi. 
LUK.8.28	Somayi co'ollaq ila'a so Jesús, nachi i'adoto naua l-llicte, nachi i'alaqtac, 'eeta':
LUK.8.28	–¿Tá'ainco' yi aÿim 'atapegueu'a, 'am Jesús mayi 'am llalec ñim Dios mayi 'amaqtaqaic? 'Am ñachoxonnot nagui sa ishit qome da 'auauo'o da ñique'ejnaxac.
LUK.8.29	Qaq 'enapec de'eda somayi, cha'ayi so Jesús ÿamaqtapeguec se'eso n'ec leguemaxaic da ca'ai se'eso shiÿaxaua. Cha'ayi mashi qalotacnaxa da natot naq'en se'eso shiÿaxaua se'eso n'ec leguemaxaic. Nachi na shiÿaxauapi nllañicnaxa somayi da qaicoñidai'salo naua lhua'q qataq naua lchil na lquet, da yaqto' sa dedaÿapigui'. Qalaxayi ñaqaiyita ÿachiapiaxattac, nachi se'eso n'ec leguemaxaic ÿi'iguenaxaneugacnaxa ca tojlec 'alhua. 
LUK.8.30	Nachi so Jesús inat, 'eeta':
LUK.8.30	–¿Ca 'éetec ca 'ad'enaxat?
LUK.8.30	Nachi somayi 'enapeco':
LUK.8.30	–Qomyi i'enaxat Qalota.
LUK.8.30	'Enapec de'eda, cha'ayi ÿataqta qalota so n'ec leguemaxaicpi taigui somayi. 
LUK.8.31	Nachi se'eso n'ecpi nachoxodeetacot so Jesús, da yaqto' sa ishit da ÿamaxaña ca nhuaxanqa' na 'itaxaloxoicpi. 
LUK.8.32	Qaq cha'ayi qalota aso cos late'epi deque'etac, netalec aso qasoxonaxa, nachi se'eso n'ec leguemaxaicpi nachoxodeetac da ishit da qaÿashiitem da taigui asa'aso cospi. Nachi so Jesús ÿashiitem somayipi da taigui. 
LUK.8.33	Nachi se'eso n'ecpi ca'ai se'eso shiÿaxaua, nachi taigui aso cos late'epi. Nachi 'enauac asomayipi nqalgaqañi, chigoqojlec naq'en so tocot, nachi tangui aso lapel late'edai, nachi 'ogaxaipi.
LUK.8.34	Nachi som ilotague' aso cospi co'ollaq ÿauaachigui de'eda 'eetec asomayipi, nachi nqalgoq, ÿataqta ñi'i. Ime, qaq da'aqtaxanem nam netaigui na pueblo qataq nam netalec na n'onaxa. 
LUK.8.35	Nachi 'enauac nam shiÿaxauapi demejnaxaneuga cam huaña de'eda. Qaq co'ollaq qaivita ca hueta'a so Jesús, nachi qailalec so shiÿaxaua mayi chigaqaigui se'eso n'ec leguemaxaicpi. Somayi nso'ootañi, neto'oto naua lchil so Jesús, ÿaatrañi soua alogo, qataq mashi ntoueeta. Nachi ÿataqta huo'o da ncolanaxa. 
LUK.8.36	Nachi 'enauac nam ÿauaachigui da 'eetec se'eso shiÿaxaua, nachi da'aqtaxaatac, i'axattac da 'eetec co'ollaq qanataden so shiÿaxaua mayi huo'o so l'ec leguemaxaicpi. 
LUK.8.37	Nachi 'enauac na shiÿaxauapi mayi lma' yi Gadara, nachi nachoxodeetacot so Jesús da ca'ai yimayi souaxat da ÿataqta qalota da lcolanaxa. Nachi so Jesús qaltaq huenojñigui aso barco, nachi jec. 
LUK.8.38	Qaq so shiÿaxaua mayi chigaqaigui so n'ec leguemaxaicpi nachi nachoxodeetacot so Jesús da ishit da nashiiteguet da ca'ategue. Qalaxayi so Jesús ÿamaxalec da n'onañi, nachi 'enapega, 'eeta':
LUK.8.39	–'Avi'iguelaxa qome ca 'adma'. Ime, qaq 'au'axat 'enauac nam 'am i'otec ñi Dios.
LUK.8.39	Nachi so shiÿaxaua jec, nachi da'aqtaxanoigui 'enauac so pueblo dam i'otec so Jesús somayi.
LUK.8.40	Qaq co'ollaq mashi ñi'iguelaxatague na le'ego aso lapel late'edai so Jesús, nachi co'ollaq nvitta, nachi so shiÿaxauapi ÿataqta machiguiñi, cha'ayi 'enauac somayipi iuatta'aguet somayi. 
LUK.8.41	Huaña, nachi anac so shiÿaxaua l'enaxat Jairo. Somayi nataxala' acam laponaxaqui na judiopi. Se'eso shiÿaxaua i'adoto naua l-llicte so Jesús, nachi nachoxodeetot da ishit da nqo'ona ca lma'. 
LUK.8.42	Cha'ayi somayi huo'o aso 'oonole llale. Asomayi mashi ivi' naua doce vi'iyi, qaq asomayi mashi ileetapigui'. Nachi co'ollaq jec so Jesús, nachi ÿataqta qalota na ca'ategue, qaq ivida'a da qanpataxagui.
LUK.8.43	Qaq se'eso shiÿaxauapi nachi ÿalectaigui aso 'alo sa no'on. Asomayi mashi ivi' naua doce vi'iyi da nque'ejnaxac da anactac na ltago'q. Qaq asomayi mashi imateuo 'enauac nam logoxoshitpi, souaxat da ishiiteetac na natannaxanaqpi, qalaq sa ishit da huo'o ca ishit da ÿañoxot da nataden da lalolaxa. 
LUK.8.44	Qaq asomayi nachi nquigueu'a so Jesús na l-laq, nachi ipoteu'a na laÿi so lapo'. Huaña, nachi vi'iteguet na ltago'q mayi anactac.
LUK.8.45	Nachi so Jesús denataxan, 'eeta':
LUK.8.45	–¿Négue't ca aÿim ipoteu'a?
LUK.8.45	Qalaxayi qaica ca ishit da ÿasat. Nachi so Pedro qataq so laÿipi 'enapeco':
LUK.8.45	–'Am mayi 'auapaxaguenataxaatac, na shiÿaxauapi 'enauac 'am npataxagui, qataq saq ÿataq ca 'am qaipataxague. Qaq ¿tá'ainco' da 'aunataxaatac, qoneta': “Négue't ca aÿim ipoteu'a?”
LUK.8.46	Qalaxayi so Jesús 'enapeco':
LUK.8.46	–'A'i, huo'o ca aÿim ipoteu'a, cha'ayi aÿim ñanomteguet da huo'o ca ñataden da sedolec da i'añaxac.
LUK.8.47	Nachi aso 'alo co'ollaq ila'a da mashi yi'aqalec de'eda 'eetec, nachi nqo'oneu'a so Jesús, ÿataqta iviloxol. Nachi i'adoto naua l-llicte. Nachi da'aqtaxanem somayi da 'eetec dam huo'o mshi ipoteu'a somayi, qataq da 'eetec co'ollaq vi'iiguet na ltago'q. Qaq 'enauac se'eso shiÿaxauapi qai'aqchigui asomayi. 
LUK.8.48	Nachi so Jesús 'enapego' asomayi, 'eeta':
LUK.8.48	–'Am ÿaqaÿole, nagui mashi 'am no'oita, cha'ayi 'au'amqajnataxan. 'Aue, qojec, saqca ca da.
LUK.8.49	Qaq co'ollaq ña detaqtac so Jesús, nachi huo'o so nvi', chigaqa'a ca lma' so Jairo som nataxala' acam laponaxaqui na judiopi. Nachi da'aqtaxanem somayi, 'eeta':
LUK.8.49	–Ayi 'ai'ale mashi ileu. Sa ishit qome da 'audaxaatapigui na dapaxaguenataxaatac.
LUK.8.50	Nachi so Jesús co'ollaq hua'aqchigui de'eda, nachi 'enapega so Jairo, 'eeta':
LUK.8.50	–Sa ishit qome da 'ayi'i. Chaqdata da 'au'amqajnataxan, yaqto' aca 'ai'ale ishit da nca'aleec.
LUK.8.51	Qaq co'ollaq ivideu'a so noÿic, nachi sa ishit da huo'o ca nashinguet da lÿateuo somayi, nachaqsota so Pedro, qataq so Santiago, qataq so Juan, qataq soua lta'al aso nogotole. 
LUK.8.52	Qaq 'enauac so shiÿaxauapi noÿiitac qataq n'alaqtapiguiñi souaxat asomayi. Qalaxayi so Jesús 'enapeco':
LUK.8.52	–Sa ishit qome da qanoÿiñi. Ayi nogotole sa ishit da ileu. Ayimayi chochi do'ochita.
LUK.8.53	Qalaxayi qai'iitac somayi, cha'ayi qaÿaÿaten da mashi ileu asomayi. 
LUK.8.54	Nachi so Jesús ÿacona na lhuaq, nachi 'enapega asomayi, ÿataqta n'axannec da l'aqtac, 'eeta':
LUK.8.54	–'Am nogotole, 'am shinapega qoñishiguem.
LUK.8.55	Nachi asomayi ñi'iguelaq da lca'alaxa, nachi saqaÿaloq da ñishiguem. Nachi so Jesús damaxasoxoolec da qoÿanem ca aloq. 
LUK.8.56	Nachi soua lta'al ÿataqta huo'o da l'aalaxa'. Qalaxayi so Jesús 'enapegalo da sa ishit da huo'o ca da'aqtaxaadem de'eda qanayiuaigui.
LUK.9.1	Qaq huo'o so na'a'q nachi so Jesús lapona't so doce lapaxaguenatacpi, nachi ÿanem da n'añaxac qataq da namaxasoxonaxac, da yaqto' ishit da i'odauec na n'ec leguemaxaicpi, qataq yaqto' ishit da nataden na ÿotta'a't nalolaxacpi. 
LUK.9.2	Ime, nachi ÿamaxalec somayipi da i'axat da ñi Dios nachiñi ñi ilo'ogue 'enauacna, qataq ÿamaxalec somayipi da nataden 'enauac na sa no'onpi. 
LUK.9.3	Nachi 'enapego' somayipi, 'eeta':
LUK.9.3	–Sa ishit qome da huo'o ca qauachii na nqa'aic. Sa ishit da qauachii ca qadashilaxala'ai qataq ca qadachoxonaxaquii qataq ca qonoqoi qataq aca qodomi. Ñi 'oonolec ÿachi ca 'oonolec l-lomaxaqui, qaq sa ishit da ÿachi' caua dos l-lomaxaqui'. 
LUK.9.4	Qaq camachaqca noÿic da qaviyiu'a, qaq nachica qoviÿa'a, chochi ivitta'a da qoquiÿa'ai que'eca 'alhua. 
LUK.9.5	Qaq ca huaña da sa ishit da qami' qaÿacongueta, qalaq qoquiÿa'ai que'eca pueblo. Ime, qaq qauchigoqoiuec na namoxoÿaxa naua qadapia'chilli'. Qaq damayi l'anaxat da maichi nasouaxajla't camayipi.
LUK.9.6	Ime, nachi jec somayipi, nqo'ona 'enauac nam naña na saq 'amaqtaq shiÿaxauapiolec, nachi i'axattapeguem da n'aqtac mayi chigaqaigui da nca'alaxa, qataq natadeetac na dalolaxaicpi.
LUK.9.7	Qaq so nta'a l'enaxat Herodes co'ollaq ÿaÿaten 'enauac nam i'ottacpi so Jesús, nachi ÿataqta sa ÿaÿaten ca 'eetec, cha'ayi huo'o na 'eetega da qaltaq nca'aleec so Juan. 
LUK.9.8	Qataq huo'o na 'eetega nachiso som l'aqtaxanaxanec ñi Dios l'enaxat Elías da qaltaq nachaxan, qataq huo'o na 'eetega souaxai' nachiso som hua'au l'aqtaxanaxanecpi ñi Dios da huo'o ca 'oonolec da qaltaq nca'aleec. 
LUK.9.9	Qalaxayi so Herodes 'enapeco':
LUK.9.9	–Nachaÿim caillayi samaxasoxoolec da qaipeteguec na lqaic so Juan. Qaq ¿chaq négue't dam da' mayi sa'aqtapeguelec da lapa na n'aqtaguec?
LUK.9.9	Nachi so Herodes ÿataqta huotaique da ÿauatton somayi.
LUK.9.10	Nachi so lapaxaguenatacpi co'ollaq mashi ñi'iguelaq, nachi da'aqtaxaatapeguem so Jesús 'enauac nam i'otpi. Nachi somayi ndoqteeteec somayipi da ÿauegueuga so 'alhua mayi sa qaÿapeque yi pueblo Betsaida. 
LUK.9.11	Qalaxayi so shiÿaxauapi co'ollaq l'axaÿaxac de'eda, nachi qaica'ateueegue somayi. Nachi so Jesús ÿaconguet 'enauac somayipi, nachi da'aqtaxaatapeguem da ñi Dios nachiñi ñi ilo'ogue 'enauacna, qataq nataden 'enauac na sa no'onpi.
LUK.9.12	Qaq co'ollaq mashi avit nachi soua doce lapaxaguenataqa nachi nquicoto so Jesús, qaq qoÿiitega, qoÿiita':
LUK.9.12	–Qonapega na shiÿaxauapi, yaqto' queuo da nmateec, qataq deshijnaxanaique ca aloq da tau'alo naua nañalo na saq 'amaqtaq shiÿaxauapi, huo'otaq nam sa qaÿapeque mayi netalguete naua 'ale'u, cha'ayi na souaqta'a tojlec, qaica ca naña.
LUK.9.13	Qalaxayi so Jesús 'enapeco':
LUK.9.13	–Qai'añiim qami' cam aloq namayipi.
LUK.9.13	Nachi somayipi 'enapeco':
LUK.9.13	–Qaica cam qonoq. Nachaqnauate' naua cincole pan qataq naua dosolqa nÿaxayi. Chaqdata da qomi' seshijnaxanaqaique ca nallic da yaqto' deque'e 'enauac ne'ena shiÿaxauapi.
LUK.9.14	Cha'ayi namayipi huac da ivi' na cinco mil ÿallippi. Qalaxayi so Jesús 'enapega so lapaxaguenatacpi, 'eeta':
LUK.9.14	–Qoñiÿapega namayipi da nso'ooñi, qalaxayi nÿottecachi cincuenta qanqashiñi na huaxaÿa't.
LUK.9.15	Qaq 'eda da qoÿiitec, nachi nso'ooñi 'enauac somayipi. 
LUK.9.16	Nachi so Jesús ÿaconalo soua cincole pan qataq soua dos nÿaxayi. Ime, qaq ilo'ot na piguem, nachi nqouagaxaueelguete soomayi. Qaq co'ollaq ime da icolaxachiguilo, nachi ÿanema soua lapaxaguenataqa da yaqto' soomayi ÿanoiguilo so shiÿaxauapi. 
LUK.9.17	Nachi 'enauac somayipi deque'e qataq comadaxaicpi. Qaq ime, nachi qaiÿoxoguilo soua doce canasta so ñi'iÿoxot.
LUK.9.18	Huo'o so na'a'q so Jesús co'ollaq ndoteec da nqouagaxaueetac, qaq nnaictagueto soua lapaxaguenataqa, nachi inatta'pe, 'eeta':
LUK.9.18	–¿Chaq négue't ca ipettega aÿim na shiÿaxauapi?
LUK.9.19	Nachi soomayi 'ena'po':
LUK.9.19	–Qomyi huo'o na ipettega da nachi'am nachilaxanataxanaq Juan, qataq huo'o na ipettega da nachi'am Elías, qataq huo'o na 'eetega da nachi'am ca 'oonolec som hua'au l'aqtaxanaxanecpi ñi Dios da huo'otaq nca'aleec.
LUK.9.20	Nachi ina't soomayi, 'eeta':
LUK.9.20	–Qaq qami' ¿chaq négue't ca qaupichiitega aÿim?
LUK.9.20	Nachi so Pedro 'enapeco':
LUK.9.20	–Qomyi nachi'am nta'a mayi qadca'alaxaqui mayi 'auachigoqo'ot ñi Dios.
LUK.9.21	Qalaxayi so Jesús nachi ÿataqta huaqajleguete soomayi da sa ishit da huo'o ca da'aqtaxaadem de'eda. 
LUK.9.22	Nachi 'enapeco':
LUK.9.22	–Ne'ena shiÿaxaua llalec ÿataqta qalota qome da nque'ejnaxac, qataq qaimaqauec, imaqauec na nquedoxonecpi qataq na lataxala'pi na ltaxaÿaxanaxanecpi na shiÿaxauapi da qaitaxaÿapegue' ñi Dios, qataq nam dapaxaguenataxaatapeguec na nqataxacpi, qataq qaÿalauat qome. Qalaxayi da mashi ivi' caua tres na'axa'te, nachi qaltaq nca'aleec.
LUK.9.23	Qaq ime, nachi 'enapega 'enauac somayipi, 'eeta':
LUK.9.23	–Ca nshitaique da aÿim quegue, qaq no'on da ÿalat 'enauac na maichi lhuennataxa, ime, qaq aÿim quegue 'enauaque naua na'axa'te, nai'ctaxa da daqat da nachaalataxac. 
LUK.9.24	Cha'ayi ca nshitaique da nachi 'eetai' da nca'altauec, qaq nachica ca daqat da nachaalataxac. Qaq ca daqat da nachaalataxac souaxat aÿim, qaq nachica ca jec da nca'altauec. 
LUK.9.25	Cha'ayi ¿chaq negue'to' ca ÿachigoxotaigui ca shiÿaxaua da imatta't da nauec 'enauac nam huetalec ana 'alhua, da huo'otaq daqat, huo'otaq da maichi nque'emaqchijla't? 
LUK.9.26	Cha'ayi ca aÿim ncoxolec qataq da i'aqtac, qaq nataq'en na shiÿaxaua llalec ncoxolec camayi, qom ivita da ñi'iguelaq da nta'a, nactaigui da lli'oxoyic ñi lta'a qataq nam qui'itta lamaxashicpi piguem l'ecpi. 
LUK.9.27	Ÿataqta 'eesa da qami' sa'axatema da huo'o nagui na ÿalectauo da saxanaxa qome da ileu qom huo'otaq saxanaxa da ilogui da 'eetec qom ilo'ogue 'enauacna ñi Dios.
LUK.9.28	Qaq co'ollaq mashi inoxoodeec soua ocho na'axa'te da nasaxauec de'eda so Jesús, nachi nqo'ooshiguemec aso qasoxonaxa da nqouagaxauen, nnaictagueto soua Pedro, Santiago, qataq so Juan. 
LUK.9.29	Qaq co'ollaq queta da nqouagaxaueetac, nachi da lashiguiaxac nqochin, qataq soua alogo ÿataqta ÿapaga'q qataq qashilectrapiguiñi. 
LUK.9.30	Huaña, nachi nachaxa'n soua dos shiÿaxa'u, n'aqtaxaatapegueto somayi. Qaq soomayi nachisoua so Moisés qataq so Elías. 
LUK.9.31	Ÿataqta coleesopa so n'edaxa ÿataqta qaica ca 'en'am da lli'oxoyic. Qaq qai'aqtaxaatapeguem so Jesús da 'eetec da l-leuaxa qom huaña yi Jerusalén. 
LUK.9.32	Qaq so Pedro qataq soua lÿa't ÿataqta sa l'axaic na l'ochaqa', qalaxayi ishit da nlodeec. Nachi ÿauaachiyigui da lli'oxoyic so Jesús qataq soua dos shiÿaxa'u mayi hueta'agueta somayi. 
LUK.9.33	Qaq co'ollaq mashi yaqta'a da queda'aisalo so Jesús se'esoua shiÿaxa'u, nachi so Pedro 'enapeco':
LUK.9.33	–'Am mayi 'auapaxaguenataxaatac, ¡'onaxáictaxa da nachi souaqta'a ne'ena! Qaq so'ota'q caua tres qayi'axaquilli', 'am 'oonolec ca 'adma', qataq da Moisés qataq da Elías.
LUK.9.33	Qaq so Pedro sa ÿaÿaten ca naigui de'eda l'aqtac. 
LUK.9.34	Qaq co'ollaq ña detaqtac, nachi anac so l'oc ÿataqta ipelteelguete, nachi ÿataqta huo'o da lcolanqa' co'ollaq iloda'a da huejdaigui somayi. 
LUK.9.35	Nachi qai'axaÿa so nvilÿaxac, chimaxaigui so l'oc, 'eeta':
LUK.9.35	–'Eda da ÿalec mayi ÿauotaxat, damayi qan'axaÿaxañiÿa.
LUK.9.36	Qaq co'ollaq ÿoxogue se'eso n'aqtac, nachi qaltaq qaila'a so Jesús da nda'a't. Nachi soomayi ÿataqta ñi'imaxatte', qataq sa ishit da huo'o ca da'aqtaxaadem de'eda lauanaqchi'c.
LUK.9.37	Qaq so lÿa na'a'q, co'ollaq mashi huenotreeguesop aso qasoxonaxa, nachi nateeda'aguet so qalota shiÿaxauapi mayi huaqatta'aguet so Jesús. 
LUK.9.38	Nachi huo'o so shiÿaxaua detaqa, ÿataqta n'axannec da l'aqtac, chimaqtoigui se'eso shiÿaxauapi, 'eeta':
LUK.9.38	–'Am mayi 'auapaxaguenataxaatac, ña 'aumeten yi ÿalec. Ten, nachaqyita 'oonolec ÿalec. 
LUK.9.39	Huo'o so n'ec leguemaxaic imattaigui, nachi i'alaqchittac qataq icopchaqchit. Nachi anacnaxa naq'en na lcochi na alap. Qaq qaica ca lyac naq'en, qataq sa ishit da ÿaxaneec. 
LUK.9.40	Qaq mashi sogote da ñachoxonnoto daua 'adapaxaguenataqa da i'oldauec ñi'iñi n'ec leguemaxaic, qalaxayi sa ishi't.
LUK.9.41	Nachi so Jesús 'enapeco':
LUK.9.41	–¡Lloxochiyi ne'ena shiÿaxauapi yi sa da'amqajnataxan qataq qauemaicpi! Mashi huo'oi soua na'axa'te da qami' soota'agueta, qataq mashi huo'oi soua na'axa'te da ñiualaxaueetapec. Ña 'ando'ocna'a cam 'ai'alec.
LUK.9.42	Qaq co'ollaq mashi nquigueuo so nsoq, nachi so n'ec leguemaxaic huañi naq'en somayi, nachi ÿi'iguelaxalec da decopchi naq'en. Qalaxayi so Jesús nachi nlaxa se'eso n'ec leguemaxaic, nachi no'oita naq'en so nsoq. Ime, qaq ÿi'iguelaxatot so lta'a. 
LUK.9.43	Nachi 'enauac se'eso shiÿaxauapi ÿataqta huo'o da l'aalaxa da l'amaqchic ñi Dios.
LUK.9.43	Qaq co'ollaq ñaq queta da qai'aalatapeguec 'enauac nam i'ot so Jesús, nachi somayi 'enapegalo soua lapaxaguenataqa, 'eeta':
LUK.9.44	–Ña qan'axaÿaxañiichigui da shinapec, qataq sa ishit qome da qaucouaÿa'ai, da ne'ena shiÿaxaua llalec qoÿanoigui qome na shiÿaxauapi, qaq namayipi maichi ÿoiqueetac qome.
LUK.9.45	Qalaxayi so lapaxaguenatacpi sa ishit da ÿaÿaten de'eda qoÿiitega, cha'ayi sa ishit da qoÿanem da ÿaÿaten, qataq huo'o da lcolanaxa da denataxaalec da qai'axategue ca naigui de'eda n'aqtac.
LUK.9.46	Nachi so lapaxaguenatacpi nqalligottapigui da chaq negue't somayipi ca ÿacteec da ÿi'oxodaq. 
LUK.9.47	Qalaxayi so Jesús ÿaÿateetac de'eda lcouennataxac somayipi. Nachi ÿaconeu'a so nogotolec, nachi huaqte'. 
LUK.9.48	Nachi 'enapeco':
LUK.9.48	–Ca ÿaconguet ne'ena nogotolec souaxat da aÿim i'amaqteetac, qaq nachaÿim mayi aÿim ÿaconguet. Qaq ca aÿim ÿaconguet, qaq nataq'en ÿaconguet ñim aÿim namaq. Cha'ayi ca ÿapacteec qaica ca l'amaqchic 'enauac da qoñiita, qaq nachica ca ÿacteec da l'amaqchic.
LUK.9.49	Nachi so Juan 'enapeco':
LUK.9.49	–'Am mayi 'auapaxaguenataxaatac, qomi' huo'o so 'oonolec selaqalec da nqattac na n'ec leguemaxaicpi, do'otaxaatega da 'ad'enaxat, qaq sa sashinaxam, cha'ayi sa ishit da ñinaigaqtague'.
LUK.9.50	Qalaxayi so Jesús 'enapeco':
LUK.9.50	–'A'i, sa ishit da qaulliÿapeguem, cha'ayi ca sa ishit da qomi' npa'aguenalo, qaq nachica ca saq qomi' iÿotaugalo.
LUK.9.51	Qaq co'ollaq mashi sa qaÿapeque so laloqo' da taigue da piguem so Jesús, nachi huesoteec yi lavilÿaxac da taigue da Jerusalén. 
LUK.9.52	Nachi i'auaxa'n soua l'aqtaxanaxanqa, nachi soomayi nqo'ooda yim naña nam saq 'amaqtaq shiÿaxauapiolec mayi huaigui yim 'alhua Samaria, da yaqto' ÿaqataxanai' cam lanataqa'. 
LUK.9.53	Qalaxayi nam naña se'eso 'alhua Samaria sa ishit da ÿaconguet somayi, cha'ayi qaila'a da tata'ague da Jerusalén. 
LUK.9.54	Nachi so Santiago qataq so Juan mayi lapaxaguenataqa co'ollaq qaila'a de'eda, nachi 'ena'po':
LUK.9.54	–'Am qadataxala', ¿'anshitaique peta'a da seÿaxanaqaique ca nodec da chigoqo'ot na piguem da yaqto' nmatchiguiñi 'enauac yimayipi da ÿavigaxat, yaqto' 'eeta'am co'ollaxa da 'eetec so l'aqtaxanaxanec ñi Dios l'enaxat Elías?
LUK.9.55	Nachi so Jesús ÿamataiguilo soomayi, nachi nlaxalo, 'eeta':
LUK.9.55	–Qami' sa qauaÿajñi chaq negue't cam saq cha'a mayi chigoqo'ot de'eda qauem qadhuennataqai. 
LUK.9.56	Cha'ayi ne'ena shiÿaxaua llalec sa ishit da anaga da nlaxajñi da nachaalataxac na shiÿaxauapi. Chaqdata da nca'alaxateec.
LUK.9.56	Ime, nachi nqo'ooda nam naña na saq 'amaqtaq shiÿaxauapiolec.
LUK.9.57	Qaq co'ollaq mashi quete' soomayi, nachi huo'o so shiÿaxaua 'enapega so Jesús, 'eeta':
LUK.9.57	–'Am ÿataxala', ñishitaique da 'am seca'ategue ÿataqta cam 'auataigue.
LUK.9.58	Nachi so Jesús 'enapeco':
LUK.9.58	–Ana huaxaÿaxapi huo'o na lauac, qataq na qoÿopi 'enauac huo'o na lpata'c, qaq ne'ena shiÿaxaua llalec, qalaxayi sa ishit da huo'o ca l'axasoqo' da do'ochi.
LUK.9.59	So Jesús qataq 'enapega so lÿa, 'eeta':
LUK.9.59	–Aÿim 'auca'ategue.
LUK.9.59	Qalaxayi somayi 'enapeco':
LUK.9.59	–'Am ÿataxala', aÿim 'au'axaÿa'a ña sa'auaxaañi da selayiñi yi ita'a.
LUK.9.60	Qalaxayi so Jesús 'enapeco':
LUK.9.60	–Ña 'au'axaÿa'a nam 'ico' leuaxaicpi da ilayiñi nam lqatacpi. 'Am, qalaxayi qojec, 'au'axateec da ñi Dios nachiñi ñi ilo'ogue 'enauacna.
LUK.9.61	Qataq anac so lÿa, qataq 'eeta':
LUK.9.61	–'Am ÿataxala', ñishitaique da 'am seca'ategue, qalaxayi no'on da aÿim 'au'axaÿa'a da sa'auaxaañi da ñicoyiguene' na hueta'a yi ima'.
LUK.9.62	Qalaxayi so Jesús 'enapeco':
LUK.9.62	–Qaica ca shiÿaxaua da huo'otaq mashi ÿashil-lec ca n'arado da n'atshiguem ca n'alhua, ime, qaq ÿamata'ague na l-laq. Cha'ayi da nachi 'eetec, qaq camayi saq taiguet da l'onataxanaxac ñi Dios da ilo'ogue 'enauacna.
LUK.10.1	Qaq co'ollaq ime de'eda, nachi so qadataxala' nataq'en lca'au'a so laÿipi setenta, nachi ÿamaq, qalaxayi dostega't naq'en, da i'auaxana 'enauac na pueblopi qataq naua 'ale'u mayi tata'alo somayi. 
LUK.10.2	Nachi 'enapego', 'eeta':
LUK.10.2	–'Eesa da ÿataqta qalota na n'onatac da qanqat na ala na nanguishic. Qalaxayi nam 'onataxanaxaicpi saq 'amaqtaq. Qaq ÿoqo'oyi no'on da qauÿaxañiÿot ñim lalamaxat ne'ena n'onatac, da yaqto' namaq ca 'onataxanaxaicpi, da yaqto' nqat namayi. 
LUK.10.3	Qami' qoquii nagui, qami' sama'q, qaq qoñiita'am qome ca qagueta llalaqpi da quichiguingui na dequi'iÿapecpi. 
LUK.10.4	Qaq sa ishit qome da qauachii ca qadachoxonaxaquii qataq ca laÿi' aca qodomi, nataq'en caua lÿa't qadapela'chilli', qataq sa ishit da huo'o ca qaumiilec da qoviita'a da qauquinaxañiitac na nqa'aic. 
LUK.10.5	Qaq da huo'o ca qavichiu'a nma', qalaq qau'auaxañiiñi da qauquinaxañi, qoñiita': “Huo'o qome da l-lagaxayic ne'ena nma'.” 
LUK.10.6	Qaq que'eca nma' da hueta'a ca hueto'ot de'eda nlagaxayic, nachi talec camayipi de'eda nquinaxanaxac mayi nlagaxayic. Qaq da qaica, qaq qañi'iguelaxashiila't de'eda nquinaxanaxac. 
LUK.10.7	Ime, nachi qoviÿa'a que'eca nma', qaq qolliqui qataq qanÿomiigui 'enauac cam huo'o, cha'ayi ca do'onataxaatac, camayi 'itchiguiñi da huo'o da nshiitenaguec. Qaq sa ishit qome da qaiteu'alo naua nma'te. 
LUK.10.8	Qaq da huo'o ca qavichiÿa pueblo cam huaña da qami' ÿacongueta, nachi qolliqui 'enauac nam qami' iqui'axanque. 
LUK.10.9	Nachi qanatayiñi 'enauac nam sa no'onpi mayi hueta'a camayi, qataq qau'aqtaxañiim, qoñiita': “Da l'onataxanaxac ñi Dios da ilo'ogue 'enauacna, damayi mashi qami' nayiita'alo.” 
LUK.10.10	Qaq da qavichiÿa ca pueblo da huaña da saq qami' ÿacongueta, nachi qanqo'oñiuga ca nqa'aic, nachi qoñiita': 
LUK.10.11	“Ivida'a na namoxoÿaxa nam qadmayi mayi talguete naua qadchil, namayi sechigoxosoxouec, qaq damayi l'anaxat da maichi qanasouaxachiila't. Qalaxayi qami' qauaÿajñiita da l'onataxanaxac ñi Dios da ilo'ogue 'enauacna, damayi mashi qami' nayiita'alo.” 
LUK.10.12	Qaq qami' sa'axatema da que'eca pa'ateec na'a'q, da nhuaxanaguec que'eca pueblo ÿataqta napacalec da nhuaxanaguec so shiÿaxauapi mayi lma' so la ciudad Sodoma.
LUK.10.13	¡Ÿataqta choxodaxasodo' qami' mayi qoñiitaña yi Corazín! Nataq'en ¡ÿataqta choxodaxaso' na netaña yi Betsaida! Cha'ayíctaxa da huaña yi la ciudad Tiro qataq yi Sidón da qai'ot na n'añaxacpi sa qaÿauanapega mayi qami' huaiguilo, qaq yimayi sogotéctaxa quesom da ca'aisalo na n'onataxaco, qataq nachaxaata da ÿaayiñi naua huasouaxaic alogo, qataq nmejla't na alo. 
LUK.10.14	Qalaxayi ca pa'ateec na'a'q nachi qami' qauacoñiiguet ca lta'adaic qanhuaxanaguiiqui, que'eca qanhuaxanaguiiqui saq 'en'am yi Tiro qataq yi Sidón. 
LUK.10.15	Qaq qami' mayi qoñiitaña yi pueblo Capernaum, ¿qaupi'itaxañiitega peta'a da qami' qanauaxaÿaxaayishigue'm qome da qaviyiÿo'ot na piguem? 'A'i, qami' qañi'iguelaxajyiñi qome, nachi qaviyiÿaña ca lma' na lqui'i na leuaxaicpi.
LUK.10.16	Qaq ca qami' n'axaÿaxanalo, qaq nachaÿim aÿim n'axaÿaxana, qaq ca qami' sa ÿacongueta, qaq nachaÿim aÿim sa ÿaconguet. Qaq ca aÿim sa ÿaconguet, qaq nachiñi ñi aÿim namaq ñim sa ÿaconguet.
LUK.10.17	Qaq som setenta napaxaguenatacpi ÿataqta machiguiñi co'ollaq ñi'iguelaq. Nachi da'aqtaxaatac, 'eeta':
LUK.10.17	–'Am qadataxala', ivida'a na n'ec leguemaxaicpi ÿataqta qomi' ÿalaxagueta souaxat da 'ad'enaxat.
LUK.10.18	Nachi so Jesús 'enapeco':
LUK.10.18	–Aja', aÿim sauaachigui can najñi so Satanás, chigoqtot na piguem, 'eeta'am na nqashilgaxa. 
LUK.10.19	Aÿim qami' sanema da n'añaxac, da yaqto' qauapiigui na n'adaxanaqpi qataq na pelaqtoitpi, qataq yaqto' ishit da qanaloÿa'aguet 'enauac da l'añaxac ca depa'aguenataxaatac, qaq sa ishit da qami' qaique'emaqchi't. 
LUK.10.20	Qalaxayi sa ishit qome da nachidata qantoñiitapeguec da mashi qami' ÿalaxagueta na n'ecpi leguemaxaicpi, chaqdata qome da qantoñiitapeguec da mashi qoÿittauo da qad'enaxachi da piguem.
LUK.10.21	Huaña, nachi so Espíritu Santo i'ot da ntonapigui' naq'en so Jesús, nachi 'enapeco':
LUK.10.21	–'Am ita'a, 'am sanot da ñi'oxonnataxanaxac, mayi nachi'am lataxala' na neto'ot na piguem qataq na huetalec ana 'alhua, cha'ayi 'am 'auachaxana nam qaica ca ÿaÿajnapec dam 'oxochiisop co'olloxochiyi nam ÿajnaxanaxaicpi qataq nam huattonaxanaxaicpi. Aja', 'am ita'a, cha'ayi nachida da maichi 'adhuennataxac.
LUK.10.22	Nachi 'enapego' so shiÿaxauapi, 'eeta':
LUK.10.22	–Ñi ita'a aÿim ÿanem 'enauac da nauattonaxanaxac. Qalaxayi qaica ca ishit da ÿauatton ne'ena llalec, chaqñita ñim lta'a mayi ÿauatton, qataq qaica ca ishit da ÿauatton ñim lta'a, chaqnata na llalec mayi ÿauatton qataq 'enauac nam tachigui da ÿauattonaxanaxan namayi.
LUK.10.23	Nachi ÿamataiguilo soua lapaxaguenataqa, nachi ndoqteetreec 'enapegalo, 'eeta':
LUK.10.23	–Ÿataqta machiguiñi qome nam nma'ai' da ÿauaachigui dam qauloitagui nagui. 
LUK.10.24	Cha'ayi qami' sa'aqtaxanema da ÿataqta qalota som l'aqtaxanaxanecpi ñi Dios qataq som nta'alpi mayi ÿauotaique da ÿauaachigui dam qami' qauauañiichigui nagui, qalaxayi sa ishit da qaÿauangui. Qataq qaÿauotaique da qai'aqchigui da qau'aqaichigui nagui, qalaxayi sa ishit da qai'axagui.
LUK.10.25	Nachi nachajñi som dapaxaguenataxaatapeguec na nqataxacpi da nqo'oneu'a so Jesús da detaxaÿapegue' da chochi ÿi'iguen. Nachi inat, 'eeta':
LUK.10.25	–'Am mayi 'auapaxaguenataxaatac, ¿chaq huá'ague ca shiitec da yaqto' ishit da senoxoneu'a cam nca'alaxa mayi chochi tateec?
LUK.10.26	Nachi so Jesús 'enapeco':
LUK.10.26	–¿Négue't nam nanettañi nqataxacpi mayi chigoqo'ot so Moisés? ¿'Éetec cam 'adtaxaÿaxanataxanaxac?
LUK.10.27	Nachi som dapaxaguenataxanapec 'eeta':
LUK.10.27	–“Ÿataqta 'auauotec ñi 'adataxala' Dios, ÿataqta 'amato'ot 'enauac da 'adquiyaqteÿaxac, 'adca'alaxa, 'ad'añaxac qataq 'enauac da 'adhuennataxac, nataq'en ÿataqta 'auauotec ca qoneta'am 'adÿa, 'eeta'am da maichi 'anauojla't.”
LUK.10.28	Nachi so Jesús 'enapeco':
LUK.10.28	–Aja', ÿaÿamaqchiguiñi da 'adasataxac, qaq da 'au'ot de'eda, nachi huo'o da 'adca'alaxa.
LUK.10.29	Qalaxayi som dapaxaguenataxanapec ÿauotaique da iuejlec dam nnataxanaxac, nachi 'enapego' so Jesús, 'eeta':
LUK.10.29	–Qaq ¿chaq négue'to' cam iÿa mayi shiita'am?
LUK.10.30	Nachi so Jesús 'enapeco':
LUK.10.30	–Huo'o so shiÿaxaua chigoqtashiguema yi Jerusalén, quetague' so nqa'aic mayi taÿa'a yi Jericó. Nachi qaique'elaxat da qanhuo', nhuo't soua cachaxaiqa. Somayi qanqa't soua alogo, qaiuaxaatac, qataq qaicopchaqchit. 
LUK.10.31	Qaq huaqteguet se'eso na'a'q da quetague' se'eso nqa'aic so 'oonolec nam ltaxaÿaxanaxanec na shiÿaxauapi da qaitaxaÿapegue' ñi Dios. Qalaxayi co'ollaq ila'a, nachi chochi napactalec. 
LUK.10.32	Nataq'en nateuguiyi som ltaua na ntaxaÿaxanaxanecpi, qalaxayi co'ollaq ivita se'eso huaña so shiÿaxaua, nachi ila'a, qalaxayi chochi napactalec. 
LUK.10.33	Qaq anaco' so shiÿaxaua mayi lma' yi Samaria, nataq'en quetague' se'eso nqa'aic. Qaq co'ollaq ila'a, nachi ÿataqta huo'o da lchoxonnataxanaxa. 
LUK.10.34	Nachi nqo'ona se'eso shiÿaxaua, nachi nataden, datannataxana so aceite qataq so lataxa. Ime, qaq ÿauo'o so laxataxa. Qaq co'ollaq ime, nachi ÿasaxalec so lalo, nachi ÿauegueu'a so nanataqa'. Huaña, nachi ilotague'. 
LUK.10.35	Qaq so lÿa na'a'q co'ollaq mashi jec se'eso Samaria l'ec, nachi nqatshiguem aso lshiitenaxanaqte, nachi ÿami' som lma' se'eso nanataqa'. Nachi 'enapega, 'eeta': “'Aulo'ogue qome ne'ena shiÿaxaua. Qom huo'o aca ÿacauec lavigaxaiste, qaq maichi seshiiten qom ñi'iguelaq.” 
LUK.10.36	Qaq nagui 'am senat, ¿chaq négue't se'esoua tres ca 'aupeta'a da ÿachaxan da ÿoqta lÿa se'eso shiÿaxaua mayi nhuo't soua cachaxaiqa?
LUK.10.37	Nachi som dapaxaguenataxanapec 'enapeco':
LUK.10.37	–Qomyi som huo'o da lchoxonnataxanaxa somayi.
LUK.10.37	Nachi so Jesús 'enapeco':
LUK.10.37	–'Aue, qojec, nataq'en 'au'ot damaxa.
LUK.10.38	Ime, qaltaq jec so Jesús, qaq co'ollaq ivita som naña so saq 'amaqtaq shiÿaxauapiolec, nachi huo'o aso 'alo l'enaxat Marta ÿauegueu'a so lma'. 
LUK.10.39	Qaq aso Marta huo'o aso lqaÿa l'enaxat María. Qaq asomayi nso'ootañi, neto'oto naua lchil so Jesús, nachi n'axaÿaxaatega 'enauac nam i'axattac somayi. 
LUK.10.40	Qaq aso Marta ÿataqta qaica ca ldaqa', cha'ayi huetapegue' 'enauac nam qalota ldaxacpi. Nachi nqo'oneu'a so Jesús, nachi 'enapega, 'eeta':
LUK.10.40	–'Am ÿataxala', ¿ÿataqta qaico' ca taÿapigui 'adhuel da añi ÿaqaÿa aÿim ndoqteeteguet 'enauac nam idaxacpi? Qonapega añimayi, yaqto' aÿim itauan.
LUK.10.41	Qalaxayi so Jesús, 'enapeco':
LUK.10.41	–Marta, Marta, ÿataqta 'admela't, qataq 'am ÿaquicoqchit nam qalota 'addaxacpi. 
LUK.10.42	Qalaxayi 'oonolec dam ÿacteec da qaiuen. Añi María ÿataqta 'onaxaic dam tateu'a, qaq damayi qaica ca ishit da nqat.
LUK.11.1	Huo'o so na'a'q so Jesús hueta'a so 'alhua da natameetac. Qaq co'ollaq imat da natamnaxac, nachi huo'o so lapaxaguenatac 'enapega, 'eeta':
LUK.11.1	–Qomi' 'auapaxaguenque qome da qanatamnaxac, 'eeta'am da 'eetec so Juan co'ollaq ÿapaxaguen so lapaxaguenatacpi.
LUK.11.2	Nachi so Jesús 'enapeco':
LUK.11.2	–Da ivita da qanatamñi, qalaq qoñiita':
LUK.11.2	'Am qadta'a mayi qoneto'ot na piguem,
LUK.11.2	'enauac qaÿi'oxoden da 'ad'enaxat.
LUK.11.2	Ña 'anamaxaño' qome da 'ad'onataxanaxac,
LUK.11.2	yaqto' i'ot ca qonetapeguec 'enauac nam huetalec ana 'alhua,
LUK.11.2	'eeta'am nam hueto'ot na piguem.
LUK.11.3	Ña qomi' 'anañanema cam chochaq huañi qonoq na na'a'q.
LUK.11.4	Qataq 'auapalaxat dam qadasouaxashit,
LUK.11.4	cha'ayi qomi' nataq'en sapalaxataq 'enauac nam qomi' qai'oteque qauem.
LUK.11.4	Qataq sa ishit qome da qomi' 'auashingueta ca qañi'iguenataguec,
LUK.11.4	chaqdata da qomi' 'antelaqna'agueta ca sa ÿaÿamaxañi.
LUK.11.5	So Jesús nataq'en 'enapeco':
LUK.11.5	–Saloqnaxanaxa da huo'otaq huo'o ca 'oonolec da qoñiita huo'o ca nauochaxaua. Nachi da mashi laiñi na pe, nachi nqo'ona, qaq 'enapega, 'eeta': “'Am ÿaqaÿa, 'auauo'o qome ca i'aalec nallic. 
LUK.11.6	Ten, huo'o ñi maichi ñauochaxaua nvideu'a yi ima', chigoqtauec. Qaq qaica ca anoq da sanem.” 
LUK.11.7	Qaq saloqnaxanaxa da que'eca pa'atauo ÿasat, 'eeta': “Sa ishit da aÿim 'audaxaatapigui'. Ten, ñi lasom mashi sapotagui, qataq na ÿalaqpi nataq'en aÿim mashi ñinanaqtai'. Qaq ÿoqo'oyi sa ishit da sooshiguem da huo'o ca 'am sami'.” 
LUK.11.8	Qaq aÿim shinapec da ishit da ñishiguem somayi da ÿan som qaiÿaxanaique. Qalaxayi damayi sa ishit da naigui da souaxat da auochaxaua, cha'ayi somayi nshitaique da yaqto' sa ishit da queta da qaidaxaatapigui', nachi nal'en ÿan 'enauac som qaiueetaique. 
LUK.11.9	Qaq ÿoqo'oyi qami' shinapegalo nagui: Qauÿaxañi, qaq yi ñi Dios qami' ÿanema cam qauÿaxañiitaique; qaumitaxañi, yaqto' qauanachiÿa cam qanmichiitaique; qautoqñiu'a ca lasom, yaqto' qami' qanauategueta. 
LUK.11.10	Cha'ayi cam deÿaxan, qaq ÿaconguet cam iÿaxanaique. Qaq cam demitaxan, qalaq ÿanata cam nmittaique. Qaq cam itoqneu'a cam lasom, qalaq qanauateguet.
LUK.11.11	Qaq, ¿peta'a ishito' da huo'o ca 'oonolec da qoñiita mayi qami' nta'al da ÿañoxot da ÿanem ca llalec ca coma' da huo'otaq iÿaxanaique aca pan? ¿Huo'otaq ÿanem ca n'adaxanaq da iÿaxanaique ca nÿaq? 
LUK.11.12	¿Huo'otaq ca llalec da iÿaxanaique ca 'olgaxa lco'oue', nachi ÿanem ca pelaqtoit? 
LUK.11.13	Qami' matem qami' yiloxoiqa, qalaq qauaÿajñi da qai'añiim ca no'on na qai'alquiipi, qaq ¿huá'ago' da saq 'eetec ñi qadta'ai mayi neto'ot na piguem da ishit da ÿanem so Espíritu Santo cam iÿaxanot ñimayi?
LUK.11.14	So Jesús i'ottapeguec so n'ec leguemaxaic mayi qaicaua naua l'aqtaqa naq'en so shiÿaxaua, qaq co'ollaq mashi inoxoneec so n'ec, nachi ishit da detaqa som qaicaua l'aqtaqa. Nachi na shiÿaxauapi ÿataqta huo'o da l'aalaxa de'eda. 
LUK.11.15	Qalaxayi huo'o na 'enapec somayipi:
LUK.11.15	–De'eda ÿale mayi i'ottapeguec na n'ecpi leguemaxaicpi, damayi do'otaxaatega da l'añaxac som maichi lataxala' nam n'ec leguemaxaicpi, l'enaxat Beelzebú.
LUK.11.16	Qataq huo'o na chochi ÿauotaique da ÿi'iguen, nachi iÿaxaatacot da ishit da i'ot ca n'anec mayi sa qaÿauanapega da chigoqo'ot naq'en na piguem. 
LUK.11.17	Qalaxayi somayi mashi ÿaÿateetac da lhuennataxa somayipi, nachi 'enapega, 'eeta':
LUK.11.17	–Camachicague't nataxala'pi da nÿodacachi, qaq deloguiÿa't, nachi camayipi taÿa'a da nlaguiñi; qataq caua nta'al da nÿodacachi, nachi ca llalaqpi nlaguiñi. 
LUK.11.18	Qaq nachi 'eetec nataq'en so Satanás da maichi nÿodacachi nam quetague', qaq ¿huá'ago' da ishit da jec dam l'añaxac? Qaq de'eda shinapec, cha'ayi qami' qoñiitega da aÿim so'ottapeguec na n'ecpi da so'otaxaatega da l'añaxac so Beelzebú. 
LUK.11.19	Qaq da nachi 'eetec de'eda, qaq ¿négue'to' ca ÿanem nam qami' ca'attagueto ca n'añaxac da yaqto' i'odauec na n'ecpi? Qaq ÿoqo'oyi namayipi nachina na yi'oq da qami' ÿoqta qauesomiÿapec. 
LUK.11.20	Qalaxayi nachida da l'añaxac ñi Dios da so'otaxaatega da so'odauec na n'ecpi, qaq damayi naigui da mashi qami' nvitalo da l'onataxanaxac ñi Dios da ilo'ogue 'enauacna.
LUK.11.21	Ca shiÿaxaua 'añaxaic da huo'otaq ÿataqta n'atchiguiñi na l'ogoxonaxat, qataq ilo'ogue ca lma', nachi 'enauac na ÿaÿamaxattac, qaica ca ÿi'igueetau'a. 
LUK.11.22	Qalaxayi da anac ca lÿa shiÿaxaua napacalec da l'añaxac somayi, nachi loxonec. Ime, qaq deuotaxanec 'enauac na l'ogoxonaxatpi mayi pe'etega, nachi maichi ÿoiqueetac nam lhuotaxanaxatpi.
LUK.11.23	Cha'ayi ca aÿim iÿottapeuga, qaq nachica ca aÿim npa'aguena, qataq ca sa ishit da llaponaxanaxaua, qaq nachica ca delagaqtaxan.
LUK.11.24	Ca n'ec leguemaxaic da ivita da ca'ai ca shiÿaxaua, nachi jec, huetalec ca tojlec 'alhua, nmittaique ca nmataqa'. Qaq da huo'otaq sa ishit da ÿanata, nachi deuennataxan, 'eeta': “Aÿim no'on da shi'iguelaxa ñi ima' mayi sachigoqtoigui caillayi.” 
LUK.11.25	Qaq da ivita da ñi'iguelaxa, nachi ilalec se'eso shiÿaxaua da 'eeta'am ca noÿic ÿataqta qaiquelocta qataq qaÿaÿamaxatta. 
LUK.11.26	Ime, nachi ÿi'iguelaqteec, nachi ÿi'iguena'alo soua lÿa't siete mayi napactelguete somayi, nachi 'enauaque soomayi taiguilo se'eso shiÿaxaua. Huaña, nachi se'eso shiÿaxaua ÿapacteec da aloic saq 'en'am so hua'auchiguiñi.
LUK.11.27	Qaq co'ollaq ña i'axattac de'eda so Jesús, nachi huo'o aso 'alo mayi huetaigui se'eso shiÿaxauapi. Asomayi i'alaq, 'eeta':
LUK.11.27	–¡Ÿataqta machiguiñi acam 'alo mayi 'am deco'oic, qataq 'am ÿaqchit co'ollaxa!
LUK.11.28	Qalaxayi somayi 'enapeco':
LUK.11.28	–¡Qalaxayi ÿataqta ÿacteec da machiguiñi cam n'axaÿaxana dam l'aqtac ñi Dios qataq ÿalaxaguet!
LUK.11.29	Qaq ÿataqta nquictauec na shiÿaxauapi mayi laponeu'a so Jesús. Nachi somayi detaqa, 'eeta':
LUK.11.29	–Ne'ena shiÿaxauapi nagui ÿataqta qauemaicpi, qataq iÿaxaataique da qai'ot cam n'anec mayi sa qaÿauanapega. Qalaxayi sa ishit da qaltaq qoÿan camayi, chaqsota som n'anec mayi qai'otec co'ollaxa so l'aqtaxanaxanec ñi Dios, l'enaxat Jonás. 
LUK.11.30	Cha'ayi de'eda 'eetec so Jonás co'ollaq i'ot da l'aalaxa nam shiÿaxauapi mayi lma' yi Nínive, qaq nachida qome nataq'en da 'eetec ne'ena shiÿaxaua llalec qom i'ot da l'aalaxa na shiÿaxauapi mayi huetaigui nagui. 
LUK.11.31	Qaq que'eca pa'ateec na'a'q qom qanmit na shiÿaxauapi mayi huetaigui nagui, nachi añi nate'e mayi na'ague da taguiñi, añimayi nachajñi da ichoxot da huo'o da lasouaxashit namayipi. Cha'ayi añimayi chigaqa'a yim ÿataqta qaÿoqta 'alhua da n'axaÿaxana da laÿajnec so Salomón, qaq nagui huo'o nam shiÿaxaua mayi napactelec da l'añaxac so Salomón. 
LUK.11.32	Qaq nam netaña yi la ciudad Nínive nataq'en nachajñi que'eca pa'ateec na'a'q qom ivita da qanmit na shiÿaxauapi mayi huetaigui nagui, nachi ichoxot da huo'o da lasouaxashit. Cha'ayi nam lma' yi Nínive ca'aisalo nam n'onataxaco co'ollaq so Jonás da'aqtaxanem dam l'aqtac ñi Dios, qaq nagui qalaq huo'o nam shiÿaxaua mayi napactelec da l'añaxac so Jonás.
LUK.11.33	Qaica ca ishit da iqueteteu'a aca lcoÿadaxanaxaqui, ime, qaq ÿanaña ca ÿapochiguiñi, huo'otaq da ÿano'ot na pa'aguiñi aca cajón. Chaqdata da ÿaatchiguem acamayi, yaqto' da huo'o ca pa'auo, nachi yi'oqtelec. 
LUK.11.34	Naua qad'ai'te nachinaua na 'eeta'ama aca ncoÿadaxanaxaqui mayi icoÿadelec ca shiÿaxaua. Qaq naua 'ad'ai'te da huo'otaq sa ÿaÿama'q, nachi 'enauac da 'ad'oquiaxac huetaigui na napalaxa. 
LUK.11.35	Qaq maxatchoxo' qome naua 'adcoÿadaxanaqte, ten qom 'ico' qouetaigui ca napalaxa. 
LUK.11.36	Cha'ayi da 'enauac da 'ad'oquiaxac yi'oqtelec, nachi sa ishit da huo'o ca napaltalec, nda'a't da 'enauac yi'oqojlec, 'eeta'am da huo'otaq icoÿattalec aca ncoÿadaxanaxaqui.
LUK.11.37	Qaq co'ollaq mashi imat da ltaxaÿaxac so Jesús, nachi huo'o so 'oonolec mayi ÿalectaigui na fariseopi ÿayina'a somayi da lqui'axaua ca lma'. Nachi so Jesús pa'auo, nachi nso'ooñi, datalec ca nqui'axala'. 
LUK.11.38	Nachi som ÿalectaigui na fariseopi ÿataqta huo'o da l'aalaxa souaxat da ÿauaachigui so Jesús da sa ipaguelec da nÿoxo'c naua nhua'q da huo'o ñi yaqta'a da deque'e. 
LUK.11.39	Qalaxayi so qadataxala' 'enapeco':
LUK.11.39	–Qami' mayi qaualliquiitaigui na fariseo, qami' qauamataxañiiñi da qauÿoi na pa'auec ana qanÿomaxaquii qataq na qadqui'axaquii, qalaxayi na pa'auo naua qadquiyaqchilli' da'aichigui na chochi qauachigoxochiÿaigui da qadcachaxaqui qataq nam sa ÿaÿamaxañisat. 
LUK.11.40	¡Ÿataqta saqco' ca qauaÿajñiÿapec! ¿Qami' sa qauaÿajñiÿo' peta'a da ca i'ot na pa'auec, qaq nataq'en na pa'auo i'ot? 
LUK.11.41	Qaq ÿoqo'oyi qami' da qauachitaqtaxañi, qalaq qai'añi cam huetangui ca qadqui'axaquii, qaq yaqto' 'enauac da qui'itta camayi.
LUK.11.42	¡Ÿataqta choxodaxasodo' qami' mayi qaualliquiitaigui na fariseopi! Qami' qai'añiÿot quenaxa ñi Dios añi 'oonole laue ana diez nam nalecnaxanaxat mayi i'ot na laita qataq na lamaic ca nhuoshic qataq 'enauac ana laÿi huoue mayi nalecnaxanaqte. Qalaxayi sa ishit da qau'ochi ca no'on qoyiquiaxaqui, qataq sa ishit da qauauochiic ñi Dios. Qaq 'edáctaxa da qau'ochi, qaq sa ishit da qan'onaxachiÿañi nataq'en na laÿipi.
LUK.11.43	¡Ÿataqta choxodaxasodo' qami' mayi qaualliquiitaigui na fariseopi! Cha'ayi qami' qadqopitaxachi da qanso'oñiingui ana nso'onaxaqui nam ÿataqta ÿi'oxodaq añi laponaxaqui na judiopi, qataq da ÿataqta qami' qaÿi'oxode'n da qami' qaiqui'n da huangui na nqa'aic.
LUK.11.44	¡Ÿataqta choxodaxasodo' qami' mayi qauapaxaguenataxañiitapeguec na nqataxacpi qataq nam fariseopi mayi qoñiitega da qami' 'eesoda! Cha'ayi qami' qoñiita'am acam huachiqui mayi sa qaila'a, nachi na shiÿaxauapi chochi qauatapeguelec, sa ishit da ÿaÿaten.
LUK.11.45	Nachi ÿasat som 'oonolec nam dapaxaguenataxaatapeguec na nqataxacpi, 'eeta':
LUK.11.45	–'Am mayi 'auapaxaguenataxaatac, de'eda 'anasaxauec nataq'en ivida'alo qomi' da qomi' i'aloqchi't.
LUK.11.46	Qalaxayi so Jesús 'enapeco':
LUK.11.46	–¡Ÿataqta choxodaxasodo' qami' mayi qauapaxaguenataxañiitapeguec na nqataxacpi! Cha'ayi qami' ÿataqta qaica ca ishit da ÿañoxot da ÿachi na lli'ac mayi qauachiilec ca shiÿaxaua, qaq qami' sa ishit da chochi 'oonole qai'axaatai aca ipotapegueu'a qanqashiñi.
LUK.11.47	¡Ÿataqta qami' choxodaxasodo'! Cha'ayi qami' maichi qan'oxoñiitapiguishiguem ana nhuachiquipi som l'aqtaxanaxanecpi ñi Dios mayi ÿalauat co'olloxochiyi som hua'au qadta'aipi. 
LUK.11.48	Qaq de'eda qau'ochi nachida da yi'oq da qami' ÿataqta qauaÿamaxayiñiita dam i'ot som qadta'aipi. Cha'ayi som qadta'aipi ÿalauat somayipi, qaq nagui qami' qalaq qan'oxoñiishiguem ana nhuachiquipi.
LUK.11.49	Qaq ÿoqo'oyi ñim Dios mayi ÿajnaxanaxaic co'olloxochiyi 'enapeco': “Samaxaña qome namayipi ca i'aqtaxanaxanecpi qataq ca ÿamaxashicpi, qaq yimayipi huo'o qome ca ÿalauat, qaq ca laÿipi qalaq icaatac.” 
LUK.11.50	Yaqto' ne'ena shiÿaxauapi mayi huetaigui nagui ñi Dios ÿachilec 'enauac na ltago'qpi som l'aqtaxanaxanecpi mayi qaÿalauat, chigoqchiguiña naq'en co'ollaq chita'ague da qai'ot ana 'alhua. 
LUK.11.51	Qaq chigoqchiguiña naq'en co'ollaq qaÿalauat so Abel, chochi ivitta'a da nalaataguec so Zacarías mayi qaÿalauat co'ollaq huangui na laiñi aso n'onaxanaxaqui late'edai yim naña aso nca'atoxonaxalate. Qaq ÿoqo'oyi aÿim shinapec da ñi Dios ÿachilec da nalaataguec somayipi qome naq'en ne'ena shiÿaxauapi mayi huetaigui nagui.
LUK.11.52	¡Qaq ÿoqo'oyi choxodaxasodo' qami' mayi qauapaxaguenataxañiitapeguec na nqataxacpi! Cha'ayi qami' qanamataxañiilec asom ÿauatoigui cam lasom mayi huetaigui da nauattonaxanaxac, qalaxayi qami' sa ishit da qaunoxoñiiuo, qalaq sa ishit da qauashiñiim da inoxoneuo nam huotaique da pa'auo.
LUK.11.53	Nachi co'ollaq ime da nasaxauec de'eda so Jesús, nachi nam dapaxaguenataxaatapeguec nam nqataxacpi qataq nam ÿalectaigui na fariseopi, ÿataqta dalemataÿa somayi. Nachi qanayictot da sa qaÿalemaxat da qainattac. Qalota nam qainataxaatapeguec. 
LUK.11.54	Chochi qanqoviitac somayi, sa iuena'a da huo'otaq huo'o ca nasaxauec l'aqtac da sa ÿaÿamaxañi, qaq nachica chigoqchigui qanqoÿin da huo'o ca qaÿasaxalec lasouaxashit.
LUK.12.1	Qaq ñaq queta da lapootega't so saq llalcolec shiÿaxauapi. Qaq mashi ivida da huo'o na qaÿi'iguingui. Nachi so Jesús i'auaxaañi da 'enapega so lapaxaguenatacpi, 'eeta':
LUK.12.1	–Maxatchoxo' qome, qadvichiÿa'a anam ÿashiidaxachigui ana pan mayi huetaigui na fariseopi, qaq damaxa 'eeta': nachida da maichi lataxac namayipi da 'eetega 'eesa. 
LUK.12.2	Cha'ayi qaica cam lataxac saq cha'a da huo'otaq sa qaila'a, qataq qaica cam qoÿoxottapiguiñi da huo'otaq sa qaÿaÿaten. 
LUK.12.3	Qaq ÿoqo'oyi 'enauac nam qad'aqtaquipi da huo'otaq qoviitaigui ca napalaxa, namayi 'enauac qai'axaÿa ca na'a'q. Qataq cam qad'aqtaqui da huo'otaq qoviitaigui cam noÿic mayi napochigui, nataq'en qan'axannec da qanasaxauec ca ntaxaÿaqa' mayi pa'ashiguem na noÿicpi.
LUK.12.4	Qami' ÿaqaÿadolqa, qami' shinapegalo da sa ishit qome da qayi'iÿai cam ishit da ÿalauat ca shiÿaxaua, qaq da ime da ÿalauat, qaq sa ishit da huo'o ca lÿa i'otec. 
LUK.12.5	Qalaxayi qami' sa'axatema cam ÿoqta ishit da qayi'iÿai, 'eeta': qayi'iÿai qome ñi Dios mayi huo'o naq 'enec da ÿamaxaña ca nhuaxanqa' na 'itaxaloxoicpi ca shiÿaxaua qom imat da nqat da nachaalataxac. Qaq 'iñi qome mayi qañi'iÿai.
LUK.12.6	¿Sa ishito' naxa da qaime'n ca cinco qoÿopiolec da lashiue qanqoÿin caua dosole lca'chole? Qalaxayi ñi Dios sa ishit da icoua'ai ca 'oonolec namayipi. 
LUK.12.7	Cha'ayi na laue ñi 'oonolec da qoñiita ivida'a 'enauac da qanaloqteeta. Qaq ÿoqo'oyi sa ishit qome da qayi'iitac, cha'ayi qami' ÿacteec da qadashiichiÿaxaqui. Sa ishit da qoñiÿa'am da lashiichiÿaxac na qoÿopiolec.
LUK.12.8	Qaq aÿim shinapec da 'enauac nam da'aqtaxanem na shiÿaxauapi da aÿim quetague', qaq nataq'en nam shiÿaxaua llalec ishit da i'axat da lalamaxat namayipi qom huetaigui na piguem l'ec lamaxashicpi ñi Dios. 
LUK.12.9	Qaq ca sa ishit da da'aqtaxanoigui na shiÿaxauapi da aÿim quetague', qaq camayi nataq'en sa ishit da sa'axat da ÿalamaxat qom sootaigui na lamaxashic piguem l'ecpi ñi Dios.
LUK.12.10	Qaq da huo'o ca camachicague't shiÿaxaua da huo'otaq ÿasaxalec ca qauem ltaxaÿaxac na shiÿaxaua llalec, qaq camayi ishit da huo'o ca nchoxonnataguec. Qalaxayi ca sa iyacnapec ca l'aqtac da detaxaÿa so Espíritu Santo, qaq camayi sa ishit da huo'o ca nchoxonnataguec.
LUK.12.11	Qaq qom ivita da qami' qaÿauegueu'alo anam laponaxaquipi na judiopi huo'otaq nam nta'alpi qataq nam nataxala'pi, qalaq sa ishit qome da tatapigui qadvilli cam qadasataxaqui qataq cam qoñiÿapec. 
LUK.12.12	Cha'ayi qom ivita ca laloqo' da qautaqai, nachi som Espíritu Santo qami' ÿapaxaguenque cam lataxac cam qad'aqtaqui.
LUK.12.13	Nachi huo'o so shiÿaxaua mayi huetangui so shiÿaxauapi 'enapega so Jesús, 'eeta':
LUK.12.13	–'Am mayi 'auapaxaguenataxaatac, qonapegáctaxa ñi ÿaqaÿa da icolaxachigui da nsallaxa qomi' n'onaxata'agueta co'ollaxa so qadta'a.
LUK.12.14	Qalaxayi so Jesús 'enapega, 'eeta':
LUK.12.14	–'Am shinapega, ¿négue't ca aÿim ÿanagui da i'onataxanaxac da ñimit ca nasouaxashit, huo'otaq da seÿodacachi da nsallaxa?
LUK.12.15	Nataq'en 'enapeco':
LUK.12.15	–Maxatchaxa, qadvichiÿa'a qome 'enauac na nqopitaxanaqtaiguesat, cha'ayi da nachaalataxac ca shiÿaxaua sa ishit da ÿachigoxotagui nam saqalota lsallaxa mayi hueto'ot.
LUK.12.16	Huaña, nachi huo'o da daloqnaxana, 'eeta':
LUK.12.16	–Huo'o so shiÿaxaua ÿataqta sallaxanec, so do'onataxaatapeguelec 'alhua ÿataqta saqalota naq'en ana ala so languishic co'ollaq nqat. 
LUK.12.17	Nachi so sallaxanec deuennataxaatac, 'eeta': “¿Chaq huá'ago' nagui ca shiitec?, yi aÿim qaica cam sacha'ague da saÿamaxat nam ñaqat ala na ÿanguishic.” 
LUK.12.18	Qaq deuennataxaatac, nachi 'eeta': “Shiita' nagui da 'eetec dam so'ot. Nagui aÿim ñilaxajñi ñim laponaxaqui na ala na ÿanguishic, da yaqto' so'ot ca lÿa ÿacteec da lta'adaic ñaqshin. Qaq qom ime, qaq soxotoigui 'enauac nam ala na ÿanguishic mayi ñaqat, nataq'en 'enauac nam aÿim hueto'ot. 
LUK.12.19	Ime, qaq shinapega qome som iqui'i, shiita': 'Am iqui'i, nagui mashi ÿataqta qalota nam 'adalamaxatpi mayi 'auaÿamaxat, namayi nalaiguilo caua saqaÿoqteguelo vi'iyi. Nagui 'anmateec, 'auque'e, 'anÿomtac, qataq 'auamachiguiñi.” 
LUK.12.20	Qalaxayi ñi Dios 'enapega, 'eeta': “'Am shiÿaxaua ÿataqta qaica peta'a ca 'auaÿajnapec, nachina ne'ena pe 'am 'adeleu, qaq 'enauac nam 'auaÿamaxattac, ¿négue't qome cam talec?” 
LUK.12.21	Qaq 'eda qome da 'eetec cam shiÿaxaua da maichi loguishiguem naq'en da maichi lsallaxa, qalaxayi ñi Dios ÿaÿaten camayi da ÿataqta choxodaq.
LUK.12.22	Qaq co'ollaq ime, nachi so Jesús 'enapega som lapaxaguenatacpi, 'eeta':
LUK.12.22	–Nagui qami' shinapegalo: Sa ishit qome da qami' ÿaquicoqchi't cam qonoqoi qataq cam qanapoiña. 
LUK.12.23	Cha'ayi da achaalataxac saq 'en'am cam chochi qanallic, qataq dam n'oquiaxac, damayi saq 'en'am cam chochi qanapogoña. 
LUK.12.24	Qami' qaumijñi nam teguesanpi, namayipi sa ishit da danaxan, qataq sa ishit da daqataxan, qataq sa ishit da huo'o ca laponaxanaxaqui, qataq qaica ca ladetacnaxanaxaqui. Qalaqca da ñi Dios iqui'axaatac namayipi. ¡Qami', qalaxayi ÿacteec da qadashiichiÿaxaqui, sa ishit da qoñiÿa'am nam maÿopi! 
LUK.12.25	Qaq, ¿négue't ca 'oonolec da qoñiita da ÿapacteec da lachitataic, nachi ishit da ÿañoxot da nquigaxatshiguem yi lalogaxa? 
LUK.12.26	Cha'ayi da huo'otaq sa 'aushit cam ÿapacteec saq 'amaqtaq, qaq ¿táloxochiyo' da 'am ÿaquicoqchit 'enauac nam laÿipi?
LUK.12.27	Qami' ña qaumijñi da 'eetec da lañaxataxac ana huoue mayi huo'o ana lauoxo. Anamayi sa ishit da do'onataxan, qataq sa ishit da daqalejnaxan. Qalaq aÿim shinapec da so Salomón ÿataqta qaica ca 'en'am da n'otaxac, qalaq sa ishit da ivi' da loyac da n'otaxac aca 'oonole anamayi. 
LUK.12.28	Qaq da nachi 'eetec de'eda ñi Dios da n'otaxanaxan ana chochi huoue mayi huetauga nagui na n'onaxa, qaq qome nte' nachi qaÿavigaxat, qaÿasaxaigui aca nqatelaxanaxaqui, qaq ¡huá'aguectoxo' da nachi saq 'eetec da qoñiita mayi saq 'amaqtaq da qadpi'iÿaxaqui! 
LUK.12.29	Qaq ÿoqo'oyi sa ishit qome da qami' ÿaquicoqchi't da huo'otaq qanmichiitaique cam qonoqoi qataq cam qanÿomiigui. 
LUK.12.30	Cha'ayi nam shiÿaxauapi mayi huetalec ana 'alhua, nachina 'enauac nam nmittaique. Qalaxayi qami' huo'o ñi qadta'ai, qaq ñimayi ÿaÿaten da qaviñiitac 'enauac namayipi. 
LUK.12.31	Qalaxayi qami' qauamachiu'a qome da l'onataxanaxac ñi Dios da ilo'ogue 'enauacna, yaqto' ishit da qami' taÿoto 'enauac namayipi.
LUK.12.32	Sa ishit qome da qayi'ii, qami' mayi qoñiita'am acam ÿalamaqte qagueta mayi selotague'. Ÿataqta qami' saq 'amaqtachi, qalaxayi ñi qadta'ai ÿataqta qami' ÿaÿamaxadeete' da qanhuañiÿau'a naq'en da l'onataxanaxac da ilo'ogue 'enauacna. 
LUK.12.33	Qaq qaumiñi qome na qami' hueto'oto. Ime, qaq qai'añiim nam deuenaxaatapigui'. Ime, qaq qau'ochi cam qadchoxonaxaquii mayi sa ishit da lto qataq ca nsallaxa hueta'ague da piguem mayi sa ishit da imeuo, qataq sa ishit da inoxoneu'a cam cachaxaic, qataq sa ishit da chic ca lalaxat. 
LUK.12.34	Cha'ayi cam hueta'ague da qadsallaqai, qaq nachica cam hueta'ague da qadquiyaqteÿaxaqui.
LUK.12.35	Ÿataqta qanaÿamaxachiitai' qome, aca qadcoÿadaxanaxaquii qalaq sogote da 'ettaigui qanqashiñi. 
LUK.12.36	Qoñiita'am qome ca nlatac da iuattaique ca n'aco' da ivita da ñi'iguelaq da chigaqa'a ca nadonaxac, da yaqto' lhuotta da ÿauateguet da ivita da nvi' camayi qom huo'otaq chochi deÿaxan. 
LUK.12.37	Ÿataqta huo'o qome da lamaxayic ca nlatacpi qom huo'otaq ca n'aco' ilalec camayipi da nlotauec qom ivita da nvi'. Qaq aÿim shinapec da que'eca 'aco' ishit da maichi huapegue' qome da nso'onaxanaxaañi camayipi da ÿataxaalec ca nqui'axala', ime, qaq nÿoxoshiguem ca nallic. 
LUK.12.38	Qaq nai'ctaxa da laiñi na pe da nvi' camayi, huo'otaq da mashi yaqta'a da yi'oxoñi, qalaxayi nachi 'en'am nlotauec camayipi da qaivideu'a. Qaq ÿataqta machiguiñi qome que'eca nlatacpi. 
LUK.12.39	Qataq qauaÿajñiita de'eda shinapec da huo'otaq ca lalamaxat ca noÿic da huo'otaq ÿaÿaten ca laloxoqui da nvi' ca cachaxaic, nachi camayi sa ishit da do'ochi, qataq sa ishit da ÿashin da qainoxotau'a da yaqto' qaicachiÿot. 
LUK.12.40	Qaq qami' nataq'en ÿataqta qanaÿamaxachiitai' qome, cha'ayi qom huo'otaq sa ishit da huo'o ca taÿapigui qadvilli, nachi nvi' ne'ena shiÿaxaua llalec.
LUK.12.41	Nachi so Pedro denataxan, 'eeta':
LUK.12.41	–'Am qadataxala', de'eda 'aualoqnaxana ¿peta'a ndotreec qomi' da qomi' tachiguilo, loqo' chaq nataq'en 'enauac na laÿipi?
LUK.12.42	Nachi so qadataxala' 'enapeco':
LUK.12.42	–¿Chaq négue'to' ca 'eeta'am cam nlatac mayi ca n'aco' ipataxalec da ilo'ogue naq'en ca lma' qataq da dequi'axanataxan da ivita ca laloqo' da nqui'axac, qaq camayi ÿataqta ipacchigui cam qaÿamaxalec qataq ÿataqta sa nqalaat? 
LUK.12.43	Qaq ÿataqta machiguiñi que'eca nlatac qom huo'otaq nvi' ca n'aco', qaq ilalec camayi da i'ottac dam l'onataxanaxac. 
LUK.12.44	Qaq aÿim shinapec da ÿoqta 'eesa da que'eca 'aco' ishit da ÿanagui camayi da ilo'ogue naq'en 'enauac nam hueto'otpi. 
LUK.12.45	Qalaxayi que'eca nlatac da huo'otaq 'enapec: “Ca ñi'aco' ÿataqta saqaÿaloqteguet,” nachi jec da iuaxaatac so laÿipi nlatacpi qataq aso nlatapi, ime, qaq cot da lqui'axac qataq da nÿomaxac qataq na ltaxa, 
LUK.12.46	qaq se'eso n'aco' da lvidaxac huetoigui ca na'a'q qataq cam laloqo' da huo'otaq se'eso nlatac sa ishit da ÿaÿaten qataq saq huotaique, ime, qaq qaÿauo'o ca nhuaxanaguec mayi qaica ca 'en'am da lchic, 'eeta'am qanqoÿin da nhuaxanaguec cam sa da'amqajnataxan.
LUK.12.47	Qaq cam nlatac mayi ÿaÿateeta cam 'eetapeguec cam n'aco', qalaxayi sa ishit da naÿamaxattai', qataq sa ÿalaq, qaq camayi ÿataqta lta'adaic da nhuaxanaguec. 
LUK.12.48	Qaq cam nlatac mayi ÿoqta 'itchiguiñi da sa ÿaÿaten cam i'ottac mayi ishit da chigaqaigui da huo'o qanqoÿin ca nhuaxanaguec, qaq camayi saq 'amaqtaq qome ca nhuaxanaguec. Qaq ca qalota cam qoÿanem, qaq nataq'en qalota cam qaiÿaxaneu'a, qataq cam qalota cam qaipataxalec, qaq nataq'en ÿacteec da qalota cam qaiÿaxanaique.
LUK.12.49	Aÿim ñanac da se'edaxatoigui ca nodec ana 'alhua, qaq ¡aÿim ÿataqta huo'o da iyaxa da nal'en nachi 'edoigui camayi nagui! 
LUK.12.50	Qalaxayi aÿim saigui qome da ñique'ejnaxac, 'eeta'am ca qanachilaxan, qaq ÿoqo'oyi ¡ÿataqta huo'o da ÿaquicoxo da iyaxa da nal'en nachi ime! 
LUK.12.51	Qaq qami' ¿qaupi'itaxañiitega peta'a da aÿim ñida'a ca l-lagaxayic na shiÿaxauapi? 'A'i, sa ishit. Chaqdata da huesogui ñaq'en namayipi. 
LUK.12.52	Qaq nachi chigoqchiguiña nagui da ca cinco nhuodeuapi camayipi huesodachi, caua tres npa'agueneto caua dosolqa, qaq caua dosolqa qalaq npa'agueneto caua tres. 
LUK.12.53	Ca nta'a qalaq maichi npa'aguene' ca llalec, qaq cam ñalec qaq maichi npa'aguene' ca lta'a, qaq aca nate'e npa'aguene' aca maichi llale, qaq aca ñale qalaq maichi npa'aguene' aca late'e, qataq aca nachodo maichi npa'aguene' aca late, qataq aca nate maichi npa'aguene' aca lachodo.
LUK.12.54	So Jesús nataq'en 'enapego' so shiÿaxauapi, 'eeta':
LUK.12.54	–Qami' naxa da qauloiÿa'a na l'oc da chigaqa'ague da avit da nashiiyishiguem, nachi qoñiÿapec da huo'o ca auot. Qaq damayi ipacchigui. 
LUK.12.55	Qataq na l'at da nashiiyishiguem da chigaqa'ague da taguiñi, nachi qoñiÿapecnaxa da qad'aqtaqui: “Yi'oqta da huotaique da napaxaÿañi,” qaq damayi ipacchigui. 
LUK.12.56	Qaq ¡qami' mayi qoñiÿapec da qami' 'eesoda! Qami' qauaÿajñi da qau'axachi na l'anaxatpi na piguem qataq ana 'alhua, qalaq ¿tá'ainco' yi sa ishit da qau'axachi da lataxac naua souaqtaiguilo na'axa'te nagui?
LUK.12.57	Qaq qami' ¿tá'ainco' yi saq maichi qanmichiila't, da yaqto' qau'ochi ca ÿaÿamaqchiguiñi? 
LUK.12.58	Cha'ayi sa iuena'a da huo'otaq huo'o ca 'am ÿasaxalec ca 'adasouaxashit, ime, qaq 'am ÿauegueu'a ca nta'a. Qaq qom ña qoquetague' ca nqa'aic, qaq no'on da 'anpogoxoinapegue' da 'anaÿamaxate' camayi, yaqto' sa ishit da 'am ÿauecau'a cam nmit na nasouaxashitpi. Cha'ayi que'eca nmit na nasouaxashit ishit da 'am ÿaneu'a ca huataxanaq, qaq que'eca huataxanaq ishit da 'am ÿamaxaigui aca ncoñitaxanaxaqui. 
LUK.12.59	Qaq aÿim shinapec da 'am sa ishit da 'annoxoneeguesop aca ncoñitaxanaxaqui qom huo'otaq saxanaxa da 'ashiiten aca pa'ateec 'adavigaxaiste.
LUK.13.1	Qaq nachisoua se'esoua na'axa'te nachi huo'oi soua nvi't, nachi da'aqtaxaatrapeguem so Jesús da so nta'a Pilato huo'o so ÿalauat shiÿaxauapi mayi lma' yi Galilea. Ime, qaq ÿalecneguet na ltago'qpi somayipi nam ltago'qpi som lalaatac shiguiÿacpi mayi ÿauotaique da ÿavigaxat da lachitaqtaxanaqte da ÿanot ñi Dios. 
LUK.13.2	Nachi so Jesús 'enapeco':
LUK.13.2	–¿Qami' peta'a qaupi'itaxañiitega da se'eso shiÿaxauapi qai'otec de'eda souaxat da ÿapacteec da 'itaxaloxoicpi, qaq saq 'en'am na laÿipi mayi lma' yi Galilea? 
LUK.13.3	'A'i, sa ishit. Qami' nataq'en qom sa ishit da qai'axañiideec naua qan'onataxacolli', qaq nataq'en 'enauac da qoñiita qadellivi. 
LUK.13.4	Qalqo' se'eso dieciocho mayi ipataxañi co'ollaq hualolaguiñi aso naue mayi naña yi Siloé, ¿peta'a da qaupi'itaxañiitega da huo'otaq somayipi ÿapacteec da lta'adaic da lasouaxashit, qaq saq 'en'am nam laÿipi mayi netaña yi Jerusalén? 
LUK.13.5	'A'i, sa ishit. Qami' nataq'en da sa ishit da qai'axañiideec naua qan'onataxacolli', qaq nataq'en 'enauac da qoñiita qadellivi.
LUK.13.6	Nachi so Jesús ÿauo'o so daloqnaxana, 'eeta':
LUK.13.6	–Huo'o so shiÿaxaua huo'o aso languishi higo, qaq asomayi ñaxattalec so n'alhua. Qaq jec da demejnaxana, qalaxayi sa ishit da huo'o aca ÿanata ala. 
LUK.13.7	Ime, nachi 'enapega som shiÿaxaua mayi ilotague' som 'alhua, 'eeta': “Mashi ivi' naua tres vi'iyi da aÿim ñi'iguelaqta'a ada'ada qo'ipaq da ñi'iguena'a aca ala, qalaq ÿataqta ÿauano' da huo'o aca sanata. Qaq no'on da 'auquesoq adamayi. ¿Shapco' da chochi netalec yi'iyi 'alhua?” 
LUK.13.8	Qalaxayi som ilotague' se'eso 'alhua 'enapeco': “'Am ñi'aco', no'on da nachaqnata ne'ena vi'i da 'au'aqta'a adamayi, aÿim ñishidot qome adamayi, qataq semetot ca lata'q. 
LUK.13.9	Qaq souaxai' ishit da huo'o aca ala adamayi. Qaq qom huo'otaq sa ishit da huo'o, qaq ishit qome da qaiquesoq.”
LUK.13.10	Huo'o so na'a'q mataxaqui, nachi so Jesús dapaxaguenataxaatac, huetaigui asom laponaxaqui na judiopi. 
LUK.13.11	Qaq ÿalectauo aso 'alo mayi mashi ivi' naua dieciocho vi'iyi da sa no'on. Huo'o som n'ec leguemaxaic mayi qollimai naq'en, nachi asomayi sa ishit da ÿalamaxashiguem. 
LUK.13.12	Nachi so Jesús co'ollaq ila'a, nachi iÿaxana. Qaq 'enapega, 'eeta':
LUK.13.12	–'Am 'alo, nagui mashi huesouec da 'adalolaxa.
LUK.13.13	Nachi ÿashil-lec naq'en na lhuaq asomayi, huaña, nachi asomayi ishit da nlaxaashiguem, nachi ÿi'oxodeetac ñi Dios. 
LUK.13.14	Qalaxayi som ilotague' asom naponaxaqui ÿataqta dalemata souaxat so Jesús da datannataxangui so na'a'q mataxaqui. Nachi 'enapega so shiÿaxauapi, 'eeta':
LUK.13.14	–Huo'oi mque' naua seis na'axa'te mayi ishit da qai'onataxanguilo. Qaq nachinauáctaxa huetoiguilo da qauanaqui, da yaqto' qami' qanatade'n, qaq sa ishit da nachiyi yi na'a'q mataxaqui.
LUK.13.15	Nachi so qadataxala' ÿasat, 'eeta':
LUK.13.15	–Qami' mayi qoñiÿapec qami' 'eesoda, ¿peta'a sa ishito' da huo'o ca 'oonolec da qoñiita da isouec ca lauegaxanaxala' huaca, huo'otaq ca lalo 'ashina, ca na'a'q mataxaqui da yaqto' ÿauegaxasom da nÿomaxan? 
LUK.13.16	Qaq ada'ada 'alo yi maichi llale so Abraham, qaq so Satanás yi icoñitta'aguet adamayi de'eda nalolaxa nagui mashi ivi' naua dieciocho vi'iyi, qaq ¿peta'a sa ishito' da qaisoueguesop de'eda lalolaxa adamayi ne'ena na'a'q mataxaqui?
LUK.13.17	Qaq co'ollaq 'enapec de'eda so Jesús, nachi 'enauac nam depa'aguenataxaatac ÿataqta huo'o da l'aloxo. Qaq nam shiÿaxauapi qalaxayi 'enauac huo'o da ntonaxac, souaxat nam ÿauaachigui i'otpi so Jesús mayi qaica ca 'en'am da lli'oxoyic.
LUK.13.18	Qaltaq 'enapeco':
LUK.13.18	–¿Negue'tom ca 'en'am ñaqshin da l'onataxanaxac ñi Dios da ilo'ogue 'enauacna? ¿Chaq negue'tom ca saloqnaxana? 
LUK.13.19	Damayi 'eeta'am peta'a aca ala ana l'enaxat mostaza da ca shiÿaxaua ÿacona, ime, qaq ÿaalec ca n'alhua, ime, qaq ñaxat, ivitta'a da 'eeta'am aca qo'ipaq ÿataqta late'edai. Ime, qaq anac nam maÿopi, nachi i'ot na lpata'cpi naiguilo naua lcoue.
LUK.13.20	So Jesús nataq'en 'enapeco':
LUK.13.20	–¿Chaq negue'tom ca saloqnaxanem da l'onataxanaxac ñi Dios da ilo'ogue 'enauacna? 
LUK.13.21	Damayi 'eeta'am peta'a aca ÿashiidaxachigui aca pan mayi ÿacona aca 'alo. Ime, qaq ÿasaxaigui ca lta'adaic lvigoxoshic, nachi acamayi ima da ÿashiidaxachigui 'enauac cam nvigoxoshic.
LUK.13.22	Nachi so Jesús co'ollaq tata'ague da Jerusalén, nachi taÿalec nam pueblopi qataq nam nañalo nam saq 'amaqtaq shiÿaxauapiolec, nachi dapaxaguenataxaatac. 
LUK.13.23	Nachi huo'o so denataxan, 'eeta':
LUK.13.23	–'Am qadataxala', ¿saq 'amaqtaq peta'a qome na qanca'alaxateec?
LUK.13.23	Nachi somayi 'enapeco':
LUK.13.24	–Qan'añaxachi qome da qaunoxoñiu'a ñim lasom mayi saq 'amaqtaq, cha'ayi aÿim shinapec da ÿataqta qalota qome na nshitaique da inoxoneuo, qalaxayi sa ishit da ÿañoxot. 
LUK.13.25	Cha'ayi que'eca lma' ca noÿic, da ime da ñishiguem, nachi ÿapogui ca lasom ca lma', nachi qami' mayi qaupa'aitauec nachi qauÿaxañiitapegueu'a que'eca lasom. Qaq qoñiita': “'Am qadataxala', qomi' 'anauategueta.” Qalaxayi camayi ÿasat, 'eeta': “Aque', sa saÿaten ca qauachigoqoita'ague qami'.” 
LUK.13.26	Huaña, nachi qami' qome qoñiita': “Qomi' 'am qadqui'axaua qataq 'am qanÿomaxaua caillayi, qataq 'auapaxaguenataxaatac can huaña yi sonaqtaña qadma'.” 
LUK.13.27	Qalaxayi camayi qami' 'enapegalo, 'eeta': “Aÿim mashi qami' shinapegalo da aÿim sa saÿaten ca qauachigoqoita'ague. Aÿim qoquiÿa'ai 'enauac da qoñiita, 'enauac qami' mayi qau'ochiitac da sa ÿaÿamaxañi.” 
LUK.13.28	Huaña, nachi qami' qanoÿiñiitac qome qataq qauanaquiÿa't naua qadvilli' souaxat da qadalemataiqui qom qauloiÿa'a ca Abraham, Isaac, Jacob qataq 'enauac som l'aqtaxanaxanecpi ñi Dios, qom qanayiuta'a ca l'onataxanqa' ñimayi. Huaña, nachi qami' qaÿamaqdauec. 
LUK.13.29	Cha'ayi anac qome na shiÿaxauapi mayi chigaqa'ague da shi'u qataq da taguiñi qataq na chigaqa'ague da yi'oxoñi qataq da avit, da yaqto' nso'ooñi da lqui'aqa' cam l'onataxanqa' ñi Dios. 
LUK.13.30	Huaña qome, qa nachi huo'o nam nagui nca'ataxaatauo, qaq nachina qome na l'auaxanec, qataq huo'o qome nam nagui l'auaxanec, qaq nachina nam qaipa'axaateec.
LUK.13.31	Qaq nachiso se'eso na'a'q nachi nvildeuo soua chigoqdaigui na fariseopi. Nachi qai'aqtaxanem somayi, qoÿiita':
LUK.13.31	–Qoca'ai qome ne'ena, ten ñi Herodes ÿauotaique damaxasoxoolec da 'am qaÿalauat.
LUK.13.32	Qalaxayi somayi 'enapeco':
LUK.13.32	–Qauesomiÿa, qau'aqtaxañiim qome que'eca nanoicnaxaic, qoñiita': “Nagui na na'a'q qataq qoyi'oxoñi so'odauec na n'ecpi leguemaxaicpi, qataq ñataden na sa no'onpi, qaq que'eca lÿa na'a'q nachi yome.” 
LUK.13.33	Qalaxayi no'on da ñaq cada'acolec da ashic na na'a'q qataq'en qome nte' qataq ca lÿa na'a'q, cha'ayi sa ÿaÿamaxañi da saq huaña yi Jerusalén da ileu cam 'oonolec nam l'aqtaxanaxanecpi ñi Dios.
LUK.13.34	¡Aicoue qami' mayi qoñiitaña yi Jerusalén mayi qaualauachi som l'aqtaxanaxanecpi ñi Dios, qataq qauasaqaitalec na coma' som lamaxashicpi mayi qami' namaxalo! ¡Ÿataqta da iyaxacnaxa da llaÿona't na 'ai'alaqpi, da shiita'am aca 'olgaxa da nqapaxaalec ca llalaqpiolec, qalaq qami' sa ishit da qanashiñi! 
LUK.13.35	Qomoxochictaxa naua qadma'chilli' qome qalaq ÿataqta tojleguete, qaq nachi tachiguiña nagui da sa ishit da aÿim qanauañi', to' qom qoñiita': “Ÿataqta no'on qome da lliquiaxac cam nactaigui da l'enaxat ñi qadataxala'.”
LUK.14.1	Qaq huo'o so na'a'q mataxaqui, nachi so Jesús nqo'oneu'a da lqui'aqa' so lma' som 'oonolec nam lataxala'pi na fariseopi. Nachi nam laÿipi fariseopi chochi nauaatac somayi. 
LUK.14.2	Qaq huetai'yi nataq'en so shiÿaxaua mayi nalauat na l'oc, datato'ot somayi. 
LUK.14.3	Nachi so Jesús inattac nam dapaxaguenataxaatapeguec na nqataxacpi qataq som fariseopi, 'eeta':
LUK.14.3	–¿Ishit peta'a da qaÿashiita da qanataden ca dalolaxaic yi na'a'q mataxaqui, loqo' sa ishit?
LUK.14.4	Qalaxayi somayipi ÿataqta ñi'imaxattom. Nachi so Jesús ipoteu'a so sa no'on, nachi no'oita naq'en, nachi 'enapega da jec. 
LUK.14.5	Nachi 'enapega so fariseopi, 'eeta':
LUK.14.5	–Da huo'o ca 'oonolec da qoñiita da huo'otaq tangui aca pozo ca lalo 'ashina huo'otaq ca lauegaxanaxala' huaca, qaq ¿sa ishit peta'a da nqatshiguem, nai'ctaxa da huo'otaq huetoigui ca mataxaqui?
LUK.14.6	Qalaxayi sa ishit da huo'o ca ÿasat somayipi.
LUK.14.7	Qaq so Jesús co'ollaq ÿauaachigui som ncoyiguenatacpi da lca'atau'a anam ÿi'oxodaq so'onaxaquipi som nqui'axala'. Nachi ÿan da lqataxac, 'eeta':
LUK.14.8	–Da huo'otaq huo'o ca 'am icoyiguen da yaqto' 'aualectaigui ca nadonaxac, qalaq sa ishit qome da 'anso'oongui aca so'onaxaqui mayi ÿi'oxodaq, cha'ayi sa iuena'a da nvideuo ca lÿa ncoyiguenatac mayi 'am napacalec ÿacteec da ÿi'oxodaq. 
LUK.14.9	Nachi cam qami' icoyigue'n ishit da anac, nachi 'am 'enapega, 'eeta': “Ña 'ai'anem ana 'anso'onaxaqui de'eda 'adÿa.” Huaña, nachi 'am huo'o da 'ad'aloxo da 'anso'oongui aca pa'ateec so'onaxaqui. 
LUK.14.10	Qaq ÿoqo'oyi da 'am qaicoyiguen, qalaq 'am 'anso'oongui aca pa'ateec so'onaxaqui, yaqto' da nvi' ca 'am icoyiguen, qaq 'am 'enapega, 'eeta': “'Am ÿaqaÿa, 'ayala, 'anso'oongui ana'ana so'onaxaqui mayi ÿi'oxodaq.” Huaña, nachi huo'o da 'añi'oxonnataguec, 'am ÿi'oxoden nam 'anso'onaxauapi. 
LUK.14.11	Cha'ayi ca nshitaique da n'amaqten, qaq nachica ca saq 'amaqtaq qanqoÿin, qaq cam sa n'amaqten, qaq nachica ca 'amaqtaq qanqoÿin.
LUK.14.12	Nataq'en 'enapega som shiÿaxaua mayi dequi'axanataxan, 'eeta':
LUK.14.12	–Da ivita da huo'o ca 'ai'an nallic huo'otaq camachaqca npetaxanaxatolec, qalaq sa ishit qome da 'auqui'axan ca 'anauochaxaua qataq ca 'adqaÿa huo'otaq ca camachaqca 'adhuo' l'ec huo'otaq na 'adhuodeuapi sallaxanecpi, cha'ayi namayipi ishit da qaltaq 'am qaÿi'iguelaxateguet da 'am qaiqui'axan, huaña, qaq huo'o da 'anshiitenaguec. 
LUK.14.13	Qaq ÿoqo'oyi da ivita da 'au'ot ca 'adqui'axac, qalaq 'auachit nam choxodaqpi qataq na ÿamaxaic qataq nam ñi'idauo naua lchil qataq nam qanamaicpi, 
LUK.14.14	yaqto' ÿataqta 'auamachiguiñi. Cha'ayi namayipi sa ishit da 'am ishiitena'aguet. Qalaxayi 'am qome huo'o da 'anshiitenaguec qom ivita da qaltaq qanca'alaxateec nam no'on shiÿaxauapi.
LUK.14.15	Qaq co'ollaq hua'aqchigui de'eda som 'oonolec mayi nso'ootañi, datatalec so nqui'axala', nachi 'enapega so Jesús, 'eeta':
LUK.14.15	–Ÿataqta machiguiñi qome ca dequi'iÿapegueuo ca nallic qom qanayiuta'a ca l'onataxanqa' ñi Dios.
LUK.14.16	Nachi so Jesús 'enapeco':
LUK.14.16	–Huo'o so shiÿaxaua i'ot so lta'adaic lqui'axac, nachi damaxasoxoneuga so qalota shiÿaxauapi da lqui'axaua. 
LUK.14.17	Qaq co'ollaq mashi iviteuga so laloqo' da deque'e, nachi ÿamaq so l-latac da ÿi'iguenauga so lqui'axauapi da 'enapega, 'eeta': “Qauanaqui qome, cha'ayi mashi ime da nallic.” 
LUK.14.18	Qalaxayi 'enauac somayipi huo'oi naua qoÿigalo. Nachi som l'auaxanec 'eeta': “Aÿim chita'ague da seshijnaxana yi ñi'alhua, qaq aÿim ashic da semejnaxaneuga. Qaq nagui 'am ñachoxonnot da chochi aÿim 'auchoxoden qome.” 
LUK.14.19	Qaq so lÿa qalaq 'eeta': “Aÿim qalaxayi chita'ague da seshijnaxanalo yiua cinco nataxa'u ÿauegaxanaxale'te huaca, qaq nagui aÿim sauotaique da shi'igue'n. Qaq aÿim 'adqouaguec, chochi aÿim 'auchoxoden.” 
LUK.14.20	Qaq so lÿa qalaq 'eeta': “Aÿim chita'ague da sadon, qaq ÿoqo'oyi aÿim sa ishit da ashic.” 
LUK.14.21	Qaq so nlatac co'ollaq mashi ñi'iguelaq, nachi da'aqtaxaatapeguem 'enauac de'eda so n'aco'. Nachi 'enapega so l-latac, 'eeta': “Qojec qome, sa 'anaÿaloxon da qoqueguelo naua lta'al nqa'aico qataq naua nqa'aicolqa nam la ciudad. Ime, qaq 'anauegueuo qome na choxodaqpi qataq nam ÿamaxaicpi qataq nam ñi'idauo naua lchil qataq nam qanamaicpi.” 
LUK.14.22	Qaq co'ollaq mashi ñi'iguelaq so nlatac, nachi da'aqtaxan, 'eeta': “'Am ñi'aco', mashi sogote da so'ot 'enauac da aÿim 'auamaxalec, qalaxayi ñaqaiyita ñaq huo'o yi ndaqa'.” 
LUK.14.23	Nachi so 'aco' 'enapega so l-latac, 'eeta': “Qojec, 'anqo'oneugalo qome naua nqa'aico lta'al qataq naua nqa'aicolqa. Ime, qaq 'anauecauo na laÿipi da yaqto' nnoxoneuo, yaqto' ishit da nlaqchigui na ima'. 
LUK.14.24	Cha'ayi aÿim shinapec da sa ishit qome da huo'o ca chic da anoq 'enauac nam hua'auchiguiñi secoyiguenpi mayi sauotaique da ñiuaxanaxaua.”
LUK.14.25	Qaq ÿataqta qalota so shiÿaxauapi mayi quetague' so Jesús, nachi somayi nqoileeguet somayipi. Nachi 'enapega, 'eeta':
LUK.14.26	–Sa ishit da ÿapaxaguenatac ca aÿim nau'a, da huo'otaq ÿapagaqnauec da ÿauotec ca lta'a, huo'otaq aca late'e, lhua, qataq ca llalaqpi, lqaÿañicpi ÿallippi qataq 'alpi, qataq ivida'a da maichi nachaalataxac. 
LUK.14.27	Qataq ca aÿim quegue, da huo'otaq sa ishit da lhuennataxa da aÿim ileetalec, qaq camayi sa ishit da ÿapaxaguenatac. 
LUK.14.28	Qaq da huo'otaq huo'o ca 'oonolec da qoñiita da nshitaique da n'oxooshiguem aca naue, qaq ¿sa ishit peta'a da i'auaxaañi da nso'ooñi da naloqten da huo'otaq nalotalec aca lshiitenaxanaqte que'eca i'ot? 
LUK.14.29	Cha'ayi sa iuena'a da huo'otaq mashi lapaxañi cam l'oxonaxala' naq'en aca'aca naue, qaq da ime da lapaxañi, nachi sa ishit da imat. Qa nachi 'enauac nam ÿauaachigui camayi, nachi ishit da qaÿi'en. 
LUK.14.30	Nachi qoÿinapec da n'aqtac: “De'eda ÿale, damayi n'oxooshiguem ada naue, qalaxayi sa ishit da imat.” 
LUK.14.31	Huo'otaq ca nta'a da huotaique da delogui' ca lÿa nta'a, qaq ¿sa ishit peta'a da i'auaxaañi da naloqnapec da ca diez mil nallippi ishit da nala'aguet cam huotaique da delogui' mayi nnaictague' ca veinte mil nallippi? 
LUK.14.32	Qaq da huo'otaq ila'a da sa ishit da nalo'oguet, nachi da ña qaÿata'aguet ca lÿa nta'a, nachi ishit da ÿamaq ca l'aqtaxanaxanec da yaqto' nmane' camayi. 
LUK.14.33	Qaq 'eda da 'eetec da huo'o ca camachaqca 'oonolec da qoñiita da sa ishit da ÿaxaneec 'enauac nam hueto'ot, nachi camayi sa ishit da ÿapaxaguenatac.
LUK.14.34	Ca toue ÿataqta no'on, qalaxayi da huo'otaq imeuo na lli'iuaxa, qaq ¿ishit peta'a da qaltaq ÿi'iguelaxalec da no'on? 
LUK.14.35	Camayi nachi sa ishit da huo'o ca taiguet, nai'ctaxa da qaÿasaxaigui na 'alhua, huo'otaq da qaÿaÿamaxat da lata'q qanqoÿin ca nanguishi lma'. Chaqdata da qaÿalat. Cam ÿaÿaten da n'axaÿaxanaxac, qaq no'on qome da n'axaÿaxaachiguiñi.
LUK.15.1	Huaña, nachi anac da n'axaÿaxana so Jesús 'enauac nam 'itaxaloxoicpi qataq nam ÿacootapeeguet ana nshiitenaqte ca nta'a. 
LUK.15.2	Nachi nam ÿalectaigui na fariseopi qataq nam dapaxaguenataxaatapeguec na nqataxacpi nachi quetapeguelec somayi, 'eeta':
LUK.15.2	–De'eda shiÿaxaua qachi ÿaconguet na 'itaxaloxoicpi qataq lqui'axaua namayipi.
LUK.15.3	Nachi so Jesús ÿauo'o so daloqnaxana, 'eeta':
LUK.15.4	–Da huo'o ca 'oonolec da qoñiita da huo'o aca cien lalopi qagueta, qaq isomapec aca 'oonole acamayipi, qaq ¿peta'a sa ishito' da n'onaxatchigui aca noventa y nueve da n'onaxatalec ca n'onaxa, ime, qaq nmitaique aso isomapec, chochi ivitta'a da ÿanata? 
LUK.15.5	Qaq da huo'otaq mashi ÿanata, nachi ÿachilec na lallac, nachi ÿataqta machiguiñi. 
LUK.15.6	Qaq da ivideu'a ca lma', nachi lapona't ca nauochaxauapi qataq ca lauodeuapi. Nachi 'enapega, 'eeta': “Ÿataqta qantoñiitapigui' qome qoñiita'am aÿim, cha'ayi mashi sanata añi ilo qagueta mayi isomapec.” 
LUK.15.7	Qaq aÿim shinapec da nachi 'eetec nataq'en na hueto'ot na piguem ÿataqta huo'o qome ca lta'adaic ntonaxac, qom huo'otaq ÿaxaadeec naua n'onataxaco ca shiÿaxaua 'itaxaloxoic, qaq saq 'en'am cam noventa y nueve no'on shiÿaxauapi mayi sa iuen da ca'aisalo naua n'onataxaco.
LUK.15.8	Qataq aca 'alo da huo'otaq hueto'oto caua diez lca'chole da huo'otaq daqat aca 'oonole, qaq ¿peta'a sa ishito' da iqueteteu'a aca lcoÿadaxanaxaqui, ime, qaq ÿataqta huo'o da ltelaxa da iqueloc ca lma', chochi ivitta'a da ÿanata? 
LUK.15.9	Qaq qom mashi ÿanata, nachi lapona't aca nauochaxauapi qataq acam lauodeuapi. Nachi 'enapega, 'eeta': “Qantoñiitapigui' qome, qoñiita'am aÿim, cha'ayi mashi sanata ayi aÿom lÿa mayi daqat.” 
LUK.15.10	Qaq aÿim shinapec nataq'en da ÿataqta huo'o da ntonaxac nam Dios lamaxashicpi piguem l'ecpi, da huo'otaq ÿaxaadeec naua n'onataxaco ca shiÿaxaua 'itaxaloxoic.
LUK.15.11	So Jesús nataq'en 'enapeco':
LUK.15.11	–Huo'o so shiÿaxaua huo'oi soua dos llalqa. 
LUK.15.12	Nachi so n'asa soomayi 'enapega so lta'a, 'eeta': “'Am taxade, aÿim 'ai'anem qome dam isallaxa mayi 'auqataxaatapigui' da aÿim talec.” Nachi so lta'a icolaxachigui dam lsallaxa, nachi ÿanoiguilo. 
LUK.15.13	Qaq co'ollaq saxanaxa da qaÿa'aguelo soua na'axa'te, nachi som ñalec n'asa imen 'enauac som lalamaxat. Nachi aso lashiue ÿachi da nqo'ona so lÿa 'alhua, som huaña co'ollaq chochi ÿi'en aso alom, qataq taigui da qauem da lliquiaxac. 
LUK.15.14	Qaq co'ollaq mashi imateuo 'enauac aso alom, nachi anac so lta'adaic nqouaxa se'eso 'alhua. Huaña, nachi somayi ÿataqta huo'o na lqouaxa. 
LUK.15.15	Nachi jec da nmitaique ca l'onatac. Nachi nqo'ona so shiÿaxaua mayi lma' se'eso 'alhua. Nachi se'eso shiÿaxaua ÿamaxa somayi so n'alhua da ilo'ogue naq'en aso lalo cos late'epi. 
LUK.15.16	Nachi somayi ÿataqta huo'o da lyaxa da icomatec na amap mayi chictac ana cos late'epi, qalaxayi sa ishit da huo'o ca ÿanem ca amap. 
LUK.15.17	Huaña, nachi deuennataxaatac, 'eeta': “¡Ÿataqta 'enauac na l'onataxanaxanecpi ca ita'a chochaq huañi na aloq yi lma', qaq aÿim na soota'a ÿataqta aÿim ÿalauat na ÿoqouaxa! 
LUK.15.18	Aÿim shi'iguelaxa qome yi lma' ca ita'a. Ime, qaq shinapega qome, shiita': ‘'Am taxade, aÿim huo'o da ÿasouaxashit hueto'ot ñi Dios qataq'en 'am.’ 
LUK.15.19	Qaq ÿoqo'oyi saq saiguet nagui da 'auamata'ac da aÿim 'ai'alec, qaq no'on qome da 'au'enaxatteguet aÿim ca 'oonolec nam 'ad'onataxanaxanecpi.” 
LUK.15.20	Huaña, nachi jec, ÿi'iguelaxa yi lma' so lta'a.
LUK.15.20	Qaq co'ollaq ña qaÿata'aguet, nachi so lta'a ÿauaateguet somayi. Nachi ÿataqta huo'o da lchoxonnataxanaxa. Nachi nqalgoqta'aguet. Qaq co'ollaq ivideguet, nachi nqapale' qataq napigoq. 
LUK.15.21	Nachi som llalec 'enapeco': “'Am taxade, aÿim huo'o da ÿasouaxashit huo'ot ñi Dios qataq'en 'am. Qaq ÿoqo'oyi saq saiguet nagui da 'auamata'ac da aÿim 'ai'alec.” 
LUK.15.22	Qalaxayi so lta'a 'enapega so l-latacpi, 'eeta': “Sa qauaÿaloxoñi qome da qanqachiideec caua no'on anogo. Ime, qaq qan'otaxanaxañi qataq qai'añiim nataq'en aca chiguishaqte qataq caua lapela'te. 
LUK.15.23	Ime, qaq qanaviquiiuo ca ÿataqta chaxadaic huaca llalec, nachi qaualauachi. Ime, qaq ¡sequi'aq, so'otaq ca qad'ashaxac! 
LUK.15.24	Cha'ayi de'eda ÿalcolec damayi mashi saqca, qalaxayi qaltaq nca'aleec. Damayi daqat, qalaxayi mashi sanataxa.” Nachi qai'ot se'eso n'ashaxac.
LUK.15.25	Qaq ñaq huetauga na n'onaxa so ÿi llalec, qaq co'ollaq mashi ñi'iguelaxauo, nachi mashi nayiitau'a so lma', nachi hua'axaÿapegueu'a aso nviquepi qataq so dasottega'tpi. 
LUK.15.26	Nachi iÿaxana so 'oonolec som nsoxotpi, nachi inattac da chaq negue't ca huo'o mshi qai'ottac de'eda. 
LUK.15.27	Nachi som nsoq 'enapeco': “Qomyi 'adqaÿa da nvi', ÿoqo'oyi ñi 'adta'a damaxasoxoolec da qaÿalauat som ÿataqta chaxadaic huaca llalec, cha'ayi ñimayi nvi', qataq saqca ca da.” 
LUK.15.28	Qalaxayi som lqaÿa ÿi dalemata, nachi sa ishit da pa'auo. Qaq ÿoqo'oyi so lta'a nachi nqo'oneuga, nachoxodeetacot da pa'auo. 
LUK.15.29	Nachi 'eetega so lta'a, 'eeta': “'Am 'auaÿateeta da mashi qalote' naua vi'iyi da 'am so'onataxaatacot, qataq sa ÿauango' da huo'otaq 'am sa salaxaguet. Qalaq sa ÿauango' da huo'otaq chochi 'oonolec ca aÿim 'ai'ami' quetaq llalec da yaqto' so'ot ca iqui'axac, da yaqto' ñiuana'ai' na ñauochaxauapi. 
LUK.15.30	Qaq nagui da nvi' da 'ai'alec mayi chochi ÿaqataqchit aso 'om souaxat ana quishiguetaxai, nachi 'aualaataxanem, 'aualauat so huaca llalec mayi chaxadaic.” 
LUK.15.31	Nachi so lta'a 'enapeco': “'Am ÿalcolec, 'am nachi 'eetai' da aÿim qoneto'ot. Qaq ÿoqo'oyi 'enauac nam aÿim hueto'ot 'enauac 'adalamaxat. 
LUK.15.32	Qalaxayi nagui no'on da so'otaq ca qadqui'axac da ñitonaqpigui'. Cha'ayi ñi 'adqaÿa, ñimayi mashi saqca, qalaxayi qaltaq nca'aleec; ñimayi daqat, qalaxayi mashi sanataxa.”
LUK.16.1	So Jesús nataq'en 'enapega so lapaxaguenatacpi, 'eeta':
LUK.16.1	–Huo'o so shiÿaxaua ÿataqta sallaxanec. Qaq somayi huo'o so ipataxaguet da ilo'ogue naq'en so lma'. Nachi qai'aqtaxaneu'a somayi da se'eso ilotague' naq'en so lma' somayi chochi ÿaqataqchit de'eda nsallaxa. 
LUK.16.2	Nachi se'eso n'aco' iÿaxaneuga somayi, nachi 'enapega, 'eeta': “¿Chaq huá'ague ca 'eetec da aÿim qan'axateu'a, souaxat 'am? Ña 'analoqna't qome da 'ad'onataxanaxac. Ime, qaq aÿim 'andou'a. Cha'ayi sa ishit qome da queta da 'am 'aulotague' yi ima'.” 
LUK.16.3	Nachi se'eso ilotague' so nma' deuennataxaatac, 'eeta': “¿Chaq hua'agom ca shiitec nagui, cha'ayi ñi ñi'aco' sa ishit da ÿauo'o ca i'onatac? Yi aÿim qaica ca i'añaxac da so'onataxan na 'alhua, qataq ÿataqta huo'o da icoxo da chochi sashilaxaatac. 
LUK.16.4	Aja', sanata nagui da shiitec, da yaqto' huo'oi qome ca aÿim ÿacongueta qom sau'a ca lma', qom ivita da qaica ca i'onatac.” 
LUK.16.5	Nachi iÿaxaatauga ñi 'oonolec som neto'ot aso lavigaxaiste som n'aco'. Nachi som l'auaxanec inat, 'eeta': “¿Négue't aca neto'ot 'adavigaxaiste so ñi'aco'?” 
LUK.16.6	Nachi somayi 'enapeco': “Qomyi cien aso laÿi' na aceite aso ÿavigaxaiste.” Nachi som ilotague' so nma' 'eeta': “'Ana ana 'adavigaxaiste lmalate; 'auÿalapigui' qome, 'anso'ooñi, ime, qaq 'anquigaxajñi, 'iyiñi aca cincuenta.” 
LUK.16.7	Ime, qataq inat so lÿa, 'eeta': “Qaq 'am, ¿négue't aca 'adavigaxaiste?” Nachi somayi 'enapeco', 'eeta': “Qomyi cien aso naloqnaxaqui na trigo.” Nachi som ilotague' so nma' 'eeta': “'Ana ana 'adavigaxaiste lmalate; 'anquigaxajñi, 'iyiñi qome aca ochenta.” 
LUK.16.8	Huaña, nachi so 'aco' sa ishit da ÿoqolguet da se'eso lhuataxanaxanec mayi qauem, somayi ÿataqta sa nqalaat da huo'o ca i'ot. Qaq 'eda da 'eetec nam ÿauotec nam huetalec ana 'alhua, namayipi ÿataqta sa nqalaat da huo'o ca i'otec ca lÿa, qaq saq 'en'am nam huetaigui na yi'oqchiguiñi.
LUK.16.9	Qaq ÿoqo'oyi qami' saqatalo da qau'onataxañiÿa dam lsallaxa na shiÿaxauapi mayi i'otta'pe naua qauema, da yaqto' huo'o ca qanauochaxauai, yaqto' qom ivita da imeuo da nsallaxa, qa nachi ishit da huo'o ca qami' ÿacongueta cam nma' mayi chochaq tateec da piguem.
LUK.16.10	Cam 'onaxaic da n'aqtaguec souaxat cam saq 'amaqtaq mayi ilotague', qaq nachi 'en'am no'on da n'aqtaguec da ilo'ogue ca qalota; qaq cam qauem da n'aqtaguec da ilotague' cam saq 'amaqtaq, qaq nachi 'en'am qauem da n'aqtaguec da ilo'ogue ca qalota. 
LUK.16.11	Qaq ÿoqo'oyi de'eda lsallaxa nam shiÿaxauapi mayi i'otta'pe naua qauema, da huo'otaq sa ishit da no'on da qan'aqtaguiiqui da qauloÿigue, qaq ¿négue'to' ca ishit da qami' pi'iÿa'alo da qami' ipataxalguete cam nsallaxa mayi saq cha'a? 
LUK.16.12	Qataq da huo'otaq qauem da qan'aqtaguiiqui da qauloitague' cam sa ishit da qadalamaxachi, qaq ¿négue'to' ca ishit da qami' ÿanema cam qadalamaxachi?
LUK.16.13	Qaica ca nlatac da ishit da do'onataxanoto caua dos n'aco'yi, cha'ayi da huo'otaq nquiÿa ca lÿa, qataq ÿauotec ca lÿa; huo'otaq da sa ishit da ÿaxaneec ca 'oonolec, qaq ca lÿa ÿaÿimec. Qaq sa ishit da qai'onataxanot ñi Dios qataq da nsallaxa.
LUK.16.14	Nachi hua'aqtega 'enauac de'eda nam fariseopi mayi ÿataqta lqopitaxat da nsallaxa, nachi ÿi'iitac so Jesús. 
LUK.16.15	Nachi so Jesús 'enapeco':
LUK.16.15	–Qami' mayi nachiqami' chochi qanachaxañiitega 'enauac na shiÿaxauapi da qami' no'on, qalaxayi ñi Dios ÿauatto'n naua qadquiyaqchilli'. Cha'ayi cam ÿamata'ac nam shiÿaxauapi da 'eetega 'amaqtaqaic, qaq nachica cam ÿataqta ÿaÿimec ñi Dios.
LUK.16.16	Na nqataxacpi mayi chigoqo'ot so Moisés qataq nam lapaxaguenataxanaxacpi som l'aqtaxanaxanecpi ñi Dios, namayi ñaq huo'o, chochi ivitta'a co'ollaq nvi' so Juan. Huaña, nachi qai'axat da l'onataxanaxac ñi Dios da ilo'ogue 'enauacna, nachi 'enauac na shiÿaxauapi ÿataqta n'añaxat da inoxoneu'a damayi.
LUK.16.17	Qaq nai'ctaxa qome da imeuo na piguem qataq ana 'alhua, qalaxayi sa ishit da sa ipacchigui cam i'axat ñim 'oonolec saq 'amaqtaq nam ledaxatpiolec nam nqataxacpi.
LUK.16.18	Ca shiÿaxaua da huo'otaq nalate' aca lhua, ime, qaltaq huadonguet aca lÿa 'alo, nachi camayi qaÿamata'ac huadonaxaic. Qataq cam huadonguet aca 'alo mayi nalate' ca lhua, nataq'en camayi qaÿamata'ac huadonaxaic.
LUK.16.19	Huo'o so shiÿaxaua ÿataqta sallaxanec, somayi ÿaatrañi naua no'oñi anogo, qataq qaica ca 'en'ama. Qaq somayi i'ottac 'enauaque naua na'axa'te da lta'adaic lqui'axac. 
LUK.16.20	Qataq nataq'en huo'o so shiÿaxaua ÿataqta choxodaq, l'enaxat da Lázaro. Somayi ÿataqta imoota na l'oc na lli'i na lquesaxa, qaq somayi nso'ootangui na 'alhua, netau'a na laÿi so nasom som sallaxanec. 
LUK.16.21	Se'eso choxodaq, somayi nshitaique da icomatec na lsochi na nallic mayi najñi se'eso lqui'axala' som sallaxanec. Qaq ivida'a da anac na pioxotpi, napitac na lli'i na l'oc somayi. 
LUK.16.22	Qaq huo'o so na'a'q nachi se'eso choxodaq ileu. Nachi anac na lamaxashic piguem l'ecpi ñi Dios da ÿaueegue da piguem cam hueta'a so Abraham. Qaq som sallaxanec nataq'en ileu. Ime, nachi qailayiñi. 
LUK.16.23	Nachi se'eso sallaxanec ÿataqta huo'o da nque'ejnaxac co'ollaq mashi huetaña cam laponqa' na lqui'ipi nam leuaxaicpi. Huaña, nachi namatashiguem, nachi ila'a so Abraham ÿataqta saqaÿoqotchiguema, qataq so Lázaro nachi huaqta'ai' somayi. 
LUK.16.24	Nachi i'alaq, 'eeta': “'Am ita'a Abraham, aÿim 'auchoxoden qome. Ña 'anamaq na Lázaro, da yaqto' ipet na llaxaata lshiinec ca 'etaxat da ipet na ÿachaxat, ten ÿapacteec da ñique'ejnaxac da sootangui ne'ena nodec.” 
LUK.16.25	Qalaxayi so Abraham 'enapego' somayi, 'eeta': “'Am ÿalec, 'auennate co'ollaq 'auaconguet da 'auaÿamaqchiguiñi, saqca ca da da 'anachaalataxac, qaq ñi Lázaro qalaq qauem da lliquiaxac. Qaq ñimayi nagui huo'o da ntaunaguec ne'ena hueta'a, qaq 'am machaq huo'o da 'anque'ejnaxac. 
LUK.16.26	Qaq saqdata 'enauac de'eda, cha'ayi huo'o nam ÿataqta saqaÿoqchiguiñi tocot lta'adaic mayi npaxatta'agueta qami' nataq'en qomi'. Qaq ÿoqo'oyi sa ishit da huo'o ca chigoqchiine'ena da tañicna, qataq sa ishit da huo'o ca chigaqañicna da nashiguema ne'ena souaqta'a.” 
LUK.16.27	Nachi som sallaxanec 'enapeco': “'Am ita'a Abraham, 'am ñachoxonnot nagui da 'auamaq ñi Lázaro da 'auamaxa yi lma' ca ita'a 
LUK.16.28	yim netraña caua cinco ÿaqaÿa't, da yaqto' da'aqtaxanema, yaqto' caamayi sa ishit da nada nataq'en ne'ena que'ejnaqa'. 
LUK.16.29	Qalaxayi so Abraham 'enapega somayi, 'eeta': ‘Caamayi sogote da hueto'oto nam lliyigui'shi so Moisés qataq som l'aqtaxanaxanecpi ñi Dios; ¡nachinaua qome no'on da ÿalaxalguete!’ ” 
LUK.16.30	Nachi som sallaxanec ÿasat, 'eeta': “Aja' 'am ita'a Abraham, qalaxayi da huo'o ca qaltaq nca'aleec nam leuaxaicpi da nqo'onalo caamayi, qaq ishit qome da ÿaxaadeec naua n'onataxaco.” 
LUK.16.31	Qalaxayi so Abraham 'enapeco': “Da sa ishit da ÿalaxaguet so Moisés qataq som l'aqtaxanaxanecpi ñi Dios, qaq ¡huá'aguectoxo' da ishit da da'amqajnataxan, nai'ctaxa da huo'o ca qaltaq nca'aleec!”
LUK.17.1	Nachi so Jesús 'enapega so lapaxaguenatacpi, 'eeta':
LUK.17.1	–Aÿim saÿateeso'o' da huo'o qome ca ishit da ÿauo'o naq'en ca lasouaxashit na shiÿaxauapi, qalaxayi ¡choxodaxaso' qome que'eca shiÿaxaua mayi huo'o naq'en ca lasouaxashit ca lÿa! 
LUK.17.2	Camayi no'on qome da qaicoñida'ac na lqosot ca coma' lta'adaic, ime, qaq qaÿasaxauga aca auaxai, cha'ayi sa ÿaÿamaxañi da huo'o naq'en ca lasouaxashit ca 'oonolec ne'ena saq 'amaqtaqpiolec. 
LUK.17.3	Qaq maxatchaxa qome.
LUK.17.3	Ca 'adqaÿa qom huo'o ca 'am i'otec sa ÿaÿamaxañi, qaq no'on da 'avidaxato'ot camayi. Qaq da huo'otaq ÿaxaneec ca n'onataxac, qaq 'auchoxoden. 
LUK.17.4	Qaq nai'ctaxa da huo'otaq ivi' siete da ÿi'iguelaxalec da huo'o ca 'am i'otec ca 'oonolec na'a'q, qaq da i'enaxatteguet da siete da 'am nau'a da 'am 'enapega, 'eeta': “Nagui sa ishit da shi'iguelaxalec da huo'o ca 'am so'otec,” nachi 'am no'on da 'auchoxoden camayi.
LUK.17.5	Nachi soua lamaxa'shi 'enapegalo' so Jesús, 'eetra':
LUK.17.5	–'Am qadataxala', 'anquigaxatshiguem qome da qadpi'iÿaxac.
LUK.17.6	Nachi so qadataxala' 'enapegalo' soomayi, 'eeta':
LUK.17.6	–Qami' da huo'o ca qadpi'iÿaxaqui, nai'ctaxa da 'ico' lcata'amole aca ala ana l'enaxat mostaza, qalaxayi qoñiÿapega ada'ada qo'ipaq late'edai, qoñiita': “Qoca'ai ne'ena qonetaña, ime, qaq qonangui aso auaxai,” qaq ada'ada qo'ipaq ishit da qami' ÿalaxagueta.
LUK.17.7	Da huo'o ca 'oonolec da qoñiita da huo'o ca l-latac, qaq camayi da huo'otaq chigaqauga na n'onaxa da huo'otaq mashi imat da n'attapiguishiguem na 'alhua, huo'otaq da ilotague' cam 'atetpi, qaq ¿'am peta'a ishit da qonapega da qoneta': “'Ayala, 'anso'ooñi, ime, qaq 'auque'e?” 
LUK.17.8	'A'i, sa ishit, nda'a't da qonapega, qoneta': “Ña 'ansauat qome, aÿim qouapegue', 'au'ot ca anoq. To' qom ime da iqui'axac qataq da ñiÿomaxac, qaqca ishit da 'am 'auque'e.” 
LUK.17.9	Qaq ¿peta'a ishit da 'ai'anem da 'an'achic que'eca 'adlatac qom mashi imat cam 'auamaxalec? 'A'i, sa ishit. 
LUK.17.10	Qaq nachi 'eetec nataq'en qami', qom mashi ivita da qaumachi 'enauac nam qami' ÿamaxalguete ñi Dios, nachi qoñiita': “Qomi' mayi qomi' nlataqa, ÿataqta qaica ca shinaxac, cha'ayi nam so'otaqtac, nachinatac na maichi qad'onatacpi.”
LUK.17.11	Qaq co'ollaq mashi jec so Jesús da taigue da Jerusalén, nachi tajlec yim 'alhua mayi huaigui yi Samaria qataq yi Galilea. 
LUK.17.12	Qaq co'ollaq ivita som naña som saq 'amaqtaq shiÿaxauapiolec, nachi i'axasoxooteguet somayi som diez shiÿaxauapi mayi nchiga na l'oc, qalaxayi nachi qaÿata'aguet somayi 
LUK.17.13	co'ollaq i'alaq, 'eeta':
LUK.17.13	–¡'Am Jesús mayi 'auapaxaguenataxaatac, qomi' 'auchoxode'n qome!
LUK.17.14	Nachi so Jesús co'ollaq ila'a somayipi, nachi 'enapega, 'eeta':
LUK.17.14	–Qauesomiÿa, qanachaxañiu'a cam ltaxaÿaxanaxanecpi nam shiÿaxauapi da qaitaxaÿapegue' ñi Dios.
LUK.17.14	Qaq co'ollaq quetague' somayipi ca nqa'aic, nachi maichi no'oita. 
LUK.17.15	Nachi so 'oonolec somayipi co'ollaq ila'a da mashi qui'itta na l'oc, nachi ñi'iguelaq, nachi ÿi'oxodeetac ñi Dios, ÿataqta i'alaqtai'. 
LUK.17.16	Nachi i'adoto naua l-llicte so Jesús, ÿataqta ividaxata'aguet naq'en na latap na 'alhua, nachi ÿaatacot da n'achic somayi. Qaq se'eso shiÿaxaua somayi l'ec yi Samaria. 
LUK.17.17	Nachi so Jesús 'enapeco':
LUK.17.17	–¿Sa ishito' da diez som no'oitapi qanqoÿin na l'oc? ¿Huéta'ague cam laÿipi? 
LUK.17.18	Cha'ayi yim ya' chigaqa'a ca lÿa 'alhua, ¿peta'a yimayi 'oonolec da ñi'iguelaq da ÿanot da lli'oxonnataxanaxac ñi Dios?
LUK.17.19	Nachi 'enapega so shiÿaxaua, 'eeta':
LUK.17.19	–Qoñishiguem qome. Ime, qaq qojec. Mashi 'am no'oita, cha'ayi 'au'amqajnataxan.
LUK.17.20	Nachi so fariseopi inattac so Jesús da chaq lagui qaq nvi' cam l'onataxanaxac ñi Dios da ilo'ogue 'enauacna. Nachi somayi ÿasat, 'eeta':
LUK.17.20	–Ca lvidaxac da l'onataxanaxac ñi Dios da ilo'ogue 'enauacna, camayi sa ishit da qaila'a. 
LUK.17.21	Qataq sa ishit da qoÿiita': “'Ena namayi,” huo'otaq da qoÿiita': “'Eda cha'a,” cha'ayi da l'onataxanaxac ñi Dios mashi qami' huetanguilo.
LUK.17.22	Nachi 'enapega so lapaxaguenatacpi, 'eeta':
LUK.17.22	–Huo'oi qome caua na'axa'te, qaq qami' huo'o da qadyaqai da qanauañi' cam 'oonolec caua na'axa'te mayi huetoigui da nachaxan na shiÿaxaua llalec, qalaxayi sa ishit qome da qanauañi'. 
LUK.17.23	Huaña qome, nachi qoñiita': “'Ena namayi, huetai' ne'ena,” huo'otaq qoÿiita': “'Eda damayi, hueta'ague de'eda.” Qalaxayi sa ishit qome da qoquii, qataq sa ishit da qauca'achiigue. 
LUK.17.24	Cha'ayi camayi 'eeta'am na nqashilgaxa da huo'otaq nqashilguiñi, nachi imata 'enauac na piguem. Qaq 'eda qome da 'eetec ca lvidaxac ne'ena shiÿaxaua llalec qom ivita ca na'a'q da ñi'iguelaq. 
LUK.17.25	Qalaxayi namayi hua'auñi qome da taigui na qalota nque'ejnaxaguesat, qataq sa ishit qome da qaÿaconguet, sa ÿaconguet nam shiÿaxauapi mayi huetaigui nagui. 
LUK.17.26	Qaq 'eeta'am qome da 'eetec soua vi'iyi mayi huetaiguilo co'ollaxa so Noé, qaq nachi 'eeta'am nataq'en ca na'a'q mayi huetoigui da ñi'iguelaq ne'ena shiÿaxaua llalec. 
LUK.17.27	Somayipi deque'etac qataq nÿomtac, qataq huadootega't qataq huetapegue' da ladonaxac na llalpi, chochi ivitta'a so na'a'q co'ollaq so Noé inoxonoigui aso nnotaxaqui. Nachi anac so auot, huaña, nachi ileu 'enauac somayipi. 
LUK.17.28	Qaq nachi 'eetec nataq'en soua vi'iyi mayi huetaiguilo so Lot: so shiÿaxauapi deque'etac qataq nÿomtac qataq maichi nmeetega't, danaxaatac qataq i'otta'pe naua lma'te. 
LUK.17.29	Qalaxayi co'ollaq ca'ai so Lot so la ciudad Sodoma, nachi qananacot so nodec qataq so 'ico' quiquiaxadaic, chigoqo'ot na piguem, nachi ÿalauat 'enauac somayipi. 
LUK.17.30	Qaq 'eda qome da 'eetec ne'ena shiÿaxaua llalec qom ivita que'eca na'a'q da nachaxan.
LUK.17.31	Nachi que'eca na'a'q da huo'otaq huo'o ca pa'atashiguema na pa'ashiguem ca lma', qaq na logoxotpi pa'ataigui ca lma', qaq camayi sa ishit da huenoteec da nqateec; qataq da huo'otaq huo'o ca huetauga na n'onaxa, qaq camayi sa ishit da ñi'iguelaxau'a ca lma'. 
LUK.17.32	Qaq qauennachi qome da 'eetec aso lhua so Lot. 
LUK.17.33	Ca nshitaique da nachi 'eetai' da nca'altauec, qaq nachica ca daqat da nachaalataxac; qaq cam daqat naq'en da nachaalataxac, qaq nachica cam nca'aleec.
LUK.17.34	Qaq aÿim shinapec da que'eca pe huo'oi qome ca nauataña't, qaq 'oonolec qome ca qaÿauec caamayi, qaq ca lÿa qalaq qan'onaxatañi. 
LUK.17.35	Qataq huo'oi qome caua dos 'alo da'adaxaata'pe, huota'ai aca l'adaxanaxaqui', nachi 'oonole qome aca qaÿauec, qaq aca lÿa qalaq qan'onaxatañi. 
LUK.17.36	Qataq huo'oi qome caua dos shiÿaxa'u huetralec na n'onaxa, nachi 'oonolec qome ca qaÿauec, qaq ca lÿa qalaq qan'onaxatañi.
LUK.17.37	Nachi co'ollaq qai'axaÿa de'eda, nachi qainattac somayi, qoÿiita':
LUK.17.37	–'Am qadataxala', ¿chaq huá'ague qome de'eda?
LUK.17.37	Nachi somayi 'eeta':
LUK.17.37	–Qomyi cam hueta'ague ca leuaxaic, qaq nachica ca huaña da lapona't na teguesanpi.
LUK.18.1	So Jesús huo'o da daloqnaxana co'ollaq huotaique da dapaxaguenataxanec da iuen ca shiÿaxaua da nachi 'eetai' da nqouagaxaueetac, sa ishit da nasamñi. 
LUK.18.2	Nachi 'enapeco':
LUK.18.2	–Huo'o so pueblo netaña som nmit na nasouaxashitpi. Somayi ÿataqta qaica ca 'enec naq'en ñi Dios qataq 'enauac nam shiÿaxauapi. 
LUK.18.3	Qaq se'eso pueblo nataq'en netaña aso 'alo pa'ai. Nachi asomayi ÿi'iguelaqtau'a se'eso shiÿaxaua, iÿaxaatacot da ña iuejlec asomayi souaxat so npa'aguenaxaua. 
LUK.18.4	Qalaxayi se'eso shiÿaxaua ÿataqta huo'oi soua na'axa'te da sa ishit da ilo'oguet asomayi. Qalaxayi co'ollaq qaÿoqtegue, nachi somayi deuennataxaatac, 'eeta': “Aÿim nai'ctoxo' da sa ishit da huo'o ca 'enec ñaq'en ñi Dios qataq 'enauac nam shiÿaxauapi, 
LUK.18.5	qalaxayi asom aso' pa'ai yi ÿapacteec da aÿim sa ÿalemaxat, qaq no'on da aÿim seuejlec asomayi, yaqto' ÿaxaañi da aÿim ñi'iguelaqtau'a. Ten, qom imateuo da iualaxavic.”
LUK.18.6	Nachi so qadataxala' 'enapeco':
LUK.18.6	–Qaq 'eda da 'enapec som nmit na nasouaxashit mayi qauemaic. 
LUK.18.7	Qaq ñi Dios ¿peta'a saq 'eeteco' nataq'en de'eda, da iuejlec cam lca'aguishic mayi nachoxodeetacot ñimayi naua na'axa'tesa'chi qataq naua pe'? Qaq ¿peta'a huo'o ca ÿictega? 'A'i. 
LUK.18.8	Qaq aÿim shinapec da ÿataqta qaica ca ÿiga ñimayi da iuejlec ca shiÿaxaua. Qalaxayi ne'ena shiÿaxaua llalec qom ñi'iguelaq, qaq ¿peta'a ñaq huo'o qome nam i'amaqteetac namayi nam huetalec ana 'alhua?
LUK.18.9	Qaq souaxat nam ipi'itaxaatega da no'on shiÿaxauapi qataq i'otan ca lÿa, nachi so Jesús qaltaq ÿauo'o da daloqnaxana, 'eeta':
LUK.18.10	–Huo'oi soua dos shiÿaxa'u tadeu'a aso n'onaxanaxaqui late'edai da nqouagaxaue'n. Qaq so 'oonolec soomayi chigaqaigui na fariseopi, qaq so lÿa chigaqaigui nam ÿacootapeeguet ana lshiitenaxanaqte nam shiÿaxauapi da ishiiten ca nta'a. 
LUK.18.11	Nachi som chigaqaigui nam fariseopi nachattañi co'ollaq nqouagaxaueetac, 'eeta': “'Am ita'a Dios, 'am sanot da ñi'achic, cha'ayi aÿim sa ishit da shin'am ca camachaqca shiÿaxaua, mayi cachaxaic, qauemaic, qataq lauatapiguiñi' aca sa lhua. Qataq sa ishit da shiita'am de'eda ÿacootapeeguet ana nshiitenaqte ca nta'a. 
LUK.18.12	Aÿim dos da shi'iguelaxalec da ñoqouaqchijla't naua siete na'axa'te, qataq aÿim seÿotauga añi 'oonole nam diez mayi ñauectacpi da 'am sanot.” 
LUK.18.13	Qaq som ÿacootapeeguet ana nshiitenaqte ca nta'a, qalaq nachi qaÿata'a ca hueta'a, qataq sa ishit da ÿamato'ot na piguem. Chaqdata da iuaxaalec ana ltogue, nachi 'eeta': “¡'Am ita'a Dios, aÿim 'auchoxoden qome, cha'ayi aÿim huo'oi naua sasouaxa't!” 
LUK.18.14	Qaq aÿim shinapec da se'eso shiÿaxaua co'ollaq ÿi'iguelaxa ca lma', qalaq ÿataqta ÿaÿamaxadeeta ñi Dios, qaq sa ishit da 'eeta'am so fariseo. Cha'ayi ca maichi n'amaqten, qaq nachica cam qaica ca l'amaqchic qanqoÿin; qaq cam sa n'amaqten, qalaq nachica cam 'amaqtaq qanqoÿin.
LUK.18.15	Qaq nataq'en qanauegueu'a na ñaqpiolec so Jesús, da yaqto' somayi ishit da ÿashil-lec. Qalaxayi som lapaxaguenatacpi co'ollaq ÿauaachigui de'eda, nachi qanlaqtega nam nauegaqtaxaneuopi. 
LUK.18.16	Qalaxayi so Jesús damaxasoxoneuga somayipi, nachi 'enapego' so nallippi, 'eeta':
LUK.18.16	–Ña qauaqaÿa'a qome na ñaqpiolec ñaq aÿim nau'a, sa ishit da qananaxachiitac, cha'ayi ca huetaigui da l'onataxanaxac ñi Dios da ilo'ogue 'enauacna, camayi 'eeta'am ca 'oonolec namayipi. 
LUK.18.17	Cha'ayi aÿim shinapec da ca ÿaconguet da l'onataxanaxac ñi Dios da ilo'ogue 'enauacna, da huo'otaq sa ishit da 'eeta'am ca nogotolec, nachi camayi sa ishit da ÿañoxot da inoxoneuo.
LUK.18.18	Nachi anac som 'oonolec nam nataxala'pi. Nachi inat so Jesús, 'eeta':
LUK.18.18	–'Am soxodaic mayi 'auapaxaguenataxaatac, ¿chaq huá'ague ca shiitec, da yaqto' aÿim taÿot ca nca'alaxa mayi chochaq tateec?
LUK.18.19	Nachi so Jesús 'enapeco':
LUK.18.19	–¿Tá'ainco' yi qonetega da aÿim soxodaic? Yi qaica ca lÿa ñim soxodaic, 'oonolec Dios. 
LUK.18.20	'Am peta'a 'auaÿaten nam nqataxacpi mayi 'eeta': “Sa ishit da 'adauañi' aca sa 'adhua; sa ishit da 'aualaataxan; sa ishit da 'aucachi; qataq sa ishit da huo'o ca 'aucachiÿa'a da 'au'axat da saq 'en; 'aualaxalec ca 'adta'a qataq aca 'adate'e.”
LUK.18.21	Nachi somayi 'enapeco':
LUK.18.21	–Aja', 'enauac namayipi ÿataqta salaxalec, chigoqchiguiña co'ollaq ñaq aÿim nogotolec.
LUK.18.22	Nachi co'ollaq hua'aqchigui de'eda so Jesús, nachi 'eeta':
LUK.18.22	–Huo'o da 'oonolec ña daqaptauec, 'eeta': 'Aumen qome 'enauac na 'am hueto'ot, ime, qaq 'ai'anoigui nam choxodaqpi, yaqto' huo'o ca 'adsallaxa hua'ague da piguem. Qaq qom ime, nachi 'auanac, aÿim 'auca'ategue.
LUK.18.23	Qalaxayi se'eso shiÿaxaua co'ollaq hua'axaÿa de'eda, nachi ÿataqta daquicota, cha'ayi somayi ÿataqta sallaxanec. 
LUK.18.24	Nachi so Jesús co'ollaq ila'a somayi da ÿataqta daquicota, nachi 'enapeco':
LUK.18.24	–¡Ÿataqta huo'o da lta'adaic lqalaic na sallaxanecpi da inoxoneu'a dam l'onataxanaxac ñi Dios da ilo'ogue 'enauacna! 
LUK.18.25	Ÿataqta huo'o da lqalaic aca shiguiÿac l'enaxat camello da taigui qanqoÿin ca qana lauac, qalaxayi ÿapacteec da lqalaic ca sallaxanec da inoxoneu'a da l'onataxanaxac ñi Dios da ilo'ogue 'enauacna.
LUK.18.26	Nachi nam n'axaÿaxaatacpi 'eeta':
LUK.18.26	–Qaq ¿négue'to' cam ishit da qanca'alaxateec?
LUK.18.27	Nachi so Jesús 'enapeco':
LUK.18.27	–Cam sa ishit da ÿañoxot na shiÿaxauapi, qalaxayi ñi Dios mayi ishit da i'ot.
LUK.18.28	Nachi so Pedro 'enapeco':
LUK.18.28	–'Am qadataxala', qomi' mashi sogote da soqolqa'ai 'enauac nam qomi' hueto'oto, da yaqto' 'am seca'ataxague.
LUK.18.29	Nachi so Jesús 'enapeco':
LUK.18.29	–Ÿataqta 'eesa de'eda qami' sa'axatema, da nagui ca ca'ai ca lma', huo'otaq caua lta'al, ca lqaÿañicpi, aca lhua, ca llalaqpi, souaxat da l'onataxanaxac ñi Dios da ilo'ogue 'enauacna, 
LUK.18.30	qaq camayi ÿapacteec qalota qome ca taÿot nagui ne'enaua souaqtaiguilo na'axa'te, nataq'en cam nca'alaxa mayi chochaq tateec cam ñaq natauo.
LUK.18.31	Nachi so Jesús iÿaxana so doce lapaxaguenatacpi da iÿotauga, nachi 'enapega, 'eeta':
LUK.18.31	–Nagui qomi' saxague da Jerusalén, nachi huaña qome yimayi da ipacchigui 'enauac dam n'aqtaguec na shiÿaxaua llalec dam ÿiyiñi co'olloxochiyi som l'aqtaxanaxanecpi ñi Dios. 
LUK.18.32	Qaq namayi qome qoÿanoigui nam chigaqauec shiÿaxauapi, da yaqto' i'enai', ishiueetac, qataq nqaigoqot. 
LUK.18.33	Qataq qaiuaxaatac qome. Qaq qom ime, nachi qaÿalauat. Qalaxayi qom mashi ivi' naua tres na'axa'te, nachi qaltaq nca'aleec.
LUK.18.34	Qalaxayi somayipi sa ishit da ÿaÿajneguet de'eda. Sa ÿaÿaten negue'to'ca cam qoÿiitega. Cha'ayi dam qai'axattac sa ishit da nqat cam naigui.
LUK.18.35	Qaq so Jesús co'ollaq mashi nayiitau'a yi la ciudad Jericó, nachi huo'o so qanamaic nso'ootañi, netau'a na laÿi so nqa'aic. Somayi dashilaxaatac. 
LUK.18.36	Qaq somayi co'ollaq hua'aqtague' so qalota shiÿaxauapi, nachi denataxaatac da chaq negue't cam huo'o. 
LUK.18.37	Nachi qai'aqtaxanem somayi da Jesús, Nazaret l'ec, som nlectelec yim hueta'a somayi. 
LUK.18.38	Nachi se'eso qanamaic deÿaxan, 'eeta':
LUK.18.38	–¡Jesús, mayi nachi'am llalec so nta'a David, aÿim 'auchoxoden!
LUK.18.39	Nachi som hua'autapi nhuogoqtega somayi, da yaqto' de'enaxaatai', qalaxayi somayi qaltaq nquigaxatteec da lÿaxanaxac, 'eeta':
LUK.18.39	–¡'Am llalec so nta'a David, aÿim 'auchoxoden qome!
LUK.18.40	Nachi so Jesús vi'iiguet, nachi damaxasoxona somayi da qanavigui'. Qaq co'ollaq mashi sa qaÿapeque somayi, nachi inat, 'eeta':
LUK.18.41	–¿Négue't ca 'anshitaique da 'am so'otec?
LUK.18.41	Nachi somayi 'enapeco':
LUK.18.41	–'Am ÿataxala', qomyi ñishitaique da nauaayiñi naua i'ai'te.
LUK.18.42	Nachi so Jesús 'enapeco':
LUK.18.42	–¡Nagui 'anauaañi! 'Am no'oita, cha'ayi 'au'amqajnataxan.
LUK.18.43	Huaña, nachi se'eso qanamaic ishit da nauaañi, nachi ca'ategue so Jesús, ÿi'oxodeetac ñi Dios. Qataq 'enauac so shiÿaxauapi mayi ÿauaachigui de'eda, nataq'en somayipi ÿi'oxodeetac ñi Dios.
LUK.19.1	Nachi so Jesús tau'a yi Jericó, nachi quichiguingui so la ciudad. 
LUK.19.2	Qaq se'eso la ciudad nachi naña so sallaxanec l'enaxat da Zaqueo. Somayi lataxala' nam ÿacootapeeguet ana nshiitenaqte ca nta'a. 
LUK.19.3	Qaq somayi nshitaique da ÿauatton so Jesús. Qalaxayi sa ishit da ÿañoxot da ilo'ot, souaxat somayi da huaxadenoqolec, qataq ÿataqta qalota na shiÿaxauapi. 
LUK.19.4	Nachi somayi hua'au nqalgoqta, cha'ayi nshitaique da ÿauatton somayi. Ime, qaq quishiguemec aso qo'ipaq late'edai mayi nangui som nqa'aic mayi huotaique da tateuga so Jesús. 
LUK.19.5	Qaq so Jesús co'ollaq ivita somayi, nachi ilashiguemec. Qaq 'enapega, 'eeta':
LUK.19.5	–'Am Zaqueo, sa 'anaÿaloxon qome da 'aunoteec, cha'ayi aÿim na na'a'q sou'a ca 'adma'.
LUK.19.6	Nachi so Zaqueo ÿataqta sa naÿaloxon da huenoteec, nachi qaica ca l'aqtac da ÿauegueu'a ca lma' so Jesús. 
LUK.19.7	Qaq co'ollaq qaÿauaachigui de'eda, nachi qanayictega, qoÿiita': “So Jesús qachi tau'a yi lma' so qauemaic ÿale.” 
LUK.19.8	Nachi so Zaqueo nachajñi, nachi 'enapega so qadataxala', 'eeta':
LUK.19.8	–'Am ÿataxala', aÿim qome secolaxatchiguingui na laiñi da isallaxa. Ime, qaq sanem nam choxodaqpi. Qaq da huo'otaq huo'o ca chochi sayin co'ollaxa da secachiÿa ca 'oonolec logoxot, nachi camayi shi'iguelaxatoto caua cuatro.
LUK.19.9	Nachi so Jesús 'enapeco':
LUK.19.9	–Nagui na na'a'q nvita da nca'alaxa ne'ena nma', cha'ayi de'eda shiÿaxaua, damayi maichi llalec so Abraham. 
LUK.19.10	Cha'ayi ne'ena shiÿaxaua llalec, namayi anac da nmitaique qataq nca'alaxateec nam shiÿaxauapi mayi isomtac.
LUK.19.11	Qaq so shiÿaxauapi co'ollaq ñaq queta da n'axaÿaxaatega so Jesús, nachi somayi ÿauo'o da daloqnaxana, cha'ayi souaxat da mashi sa qaÿapeque yi Jerusalén. Cha'ayi somayipi ipi'itaxaatega da mashi ivita ca laloqo' da ñi Dios ilo'ogue 'enauacna. 
LUK.19.12	Nachi somayi 'enapeco':
LUK.19.12	–Huo'o so shiÿaxaua chigaqaigui nam 'amaqtaqaicpi. Somayi jec da nqo'ona ca lÿa 'alhua mayi ÿataqta qaÿoqta, da yaqto' qoÿanagui da nta'a. Qaq da ime, nachi ñi'iguelaq. 
LUK.19.13	Qaq co'ollaq yaqta'a da jec, nachi iÿaxanalo soua diez l-lataqa. Nachi ÿami' ñi 'oonolec soomayi añi 'oonole soua diez lca'chole, qaq añi 'oonole soomayi ÿataqta qaÿoqtegue añi naigui. Nachi 'enapegalo', 'eeta': “Qau'onataxañiÿa qome ana'ana aÿom, qanmiñiitac, ÿataqto' qom ivita da ñi'iguelaq.” 
LUK.19.14	Qalaxayi so shiÿaxauapi mayi lma' se'eso 'alhua ÿataqta nquiÿa somayi. Nachi qaÿauo'o so qaÿamaq da qaica'ataxanaxaalec somayi, da yaqto' qoÿinapega, qoÿiita': “Qomi' sa saÿamaxadenaq ne'ena shiÿaxaua da qadta'a.” 
LUK.19.15	Qalaxayi nachi 'en'am qoÿanagui da nta'a somayi. Ime, nachi ñi'iguelaxa so lma'. Qaq co'ollaq mashi nvi', nachi damaxasoxoneugalo soua l-lataqa som ÿanema aso alom, cha'ayi nshitaique da ÿaÿaten chaq negue't aca laueque ñi 'oonolec. 
LUK.19.16	Nachi so l'auaxanec nachaateuo, nachi 'eeta': “'Am ÿataxala', ana 'om ivi' ana diez ayi dalaxai laueque.” 
LUK.19.17	Nachi so nta'a 'enapeco': “Aja', no'on, ÿaÿamaqchiguiñi, ÿataqta 'am no'on nlatac. Qaq cha'ayi ÿataqta 'aupactelec da 'au'ot dam saq 'amaqtaq mayi 'am qaipataxalec, qaq nagui sanagui da 'am nta'a da 'aulo'oguelo caua diez puebloyi.” 
LUK.19.18	Qataq anac som nca'attauo, nachi 'enapeco': “'Am ÿataxala', ana 'om ivi' ana cinco ayi dalaxai laueque.” 
LUK.19.19	Qaq nataq'en 'enapega somayi, 'eeta': “'Am nataq'en 'am sanagui nagui da 'am nta'a da 'aulo'oguelo caua cinco puebloyi.” 
LUK.19.20	Qataq anac som lÿa som pa'ateec, nachi 'eeta': “'Am ÿataxala', 'ana ana 'om. Anamayi chochi saÿamaxat, sachalec so hualoqlaÿi, 
LUK.19.21	cha'ayi aÿim huo'o da icolanaxa da qoneta, cha'ayi ÿataqta 'am saqadamchigui da 'auacona ca sa 'adalamaxat, qataq da 'anqat na ala cam saq 'anguishic.” 
LUK.19.22	Nachi som nta'a 'enapeco': “'Am nlatac qauemaic, da maichi 'ad'aqtac, nachida da sachigoxotchigui da sauo'o ca 'anhuaxanaguec. 'Am 'auaÿateetac mque' da aÿim saqadamchigui da sacona cam sa ÿalamaxat, qataq da ñaqat na ala cam saq ÿanguishic. 
LUK.19.23	Qalaq ¿tá'ainco' yi sa 'ai'anoiguio' aÿim laÿi' ana anom, yaqto' saconguet acam laueque ana aÿom da ivita da ñi'iguelaxa yi ima'?” 
LUK.19.24	Nachi 'enapega nam hueta'a yimayi, 'eeta': “Ña qauacoñiÿa ada'ada lcatole mayi hueto'ot damayi. Ime, qaq qai'añiim dam hueto'oto daua diez.” 
LUK.19.25	Nachi somayipi 'enapeco': “'Am qadataxala', qalaxayi damayi mashi hueto'oto daua diez lca'chole.” 
LUK.19.26	Nachi som nta'a 'enapeco': “Aÿim qami' shinapegalo da ca huo'o ca hueto'ot, qalaq camayi ÿacteec qanqoÿin ca qoÿami'; qaq cam qaica ca hueto'ot, qalaq nachi 'en'am ivida'a da qaiuotaxanec cam saq 'amaqtaq mayi hueto'ot. 
LUK.19.27	Qaq nam aÿim ipa'agueetacpi mayi sa ÿaÿamaxaden da aÿim lta'a, qalaq qanaviquiu'a aÿim. Ime, qaq qaualauachi.”
LUK.19.28	Qaq co'ollaq ime da nasaxauec de'eda so Jesús, nachi jec da tata'ague da Jerusalén. 
LUK.19.29	Qaq co'ollaq mashi nayiitau'alo yiua pueblolqa Betfagé qataq yi Betania yim sa qaÿapeque yi saqaÿoqotchiguemec 'alhua mayi nanqa' ana olivos. Huaña, nachi ÿama'q soua dos lapaxaguenataqa. 
LUK.19.30	Nachi 'enapegalo', 'eeta':
LUK.19.30	–Qanqo'oñiÿa qome nam sa qaÿapeque mayi naña nam saq 'amaqtaq shiÿaxauapi. Qaq qom qavichiÿa, nachi qauloiÿa'a ca 'ashina qaicoñittai'. Camayi saxanaqca ca ishit da nelec. Qaq qausoiuec qome, nachi aÿim qanaviquiÿa. 
LUK.19.31	Qaq da huo'o ca qami' ina't da chaq ta'ainec da qausoiuec, nachi qoñiÿapec qome da ñi qadataxala' iuen namayi.
LUK.19.32	Nachi je'c soua lapaxaguenataqa, nachi ipacchigui 'enauac dam 'enapec so Jesús. 
LUK.19.33	Nachi co'ollaq mashi isotrapeguec so 'ashina, nachi ana'c soua lalamaxa't so 'ashina. Nachi denataxaata'pe, 'eeta':
LUK.19.33	–¿Tá'ainco' yi qausoitapeguec na 'ashina?
LUK.19.34	Nachi soomayi 'ena'po':
LUK.19.34	–Qomyi iuen namayi ñi qadataxala'.
LUK.19.35	Nachi qaÿauega somayi so Jesús. Ime, nachi qaÿasaxalguete soua alogo so 'ashina, nachi qoÿanaxanaxaalec somayi. 
LUK.19.36	Nachi co'ollaq queta so Jesús, nachi qalapaxangui so nqa'aic na npo'pi da ñi'oxonnataxanaxa. 
LUK.19.37	Qaq co'ollaq mashi qanayiita'a so ca'amgue asom saqaÿoqotchiguemec 'alhua mayi nanqa' ana olivos, nachi 'enauac nam i'amaqteetac somayi qataq quetague', nachi i'alaqtagui souaxat da ntonaxac. Nachi ÿi'oxodeetac ñi Dios souaxat 'enauac nam sa qaÿauanapigui mayi i'ot da n'aalaxa mayi qaÿauaachigui da i'ot somayi. 
LUK.19.38	Nachi qoÿiita':
LUK.19.38	–¡Ÿataqta no'on da lliquiaxac na qadta'a mayi nactaigui da l'enaxat ñi qadataxala'! ¡Huo'o qome da nlagaxayic na piguem, qataq da lli'oxoyic ñi Dios!
LUK.19.39	Nachi nam fariseopi mayi ÿalectaigui se'eso shiÿaxauapi nachi 'eeta':
LUK.19.39	–'Am mayi 'auapaxaguenataxaatac, no'on quetaxa da 'anhuogaxa na 'am ca'attague'pi.
LUK.19.40	Qalaxayi so Jesús 'enapeco':
LUK.19.40	–Qami' shinapegalo da nañaxaañi ne'enapi, nachi na coma'pi ishit da i'alaq.
LUK.19.41	Qaq co'ollaq mashi nayiitau'a so Jerusalén, nachi co'ollaq ilau'a so la ciudad, nachi so Jesús noÿiilec somayi. 
LUK.19.42	Nachi 'eeta':
LUK.19.42	–¡Qami' da qauaÿajñíictaxa ne'ena na'a'q cam ndoi' da qadlagaxayiqui! Qalaxayi nagui damayi sa ishit da yi'oq, qaq sa ishit da qauloiÿa'a. 
LUK.19.43	Qalaxayi huo'o qome ca na'a'q, qaq qami' qavichiÿalo caua na'axa'te mayi ÿataqta qauema, qom ca qanpa'aguenaxauai nauaxaÿaxaashiguem ca lpaqtaxanaxat da qami' iconnaxaasopa. Ime, qaq qami' coleesopa, ÿataqta sa ÿauo'o ca qaddaqa'ai da qami' iloquiaxa'n. 
LUK.19.44	Nachi qami' ÿamaxagueta ana 'alhua. Ime, qaq ÿalauat nam netalec na qadmayi, qataq sa ishit da huo'o ca nachattañi naq'en na coma'pi, cha'ayi qami' sa qauauattoñi na laloxoqui da qami' namaqtegalo ñi Dios.
LUK.19.45	Nachi so Jesús inoxonoigui aso n'onaxanaxaqui late'edai. Ime, nachi i'odauec 'enauac nam nmeetega'tpi mayi huetaigui asomayi. 
LUK.19.46	Nachi 'enapega, 'eeta':
LUK.19.46	–Naua ñiyigui'shi l'aqtaqa ñi Dios 'eeta': “Na ima', namayi qouagaxaunaqa';” qalaxayi qami' qau'ochiic namayi da nqañoxotaqa' na cachaxaicpi.
LUK.19.47	Nachi 'enauaque se'esoua na'axa'te so Jesús dapaxaguenataxaatac, huetaigui aso n'onaxanaxaqui late'edai. Qalaxayi nam lataxala'pi na ntaxaÿaxanaxanecpi da qaitaxaÿapegue' ñi Dios, qataq nam dapaxaguenataxaatapeguec na nqataxacpi, qataq nam lta'alpi na shiÿaxauapi, namayipi ilotaique ca lataxac da ishit da ÿalauat so Jesús. 
LUK.19.48	Qalaxayi sa ishit da qaÿanata ca qoÿiitec, cha'ayi 'enauac nam shiÿaxauapi ÿataqta ÿi'imaqtom da n'axaÿaxaatega somayi.
LUK.20.1	Qaq huo'o so na'a'q co'ollaq so Jesús huetaigui aso n'onaxanaxaqui late'edai da ÿapaxagueetac so shiÿaxauapi, qataq i'axattac da nca'alaxa. Nachi nvideuo som lataxala'pi nam ntaxaÿaxanaxanecpi da qaitaxaÿapegue' ñi Dios qataq nam dapaxaguenataxaatapeguec na nqataxacpi qataq so nquedoxonecpi. 
LUK.20.2	Nachi qainattac somayi, qoÿiita':
LUK.20.2	–Ña qomi' 'au'aqtaxanema, ¿huá'ague ca 'auachigoxota'ague ca 'an'aqtac da huo'o mshi 'au'ot de'eda? ¿Négue't ca 'am ÿanem de'eda 'adamaxasoxonaxac?
LUK.20.3	Nachi so Jesús 'enapeco':
LUK.20.3	–Aÿim nataq'en huo'o da inataxanaxac da qami' sena't. Qaq aÿim qau'aqtaxañiim qome. 
LUK.20.4	¿Chaq négue't ca ÿamaxalec so Juan da dachilaxanataxan? ¿Ñi Dios peta'a, huo'ochaq ca chochi shiÿaxaua?
LUK.20.5	Nachi somayipi maichi ncotatega't, 'eeta':
LUK.20.5	–¿Chaq huá'ague ca shinaqtec? Da shinaqpec da nachiñi ñi Dios da ÿamaxalec, qaq ÿoqta qome da 'eeta': “Qalaq ¿tá'ainco' qone' yi sa qau'amaqchiñi?” 
LUK.20.6	Qaq da huo'otaq shinaqpec da chochi shiÿaxaua ca ÿamaxalec, qaq 'enauac na shiÿaxauapi ÿoqta qome da qomi' ÿasa'q na coma' da qomi' ÿalaua't, cha'ayi ÿoqta 'eesa da so Juan, somayi l'aqtaxanaxanec ñi Dios.
LUK.20.7	Nachi somayipi 'enapec da sa ÿaÿaten chaq negue't ca ÿamaxalec so Juan da dachilaxanataxan. 
LUK.20.8	Nachi so Jesús 'enapeco':
LUK.20.8	–Aÿim nataq'en shinapec da aque' sa saÿaten cam aÿim ÿamaxalec da so'ot de'eda.
LUK.20.9	Qaq co'ollaq ime, nachi da'aqtaxanem so shiÿaxauapi, nachi ÿauo'o da daloqnaxana, 'eeta':
LUK.20.9	–Huo'o so shiÿaxaua ÿauo'o so lanaxanqa' da ÿaañi ana uvas. Qaq co'ollaq ime, nachi ipataxalec so l'onataxanaxanecpi. Ime, nachi taÿa ca lÿa 'alhua, nachi huo'oi naua vi'iyi da hueta'ague. 
LUK.20.10	Qaq co'ollaq ivita so laloqo' da qanqat ana ala, nachi namaq so l-latac da iÿaxanot som 'onataxanaxaicpi, da yaqto' qaicolaxateuga acam nlatac. Ime, nachi qaÿi'iguelaxatchigui. 
LUK.20.11	Nachi som 'aco' qaltaq namaq so lÿa l-latac. Qalaxayi nachi 'en'am qaishiueetac qataq qaiuaxaatac somayi, qataq sa ishit da huo'o ca qoÿami'. 
LUK.20.12	So 'aco' qaltaq ÿi'iguelaxalec da namaq so lÿa l-latac, qalaxayi som 'onataxanaxaicpi nataq'en ique'emaqchit somayi qataq i'odauec.
LUK.20.13	Nachi som lalamaxat se'eso 'alhua nachi 'enapeco': “Qaq nagui ¿chaq huá'ago' ca shiitec? Nagui aÿim samaq ñim ÿauotaxat ÿalec, yaqto' qom qaila'a, qaq ÿoqta qome da qailo'oguet.” 
LUK.20.14	Qalaxayi som 'onataxanaxaicpi co'ollaq qaila'aguet somayi, nachi detaxaÿapega't, 'eeta': “'Ena qome na talec qanqoÿin de'eda nsallaxa. Salauataq nagui namayi, yaqto' qomi' ishit qome da qadalamaxat damayi.” 
LUK.20.15	Nachi qanqateeguesop somayi se'eso nanaxanqa'. Ime, nachi qaÿalauat.
LUK.20.15	Nachi so Jesús denataxan, 'eeta':
LUK.20.15	–Qaq ¿chaq huá'ague ca 'eetec se'eso lalamaxat so 'alhua? 
LUK.20.16	Qomyi anac somayi, nachi ÿalauat se'eso 'onataxanaxaicpi. Ime, nachi ÿami' so laÿipi 'onataxanaxaicpi som 'alhua.
LUK.20.16	Qaq co'ollaq qai'aqchigui de'eda, nachi qoÿiita':
LUK.20.16	–¡Me ishito' da 'eetec de'eda ñi Dios!
LUK.20.17	Qalaxayi so Jesús ÿamataigui somayipi, nachi 'eeta':
LUK.20.17	–Qaq ¿huá'ago' ca 'eetec naua ñiyigui'shi l'aqtaqa ñi Dios? Mayi 'eeta':
LUK.20.17	Ca coma' mayi i'otan co'olloxochiyi nam noÿic l'opi,
LUK.20.17	nachica nagui ca qadamchiguiñi naq'en cam noÿic.
LUK.20.18	Qaq da huo'o ca camachaqca talec se'eso coma', nachi camayi dolagui; qaq se'eso coma' da huo'o ca talec, nachi camayi ÿataqta ilaxatchigui.
LUK.20.19	Nachi so lataxala'pi nam ntaxaÿaxanaxanecpi da qaitaxaÿapegue' ñi Dios qataq so dapaxaguenataxaatapeguec na nqataxacpi, somayipi nshitaique da nachi ÿaconeu'a se'eso na'a'q so Jesús, cha'ayi ÿaÿaten da nachiso somayipi ÿalamaqchigui de'eda qaÿaloqnaxaatega. Qalaxayi qañi'itega som shiÿaxauapi. 
LUK.20.20	Nachi qaÿauo'o so qanamaxai'pi chochi npi'itaxanaxanec. Somayipi chochi n'enaqchin da 'eetega no'on shiÿaxauapi, da yaqto' isomaxanaqchi't naua l'aqtaqa somayi, nachi ishit da huo'o ca qaÿachigoxotchigui ca lasouaxashit, nachi qoÿaneu'a so nta'a. 
LUK.20.21	Qaq ÿoqo'oyi somayipi ÿauo'o da nnataxanaxac, 'eeta':
LUK.20.21	–'Am mayi 'auapaxaguenataxaatac, qomi' saÿajnaq da ca qonapec qataq nam 'adapaxaguenataxanaxaco ÿataqta ÿaÿamaqchiyiñi, qataq sa ishit da chochi 'aulotagui ca shiÿaxaua da 'anmit da 'auauo'o ca lasouaxashit. Chaqdata da 'am 'auapaxaguenataxaatapeguec ca ÿoqta 'eesa nqa'aic ñi Dios. 
LUK.20.22	Qaq qomi' 'au'aqtaxanema qome: ¿peta'a ÿaÿamaqchiguiñi da qaishiiten ñim nta'a mayi ilo'ogue nam nta'alpi, loqo' chaq sa ishit?
LUK.20.23	Qalaxayi so Jesús ÿauattooteguet da qauem lhuennataxac somayipi, nachi 'eeta':
LUK.20.23	–¿Tá'ainco' yi chochi aÿim qauayiñiitac? 
LUK.20.24	'Ego', ñaq aÿim qauachaxañiÿa acam lcatole. ¿Négue't lashic ñim huetalec? qataq ¿négue't l'enaxat yim huetalec?
LUK.20.24	Nachi somayipi 'enapeco':
LUK.20.24	–Qomyi nachiñi ñim ilotague' nam nta'alpi.
LUK.20.25	Nachi somayi 'enapeco':
LUK.20.25	–Qai'añiim ñim ilotague' nam nta'alpi cam maichi lalamaxat, nataq'en qai'añiim ñim Dios ca maichi lalamaxat.
LUK.20.26	Nachi sa ishit da huo'o ca qaÿachigoxotchigui lasouaxashit qanqoÿin dam 'enapec co'ollaq datataigui so shiÿaxauapi. Chaqdata da ÿataqta huo'o da l'aalaxa somayipi dam 'enapec so Jesús. Huaña, nachi ÿi'imaqtom.
LUK.20.27	Qaq co'ollaq ime, nachi qaltaq anac nam ÿalectaigui nam saduceopi da qanqo'oneu'a so Jesús. Namayipi 'enapec yi sa ishit da qaltaq nca'aleec na leuaxaicpi. Nachi qoÿiitega so Jesús, qoÿiita':
LUK.20.28	–'Am mayi 'auapaxaguenataxaatac, so Moisés qomi' n'onaxataiguilo naua lqataxaco, 'eeta': Ca shiÿaxaua da huo'otaq ileu, nachi n'oichigui aca lhua da huo'otaq qaica ca llalec, nachi cam lqaÿa ishit da qaltaq huadonguet asom lli'oxoua da yaqto' huo'o ca llalec naq'en som lqaÿa mayi saqca. 
LUK.20.29	Qaq cha'ayi huo'oi soua siete nqaÿa't. Som ÿi l'auaxanec da huadon, qalaxayi somayi ileu, qaq qaica ca llalaqpi. 
LUK.20.30	Nachi som lqaÿa nachi huadonguet asom lli'oxoua, qaq somayi nataq'en ileu, qaq sa ishit da huo'o ca llalaqpi. 
LUK.20.31	Qataq jec so lÿa qaltaq huadonguet asom lli'oxoua, qaq nachi jec 'enauac som nqaÿañicpi. Qalaxayi 'enauac som siete nqaÿañicpi ileu, qaq qaica ca ishit da huo'o ca llalaqpi. 
LUK.20.32	Qaq pa'ateec nachi nataq'en aso 'alo ileu. 
LUK.20.33	Nachi da qaltaq ivita da qanca'alaxateec na leuaxaicpi, qaq ¿chaq négue't cam ÿoqta 'eesa da lhua asomayi?, cha'ayi 'enauac som siete nqaÿañicpi huadonguet asomayi.
LUK.20.34	Nachi so Jesús 'enapeco':
LUK.20.34	–Ne'ena 'alhua mayi souaqta'a na shiÿaxauapi qataq nam 'alpi ishit da huadona't. 
LUK.20.35	Qalaxayi cam tachigui qominchiyi da inoxoneu'a cam lÿa 'alhua qom mashi qanca'alaxateec nam leuaxaicpi, que'eca 'alhua, huaña, nachi sa ishit da huo'o ca huadon, qataq sa ishit da huo'o ca ÿadonaxanaxan aca llale. 
LUK.20.36	Cha'ayi huaña, qaq sa ishit da huo'o ca ileu. Cha'ayi namayipi 'eeta'am nam piguem l'ec lamaxashicpi ñi Dios. Cha'ayi mashi qaltaq qanca'alaxateec, nachi namayipi ÿataqta llalaqpi ñi Dios. 
LUK.20.37	So Moisés nataq'en i'axat da ishit da qaltaq nca'aleec na leuaxaicpi da n'aqtaguec co'ollaq hueta'a aso qo'ipaq lapole mayi 'ettaigui, qalaxayi sa ishit da ÿoqta ÿavic. Huaña, nachi ñi qadataxala' 'eeta': “Aÿim mayi nachaÿim nDios so Abraham, Isaac, qataq so Jacob.” 
LUK.20.38	Qaq sa ishit da nDios ñimayi na leuaxaicpi, chaqnata nam nca'altaicpi, cha'ayi ñimayi 'enauac nca'altaic naq'en na shiÿaxauapi.
LUK.20.39	Nachi huo'o som dapaxaguenataxaatapeguec na nqataxacpi 'eeta':
LUK.20.39	–'Am mayi 'auapaxaguenataxaatac, ÿataqta ÿaÿamaqchiguiñi da 'ad'aqtac.
LUK.20.40	Huaña, nachi sa ishit da qaÿi'iguelaxalec da qaltaq qainat somayi.
LUK.20.41	Nachi so Jesús 'enapeco':
LUK.20.41	–¿Chaq tá'ainecnaxa da qoÿiitega llalec so David cam nta'a mayi nca'alaxaqui? 
LUK.20.42	Yi som nta'a David 'enapec da l'aqtac mayi nanettañi anam lede mayi l'enaxat Salmos, 'eeta':
LUK.20.42	Ñi qadataxala' Dios 'enapega ñi ÿataxala', 'eeta':
LUK.20.42	“'Anso'oota'ague qome da aÿoic,
LUK.20.43	to' qom mashi ime da sacho'oto naua 'adapia'te nam 'am ipa'agueetacpi.”
LUK.20.44	Qaq ¿huá'ago' ca 'eetec so David da llalec cam nta'a mayi nca'alaxaqui, yi som David ÿamata'ac camayi da lataxala'?
LUK.20.45	Qaq 'enauac so shiÿaxauapi n'axaÿaxaatac, co'ollaq 'enapega so lapaxaguenatacpi so Jesús, 'eeta':
LUK.20.46	–Maxatchoxo' qome, qadvichiÿa'a nam dapaxaguenataxaatapeguec na nqataxacpi. Cha'ayi namayipi nqopita da ÿaatrañi naua logodaiqa anogo mayi ÿi'oxoda'q, qataq nqopita da qaiyaata da qaiquin da huaña ca naponqa', qataq namayipi nmitta'ai anam so'onaxaqui mayi ÿataqta ÿi'oxodaq anam naponaxaquipi qataq nam ÿataqta no'on nqui'aqa'pi. 
LUK.20.47	Nataq'en namayipi ÿataqta iÿalaxat na huetañalo naua lma'te nam pa'aipi, nachi namayipi chochi nqañoxotoigui da i'ot da ÿataqta logodaic naq'en da nqouagaxaunaxac. Qaq ÿataqta ÿacteec qome da nhuaxanaguec namayipi.
LUK.21.1	Qaq co'ollaq ñaq hueta'a aso n'onaxanaxaqui late'edai so Jesús, nachi imeteetac nam sallaxanecpi mayi ÿasaqtapiguiñi ana lachitaqtaxanaqte. 
LUK.21.2	Qaq nataq'en ÿauaachigui aso 'oonole pa'ai mayi choxodaq, asomayi ÿasaxayiñi soua lachitaqtaxanaqte lca'chole. 
LUK.21.3	Nachi so Jesús 'enapeco':
LUK.21.3	–Aÿim ÿoqta 'eesa de'eda shinapec da ada'ada pa'ai mayi choxodaq napacalec 'enauac nam laÿipi asom lachitaqtaxanaqte. 
LUK.21.4	Cha'ayi 'enauac namayipi chochi lli'iÿoqte anam ÿasaqtapiguiñi, qaq adamayi qalaxayi nai'ctaxa da choxodaq, qalaxayi imatteuo 'enauac asom hueto'ot mayi lhuenec lashiue.
LUK.21.5	Qaq huo'o nam i'axattac aso n'onaxanaxaqui late'edai da ÿataqta qaica ca 'en'am da lli'oxoyic na coma' qataq 'enauac nam laÿi nachitaqtaxanaxatpi. Nachi so Jesús 'enapeco':
LUK.21.6	–Huo'o qome ca na'a'q, qaq qanlaxajñi 'enauac ne'ena qaumijñiitac nagui, sa ishit qome da huo'o ca 'oonolec coma' n'onashiguem da huetalec ca lÿa coma'.
LUK.21.7	Huaña, nachi qainattac so Jesús, qoÿiita':
LUK.21.7	–'Am mayi 'auapaxaguenataxaatac, ¿chaq lagui qome, qaq ivita de'eda? ¿Chaq huá'ague qome ca 'eetec ca l'anaxat de'eda, qom ivita ca na'a'q da yi'oq?
LUK.21.8	Nachi so Jesús 'enapeco':
LUK.21.8	–Maxatchaxa qome, qadvichiÿai'. Qataq sa ishit qome da huo'o ca chochi qami' ÿatenachi't. Cha'ayi qalota qome na anac da anactaigui da i'enaxat, nachi 'eeta': “Aÿim mayi nachaÿim nta'a nca'alaxaqui;” huo'otaq 'eeta': “Nagui mashi ivita yi naloqnec.” Qalaxayi sa ishit qome da qauca'achiigue. 
LUK.21.9	Qaq qom huo'o ca qau'aqaitapeguelec da nalaattega'tpi qataq cam i'ottapeguec ca nta'a, qalaq sa ishit qome da qayi'ii. Cha'ayi hua'auñi qome da anac 'enauac namayipi, qalaxayi saxanaxa qome da ivita ca loga'tna.
LUK.21.10	Nachi so Jesús queta da da'aqtaxaatac, 'eeta':
LUK.21.10	–Ca qompi delogui' qome ca laÿi qompi, qataq ca nta'a maichi delogui' ca lÿa nta'a. 
LUK.21.11	Qataq huo'o qome ca nacholaxanaxa naua pa'aiguelo naua laÿil ana 'alhua qataq ca nqouaxa. Qataq huo'oi qome naua nalolaxaco naua 'ale'u. Qataq huo'oi qome naua lta'al n'anqa na piguem qataq huo'o ca qaila'a qaica ca 'en'am da lchic.
LUK.21.12	Qaq qom saxanaxa da yi'oq 'enauac de'eda, nachi qami' qaÿaconeu'alo qome, qataq qami' qaicaata'pe. Ime, qaq qami' qaÿauegueu'alo ana laponaxaquipi na judiopi, da yaqto' qami' qanmi't. Ime, qaq qami' qaicoñi't, qataq qami' qaÿauegueu'alo na nta'alpi qataq nam ltauapi, souaxat da i'enaxat qauasoviilec. 
LUK.21.13	Qaq damayi nachi naigui qome da qami' ishit da aÿim qau'axachiitac. 
LUK.21.14	Qalaq qami' sa ishit qome da qauqataxañiitapigui' ca qadtaxaÿaxaqui qom qancotaÿaipec. 
LUK.21.15	Cha'ayi aÿim qome qami' sanema caua qad'aqtaqalli' qataq ca qadaÿajñiqui, da yaqto' sa ishit da huo'o ca qami' dataÿa'agueta da qami' ncotaÿapegueto. 
LUK.21.16	Qalaxayi qami' qoÿadeuo qome, ivida'a ca qadalamaxachi qadta'ai qami' ÿaadeuo, huo'otaq ca qadqaÿañiquipi, huo'otaq ca qadhuo'oi l'ecpi, huo'otaq ca chochi qanauochaxauaipi. Qataq qaÿalauat ca 'oonolec da qoñiita. 
LUK.21.17	Qataq 'enauac qome na shiÿaxauapi mayi huetalecna qami' nquiÿalo, souaxat aÿim. 
LUK.21.18	Qalaxayi sa ishit qome da huo'o ca 'oonolec laue ñi 'oonolec da qoñiita da daqat. 
LUK.21.19	Qaq cam sa ishit da huo'o ca ÿoqocha'a, qaq nachica ca nauec cam nca'alaxa mayi chochaq tateec.
LUK.21.20	Qaq qom qauloiÿa'a na la ciudad Jerusalén da coleesop na allippi, nachi qami' qauaÿajñi da saqaÿaloq da qailaxachigui. 
LUK.21.21	Nachi nam netaña yi Judea ÿi'igueeshiguemec qome ana qasoxonaxapi, qaq nam netaña na la ciudad Jerusalén qalaq ca'ai qome namayi, qaq cam huetalec na n'onaxa qalaq sa ishit qome da ñi'iguelaxau'a na la ciudad. 
LUK.21.22	Cha'ayi que'eca na'a'q laloxoqui da qaÿauo'o ca nhuaxanaguec 'enauac na shiÿaxauapi, cha'ayi ipacchiguilo 'enauaque nam 'ena'pe nam ñiyigui'shi l'aqtaqa ñi Dios. 
LUK.21.23	Qaq ¡choxodaale qome aca 'alo mayi hualaxai qataq acam ña illipaxaatac ca llalec! Cha'ayi ÿataqta qalota qome da qui'ic ana 'alhua, qataq qaica ca 'en'am da lchic ca nhuaxanaguec 'enauac na shiÿaxauapi mayi huetalecna. 
LUK.21.24	Qaq huo'o qome na ileuaigui ca alaataq, qaq ca laÿipi qalaq noxonec, ime, qaq qaÿauegalo naua ÿotta'a't 'ale'u. Nachi nam chigaqauec shiÿaxauapi ÿataqta sa iyacnapec qome na la ciudad Jerusalén, chochi ivitta'a qome ca laloqo' mayi qoÿanem namayipi da maichi ÿoiqueetac.
LUK.21.25	Nachi huo'o qome na l'anaxatpi añi nala' qataq so ca'agoxoic qataq ana huaqajñipi. Qataq nam ÿotta'a't shiÿaxauapi mayi huetalec ana 'alhua ÿataqta sa ÿaÿaten ca 'eetec, qataq ÿataqta ñi'i, souaxat da lchic da l-lamaxa ana lapaxa aso auaxai. 
LUK.21.26	Nachi na shiÿaxauapi ÿataqta decopchitac qome, souaxat da tatapigui lauel cam nachaxan ana 'alhua, qaq ivida'a qome ana huaqajñipi mayi hueto'ot na piguem ÿataqta cholaxan. 
LUK.21.27	Huaña qome, nachi qaila'a na shiÿaxaua llalec nactaigui ca l'oc ÿataqta qaica ca 'en'am da l'añaxac qataq da lli'oxoyic. 
LUK.21.28	Qaq qom ivita da yi'oq 'enauac ne'ena, nachi ÿataqta qan'añaxachi qataq qanauaxaÿaxañitchiyigue'm naua qadqaigolli', cha'ayi mashi sa qaÿapeque ca laloqo' da qami' huesochiyiñi qanqoÿin.
LUK.21.29	Nataq'en ÿauo'o so daloqnaxana, 'eeta':
LUK.21.29	–Qauloitagui qome aca higo lchiyic, huo'otaq aca lÿa qo'ipaq. 
LUK.21.30	Da ivita da qauloiÿa'a da ñaxateec ana laue, nachi qami' qauaÿajñi da mashi sa qaÿapiguii naua nta'pi. 
LUK.21.31	Qaq nachi 'eetec nataq'en qom qami' mashi qauloiÿa'a da yi'oq 'enauac ne'ena, nachi qauaÿajñi da mashi sa qaÿapeque da nvi' ca l'onataxanaxac ñi Dios da ilo'ogue 'enauacna.
LUK.21.32	Qaq ÿataqta 'eesa de'eda sa'axat da hua'auñi qome da yi'oq 'enauac ne'ena, qom huo'otaq saxanaxa da ileu na shiÿaxauapi mayi huetaiguilo ne'enaua na'axa'te. 
LUK.21.33	Qaq na piguem qataq ana 'alhua qalaq huo'o qome ca loga't, qaq da i'aqtac qalaxayi sa ishit da huo'o ca loga't.
LUK.21.34	Qalaxayi maxatchaxa, sa ishit qome da qadamchiguilo naua qadquiyaqchilli' souaxat ca qanamañi, qataq da qadomiilec na lataxa qataq nam laÿi nhuenecpi yi na'a'q, yaqto' que'eca na'a'q sa ishit da qami' ique'elaxa't, 
LUK.21.35	nachi qoñiita'am cam nqoiñiguishic. Qaq 'eda qome da 'eetec da nvidaxac qom qanvita 'enauac na huetalec ana 'alhua. 
LUK.21.36	Qaq qami' ÿataqta qanaÿamaxachiitai' qome qataq qoquiitot qome naua na'axa'te da qanqouagaxauñiitac, yaqto' ishit da qami' ÿi't, qom ivita da yi'oq 'enauac namaxa, qataq yaqto' ishit da qanachaachiu'a qom nvi' na shiÿaxaua llalec.
LUK.21.37	Nachi so Jesús dapaxaguenataxaatac yi na'a'q hueta'a aso n'onaxanaxaqui late'edai, qaq yi pe qataq l'ochaqa' aso saqaÿoqotchiguemec 'alhua mayi nanqa' ana olivos. 
LUK.21.38	Nachi 'enauac na shiÿaxauapi 'ottau'acnaxa da nte'etom aso n'onaxanaxaqui late'edai, da yaqto' n'axaÿaxana somayi.
LUK.22.1	Qaq mashi nayiitauga som laloxoqui da qanallic ana pan mayi sa qaÿauo'o aca lalegue mayi ÿashiidaxachigui som huetoigui da qaiuennate so na'a'q co'ollaq qanayica'ai so Egipto. 
LUK.22.2	Nachi so lataxala'pi na ntaxaÿaxanaxanecpi da qaitaxaÿapegue' ñi Dios qataq som dapaxaguenataxaatapeguec na nqataxacpi, somayipi nmittaique ca ÿachigoxotchigui da ishit da ÿalauat so Jesús, qalaxayi somayipi ÿataqta ñi'iÿa so shiÿaxauapi.
LUK.22.3	Nachi so Satanás inoxonoigui so Judas, da l'enaxat lÿa Iscariote. Somayi nachiso so 'oonolec soua doce lamaxa'shi. 
LUK.22.4	Nachi somayi nqo'oneu'a da detaxaÿapegue' so lataxala'pi na ntaxaÿaxanaxanecpi, nachi da'aqtaxanem somayipi da 'eetec naq'en da lataxac da ÿaneu'a somayipi so Jesús. 
LUK.22.5	Nachi somayipi ÿataqta ntootec. Huaña, nachi qaÿachaxanapecot somayi da qaishiiten. 
LUK.22.6	Nachi somayi ÿasat, nachi nmitaique ca lataxac da ÿaneuo so Jesús da ivita da ndoteec.
LUK.22.7	Qaq mashi iviteuga so na'a'q mayi huetoigui da qanallic ana pan mayi sa qaÿauo'o anam ÿashiidaxachigui. Se'eso na'a'q nachi nalaataxaqui na qagueta llalec mayi qanallic, da yaqto' qaiuennate so na'a'q co'ollaq qanayica'ai yi Egipto. 
LUK.22.8	Nachi so Jesús ÿamaq so Pedro qataq so Juan, nachi 'enapegalo', 'eeta':
LUK.22.8	–Qoquii qome, qauqataxañiÿai' cam qonoq qom qaiuennate so na'a'q mayi qanayica'ai yi Egipto.
LUK.22.9	Nachi soomayi denataxa'n, 'eetra':
LUK.22.9	–¿Chaq huá'ague ca 'anshitaique da sachaqa'ague camayi da saqataxanqai'?
LUK.22.10	Nachi so Jesús 'enapeco':
LUK.22.10	–Qami' qom qaunoxoñiu'a yi la ciudad, nachi qanachiñiÿalec qome ca shiÿaxaua ÿachitac aca laco'oña 'alhua. Qaq nachica qome qauca'achiigue, chochi qaviyiitau'a ca nma' mayi tateu'a. 
LUK.22.11	Nachi qoñiÿapega qome cam lma' que'eca noÿic, qoñiita': “Ñim dapaxaguenataxaatac 'eeta': ¿Chaq huá'ague cam noÿic mayi nqui'aqa', da yaqto' sequi'iÿa'ai' na ÿapaxaguenatacpi da sachiguenaq ca nallic mayi naigui da qaiuennate co'ollaq qanayica'ai yi Egipto?” 
LUK.22.12	Nachi qami' ÿachaxanalo qome yi nqui'aqa' ÿataqta lta'adaic mayi pa'ashiguemec na l-laq ñi noÿic, sogote da qaÿaqataxaatai'. Huaña, nachi qauqataxañiÿai' qome cam qonoq.
LUK.22.13	Nachi soomayi je'c, nachi ipacchigui da nateedalec 'enauac nam 'eetega so Jesús. Huaña, nachi ÿaqataxaadai' so nallic.
LUK.22.14	Qaq co'ollaq ivita so laloqo' da nqui'axac, nachi so Jesús qataq soua lamaxa'shi nachi nso'ooyiñi da qaÿatalec so nqui'axala'. 
LUK.22.15	Nachi so Jesús 'enapeco':
LUK.22.15	–¡Aÿim ÿataqta huo'o da iyaxa da qami' ñiuanaxa'u ne'ena nallic, llaxatemallaxa da saxanaxa da seleu! 
LUK.22.16	Cha'ayi aÿim shinapec da nagui sa ishit qome da qaltaq shi'iguelaxalec da sachic ne'ena nallic, chochi ivitta'a ca na'a'q qom ivita cam laloqo' da ilo'ogue 'enauacna ñi Dios. Huaña, nachi ÿoqta nalochiguiñi ne'ena nallic.
LUK.22.17	Nachi ÿacona asom ÿomaxaqui. Ime, nachi ÿanot da n'achic ñi Dios. Qaq co'ollaq ime, nachi 'eeta':
LUK.22.17	–Qauacoñiiguet ana'ana ÿomaxaqui, nachi ñi 'oonolec da qoñiita ÿami' ca lÿa. 
LUK.22.18	Cha'ayi aÿim shinapec nagui da sa ishit da qaltaq shi'iguelaxalec da ñiÿomgui ne'ena lli'i ana uvas, to' qom ivita ca laloqo' da ilo'ogue 'enauacna ñi Dios.
LUK.22.19	Qaq co'ollaq ime, nachi ÿacona aso pan, nachi ÿanot da n'achic ñi Dios. Ime, nachi icolaxachigui, nachi ÿanoiguilo soomayi, nachi 'enapeco':
LUK.22.19	–Ana'ana pan nachi naigui da i'oquiaxac mayi qoÿanguet da nalaataguec, souaxat da qoñiita. Qaq qau'ochi qome damayi, yaqto' sa ishit da aÿim qaucouaÿa'ai.
LUK.22.20	Qaq nachi i'enaxatteguet nataq'en aso ÿomaxaqui co'ollaq mashi ime da nqui'axac, nachi 'eeta':
LUK.22.20	–Ana'ana ÿomaxaqui nachana ana naigui da dalaxaic aÿamaxataxac mayi ÿataqta 'itchiyiñi naq'en naua itago'q mayi qaicoldeec da qaitaunec da qoñiita.
LUK.22.21	Qaq nagui ñi aÿim ÿaneuo qome, ñimayi nataq'en ñiso'onaqta'ai', datatalec ne'ena qadqui'axala'. 
LUK.22.22	Qalaxayi ne'ena shiÿaxaua llalec, namayi quetelec dam lliquiaxac mayi sogote da qoÿiitañi, qalaxayi ¡choxodaxaso' ñaqshin ñim shiÿaxaua mayi ÿauotaique da ÿaneuo namayi!
LUK.22.23	Huaña, nachi maichi nnattega't somayipi da chaq negue't cam ÿaneuo somayi.
LUK.22.24	Huaña, nachi ncotatega't somayipi da chaq negue't ca ÿoqta ÿacteec da qaÿamata'ac da ÿi'oxodaq. 
LUK.22.25	Qalaxayi so Jesús 'enapeco':
LUK.22.25	–Nam nta'alpi mayi ilotague' na ÿotta'a't shiÿaxauapi, namayipi ÿataqta huo'o naq 'enec da damaxasoxonapec, qataq nam nataxala'pi mayi ilotague' nam shiÿaxauapi da qaitaxaÿa namayipi qalaq qaÿamata'ac da no'on shiÿaxauapi. 
LUK.22.26	Qami', qalaxayi sa ishit da nachi qoñiitec de'eda. Cha'ayi ca 'oonolec da qoñiita da ÿi'oxodaq, qalaq camayi i'enaxat qome ca ña nsoqolec; qaq cam damaxasoxonapec, qalaq 'eeta'am qome ca chochi namaxashic. 
LUK.22.27	Qaq ÿoqo'oyi ¿chaq négue't cam ÿoqta ÿi'oxodaq, peta'a cam nso'ootañi da datatalec cam nqui'axala' da deque'etac, huo'ochaq cam qaÿamaqtac? Qaq ¿peta'a sa ishito' da nachiso som datatalec so nqui'axala' som ÿi'oxodaq? Aÿim, qalaxayi qami' sootaiguilo, shiita'am cam chochi qaÿamaqtac.
LUK.22.28	Qaq qami' mayi nachi 'eetai' da aÿim qannaiquiitapegue', qaq qanqui'itaxañiigui 'enauac nam ñique'ejnaxaguesat. 
LUK.22.29	Qaq ÿoqo'oyi aÿim qami' sanema qome ca qad'onataxanaxaqui da qauloÿigue 'enauacna, 'eeta'am da 'eetec ñi ita'a da aÿim ÿanem da i'onataxanaxac, 
LUK.22.30	yaqto' qami' ñiuanaxa'u, qataq qami' ñiÿomaxa'u cam iqui'axala' qom mashi sootaigui ca i'onataxanaxac, qataq nataq'en qanso'oñiingui acam so'onaxaquipi mayi ÿi'oxodaq, da yaqto' qanmichi nam llalaqpi som doce llalaqpi so Israel.
LUK.22.31	Nataq'en 'enapeco' so qadataxala':
LUK.22.31	–Simón, Simón, ña 'aula'a so Satanás mashi qami' iÿaxaneu'alo da 'ico' qami' ichigo'q, 'eeta'am naq'en da qaichigoq ca trigo. 
LUK.22.32	Qalaxayi aÿim 'am ñoqouagaxaueetapeguelec, da yaqto' sa ishit da saqca da 'adpi'iÿaxac. Qaq 'am qom ivita da aÿim 'añi'iguelqot, nachi 'autauan qome na 'adqaÿañicpi da yaqto' nachi 'eetai' da lpi'iÿaxac.
LUK.22.33	Nachi so Simón 'enapeco':
LUK.22.33	–'Am ÿataxala', aÿim qaica ca shiga da 'am iÿateuo aca ncoñitaxanaxaqui, ivitta'a da 'am seleutañi'.
LUK.22.34	Qalaxayi so Jesús 'enapeco' somayi, 'eeta':
LUK.22.34	–Pedro, nagui 'am shinapega da qomele qom yaqta'a da noÿin ca 'olgaxa, qaq mashi tres qome da 'avi'iguelaxalec da 'anqolguet da qonetega aÿim sa 'auauatton.
LUK.22.35	Nachi so Jesús denataxan, 'eeta':
LUK.22.35	–Se'eso na'a'q can qami' sama'q da sa ishit da sauo'o ca qadachoxonaxaqui qataq aca laÿi' aca qodomi qataq caua qadapela'chilli', qaq ¿peta'a huo'o co'ollaxa ca qaviñiitac?
LUK.22.35	Nachi soomayi 'ena'po':
LUK.22.35	–'A'i, qaica ca seuenaqtac.
LUK.22.36	Nachi 'enapeco':
LUK.22.36	–Nagui qalaxayi ca huo'o ca lachoxonaxaqui, qaq no'on da ÿachi, nataq'en cam alom laÿi'. Qaq cam qaica ca lailonec, qaq no'on da imen ca lapo', ime, qaq deshijnaxanaique camayi. 
LUK.22.37	Cha'ayi aÿim shinapec da ÿataqta ipacchigui qome da ñi'aqtaguec mayi i'axat naua ñiyigui'shi l'aqtaqa ñi Dios, mayi 'eeta': “Nachi qaÿalecnoigui nam 'itaxaloxoicpi camayi.” Cha'ayi 'enauac nam ñi'aqtaguec mayi qoÿittañi, namayi ÿataqta ipacchigui.
LUK.22.38	Nachi somayipi 'enapeco':
LUK.22.38	–'Am qadataxala', 'enaua huo'oi naua dos ÿilonqa.
LUK.22.38	Nachi somayi 'enapeco':
LUK.22.38	–A'ayi, nachi tachiguiña.
LUK.22.39	Ime, nachi so Jesús huenoxoneec, tauga cam nachi 'eetai'cnaxa da lanataqa' saqaÿoqotchiguemec 'alhua mayi nanqa' ana olivos. Qataq so lapaxaguenatacpi nachi nnaictague'. Qataq so lapaxaguenatacpi nachi nnaictague'. 
LUK.22.40	Qaq co'ollaq qaiviteuga yimayi, nachi 'enapega somayipi, 'eeta':
LUK.22.40	–Qanqouagaxauñi qome, yaqto' sa ishit da qami' inoxonoiguilo ca qauem nhuennataxac.
LUK.22.41	Nachi so Jesús ca'aisalo soomayi, taÿa cam qaÿata'a. Ime, nachi i'alyiñi naua l-llicte da nqouagaxauen. 
LUK.22.42	Nachi 'eeta':
LUK.22.42	–'Am ita'a, da 'aushit, qaq no'on da sa ishit da aÿim 'apagaqna'aguet de'eda que'ejnaxac mayi 'eeta'am da qanÿomgui ca deshinataxan. Qalaxayi sa ishit qome da 'au'ot ca maichi shiitapeguec, chaqcata cam qonetapeguec.
LUK.22.43	Nachi anac som namaxashic piguem l'ec da ÿanem da l'añaxac somayi. 
LUK.22.44	Qaq co'ollaq mashi ÿagueec da nque'ejnaxac, nachi qaltaq nquigaxatteec da n'añaxataxac da nqouagaxaunaxac, nachi na nchilchaxa mayi anactac, 'eeta'am na ntago'q, ÿataqta ñijlec na 'alhua.
LUK.22.45	Qaq co'ollaq imat da nqouagaxaunaxac, nachi ñishiguem da nqo'ona so lapaxaguenatacpi. Nachi co'ollaq ivita, nachi ilalec da do'ochita somayipi, souaxat da sa nalo'oguet da laquicoxo. 
LUK.22.46	Nachi 'eetega somayipi, 'eeta':
LUK.22.46	–¿Tá'ainco' yi qau'ochiita? Ña qoñiishiguem. Ime, qaq qanqouagaxauñi, yaqto' sa ishit da qami' taiguilo ca qauem nhuennataxa.
LUK.22.47	Qaq ña detaqtac so Jesús co'ollaq nvi' so ÿataqta qalota shiÿaxauapi. Qaq qanatataueegue so l'enaxat Judas, som 'oonolec so doce lapaxaguenatacpi. Nachi somayi nquigueu'a so Jesús da napigoq. 
LUK.22.48	Nachi so Jesús 'enapego':
LUK.22.48	–Judas, ¿'am 'anapigoqot na shiÿaxaua llalec da 'auauotaique da 'aneuo?
LUK.22.49	Qaq som nnaictague'pi so Jesús co'ollaq ÿauaachigui de'eda qanayiuaigui, nachi qainattac somayi, qoÿiita':
LUK.22.49	–'Am qadataxala', ¿seloquiaxai' peta'a namayipi?
LUK.22.50	Nachi so 'oonolec somayipi iquesoxouec aso aloiguishi ltela som l-latac so lataxala' nam ntaxaÿaxanaxanecpi da qaitaxaÿapegue' ñi Dios. 
LUK.22.51	Qalaxayi so Jesús 'enapeco':
LUK.22.51	–Qauaqaÿa'a, a'ayi, nachi tachiguiña.
LUK.22.51	Nachi so Jesús ipoteu'a ana ltela so nlatac, nachi nataden. 
LUK.22.52	Ime, nachi 'enapega som lataxala'pi nam ntaxaÿaxanaxanecpi qataq som ilotague'pi asom n'onaxanaxaqui late'edai, qataq som nquedoxonecpi mayi anac da ñi'iguenauga somayi da ÿauec, 'eeta':
LUK.22.52	–¿Qami' qauanaqui, qanachiita'pe naua qainaqalli' qataq naua qanpo'ñilli', 'eeta'amo' da huo'otaq aÿim cachaxaic? 
LUK.22.53	Qami' soota'agueta soua na'axa'te añi n'onaxanaxaqui late'edai, qalaq ¿tá'ainco' yi sa ishito' da aÿim qauacoñiu'a? Qalaxayi mashi ivita yi laloqo' da qau'onataxañi qataq da do'onataxan da l'añaxac na napalaxa.
LUK.22.54	Nachi qaÿaconeu'a so Jesús da qaicoñi', nachi qaÿauegueu'a ca lma' som lataxala' na ntaxaÿaxanaxanecpi da qaitaxaÿapegue' ñi Dios. Nachi so Pedro ca'attau'ogue somayi. 
LUK.22.55	Qaq co'ollaq ivideuo somayipi, nachi qaÿalon so nodec, qaÿachangui na laiñi so qasoxoc. Qaq nataq'en so Pedro nso'ooñi, netangui somayipi. 
LUK.22.56	Nachi aso nlata co'ollaq ila'a somayi da datatangui so nodec, nachi iloto'ot, qaq 'enapeco':
LUK.22.56	–Nataq'en peta'a ñi'iñi shiÿaxaua nnaictague' damaxa.
LUK.22.57	Qalaxayi so Pedro nqolguet, nachi 'eeta':
LUK.22.57	–Aque', aÿim sa sauatton damayi.
LUK.22.58	Qaq co'ollaq qaÿata'ague de'eda, qaltaq jec so lÿa da ila'a somayi, nachi 'enapega, 'eeta':
LUK.22.58	–'Am peta'a nataq'en 'adaÿipi namayipi.
LUK.22.58	Nachi so Pedro 'enapeco':
LUK.22.58	–Aque', sa ishit da nachaÿim.
LUK.22.59	Qaq co'ollaq mashi qaÿata'ague de'eda, nachi ÿi'iguelaxalec da denataxan so lÿa, 'eeta':
LUK.22.59	–Ÿoqta 'eesa da ñi'iñi shiÿaxaua maichi lÿa de'eda shiÿaxaua, cha'ayi ñimayi nataq'en chigaqa'ague da Galilea.
LUK.22.60	Nachi so Pedro 'enapeco':
LUK.22.60	–Aque', aÿim sa saÿaten de'eda 'au'axattac.
LUK.22.60	Nachi co'ollaq ña detaqtac so Pedro, nachi noÿin so 'olgaxa. 
LUK.22.61	Huaña, nachi so qadataxala' nqoilga da ÿamato'ot so Pedro. Huaña, nachi somayi tachigui yi lauel da l'aqtac so qadataxala' co'ollaq 'eeta': “Qomele qome yaqta'a da noÿin ca 'olgaxa, qaq mashi tres qome da 'avi'iguelaxalec da 'anqolguet da qonetega da aÿim sa 'auauatton.” 
LUK.22.62	Huaña, nachi pa'auec so Pedro, nachi ÿataqta lta'adaic da nneenaxac.
LUK.22.63	Nachi so shiÿaxauapi mayi iuattague' so Jesús ÿataqta ÿi'inai' somayi qataq iuaxaatac. 
LUK.22.64	Qaÿapoguilo naua l'ai'te somayi, qataq qanhuaxanec na lashic, nachi qoÿiitega, qoÿiita':
LUK.22.64	–¡Ña 'au'axat chaq negue't na 'am iuaxaatac!
LUK.22.65	Qataq lapa na laÿipi n'aqtac somayi da qaishiueetac.
LUK.22.66	Qaq co'ollaq mashi yi'oxoñi, nachi lapona't so lquedoxonecpi na judiopi qataq so lataxala'pi na ntaxaÿaxanaxanecpi qataq nam dapaxaguenataxaatapeguec na nqataxacpi. Nachi qaÿauegueu'a so nta'alpi mayi loicnatac na lataxacpi. Nachi qainattac, qoÿiita':
LUK.22.67	–Ña qomi' 'au'aqtaxanema, ¿'am peta'a nachi'am nta'a nca'alaxaqui?
LUK.22.67	Nachi somayi 'enapeco':
LUK.22.67	–Da shinapec aja', nachaÿim, qaq ÿoqta da sa ishit da aÿim qau'amaqchiñi. 
LUK.22.68	Qaq da huo'otaq qami' sena't, qalaq ÿoqta da sa ishit da aÿim qau'aqtaxañiim, qataq sa ishit da aÿim qauesoiuec. 
LUK.22.69	Qalaxayi nagui na shiÿaxaua llalec sogote da nso'oota'ague da aloic ñi Dios mayi qaica ca ÿaqalanapec.
LUK.22.70	Ime, nachi 'enauac qaimalec da qainattac, qoÿiita':
LUK.22.70	–¿Nachi'am, peta'a 'am llalec ñi Dios?
LUK.22.70	Nachi so Jesús 'enapeco':
LUK.22.70	–Aja', nachaÿim, cha'ayi nachi qoñiÿapec nataq'en qami'.
LUK.22.71	Nachi somayipi 'enapeco':
LUK.22.71	–¿Negue'tom ca lÿa seuenaq da detaxaÿauo?, yi qomi' maichi sa'axasoqchigui da l'aqtac damayi mayi nasaxauec.
LUK.23.1	Nachi 'enauac ñishiguem somayipi, nachi qaÿauegueu'a so Jesús so nta'a Pilato. 
LUK.23.2	Huaña, nachi qaÿauo'o na qaÿasaxalecpi qoÿiitega lasouaxashit, qoÿiita':
LUK.23.2	–Qomi' selaqalec de'eda shiÿaxaua da ÿataqta taÿa't naq'en na qadhuo' l'ecpi. Qataq 'eetega da sa ishit da seshiitenaq ñi lta'a na nta'alpi mayi netaña yi Roma, qataq 'eetega da nachida dam nta'a nca'alaxaqui.
LUK.23.3	Nachi so Pilato inat somayi, 'eeta':
LUK.23.3	–¿Nachi'am peta'a mayi 'am lta'a na judiopi?
LUK.23.3	Nachi so Jesús 'enapeco':
LUK.23.3	–Aja', nachida dam qonapec.
LUK.23.4	Nachi so Pilato 'enapega som lataxala'pi nam ntaxaÿaxanaxanecpi qataq som shiÿaxauapi, 'eeta':
LUK.23.4	–Aÿim sa ishit da huo'o ca sanata lasouaxashit de'eda shiÿaxaua.
LUK.23.5	Qalaxayi somayipi ÿi'iguelaxalec da l'aqtac ÿataqta n'axannec, 'eeta':
LUK.23.5	–Namayi ÿasouaxattega't na shiÿaxauapi mayi netaña yi Judea, souaxat da lapaxaguenataxanaxac. Chigoqchiguiña yi Galilea, qaq nagui qataq nvitta'a ne'ena souaqta'a.
LUK.23.6	Qaq so Pilato co'ollaq hua'axaÿa de'eda, nachi nnataxanec da se'eso shiÿaxaua chigaqa'ague da Galilea. 
LUK.23.7	Qaq co'ollaq mashi qai'aqtaxanem da somayi chigaqa'ague da Galilea, nachi somayi ÿamaxa so nta'a Herodes mayi ilotague' yi 'alhua Galilea, cha'ayi somayi nataq'en hueta'a yi Jerusalén se'eso na'a'q. 
LUK.23.8	Nachi so nta'a Herodes co'ollaq ila'a so Jesús, nachi ÿataqta machiguiñi, cha'ayi mashi qaÿoqteguelo naua na'axa'te da nshitaique da ÿauatton somayi. Cha'ayi hua'aqtapeguelecnaxa da qai'axattac somayi, qataq nshitaique da ÿauaachigui da huo'o ca i'ot n'anec mayi sa qaÿauanapega. 
LUK.23.9	Nachi ÿataqta qalota na nnataxanaxacpi da inattac somayi, qalaxayi so Jesús sa ishit da ÿasateguet. 
LUK.23.10	Qaq nataq'en nachattauo nam lataxala'pi na ntaxaÿaxanaxanecpi qataq nam dapaxaguenataxaatapeguec na nqataxacpi, namayipi ÿataqta qalota na ÿasaqtapeguelec da 'eetega lasouaxashit somayi. 
LUK.23.11	Nachi so nta'a Herodes qataq so nallippi ÿataqta qaÿi'inai' so Jesús, nachi qalapaxalec so npo' ÿataqta qaica ca 'en'am da lyac, 'eeta'am qanqoÿin ca nta'a. Qaq co'ollaq ime, qaltaq qaÿi'iguelaxata so Pilato. 
LUK.23.12	Nachi se'eso na'a'q so Pilato qataq so Herodes qaltaq nmana't, cha'ayi soomayi mashi ÿataqta pa'aguenaxa'u.
LUK.23.13	Nachi so Pilato lapona't so lataxala'pi na ntaxaÿaxanaxanecpi qataq som nataxala'pi qataq na shiÿaxauapi. 
LUK.23.14	Nachi 'enapega, 'eeta':
LUK.23.14	–Qami' aÿim qanaviquiu'a de'eda shiÿaxaua, qoñiitega da nachida da ÿasouaxattega't na shiÿaxauapi, qaq aÿim sogote da sechimaxattega damayi, qalaxayi sa ishit da huo'o ca sanata lasouaxashit. Qaq qami' qauauañiichigui da aÿim qaica ca sanata lasouaxashit nam qauasaqaitapeguelecpi damayi. 
LUK.23.15	Ñi Herodes nataq'en, qaq ÿoqo'oyi ñi'iguelaxat damayi. Qaq qauloichigui damayi da qaica ca lasouaxashit da huo'otaq ishit da qaÿachigoxotchigui ca nalaataguec. 
LUK.23.16	Qaq aÿim samaxasoxoolec qome da qaiuaxan damayi, qaq qom ime, nachi saxaneec.
LUK.23.17	Qaq so Pilato nachi 'eetai'cnaxa da n'onataxac da huo'o na isouec ncoñitaguishic da iviteuga yi naponaxaqui, yaqto' na shiÿaxauapi ÿaÿamaxadeeta somayi. 
LUK.23.18	Qalaxayi nmashiguem 'enauac somayipi da i'alaq, 'eeta':
LUK.23.18	–¡Qaÿalauat qome ne'ena shiÿaxaua! ¡Qaq ca Barrabás, qalaxayi qaisouec!
LUK.23.19	Qaq se'eso Barrabás, somayi qaicoñi' co'olloxochiyi, nachi qoÿanaigui aso ncoñitaxanaxaqui souaxat co'ollaq qanpa'aguene' naq'en so nta'a co'ollaq huaña yi la ciudad, qataq souaxat da laataxanaxaic. 
LUK.23.20	Qalaxayi so Pilato nshitaique da isouec so Jesús, ÿoqo'oyi qaltaq ÿi'iguelaxalec da denataxan. 
LUK.23.21	Qalaxayi somayipi ÿataqta n'axannec da ÿi'iguelaqtalec da l'alaxac, 'eeta':
LUK.23.21	–¡Qaiuaxaneuo qome namayi!
LUK.23.22	Qaltaq ÿi'iguelaxalec so Pilato da 'enapega somayipi, 'eeta':
LUK.23.22	–Qaq ¿négue'to' ca i'ot sa ÿaÿamaxañi damayi?, yi aÿim qaica ca sanata lasouaxashit da huo'otaq naigui da qaÿauo'o ca nalaataguec. Aÿim chochi samaxasoxoolec qome damayi da qaiuaxan, qaq qom ime, nachi saxaneec.
LUK.23.23	Qalaxayi somayipi ÿataqta ÿi'iguelaqtalec da qaiÿaxaatapegueu'a so Jesús da ña qaiuaxaneuo. Qaq co'ollaq ÿagueec da l'alaxac somayipi qataq som lataxala'pi na ntaxaÿaxanaxanecpi, nachi ivitta'a da qaÿañoxot dam qoÿiitapeguec. 
LUK.23.24	Huaña, nachi so Pilato nañoxot da ÿasateguet da 'eetapeguec somayipi. 
LUK.23.25	Nachi isouec som shiÿaxaua mayi lca'ateu'a somayipi som qoÿaataigui aso ncoñitaxanaxaqui souaxat co'ollaq qanpa'aguene' naq'en so nta'a qataq souaxat da laataxanaxaic. Nachi ÿanoigui somayipi so Jesús da maichi ÿoiqueetac.
LUK.23.26	Qaq co'ollaq mashi qaÿauec so Jesús da qaÿauotaique da qaiuaxaneuo, nachi qaÿaconeu'a so shiÿaxaua, l'enaxat Simón, mayi lma' yi Cirene. Somayi chigaqauga na n'onaxa. Nachi qaÿachilec somayi so npe'enaxaqui so Jesús, nachi ca'attaueegue qanqoÿin somayi.
LUK.23.27	Qaq ÿataqta qalota so shiÿaxauapi mayi ca'attauo qataq so 'alpi. 'Enauac asomayipi noÿiitagui, n'alaqtapiguiñi, souaxat da daquigoigue somayi. 
LUK.23.28	Nachi so Jesús nqoileeguet asomayipi, nachi 'enapega, 'eeta':
LUK.23.28	–Qami' 'alpi mayi qadmayi na Jerusalén, sa ishit qome da aÿim qanoÿiñiilec. Chaqdata qome da maichi qanoÿiñiila't, qataq qanoÿiñiilec na qai'alquiipi. 
LUK.23.29	Cha'ayi anate' caua na'axa'te qome da qoÿiita': “Ÿataqta machiguiñi qome acam sa deco'o qataq acam sa ishit da hualaxai qataq acam sa nauanapegue' da illipaxaatauo ca llalec.” 
LUK.23.30	Huaña, nachi na shiÿaxauapi 'enapega ana qasoxonaxapi, 'eeta': “Ña qomi' 'aupataxayiñi qome.” Qataq qoÿinapega ana comadelecpi, qoÿiita': “Ña qomi' 'ai'oxooyiñi qome.” 
LUK.23.31	Cha'ayi aca dadala qo'ipaq da hua'auñi da qai'otec de'eda, qaq ¿chaq huá'aguectaxa ca qoÿiitec acam ltoxoi?
LUK.23.32	Qaq nataq'en qaÿauecta'agueta soua dos shiÿaxa'u mayi l'onataqa naua qauema da qaÿauotaique da nalaataxa'u qanqoÿin so Jesús. 
LUK.23.33	Qaq co'ollaq mashi qaiviteuga som 'alhua mayi l'enaxat nqaic lpi'inec, nachi qaiuaxaneuo so Jesús qataq nataq'en soua dos mayi l'onataqa naua qauema. So 'oonolec qoÿana'ague na aloic, qaq so lÿa qalaq qoÿana'ague na n'emaq. 
LUK.23.34	Qaq co'ollaq mashi qaiuaxaatapegueuo so Jesús, nachi 'eeta':
LUK.23.34	–'Am ita'a, 'auchoxoden qome namayipi, cha'ayi sa ÿaÿaten dam i'ottac.
LUK.23.34	Nachi som huataxanaqpi nallittapiguilo soua alogo so Jesús da chaq negue't ca talguete soomayi. 
LUK.23.35	Qaq 'enauac na shiÿaxauapi imeteetac somayi qataq ivida'a nam nta'alpi ÿi'iitac, 'eeta':
LUK.23.35	–Nca'alaxateecnaxa ca lÿa. Qaq nagui, qaq no'on da maichi nca'alaxajla't, qom ÿoqta 'eesa nachiñi ñi nta'a nca'alaxaqui mayi lca'aguishic ñi Dios.
LUK.23.36	Qaq nataq'en som huataxanaqpi ÿataqta ÿi'iitac somayi, nachi qanquigueu'a da qaÿauotaique da qanÿomaxangui som lataxa mayi ÿataqta 'iuaxaic. 
LUK.23.37	Qataq qoÿiitega, qoÿiita':
LUK.23.37	–Qom nachi'am mayi 'am lta'a na judiopi, qaq no'on qome da maichi 'anca'alaxajla't.
LUK.23.38	Qaq huo'o som nedec mayi qoÿittalec na pa'ashiguem, huetalguete naua l'aqtaqa na griegopi qataq na latinopi qataq na hebreopi, 'eeta': “Ñimayi nachiñi ñi lta'a na judiopi.”
LUK.23.39	Qaq som 'oonolec som qauema nam i'otta'pe mayi nataq'en qaicoñittauo nataq'en ishiueetac somayi, 'eeta':
LUK.23.39	–Qom 'eesa da nachi'am nta'a nca'alaxaqui, qaq no'on da maichi 'anca'alaxajla't qataq nataq'en qomi' 'anca'alaxatreec.
LUK.23.40	Qalaxayi so maichi lÿa qataq nlaxa somayi, 'eeta':
LUK.23.40	–Qalaq ¿sa ishito' da 'ayi'iÿa ñi Dios?, yi 'am nachi qoneta'am da 'anhuaxanaguec ñimayi. 
LUK.23.41	Qomi' ÿoqta 'itchiguiñi dam qanque'ejnaxac, cha'ayi maichi seshiitenaqtac dam naigui nam so'otaqpi. Qaq ñim ña' shiÿaxaua, qalaxayi sa ishit da huo'o ca i'ot qauem.
LUK.23.42	Nachi somayi 'enapego' so Jesús, 'eeta':
LUK.23.42	–Aÿim 'auennata'a qome qom 'añi'iguelaq da 'aulo'ogue 'enauacna.
LUK.23.43	Nachi so Jesús 'enapeco':
LUK.23.43	–Ÿoqta 'eesa da shinapec da nachina nagui da sogote aÿim qoueta'aguet da qoueta'a yi lma' na qanca'alaxateecpi da piguem.
LUK.23.44	Qaq mashi yaqta'a da na'a'q laiñi. Nachi 'enauac ana 'alhua ÿataqta napanñi, chochi ivitta'a so las tres so avit. 
LUK.23.45	Aso nala' qalaq ÿataqta naue', qaq som lapoxot nam pa'auo aso n'onaxanaxaqui late'edai qalaq colaqchiguingui na laiñi. 
LUK.23.46	Nachi so Jesús i'alaq, 'eeta':
LUK.23.46	–'Am ita'a, 'am sepataxalec nagui da maichi 'aulo'ogue na iqui'i.
LUK.23.46	Qaq co'ollaq mashi nasaxauec de'eda l'aqtac, nachi ileu.
LUK.23.47	Nachi som lataxala' so huataxanaqpi co'ollaq ÿauaachigui de'eda, nachi ÿi'oxoden ñi Dios, 'eeta':
LUK.23.47	–Ÿoqta 'eesa ñi'iñi shiÿaxaua da qaica ca ÿasouaxat.
LUK.23.48	Qaq 'enauac so shiÿaxauapi mayi ÿauaachigui de'eda huaigui somayi nachi nlagaxatapec, qalaxayi ÿataqta iuaxaalguete naua ltogue da nqui'ic. 
LUK.23.49	Qaq 'enauac nam nauattonaxauapi so Jesús qataq som 'alpi mayi ca'attague' somayi co'ollaq chigoqchiguiña yi Galilea, nachi lshictauga ca hueta'a co'ollaq imeteetac da huaigui somayi.
LUK.23.50	Qaq huo'o so shiÿaxaua ÿataqta no'on da lataxac qataq sa ishit da i'ot ca sa ÿaÿamaxañi, l'enaxat da José, lma' yi pueblo Arimatea huaigui yi 'alhua Judea. Somayi nachi ÿalectaigui na nta'alpi mayi loicnatac na lataxacpi na judiopi. 
LUK.23.51	Se'eso José, somayi iuattaique da nvi' cam l'onataxanaxac ñi Dios da ilo'ogue 'enauacna. Qaq somayi sa ishit co'olloxochiyi da ÿaÿamaxaden dam i'ot som laÿipi nta'alpi. 
LUK.23.52	Nachi somayi nqo'oneu'a co'olloxochiyi so Pilato da iÿaxaneu'a da l'oquiaxac so Jesús. 
LUK.23.53	Qaq co'ollaq ime da nqajñi so Jesús, nachi lpataxangue so hualoq lapagaxaic, nachi ÿachangui asom huachiqui mayi n'onata, naigui aso coma'. Asomayi saxanaxa da huo'o ca qaÿachangui. 
LUK.23.54	Qaq se'eso na'a'q nachiso so aÿamaxataxaqui da qanaÿamaxatta'aguet so lÿa na'a'q mayi mataxaqui som yaqta'a da nnoxoneuo.
LUK.23.55	Nachi som 'alpi mayi ca'attague' so Jesús co'ollaq chigoqchiguiña yi Galilea nataq'en jec da demejnaxaneuga aso huachiqui. Nachi ÿauaachigui da qoÿiitec da l'oquiaxac so Jesús. 
LUK.23.56	Nachi co'ollaq ÿi'iguelaxadeu'a ca lma't, nachi qaÿaqataxanai' som codaxat. Ime, nachi nmatreec se'eso na'a'q mataxaqui, qaipactelec da lamaxasoxonaxac na nqataxacpi.
LUK.24.1	Qaq co'ollaq ña nte'etom so l'auaxanec soua na'axa'te, nachi som 'alpi nqo'oneuga aso huachiqui, qaÿachitac som codaxat mayi qaÿaqataxaatapigui'. Qataq huo'o so laÿipi 'alpi qannaictague'. 
LUK.24.2	Qaq co'ollaq qaiviteuga asomayi, nachi qailalec so coma' mayi lapoxot da sa ishit da huetaña so lma'. 
LUK.24.3	Nachi qainoxonoigui asomayi, qalaxayi sa ishit da qaÿanata da l'oquiaxac so qadataxala' Jesús. 
LUK.24.4	Nachi ÿataqta huo'o da lcolanqa' soomayi, qataq sa ÿaÿate'n ca 'eeteque co'ollaq qaila'alo soua dos shiÿaxa'u nachattrañi, huaqta'ato soomayi. Soua alogo ÿataqta qashilectrapiguiñi. 
LUK.24.5	Qaq soomayi yi i'alyiñi naua l-llicte, nachi ÿataqta ividaxata'agueta naq'en na 'alhua naua lata'pi souaxat da lcolanqa'. Nachi se'esoua shiÿaxa'u 'ena'po':
LUK.24.5	–¿Tá'ainco' yi qanmichiitapigui na leuaxaicpi da qanmichiitaique som nca'altauec? 
LUK.24.6	Sa ishit da hueta'a ne'ena somayi, cha'ayi mashi qaltaq nca'aleec qanqoÿin. Qauennachi dam l'aqtac co'ollaq hueta'a yi Galilea, 'eeta'; 
LUK.24.7	“Na shiÿaxaua llalec qoÿanoigui qome na 'itaxaloxoicpi, da yaqto' qaiuaxaneuo, qalaxayi qom mashi ivi' naua tres na'axa'te, nachi qaltaq nca'aleec qanqoÿin.”
LUK.24.8	Nachi soomayi tachiguilo lauel da l'aqtac co'ollaxa so Jesús. 
LUK.24.9	Qaq co'ollaq chigoqojdelec aso huachiqui da ÿi'iguelaxadeuo, nachi co'ollaq ivildeuo, nachi da'aqtaxanem 'enauac de'eda soua once namaxa'shi, nataq'en 'enauac so laÿipi. 
LUK.24.10	Qaq soua idodeuo da l'axaÿaxa'c soua once namaxa'shi, nachaso aso María mayi Magdala lashi, qataq aso Juana, qataq aso María mayi late'e so Santiago, qataq so laÿipi 'alpi. 
LUK.24.11	Qalaxayi soua namaxa'shi 'eeta'am naq'en da chochi naÿaquiaxac da i'axattrac soomayi, nachi sa ishit da i'amaqte'n.
LUK.24.12	Qalaxayi so Pedro nachi nqalgoq da demejnaxaneuga aca huachiqui. Qaq co'ollaq ÿalliguingui na lauel asomayi, nachi ndoteec so hualoq lapagaxaic huetau'a na laÿi asomayi. Ime, nachi ÿi'iguelaxau'a ca lma', ÿataqta huo'o da l'aalaxa dam qanayiuaigui.
LUK.24.13	Qaq nachiso se'eso na'a'q, qaq dos somayipi soua taÿa'aguelo da pueblo, l'enaxat da Emaús, huo'o ca once kilómetros da qaÿachigoqteu'a yi Jerusalén. 
LUK.24.14	Qaq co'ollaq quete' soomayi nachi n'aqtaxaatrapigui 'enauac de'eda qanayiuaigui. 
LUK.24.15	Qaq co'ollaq n'aqtaxaatega't qataq ncotatega't, nachi so Jesús ca'atalo soomayi, nachi nnaictagueto. 
LUK.24.16	Qaq nai'ctaxa da qailoto'ot somayi, qalaxayi huo'o som 'ico' npaxattac da huo'o mshi sa ishit da ÿauatto'n somayi. 
LUK.24.17	Nachi so Jesús inatta'pe soomayi, 'eeta':
LUK.24.17	–¿Négue't cam qancotaitapigui can huangui na nqa'aic? qataq ¿tá'ainco' yi qauaquicoita?
LUK.24.18	Nachi so 'oonolec soomayi, l'enaxat Cleofás, ÿasat, 'eeta':
LUK.24.18	–'Enauac nam shiÿaxauapi mayi hueta'a na Jerusalén qaica ca sa ÿaÿaten da qanayiuaigui se'esoua na'axa'te. Qaq ¿chaq 'amto' da qonetaña yimayi da sa 'auaÿaten de'eda?
LUK.24.19	Nachi somayi 'enapeco':
LUK.24.19	–¿Négue'to' camaxa?
LUK.24.19	Nachi soomayi 'ena'po':
LUK.24.19	–Qomyi dam huaigui so Jesús mayi l'ec yi Nazaret som l'aqtaxanaxanec ñi Dios. Se'eso shiÿaxaua qaica ca ÿaqalanapec cam l'aqtac qataq cam i'ot, qaq ÿataqta ÿaÿamaxadeeta somayi ñi Dios qataq 'enauac na shiÿaxauapi. 
LUK.24.20	Qalaxayi nam lataxala'pi na ntaxaÿaxanaxanecpi da qaitaxaÿapegue' ñi Dios qataq nam maichi qadta'alpi qoÿanguet somayi da nalaataguec qataq da qaiuaxaneuo. 
LUK.24.21	Qalaxayi qomi' huo'o da qanaquitaxac da nachiso somayi som nca'alaxateec qome na llalaqpi so Israel. Qaq nagui mashi ivi' na tres na'axa'te da qanayiuaigui de'eda. 
LUK.24.22	Qaq 'eesa da huo'oi soua 'alo mayi qomi' huetaiguilo da qomi' icolanaqchi't, cha'ayi so ña qaÿata'aguet so na'a'q, nachi nqo'oodeuga aso huachiqui. 
LUK.24.23	Qaq co'ollaq sa ishit da qaÿanata ca l'oquiaxac somayi, nachi ñi'iguelaxadeuo da i'axattrac da lauanaqchi'c co'ollaq iloda'a soua namaxa'shi piguem lashi' i'axatta'pe da so Jesús nca'altauec. 
LUK.24.24	Ime, nachi je'c soua maichi qadÿa't da demejnaxaadeuga aso huachiqui. Qaq co'ollaq ivildeuga, nachi ilodalec da qui'itchigui. Qaq ipacchigui dam 'enapec soua 'alo, qalaxayi sa ishit da qaila'a ca Jesús.
LUK.24.25	Nachi so Jesús 'enapeco':
LUK.24.25	–¡Ÿataqta qaico' ca qauaÿajñiÿapec qami', qataq qaÿaloqta da qau'amaqchiñi 'enauac nam l'aqtaxanaxacpi som l'aqtaxanaxanecpi ñi Dios! 
LUK.24.26	¿Sa qauaÿajñiÿo' peta'a da que'eca nta'a nca'alaxaqui hua'auñi qome da huo'o da nque'ejnaxac qom saxanaxa da inoxoneu'a ca lli'oxoyic?
LUK.24.27	Ime, nachi da'aqtaxanema soomayi 'enauac nam n'aqtaguec somayi nam nanettañi naua ñiyigui'shi l'aqtaqa ñi Dios, ÿachigoxottot aso hua'auchiguiñi lliyiguishi so Moisés, ividaxatta'a asom pa'ateec lliyiguishi som l'aqtaxanaxanecpi ñi Dios.
LUK.24.28	Qaq co'ollaq ivilda som pueblo mayi taida'a, nachi so Jesús i'enaxat da 'ico' nachi ÿapactauec da queta. 
LUK.24.29	Qalaxayi ÿataqta qaipactega somayi da n'onañi. Nachi qoÿiitega, qoÿiita':
LUK.24.29	–Ña qomi' 'an'onaisopactaxa. Ten, yi mashi avit, qataq yaqta'a da pe.
LUK.24.29	Nachi so Jesús ca'ateu'oguelo soomayi da n'onaisopa. 
LUK.24.30	Nachi co'ollaq mashi nso'oota'ai'salo soomayi da datatralec so nqui'axala', nachi somayi ÿacona aso pan da nqouagaxaueelec. Ime, nachi ÿanoiguilo soomayi. 
LUK.24.31	Huaña, nachi soomayi 'ico' da qaÿauatoiguilo naua l'ai'te, nachi ÿauatto'n somayi, qalaxayi somayi nachi pal. 
LUK.24.32	Nachi soomayi detaxaÿapega't, 'eeta':
LUK.24.32	–¡Qachi ÿoqta 'eesa caillayi da 'ico' dato'm naua qadquiyaqte, can ñanaguenaqta na nqa'aic, can qomi' i'axattapeguema naua ñiyigui'shi l'aqtaqa ñi Dios!
LUK.24.33	Huaña, nachi sa ishit da huo'o ca iuattra'a soomayi, nachi je'c da ÿi'iguelaxadegue da Jerusalén. Huaña, nachi qanauaneto soua once namaxa'shi qataq 'enauac so laÿipi'. 
LUK.24.34	Nachi somayipi da'aqtaxaatac, 'eeta':
LUK.24.34	–Ÿoqta 'eesa da qaltaq nca'aleec qanqoÿin so qadataxala', qataq so Simón mashi nauane'.
LUK.24.35	Nachi soomayi nataq'en da'aqtaxaata'pe, i'axattrac da 'eetec da huedaigui co'ollaq quetrague' so 'eetec da huedaigui co'ollaq ÿauattoodelec so Jesús co'ollaq ncolaxattapiguiñi aso pan.
LUK.24.36	Qaq ña qan'aqtaxaatapigui de'eda, co'ollaq so Jesús nachatchiguingui na laiñi somayipi. Nachi iquin, 'eeta':
LUK.24.36	–Ÿataqta huo'o da qadlagaxayiqui qome.
LUK.24.37	Nachi somayipi ÿataqta ñi'i, qalota da lcolanaxa, ipi'itaxaatega da chochi nqui'i ca ilota'a. 
LUK.24.38	Qalaxayi so Jesús 'enapeco':
LUK.24.38	–¿Tá'ainco' yi qayi'ii? qataq ¿tá'ainco' yi huo'o da lqolguetaxanaxa'c naua qadquiyaqchilli'? 
LUK.24.39	Ña qaumijñi naua iua'q qataq naua ichil. Ñaq aÿim qaupochiu'a qataq aÿim qaumijñi, cha'ayi cam nqui'i qaica cam lapat qataq cam lpi'inec, qaq sa ishit da 'eetec nagui da aÿim qauloito'ot.
LUK.24.40	Qaq co'ollaq 'enapec de'eda, nachi ÿachaxa'n naua lhua'q qataq naua lapia'te. 
LUK.24.41	Qalaxayi somayipi saxanaxa da i'amaqten de'eda souaxat da ntonaxac qataq dam l'aalaxa. Nachi so Jesús 'enapeco':
LUK.24.41	–¿Huo'o peta'a ca qonoqoi ne'ena?
LUK.24.42	Nachi qoÿanem so laÿi so nÿaq qataq so lli'ac lte' na te'esaq lta'a. 
LUK.24.43	Nachi somayi ÿacongueta. Ime, nachi chi'c, ÿauaachigui naq'en somayipi. 
LUK.24.44	Qaq co'ollaq ime, nachi 'enapega somayipi, 'eeta':
LUK.24.44	–De'eda souaigui, nachida dam sa'axattac co'ollaq ña qami' soota'agueta: da ipacchigui qome 'enauac na ñi'aqtaguec mayi i'axat nam nqataxacpi mayi ÿiyiñi co'olloxochiyi so Moisés qataq nam lliyigui'shi som l'aqtaxanaxanecpi ñi Dios qataq nam ñiyiguishicpi l'enaxat Salmos.
LUK.24.45	Huaña, nachi ÿanem somayipi da ÿaÿate'n naq'en naua ñiyigui'shi l'aqtaqa ñi Dios. 
LUK.24.46	Nachi 'enapeco':
LUK.24.46	–Dam nanettañi i'axat da ca nta'a mayi nca'alaxaqui hua'auñi qome da qaÿalauat. Qaq qom mashi inoxoodeec caua tres na'axa'te, nachi qaltaq nca'aleec qanqoÿin. 
LUK.24.47	Nachi de'eda l'enaxat qai'axateec qome, qai'aqtaxanoigui na ÿotta'a't shiÿaxauapi, qaq qoÿinapega 'enauac namayipi da ca'aisalo naua n'onataxaco, yaqto' naua n'onataxaco ishit da qaÿapalaxa't, qaq qaÿachigoqchiguiña qome na Jerusalén. 
LUK.24.48	Qaq nachi qami' qome mayi qau'axachiiuec 'enauac de'eda qadauanaqchiqui. 
LUK.24.49	Qaq aÿim qome qami' ñamaxalo cam ÿachaxanapec co'olloxochiyi ñi ita'a. Qalaxayi nachi qoviita'a qome na la ciudad Jerusalén, to' qom mashi qauacoñiiguet cam n'añaxac mayi chigaqshiguem.
LUK.24.50	Nachi so Jesús nqateeguesop somayipi so la ciudad da ÿauegueuga yi Betania. Ime, nachi ÿachaxaayishigue'm naua lhua'q da ÿanem da nqouagaxa somayipi. 
LUK.24.51	Qaq co'ollaq mashi ÿanem da nqouagaxa somayipi, nachi ca'ai da qaÿaueegue da piguem. 
LUK.24.52	Nachi somayipi co'ollaq imat da natameetacot somayi, nachi ÿi'iguelaxague da Jerusalén, ÿataqta machiguiñi. 
LUK.24.53	Nachi sa i'atai' da hueta'a aso n'onaxanaxaqui late'edai da ÿi'oxodeetac ñi Dios. Aja', nachi 'eetec de'eda.
JHN.1.1	Co'ollaq chita'ague da qai'ot 'enauacna, qaq nal'ena da huo'o so l'enaxat l'aqtac ñi Dios. Qaq se'eso l'enaxat l'aqtac ñi Dios, somayi hueta'aguet ñi Dios, qaq somayi Dios. 
JHN.1.2	Qaq co'ollaq chita'aguena, qaq somayi nal'ena da hueta'aguet ñi Dios. 
JHN.1.3	Qaq ñi Dios co'ollaq i'ottacna, nachi ÿachigoxotchigui somayi 'enauac nam i'otpi. Qaq 'enauac nam huo'o qaica ca saq chigoqchigui somayi. 
JHN.1.4	Qaq somayi nachiso so chigoqchigui da nca'alaxa, qaq de'eda nca'alaxa nachida da yi'oqojlec naq'en na shiÿaxauapi. 
JHN.1.5	Qaq de'eda yi'oqchiguiñi, damayi icoÿadelec na napalaxa, qaq na napalaxa sa ishit da ÿalamat.
JHN.1.6	Huo'o so shiÿaxaua mayi lamaxashic ñi Dios, somayi l'enaxat Juan. 
JHN.1.7	Qaq somayi anac, da yaqto' i'axat de'eda yi'oqchiguiñi, yaqto' 'enauac na shiÿaxauapi ishit da da'amqajnataxan, chigoqchigui da l'aqtaxanaxac somayi. 
JHN.1.8	Qaq so Juan sa ishit da nachiso som yi'oqchiguiñi, cha'ayi somayi qanamaq, da yaqto' i'axat de'eda yi'oqchiguiñi. 
JHN.1.9	Qaq som ÿoqta 'eesa da yi'oqchiguiñi mayi icoÿadelec 'enauac na shiÿaxauapi, somayi mashi nvittega ana 'alhua.
JHN.1.10	Qaq se'eso l'enaxat l'aqtac ñi Dios, somayi hueta'a ana 'alhua. Qaq nai'ctaxa da ñi Dios ÿachigoxotchigui somayi co'ollaq i'ot ana 'alhua, qalaxayi nam huetalec ana 'alhua sa ishit da ÿauatton. 
JHN.1.11	Qaq somayi anaÿa na maichi lalamaxat lma', qalaxayi na maichi lalamaxat lauo' l'ecpi sa ishit da ÿaconguet. 
JHN.1.12	Qalaxayi ñaqaiyita huo'o na ÿaconguet qataq i'amaqten somayi, qaq nachina na ÿanem da ÿoqta 'itchiguiñi da llalaqpi ñi Dios. 
JHN.1.13	Qaq namayipi sa ishit da 'eeta'am da lañoxoc na llalaqpi na yi'oqchigui shiÿaxauapi. Mayi da ñiguiñi, qalaq chigoqchigui da lqopitaxanaqtaic, huo'otaq da lhuennataxac namayipi, cha'ayi namayipi ÿataqta llalaqpi ñi Dios.
JHN.1.14	Qaq se'eso l'enaxat l'aqtac ñi Dios, somayi nañigui da lataxac na yi'oqchigui shiÿaxaua. Nachi somayi qomi' hueta'agueta, qalaq ÿataqta nlaqchigui da lauotaxanaqtaic qataq dam 'eesa lataxac. Qaq qomi' sauanaqchigui da lli'oxoyic dam ñi'oxoyic mayi maichi lalamaxat lli'oxoyic som 'oonolec llalec ñim qadta'a Dios. 
JHN.1.15	Qaq so Juan i'axattac co'ollaxa somayi, 'eeta':
JHN.1.15	–'Eda da aÿim sa'axatta'aguet co'ollaq shiita': “Huo'o ca aÿim nca'attaueegue, qaq que'eca aÿim nca'attaueegue, ca mayi aÿim napacalec, cha'ayi nal'ena da huo'o co'ollaq saxanaqca aÿim.”
JHN.1.16	Qaq 'enauac da shinaqta saconaxaguet dam chochaq huañi lsallaxa dam lqouagaxanaqtaic mayi nacalec lÿa da qomi' ÿanema. 
JHN.1.17	Na nqataxacpi co'ollaq qoÿan, qalaq chigoqchigui qanqoÿin so Moisés; qaq da nauotaxanaqtaic qataq dam 'eesa lataxac, damayi chigoqchigui so Jesucristo. 
JHN.1.18	Ñi Dios qaica ca ishit da ilogui, qalaxayi so 'oonolec llalec mayi ÿataqta neto'ot ñimayi, somayi nachiso so qomi' ÿauattonaxanaxanque ñi qadta'a.
JHN.1.19	Na judiopi mayi lma' yi Jerusalén ÿamaq na ntaxaÿaxanaxanecpi da qaitaxaÿapegue' ñi Dios qataq nam Leví llalaqpi mayi ltaua namayipi da nnataxana so Juan da chaq negue'tso somayi. 
JHN.1.20	Nachi somayi 'enapeco':
JHN.1.20	–Aÿim sa ishit da nachaÿim ca nta'a nca'alaxaqui.
JHN.1.21	Nachi qaltaq qaÿi'iguelaxalec da qainat, qoÿiita':
JHN.1.21	–Qaq ¿chaq négue't 'am qone'? ¿Peta'a nachi'am Elías?
JHN.1.21	Nachi so Juan 'enapeco':
JHN.1.21	–Sa ishit da nachaÿim Elías.
JHN.1.21	Nachi qaltaq qaÿi'iguelaxalec da qainat, qoÿiita':
JHN.1.21	–Qaq ¿peta'a nachi'am que'eca n'aqtaxanaxanec mayi qai'axatta'aguet da naÿa'cna?
JHN.1.21	Nachi somayi ÿasat, 'eeta':
JHN.1.21	–'A'i, sa ishit da nachaÿim.
JHN.1.22	Nachi qoÿiitega, qoÿiita':
JHN.1.22	–Qaq ¿négue'to' 'am qone'? Cha'ayi qomi' sauoqtaique da huo'o ca qayi'ac 'ad'aqtac da sedaxa yim qomi' nama'q. ¿Ña qomi' 'au'aqtaxanemactaxa chaq negue't dam qoneta?
JHN.1.23	Nachi so Juan 'enapeco':
JHN.1.23	–Qomyi nachaÿim mayi aÿim chimaqtapeguelec ca tojlec 'alhua, qaq da iÿaxanaxac, shiita': “Qauqataxañiÿai' qome ca ÿataqta ÿashicteec nqa'aic ñi qadataxala'” –qaq damayi nachida da 'enapec co'ollaxa so l'aqtaxanaxanec ñi Dios l'enaxat Isaías.
JHN.1.24	Qaq se'eso inattac so Juan, somayipi lamaxashic na fariseopi. 
JHN.1.25	Nachi somayipi inattac so Juan, 'eeta':
JHN.1.25	–Qalaq ¿tá'ainco' qone' yi 'auachilaxanataxan, yi sa ishit da nachi'am que'eca nta'a nca'alaxaqui, qataq sa ishit da nachi'am Elías, huo'otaq que'eca n'aqtaxanaxanec mayi qoÿinac naÿa'cna?
JHN.1.26	Nachi so Juan 'enapeco':
JHN.1.26	–Aÿim sachilaxanataxana na 'etaxat. Qalaxayi da qoñiita huo'o dam qami' huetanguilo mayi sa ishit da qauauattoñi, 
JHN.1.27	damayi aÿim nca'attalec, qaq nai'ctaxa da damayi nal'ena da huo'o co'ollaq saxanaxa da aÿim huo'o. Qataq sa ishit da yalou'a da ñaqa't naua lapela'te lque'te.
JHN.1.28	Qaq 'enauac de'eda huaña yi 'alhua l'enaxat Betábara mayi pa'aigue da nala' lliguishiguem yi tala Jordán, yim huaña co'ollaq dachilaxanataxaatac so Juan.
JHN.1.29	Qaq so lÿa na'a'q, nachi so Juan ila'aguet so Jesús da naÿaxaama somayi, nachi somayi 'eeta':
JHN.1.29	–Ña qauloÿa, 'ena cha'aguet na qagueta llalec mayi chigoqo'ot ñi Dios, nam nqat qome 'enauac na nasouaxashitpi ana 'alhua. 
JHN.1.30	Qaq aÿim sa'axattac namayi co'ollaq shiita': “Huo'o na aÿim nca'attalec, namayi nal'ena da huo'o co'ollaq saxanaqca aÿim, cha'ayi namayi nachi 'eetai' da huo'o.” 
JHN.1.31	Qaq aÿim sa ishit da sauatton co'ollaxa namayi. Qalaxayi aÿim ñanacto'ot da sachilaxanataxaatega na 'etaxat, yaqto' nam llalaqpi so Israel ishit da ÿauatton namayi.
JHN.1.32	Nataq'en so Juan 'enapeco':
JHN.1.32	–Aÿim sauaateguet so Espíritu Santo da chigoqtot na piguem, 'eeta'am na qoto', nachi talec somayi. 
JHN.1.33	Qaq aÿim ñaq saxanaxa da sauatton chaq negue'tca que'eca shiÿaxaua. Qalaxayi ñi aÿim namaq da yaqto' sachilaxanataxana na 'etaxat, ñimayi aÿim 'enapega co'ollaxa, 'eeta': “Qom 'am 'auauaachigui so Espíritu Santo da huo'otaq anac, nachi talec ca shiÿaxaua, qaq que'eca shiÿaxaua nachica qome ca dachilaxanataxana so Espíritu Santo.” 
JHN.1.34	Qaq aÿim mashi sauaachigui somayi, nachi sa'axattac da somayi nachiso so llalec ñi Dios.
JHN.1.35	Qaq so lÿa na'a'q, nachi so Juan qaltaq hueta'a yi'iyi 'alhua, qataq soua dos soua nale't. 
JHN.1.36	Qaq co'ollaq ÿauaategue so Jesús, nachi 'enapeco':
JHN.1.36	–Ña qauloÿa, 'eso cha'ague som qagueta llalec mayi chigoqo'ot ñi Dios.
JHN.1.37	Nachi soua dos nale't so Juan co'ollaq hua'aqchiyigui de'eda, nachi ca'atregue so Jesús. 
JHN.1.38	Nachi so Jesús co'ollaq nqoilec, nachi ila'agueta soomayi da ca'attrauo, nachi inatta'pe, 'eeta':
JHN.1.38	–¿Négue't ca qanmichiitaique?
JHN.1.38	Nachi soomayi 'ena'po':
JHN.1.38	–'Am mayi 'auapaxaguenataxaatac, ¿huá'ague ca qoneta'ague?
JHN.1.39	Nachi so Jesús 'enapeco':
JHN.1.39	–Qayalaÿi, ña qaumejnaxañiÿa.
JHN.1.39	Nachi soomayi je'c da demejnaxaada, nachi ÿauaada ca netaña somayi. Nachi huetra'asop somayi se'eso avit, cha'ayi huo'o ca mashi las cuatro se'eso avit.
JHN.1.40	Qaq so 'oonolec soua hua'aqchiguilo co'ollaxa so Juan, nachi ca'ateguelo so Jesús, somayi nachiso so Andrés, som lqaÿa so Simón Pedro. 
JHN.1.41	Qaq so Andrés co'ollaxa ÿataqta i'auaxaachiguiñi da nqo'ona so lqaÿa Simón, nachi 'enapega, 'eeta':
JHN.1.41	–Qomi' ñauanaxai' ñim qoÿiitega Mesías –de'eda n'enaxat naigui da Cristo, nta'a nca'alaxaqui.
JHN.1.42	Ime, nachi so Andrés ÿauec so Simón da ÿauega ca netaña so Jesús. Qaq so Jesús co'ollaq ila'aguet somayi, nachi 'enapega, 'eeta':
JHN.1.42	–'Am Simón mayi 'am llalec so Jonás, nagui 'am qaÿamata'ac da 'ad'enaxat Cefas –de'eda n'enaxat naigui da Pedro, coma'.
JHN.1.43	Qaq so lÿa na'a'q, nachi so Jesús ÿauotaique da taigue da 'alhua Galilea. Nachi natenalec so Felipe, nachi 'enapega, 'eeta':
JHN.1.43	–Aÿim qoquegue.
JHN.1.44	Qaq se'eso Felipe, somayi nachi lma' yi pueblo Betsaida, yim nataq'en lma' so Andrés qataq so Pedro. 
JHN.1.45	Nachi so Felipe jec da nmitaique so Natanael. Nachi da'aqtaxanem, 'eeta':
JHN.1.45	–Qomi' mashi ñauanaxai' ñim shiÿaxaua mayi ÿiyiñi co'ollaxa so Moisés naua lqataxaco mayi nanettrañi ana lede, ñim nataq'en ÿiyiñi co'ollaxa so l'aqtaxanaxanecpi ñi Dios. Ñimayi nachiñi ñi Jesús, ñim llalec so José mayi lma' yi pueblo Nazaret.
JHN.1.46	Nachi so Natanael 'enapeco':
JHN.1.46	–¿Peta'a ishito' da huo'o ca no'on da lataxac da chigoqchiguiña yi Nazaret?
JHN.1.46	Nachi so Felipe 'enapeco':
JHN.1.46	–'Ayala, ña 'aumejnaxana ñimayi.
JHN.1.47	Nachi so Jesús co'ollaq ila'aguet so Natanael da naÿau'a, nachi 'enapega, 'eeta':
JHN.1.47	–'Ena na ÿoqta 'eesa da llalec so Israel, namayi sa ishit da tenataxanaxaic.
JHN.1.48	Nachi so Natanael denataxan, 'eeta':
JHN.1.48	–¿Huá'ague co'ollaxa, qaq aÿim 'auauatton?
JHN.1.48	Nachi so Jesús 'enapeco':
JHN.1.48	–Qomyi 'am selota'a can saxanaxa da 'am iÿaxana da Felipe, can qoueto'ot ada higo lchiyic.
JHN.1.49	Nachi so Natanael 'enapeco':
JHN.1.49	–'Am mayi 'auapaxaguenataxaatac, nachi'am llalec ñi Dios, qataq nachi'am lta'a na Israel llalaqpi.
JHN.1.50	Nachi so Jesús 'enapeco':
JHN.1.50	–¿Aÿim 'au'amaqten peta'a, souaxat da shiitega da 'am selota'a can qoueto'ot ada higo lchiyic? Qalaxayi nagui 'am shinapega da ÿataqta lta'adaic qome ca 'adauanaqchic, saq 'en'am de'eda.
JHN.1.51	So Jesús nataq'en 'enapeco':
JHN.1.51	–Ÿataqta 'eesa de'eda qami' sa'axatema nagui, da qami' qauloÿa'a qome na piguem qom qanauatoigui, nachi na namaxashic piguem l'ecpi taÿashiguemecda, qataq da naÿaña na shiÿaxaua llalec.
JHN.2.1	Qaq co'ollaq mashi inoxoodeec soua tres na'axa'te, nachi huo'o so nadonaxac huaña yi pueblo Caná huaigui yi 'alhua l'enaxat Galilea. Qaq aso late'e so Jesús nachi hueta'a yimayi. 
JHN.2.2	Nachi so Jesús qataq soua lapaxaguenataqa, soomayi nataq'en qaicoyigue'n da yaqto' ÿalectrau'a se'eso nadonaxac. 
JHN.2.3	Qaq imeuo so lataxa, nachi aso late'e so Jesús 'enapega somayi, 'eeta':
JHN.2.3	–Mashi imeuo so lataxa.
JHN.2.4	Nachi so Jesús 'enapega asomayi, 'eeta':
JHN.2.4	–'Am 'alo, ¿tá'ainco' yi qonetec de'eda da aÿim qonapega? Yi aÿim saxanaxa da ivita yi ÿaloqo'.
JHN.2.5	Qalaxayi asomayi 'enapega som huetapecpi, 'eeta':
JHN.2.5	–Qau'ochi qome 'enauac cam 'enapec damayi.
JHN.2.6	Qaq huo'oi soua seis naco'oña coma' mayi laÿi' naxa na 'etaxat mayi lÿoxonaxat na judiopi da i'ot da n'onataxac da iÿo na nqui'axaquipi. Qaq añi 'oonole se'esoua naco'oña, na l'ec ivi' ochenta litros na 'etaxat, huo'otaq cien. 
JHN.2.7	Nachi so Jesús 'enapego' se'eso nlatacpi, 'eeta':
JHN.2.7	–Qauÿoqoiguilo qome na 'etaxat ñi'iñiua naco'oña.
JHN.2.7	Nachi qaiÿoxoguilo soomayi, ÿataqta qanlaxatchiguilo. 
JHN.2.8	Nachi so Jesús qataq 'enapegalo soomayi, 'eeta':
JHN.2.8	–Nagui qataq huo'o qome ca qanqachiishiguem na 'etaxat. Ime, nachi qaudoiua'a qome ñim ilotague' ne'ena nadonaxac.
JHN.2.8	Nachi qai'ot da 'enapec somayi. 
JHN.2.9	Nachi se'eso ilotague' so nadonaxac co'ollaq ÿi'iguen se'eso 'etaxat mayi nañigui na lataxa mayi sa ÿaÿaten ca chigaqa'ague, chaqsota som allippi mayi ÿaÿaten, cha'ayi somayipi nqatshiguem co'ollaxa se'eso 'etaxat. Nachi se'eso ilotague' so nadonaxac iÿaxana som huotaique da huadon. 
JHN.2.10	Nachi 'enapega, 'eeta':
JHN.2.10	–'Enauac na shiÿaxauapi i'auaxaachiguiñi naxa da nÿomaxangui na no'on lataxa na namaxasoxoic, qaq da mashi qaÿoqtegue da nÿomaxac, nachi qaltaq qanÿomaxangui na lataxa mayi saqalligueme da no'on. Qalaxayi 'am chochi ivitta'a nagui da ña 'auaÿamaxattac na no'on lataxa.
JHN.2.11	Qaq de'eda i'ot so Jesús huaña yi Caná mayi huaigui yi 'alhua Galilea. Qaq damayi nachida da hua'auchiguiñi nam i'otpi n'anec mayi sa qaÿauanapigui co'ollaq ÿachaxan da lli'oxoyic. Nachi so lapaxaguenatacpi ÿataqta i'amaqten somayi.
JHN.2.12	Qaq co'ollaq ime de'eda, nachi somayi taÿa yi pueblo l'enaxat Capernaum, lÿatac aso late'e, nataq'en soua lqaÿa't, qataq soua lapaxaguenataqa. Nachi ÿataqta huo'oi soua na'axa'te da hueta'a yimayi.
JHN.2.13	Qaq co'ollaq mashi sa qaÿapeque so laloxoqui da na judiopi iuennate so na'a'q co'ollaq ca'ai qanqoÿin yi Egipto, nachi so Jesús nqo'oneu'a yi la ciudad Jerusalén. 
JHN.2.14	Qaq co'ollaq ivideu'a aso n'onaxanaxaqui late'edai, nachi ilalec na imeetac na huacapi qataq ana qaguetapi, qataq na qoto'pi. Nataq'en ilalec na nso'ootañipi, datatalec na nmenaxala'pi, nmenaxanaxaatega't ana alom na shiÿaxauapi. 
JHN.2.15	Qaq co'ollaq ilalec ne'enapi, nachi so Jesús ÿacona so nañic da ÿauo'o lalashinaxanaxat. Nachi i'odauec 'enauac na nmenaxaicpi, lÿaueegue' naq'en ana lmena qaguetapi, qataq na huacapi. Qataq icodeec ana alom na nmenaxanaxaatega't ana alom na shiÿaxauapi, qataq ÿamaxañi na nmenaxala'pi. 
JHN.2.16	Nachi 'enapega na imeetac na qoto'pi, 'eeta':
JHN.2.16	–¡Qanqachiiuec qome 'enauac ne'enapi! ¡Sa ishit da qau'ochiic na lma' ñi ita'a da menqa' qanqashiñi!
JHN.2.17	Nachi soua lapaxaguenataqa iuennatre naua ñiyigui'shi l'aqtaqa ñi Dios, mayi 'eeta': “Ÿataqta 'ico' aÿim ÿavic naq'en da shiita lta'adaic na 'adma'.”
JHN.2.18	Nachi na judiopi inattac somayi, 'eeta':
JHN.2.18	–¿Négue't ca n'anec qomi' 'auachaxanalo, da yaqto' ishit da 'am sa'amaqtenaq da ÿoqta 'eesa huo'o ca qonec da 'au'ot de'eda?
JHN.2.19	Nachi so Jesús 'enapeco':
JHN.2.19	–Qomyi qanlaxachiiñi ana n'onaxanaxaqui, nachi aÿim qaltaq ñi'oxooshiguem qome; tres na'axa'te, nachi qaltaq semat.
JHN.2.20	Nachi na judiopi 'enapeco':
JHN.2.20	–Ivi' naua cuarenta y seis vi'iyi da qan'oxootapiguishiguem ana'ana n'onaxanaxaqui, nachi qaimat. ¿Qalaq 'am qonapec yi tres na'axa'te, nachi 'amat da 'an'oxooshiguem?
JHN.2.21	Qalaxayi aso n'onaxanaxaqui mayi detaqtega so Jesús, nachida da maichi lalamaxat l'oquiaxac. 
JHN.2.22	Qaq ÿoqo'oyi so Jesús co'ollaq mashi qaltaq nca'aleec, nachi soua lapaxaguenataqa tachiguilo yi lauel de'eda l'aqtac somayi. Huaña, nachi ÿataqta i'amaqte'n naua nanettrañi l'aqtaqa ñi Dios, qataq naua l'aqtaqa somayi.
JHN.2.23	So Jesús co'ollaq hueta'a yi Jerusalén da ÿalectaigui so na'a'q mayi huetoigui da qaiuennate co'ollaq qanayica'ai yi Egipto, nachi ÿataqta qalota na i'amaqten somayi, souaxat da ÿauaatapigui na i'otpi n'anecpi mayi sa qaÿauanapigui. 
JHN.2.24	Qalaxayi so Jesús sa ishit da ÿoqta i'amaqten namayipi, cha'ayi ÿaÿaten na lhuennataxac 'enauac namayipi. 
JHN.2.25	Qaq sa ishit da iuen da huo'otaq huo'o ca da'aqtaxanem somayi da lataxac na shiÿaxauapi, cha'ayi somayi maichi ÿaÿateetac na lhuennataxacpi na shiÿaxauapi.
JHN.3.1	Huo'o so ÿale ÿalectaigui na fariseopi, l'enaxat da Nicodemo. Somayi lataxala' na judiopi. 
JHN.3.2	Se'eso Nicodemo huo'o so pe nachi somayi nqo'ona so Jesús. Nachi 'enapega, 'eeta':
JHN.3.2	–'Am mayi 'auapaxaguenataxaatac, qomi' saÿajnaq da 'am namaq ñi Dios da qomi' 'auapaxague'n. Cha'ayi qaica ca ishit da i'ot na 'au'ottac n'anecpi mayi ÿachaxan da 'ad'añaxac. Chaqcata cam hueta'aguet ñi Dios.
JHN.3.3	Nachi so Jesús 'enapega somayi, 'eeta':
JHN.3.3	–Aja', ÿataqta 'eesa de'eda 'am sa'axatem, da ca shiÿaxaua da sa ishit da ÿi'iguelaxalec da qaltaq ñiguiñi, qaq sa ishit da ila'a da l'onataxanaxac ñi Dios da ilo'ogue 'enauacna.
JHN.3.4	Nachi so Nicodemo denataxan, 'eeta':
JHN.3.4	–Qaq ¿huá'ago' ca 'eetec ca shiÿaxaua, da huo'otaq mashi ÿi, nachi qaltaq ÿi'iguelaxalec da ñiguiñi? ¿Peta'a ishito' da ÿi'iguelaxaigui na lauel aca late'e, ime, qaltaq ñiguiñi?
JHN.3.5	Nachi so Jesús 'enapeco':
JHN.3.5	–Aja', ÿataqta 'eesa de'eda 'am sa'axatem, da ca sa ishit da nañan da qanachilaxan qataq da nañanot so Espíritu da nadalaxat, nachi camayi sa ishit da inoxoneu'a da l'onataxanaxac ñi Dios da ilo'ogue 'enauacna. 
JHN.3.6	Ca chigoqchigui da lañoxoc ca yi'oqchigui shiÿaxaua, camayi ipacchigui da chochi shiÿaxaua. Qalaxayi ca chigoqchigui da lañoxoc so Espíritu, camayi ÿaatañi da achaalataxac mayi chigoqo'ot somayi. 
JHN.3.7	Sa ishit qome da 'ad'elaqchit de'eda 'am sa'axattapeguem, da 'enauac na shiÿaxauapi iuen da taigui da dalaxaic nañoxoc. 
JHN.3.8	Na l'at da nashiiyishiguem, qalaq maichi ÿoiqueetac ca dataigue. Qaq 'am 'au'aqtega na l-lamaxa, qalaxayi sa ishit da 'auaÿaten cam chigoqchiguiña qataq cam taÿa'ague. Qaq nachi 'eetec nataq'en 'enauac na chigoqo'ot da lañoxoc so Espíritu.
JHN.3.9	Nachi so Nicodemo qaltaq ÿi'iguelaxalec da denataxan, 'eeta':
JHN.3.9	–¿Chaq huá'ago' ca 'eetec ca lataxac de'eda?
JHN.3.10	Nachi so Jesús 'enapeco':
JHN.3.10	–'Am mayi 'auapaxagueetac na llalaqpi so Israel, qalaq ¿tá'ainco' yi sa 'auaÿaten de'eda? 
JHN.3.11	Aja', qalaxayi ÿataqta 'eesa de'eda 'am sa'axatem, da qomi' sa'axataqtac cam saÿajnaq qataq cam sauanaqchigui, qalaxayi qami' sa ishit da qomi' qau'amaqchiñi'. 
JHN.3.12	Cha'ayi qami' da sa ishit da aÿim qau'amaqchiñi da huo'otaq qami' sa'axattapeguema nam huetalec ana 'alhua, nachi ¿huá'aguectoxo' da ishit da aÿim qau'amaqchiñi da qami' sa'axatema cam hueta'ague da piguem?
JHN.3.13	Cha'ayi sa ishit da huo'o ca taigue da piguem, chaqcata cam chigaqa'ague da piguem, mayi nachina nam shiÿaxaua llalec, mayi nachi 'eetai' da neta'ague da piguem. 
JHN.3.14	Qaq de'eda 'eetec co'ollaxa so Moisés da nauaxaÿaxaashiguem so l'enaqtac n'adaxanaq co'ollaq hualec so tojlec 'alhua, qaq nachida da 'eetec nataq'en na shiÿaxaua llalec da namayi taÿa'a da qanauaxaÿaxaashiguem, 
JHN.3.15	yaqto' 'enauac nam i'amaqten namayi, nachi sa ishit da ileu, chaqdata da huo'o da lca'alaxa mayi chochaq tateec.
JHN.3.16	Cha'ayi ñi Dios ÿataqta lta'adaic da lauotaxanaqtaic na shiÿaxauapi, ÿoqo'oyi ÿan na 'oonolec llalec, yaqto' 'enauac nam i'amaqten namayi, nachi sa ishit da ileu. Chaqdata da huo'o da lca'alaxa mayi chochaq tateec. 
JHN.3.17	Ñi Dios sa ishit da namaxa na llalec ana 'alhua, da yaqto' ÿauo'o ca nhuaxanaguec na shiÿaxauapi. Chaqdata da anaga da nca'alaxateec namayipi.
JHN.3.18	Ca i'amaqten na llalec ñi Dios, nachi camayi sa ishit da huo'o ca nhuaxanaguec. Qalaxayi cam sa i'amaqten namayi, nachi sogote da huetalec da huo'o da nhuaxanaguec qanqoÿin, souaxat da sa ishit da i'amaqten na 'oonolec llalec ñi Dios. 
JHN.3.19	Nam sa ishit da da'amqajnataxan, nachi qaÿauo'o ca nhuaxanaguec. Cha'ayi co'ollaq anac som yi'oqchiguiñi da anaÿa ana 'alhua, qalaq namayipi ÿagaqnauec da lqopichi na napalaxa, cha'ayi namayipi i'otta'pe naua qauema. 
JHN.3.20	Qaq 'enauac nam i'otta'pe naua qauema, namayipi ÿataqta nquiÿa so yi'oqchiguiñi, qataq sa ishit da nqo'oneu'a somayi, cha'ayi nshitaique da sa ishit da yi'aqleguete naua i'otta'pe qauema. 
JHN.3.21	Qalaxayi nam nateeteguet da lataxac de'eda 'eesa lataxac, nachi namayipi nqo'oneu'a de'eda yi'oqchiguiñi, yaqto' ishit da qaila'a da 'enauac nam i'ottacpi ÿataqta chigoqto'ot ñi Dios.
JHN.3.22	Qaq co'ollaq ime de'eda, nachi so Jesús jec, nnaicapegueto soua lapaxaguenataqa da nqo'ooda yi 'alhua Judea. Nachi ÿataqta huo'oi soua na'axa'te da hueta'aguet somayipi da dachilaxanataxaatac. 
JHN.3.23	So Juan nataq'en dachilaxanataxaatac, hueta'a yi Enón yim sa qaÿapeque yi Salim, cha'ayi ÿataqta qalota na 'etaxat. Nachi na shiÿaxauapi anac, nachi qanachilaxaatac. 
JHN.3.24	Qaq 'eda da 'eetec co'ollaq saxanaxa da qoÿanaigui aso ncoñitaxanaxaqui so Juan.
JHN.3.25	Nachi huo'o na nallippi so Juan na ncotatac, ncotatague' na judiopi, qancotatapigui da lataxac da 'onataxac da nqui'itaxatta ca shiÿaxaua. 
JHN.3.26	Nachi se'esoua nale't nqo'oodeu'a so Juan da qai'aqtaxanem, qoÿiita':
JHN.3.26	–'Am mayi 'auapaxaguenataxaatac, ña 'aumeten da 'am hueta'aguet so lÿa na'a'q mayi hueta'ague da nala' lliguishiguem yim tala Jordán, dam qomi' 'au'axattapeguema co'ollaxa, damayi nagui dachilaxanataxaatac. Nachi 'enauac na shiÿaxauapi quetague'.
JHN.3.27	Nachi so Juan 'enapegalo soomayi, 'eeta':
JHN.3.27	–Qaica ca shiÿaxaua maichi nalligoxottela't da huo'o ca i'ot, da huo'otaq sa ishit da ÿanem ñi Dios camayi cam i'ot. 
JHN.3.28	Qaq qami' maichi qau'aqaichigui aÿim co'ollaq sa'axatta da aÿim sa ishit da nachaÿim que'eca nta'a nca'alaxaqui, chaqdata da aÿim qan'auaxaata'ague na llic camayi. 
JHN.3.29	Da huo'otaq huo'o ca nadonaxac, qaq cam ÿataqta huadonguet aca auonaxaua, nachica cam nauonaxaua. Qaq cam nhuataxaua que'eca auonaxaua, camayi qanayiuta'aguet, nachi ishit da n'axaÿaxaatac, nachi camayi ÿataqta machiguiñi da hua'aqtac. Qaq nachi 'eetec nataq'en nagui aÿim ÿataqta aÿim nlaqchigui da ñitonaxac. 
JHN.3.30	Qaq camayi mayi taÿa'a da nquictashiguem da l'amaqchic, qaq aÿim qalaxayi nquictañi da i'amaqchic.
JHN.3.31	Cam chigaqa'ague da piguem, camayi napacalec 'enauacna. Qaq cam chigaqalec ana 'alhua, camayi ipacchigui ca chochi 'alhua l'ec. Nachi da detaqa, qalaq i'axattac na huetalec ana 'alhua. Qalaxayi cam chigaqa'ague da piguem, camayi napacalec 'enauacna. 
JHN.3.32	Qaq camayi da detaqa, qalaq i'axat nam ÿauaachigui qataq nam hua'aqchigui. Qalaxayi sa ishit da huo'o ca i'amaqten cam 'enapec camayi. 
JHN.3.33	Qalaxayi da huo'o ca i'amaqten camayi, nachi que'eca da'amqajnataxan ÿataqta 'eesa naq'en cam 'enapec ñi Dios. 
JHN.3.34	Cha'ayi cam namaq ñi Dios, camayi i'axa't naua l'aqtaqa ñi Dios, cha'ayi ñimayi ÿataqta imato'ot naq'en so n'Espíritu da ÿami' camayi. 
JHN.3.35	Cha'ayi ñi lta'a Dios ÿataqta ÿauotec so llalec, ÿoqo'oyi ÿataqta imato'ot 'enauac nam lalamaxatpi. 
JHN.3.36	Qaq cam i'amaqten se'eso ñalec, nachi camayi huo'o da lca'alaxa chochaq tateec. Qaq cam sa ishit da i'amaqten, nachi camayi sa ishit da taÿot de'eda nca'alaxa, chaqdata da huetalec camayi dam qaica ca 'en'am da lchic lhuaxanaxanaxac ñi Dios.
JHN.4.1	Na fariseopi mashi ÿaÿaten da so Jesús nquictauec na lataxanatacpi qataq napacalec so Juan na lachilaxanatacpi. 
JHN.4.2	Qaq nai'ctaxa da so Jesús sa ishit da nachiso so dachilaxanataxaatac, cha'ayi nachiso som lapaxaguenatacpi so dachilaxanataxaatac. 
JHN.4.3	Qaq co'ollaq ÿaÿaten de'eda so Jesús, nachi ca'ai yi Judea, nachi ÿi'iguelaxa yi Galilea.
JHN.4.4	Qaq de'eda lli'iguelaxasoxoc, somayi tajlec yi 'alhua Samaria. 
JHN.4.5	Qaq co'ollaq ivita so pueblolec yim Samaria, l'enaxat Sicar, somayi sa qaÿapeque som 'alhua mayi ÿami' co'olloxochiyi so Jacob so llalec José. 
JHN.4.6	Nachi naña somayi aso ñi'illoxoqui mayi qoÿinac lli'illoxoqui so Jacob. Qaq cha'ayi so Jesús mashi nasamñi, nachi somayi nso'ootalec co'ollaxa na alap asa'aso ñi'illoxoqui. Cha'ayi mashi yaqta'a da na'a'q. 
JHN.4.7+JHN.4.8	Qaq soua lapaxaguenataqa tadeu'a se'eso pueblo da deshijnaxaadaique ca alo'q. Nachi nvidaxasom aso 'alo mayi lma' yi Samaria da naÿaxaama asa'aso ñi'illoxoqui da huotaique da nqatshiguem ca 'etaxat. Nachi so Jesús 'enapega asomayi, 'eeta':
JHN.4.7+JHN.4.8	–'Auauo'o ca ÿaquip.
JHN.4.9	Nachi aso 'alo mayi lma' yi Samaria 'enapeco':
JHN.4.9	–¿Tá'ainec 'am, yi 'am judío l'ec, qalaqca da ishito' da aÿim 'auÿaxanot ca 'adaquip, yi aÿim Samaria lashi?
JHN.4.9	(Cha'ayi nam judío l'ec yi sa ishitaxat da detaxaÿapegue' nam l'ec yi Samaria.)
JHN.4.10	Nachi so Jesús 'enapeco':
JHN.4.10	–Nashíctaxa da 'am 'auauatton cam ÿan ñi Dios, qataq nam 'am iÿaxaatacot ca laquip, nachi yi'oqtáctaxa da 'am ishit da aÿim 'auÿaxanot, nachi aÿímctaxa 'am sanem ca 'etaxat mayi npaxaatashiguem.
JHN.4.11	Nachi aso 'alo 'enapeco':
JHN.4.11	–'Am ÿataxala', qaica ca 'adasaxasoxonaxat da 'anqatshiguem ca 'etaxat, qataq anam ñi'illoxoqui yi ÿataqta qaÿoqtegue. Qaq ¿chaq huá'ago' ca 'auachigoxota'ague que'eca 'etaxat mayi npaxaatashiguem da aÿim 'ai'anem? 
JHN.4.12	Som hua'au qadta'a Jacob co'ollaxa qomi' n'onaxata'agueta ana'ana lli'illoxoqui. Anamayi nachana co'ollaxa ana yi'illiitapigui qataq som llalaqpi, qataq som n'atetpi. Qaq, ¿'am peta'a 'anapacalco' somaxa?
JHN.4.13	Nachi so Jesús 'enapeco':
JHN.4.13	–'Enauac nam nÿomtapigui ana'ana, namayipi qaltaq ÿi'iguelaxalec da huo'o na laquip. 
JHN.4.14	Qaq cam nÿomgui ca 'etaxat mayi sanem, camayi sa ishit da ÿi'iguelaxalec da huo'o na laquip. Cha'ayi cam 'etaxat mayi sanem, camayi ÿataqta npaxaatashiguem, 'eeta'am na l'auaxac pa'ataigui camayi. Qaq nachica ca ividaxata'a cam nca'alaxa mayi chochaq tateec.
JHN.4.15	Nachi aso 'alo 'enapega somayi, 'eeta':
JHN.4.15	–'Am ÿataxala', aÿim 'ai'anémctaxa que'eca 'etaxat, yaqto' aÿim sa ishit da qaltaq huo'o na ÿaquip, qataq sa iuen da ñanaxaama ana'ana ñi'illoxoqui, da ñaqatshiguem ca 'etaxat.
JHN.4.16	Nachi so Jesús 'enapega asomayi, 'eeta':
JHN.4.16	–'Auesoma qome, 'avi'iguena'ata ca 'adhua, nachi 'auanaxaama ne'ena.
JHN.4.17	Nachi aso 'alo 'enapeco':
JHN.4.17	–Aÿim qaica ca iua.
JHN.4.17	Nachi so Jesús 'enapeco':
JHN.4.17	–Ÿataqta 'eesa de'eda qonapec da qonetega qaica ca 'adhua. 
JHN.4.18	Cha'ayi 'am ivi' cinco co'ollaxa so 'adamoxouapi. Qaq ñim qoneta'aguet nagui ñaqaiyita sa ishit da ÿoqta 'adhua. Qaq de'eda qonapec, damayi ÿataqta 'eesa.
JHN.4.19	Qaq co'ollaq hua'axaÿa de'eda aso 'alo, nachi 'enapeco':
JHN.4.19	–'Am ÿataxala', aÿim sela'a da ÿoqta 'eesa da 'am l'aqtaxanaxanec ñi Dios. 
JHN.4.20	Qaq som hua'au qadta'alpi co'ollaxa mayi lma' na Samaria, somayipi co'ollaxa da natamnot ñi Dios, qalaq hualec naq'en aña'añi qasoxonaxa. Qalaxayi qami' judío lashi' qoñiÿapec da nachiyi yi Jerusalén yim huaña da qomi' ñatamnaqot ñi Dios.
JHN.4.21	Nachi so Jesús 'enapeco':
JHN.4.21	–'Am 'alo, aÿim 'au'amaqten qome, ten, mashi anatai' ca laloqo' da qami' sa ishit da iuen da qanqo'oñiishiguemec aña'añi qasoxonaxa, huo'otaq yi Jerusalén, da qanatamñiÿot ñi Dios. 
JHN.4.22	Qami' Samaria lashi', qami' sa ishit da qauaÿajñi cam qanatamñiitacot. Qomi', qalaxayi ÿataqta saÿajnaqta ñim ñatamnaqtacot. Cha'ayi da nca'alaxa, damayi chigoqtoigui na judiopi. 
JHN.4.23	Qalaxayi mashi ivita yi laloqo', qaq nachina nagui na huetoigui da nam ÿoqta 'eesa da ÿi'oxodeetac ñi qadta'a ishit da ÿi'oxoden ñimayi, qalaxayi saq cha'a da lli'oxonnataxanaxac qataq ÿataqta 'eesa. Cha'ayi ñi qadta'a nachida da 'eetapeguec da qaÿi'oxoden. 
JHN.4.24	Ñi Dios, ñimayi saq cha'a. Qaq ÿoqo'oyi cam ÿi'oxoden ñimayi, qalaq iuen da saq cha'a naq'en da 'eetec ca lli'oxonnataxanaxac qataq ÿataqta 'eesa.
JHN.4.25	Nachi aso 'alo 'enapeco':
JHN.4.25	–Aÿim saÿaten da anac qome ca Mesías –mayi naigui da Cristo, nta'a nca'alaxaqui–. Qaq qom ivita da nvi', nachi camayi qomi' da'aqtaxanema qome 'enauac na lataxaguesat.
JHN.4.26	Nachi so Jesús 'enapega asomayi, 'eeta':
JHN.4.26	–Que'eca 'au'axattac, nachaÿim mayi 'am setaqtague'.
JHN.4.27	Qalchaq mashi nvilyi' soua lapaxaguenataqa, nachi soomayi ÿataqta huo'o da l'aalqa' da 'alo aso detaqtague' so Jesús. Qalaxayi sa ishit da huo'otaq huo'o ca inat somayi da chaq negue't ca 'eetapeguec asomayi, huo'otaq cam n'aqtaxaatrapigui soomayi. 
JHN.4.28	Nachi aso 'alo n'onaxatchigui aso laco'oña da jec da nqo'oneu'a so pueblo. Nachi da'aqtaxaatapeguem na shiÿaxauapi, 'eeta':
JHN.4.29	–Ña qauanaqui qome, ña qamejnaxañiuga da shiÿaxaua mayi i'axatau'a 'enauac nam so'otpi co'ollaxa. ¿Peta'a nachida da nta'a nca'alaxaqui?
JHN.4.30	Nachi anac nam chigaqau'a yi pueblo, nachi qananauga ca hueta'a so Jesús. 
JHN.4.31	Nachi soua lapaxaguenataqa ÿoqopitaxaata'pe da nachoxodeetracot somayi, qoÿiita':
JHN.4.31	–'Am mayi 'auapaxaguenataxaatac, ña cada'ac 'auque'e qome.
JHN.4.32	Qalaxayi so Jesús 'enapeco':
JHN.4.32	–Aÿim huo'o da anoq mayi qami' sa qauaÿajñi.
JHN.4.33	Nachi soua lapaxaguenataqa nnattega't, 'eetra':
JHN.4.33	–¿Ÿoqta da huo'o co'ollaxa ca ndoi' ca aloq damaxa?
JHN.4.34	Qalaxayi so Jesús 'enapeco':
JHN.4.34	–Dam anoq, nachida da 'eetapeguec ñi ita'a mayi aÿim namaq, da yaqto' semat da l'onataxanaxac. 
JHN.4.35	Qami' qoñiÿapec naxa da qad'aqtaqui: “Saxanaqcaua caua cuatro ca'agoxoiqa, nachi iviteuga ca laloqo' da qanqat na ala na nanguishic.” Qalaxayi aÿim qami' shinapegalo: Qanamachiÿashiguem qome, qataq qauloilec na nanguishic, da mashi ÿi na ala, da yaqto' qanqat. 
JHN.4.36	Qaq cam daqataxaatac, camayi ÿaconguet ca nshiitenaguec. Qaq nam ala na nanguishic mayi nqattac, namayi naigui ca nca'alaxa mayi chochaq tateec, yaqto' cam danaxaatac qataq cam daqataxaatac ishit da 'eeta'a't da ntootapigui'salo. 
JHN.4.37	Cha'ayi ÿataqta 'eesa de'eda 'enapec da n'aqtac naxa, mayi 'eeta': “Huo'o cam danaxaatac, qataq huo'o ca daqataxaatac.” 
JHN.4.38	Aÿim qami' sama'q, da yaqto' qanqachi na ala na nanguishic mayi sa ishit co'ollaxa da qanque'etaxañiitapigui da qai'añiitapiguiñi. Qaq ÿaqa'a co'ollaxa som do'onataxaatacpi, qaq qami' chochi qauacoñiitelec dam l'onataxanaxac somayipi co'ollaxa.
JHN.4.39	Qaq ÿataqta qalota nam lma' yi pueblo Samaria nam i'amaqten so Jesús souaxat de'eda l'aqtaxanaxac asa'aso 'alo co'ollaq 'eeta': “I'axatau'a 'enauac nam so'otpi co'ollaxa.” 
JHN.4.40	Nachi som lma' yi Samaria mayi nauga so Jesús, somayipi nachoxodeetacot somayi da ñaq hua'aguet somayipi. Nachi so Jesús ivi' naua dos na'axa'te da hueta'aguet somayipi. 
JHN.4.41	Nachi nquigueec qalota na i'amaqten somayi co'ollaq maichi n'axaÿaxaatega na l'aqtacpi. 
JHN.4.42	Nachi qoÿiitega aso 'alo, qoÿiita':
JHN.4.42	–Nagui sa ishit da chaqdata da 'ad'aqtaxanaxac da sa'amaqtenaq, cha'ayi qomi' nataq'en maichi ñi'axaÿaxanaqtega somayi, qataq saÿajnaqta da somayi ÿoqta 'eesa da nachiso so nta'a som lca'alaxaqui nam shiÿaxauapi mayi huetalec ana 'alhua.
JHN.4.43	Qaq co'ollaq mashi inoxoodeec soua dos na'axa'te, nachi so Jesús ca'ai yi Samaria, nachi taÿa yi 'alhua Galilea. 
JHN.4.44	Cha'ayi somayi nachi 'enapeco' co'ollaxa da ca l'aqtaxanaxanec ñi Dios, camayi sa ishit da huo'o ca ñi'oxonnataguec cam maichi lalamaxat lma'. 
JHN.4.45	Qaq co'ollaq mashi ivita yi Galilea, nachi na lma' yi'iyi 'alhua ÿataqta huo'o da lqochoxo da ilo'oguet somayi. Cha'ayi somayipi nataq'en ÿalectauo yi Jerusalén, ÿalectau'a se'eso na'a'q mayi huetoigui da qaiuennate so na'a'q co'ollaq qanayica'ai yi Egipto. Qataq somayipi ÿauaachigui 'enauac nam i'otpi so Jesús se'eso na'a'q naponaxaqui.
JHN.4.46	Nachi somayi qataq nqo'ona yi Caná mayi nachi huaigui yi'iyi Galilea yim huaña co'ollaq so 'etaxat nañigui naq'en na lataxa. Nachi huo'o so ÿi'oxodaic ltaua so nta'a, qaq somayi huo'o so llalec sa no'on, hueta'a yi Capernaum. 
JHN.4.47	Qaq se'eso ltaua so nta'a co'ollaq l'axaÿaxac so Jesús da chigaqa'ague da Judea da nvita yi Galilea, nachi nqo'ona cam hueta'a, nachi nachoxodeetot somayi, da yaqto' taÿa ca lma' da nataden so llalec mayi mashi ileetapigui'. 
JHN.4.48	Nachi so Jesús 'enapega somayi, 'eeta':
JHN.4.48	–Qami' sa ishíttaxa da qau'amqajnataxañi da huo'otaq saxanaxa da qauauañiichigui na n'anecpi qataq nam sa qaÿauanapigui.
JHN.4.49	Qalaxayi se'eso ltaua so nta'a 'enapeco':
JHN.4.49	–'Am ÿataxala', ÿataqta sa 'anaÿaloxon qome da qojec, llaxatemallaxa yi ÿalec da saxanaxa da ileu.
JHN.4.50	Nachi so Jesús 'enapeco':
JHN.4.50	–'Aue, 'avi'iguelaxa qome ca 'adma'; ca 'ai'alec nca'aleec.
JHN.4.50	Nachi se'eso shiÿaxaua ÿataqta i'amaqten da l'aqtac so Jesús. Nachi jec. 
JHN.4.51	Qaq co'ollaq mashi nayiitau'a so lma', nachi so l-latacpi huaqata'aguet somayi, nachi qai'aqtaxaatapeguem, qoÿiita':
JHN.4.51	–Yi 'ai'alec, yimayi nca'aleec.
JHN.4.52	Nachi somayi denataxanec da chaq ñichiguiña co'ollaxa aso nala' da ÿaÿamaxañi so llalec. Nachi qai'axatem, qoÿiita':
JHN.4.52	–Qomyi shicait so dashita aso nala', nachi ÿaxaneec so l'edaxa.
JHN.4.53	Nachi so lta'a ÿaÿaten da nachiso so huetoigui co'ollaq so Jesús 'enapega somayi 'eeta': “Ca 'ai'alec, camayi nca'aleec.” Nachi somayi qataq so llalaqpi i'amaqten so Jesús.
JHN.4.54	Qaq 'eda da lÿa n'anec mayi sa qaÿauanapega mayi i'ot so Jesús co'ollaq chigoqta'a yi Judea da naÿa yi Galilea.
JHN.5.1	Qaq co'ollaq ime de'eda, nachi na judiopi qaltaq huo'o so na'a'q da yi'oxonnataxan, nachi so Jesús qaltaq ÿi'iguelaxau'a yi Jerusalén. 
JHN.5.2	Nachi se'eso la ciudad huo'o som lasom mayi qaÿamata'ac nasom ana qagueta. Qaq se'eso lasom nachi sa qaÿapeque asom laÿi' na 'etaxat mayi naua l'aqtaqa na hebreo l'ecpi ÿamata'ac Betesda. Asomayi ivi' cinco naua nqalaxaqui' naua laÿil. 
JHN.5.3	Qaq asomayi nachi hueta'asop na qalota dalolaxaicpi, huo'o na tagoxoic, qataq huo'o na ñi'iidauo naua lchil qataq na sa da'añiigue. Qaq namayipi chochi iuatta'a ca ndaxanataguec na l'ec 'etaxat asomayi. 
JHN.5.4	Cha'ayi huo'o' naxa yi na'a'q, qaq anac som lamaxashic piguem l'ec ñi Dios da naÿa asa'aso laÿi' na 'etaxat da idaxan na l'ec. Nachi cam l'auaxanec da tangui asomayi da huo'otaq ime da qaidaxan na l'ec, nachi camayi ishit da no'oita, nai'ctaxa ca 'eetec ca lalolaxa. 
JHN.5.5	Qaq huo'o so shiÿaxaua nachi hueta'asop asomayi. Somayi mashi ivi' naua treinta y ocho vi'iyi da lalolaxa. 
JHN.5.6	Qaq so Jesús co'ollaq ila'a somayi, nachi ÿaÿaten da mashi qaÿoqteguelo naua vi'iyi da nachi 'eeta'ac de'eda somayi. Nachi inat somayi, 'eeta':
JHN.5.6	–¿Peta'a 'anshitaique da 'am no'oita?
JHN.5.7	Nachi som lolaxaic 'enapeco':
JHN.5.7	–'Am ÿataxala', qaica ca ishit da aÿim ÿasaxangui añi laÿi' na 'etaxat naxa da ivita da qaidaxan na 'etaxat. Cha'ayi naxa da ñishitaique da sangui añimayi, nachi mashi sogote da huo'o na hua'auñigui da tangui añimayi.
JHN.5.8	Nachi so Jesús 'enapega somayi, 'eeta':
JHN.5.8	–Qoñishiguem qome, nachi 'aunana't na 'adacanec, nachi qojec.
JHN.5.9	Huaña, nachi se'eso shiÿaxaua no'oita, inana't so lacanec, nachi queuoÿapigui'. Qaq cha'ayi se'eso na'a'q mataxaqui, 
JHN.5.10	nachi na judiopi 'eetega som shiÿaxaua mayi no'oita, 'eeta':
JHN.5.10	–Na na'a'q, namayi mataxaqui, qaq ÿoqo'oyi sa ishit da qaÿashin da 'am 'anallaguishiitac na 'adacanec.
JHN.5.11	Nachi se'eso shiÿaxaua 'enapeco':
JHN.5.11	–Som aÿim nataden mayi aÿim 'enapega, 'eeta': “'Aunana't qome na 'adacanec, ime, nachi qojec.”
JHN.5.12	Nachi qainattac somayi, qoÿiita':
JHN.5.12	–¿Négue't ca 'am 'enapega co'ollaxa da 'eeta': “'Aunana't qome na 'adacanec, nachi qojec?”
JHN.5.13	Qalaxayi se'eso shiÿaxaua sa ÿauatton co'ollaxa cam nataden somayi, cha'ayi so Jesús saqaÿaloq da taigui se'eso qalota shiÿaxauapi mayi hueta'a yimayi. 
JHN.5.14	Qaq so Jesús co'ollaq ilalec somayi huaigui aso n'onaxanaxaqui, nachi 'enapego', 'eeta':
JHN.5.14	–Nagui mashi 'am no'oita, qalaxayi sa ishit qome da qaltaq huo'o 'anqa'en ca 'adasouaxashit, ten qom qaltaq ÿapagueec ca 'adalolaxa.
JHN.5.15	Nachi se'eso shiÿaxaua jec da da'aqtaxanem na judiopi da nachiso so Jesús som nataden somayi co'ollaxa. 
JHN.5.16	Qaq ÿoqo'oyi na judiopi icaatac so Jesús da nshitaique da ÿalauat, souaxat somayi da datannataxangui so na'a'q mataxaqui. 
JHN.5.17	Qalaxayi so Jesús 'enapega somayipi, 'eeta':
JHN.5.17	–Ñi ita'a nachi 'eetai' naxa da do'onataxaatac, qaq ÿoqo'oyi aÿim nataq'en so'onataxan.
JHN.5.18	Qaq ÿoqo'oyi na judiopi nquicteec da nshitaique da ÿalauat so Jesús, cha'ayi sa ishit da chaqdata da sa ÿalaxalec da lataxac yi na'a'q mataxaqui, cha'ayi nataq'en 'eetega da 'en'am ñi Dios co'ollaq 'eetega da ÿataqta lta'a ñimayi.
JHN.5.19	Nachi so Jesús 'enapega somayipi, 'eeta':
JHN.5.19	–Ÿataqta 'eesa de'eda qami' sa'axatema, da ne'ena llalec ñi Dios, namayi sa ishit da huo'o ca i'ot da huo'otaq maichi ndojlec, cha'ayi namayi i'ot cam ÿauaachigui da i'ot ñi lta'a. Qaq ÿoqo'oyi 'enauac nam i'otpi ñi lta'a, qaq nataq'en i'ot nam llalec. 
JHN.5.20	Cha'ayi ñim lta'a ÿataqta ÿauotec nam llalec, ÿoqo'oyi ÿachaxana 'enauac nam i'otpi, qataq ñaq queto'ot da ÿoqta lta'adaicpi qome na ÿachaxanapi namayi, nachi ÿataqta ishit qome da i'ot da qad'aalaqai. 
JHN.5.21	Cha'ayi de'eda 'eetec da ñi ita'a da ishit da qaltaq nca'alaxateec ca leuaxaic, nachi ÿanem da lca'alaxa, qaq nachi 'eetec nataq'en nam llalec da ishit da ÿanem da lca'alaxa cam tajlec da ÿanem. 
JHN.5.22	Qataq ñi ita'a, ñimayi sa ishit da huo'o ca ÿauo'o ca nhuaxanaguec, chaqdata da ÿanem na llalec 'enauac da l'añaxac da ÿauo'o ca nhuaxanaguec ca shiÿaxaua, 
JHN.5.23	yaqto' 'enauac na shiÿaxauapi ishit da ÿi'oxoden na llalec, 'eeta'am naq'en da 'eetec da ÿi'oxoden ñi lta'a. Qaq cam sa ishit da ÿi'oxoden na llalec, qaq camayi sa ishit nataq'en da ÿi'oxoden ñim lta'a mayi namaq namayi.
JHN.5.24	Qaq ÿataqta 'eesa de'eda qami' sa'axatema, da ca n'axaÿaxana de'eda sa'axattac, qataq i'amaqten ñim aÿim namaq, nachi camayi huo'o da lca'alaxa chochaq tateec. Nachi sa ishit da qaÿauo'o qome ca nhuaxanaguec, cha'ayi mashi sogote da ca'ai da nleuaxa da inoxoneu'a da nca'alaxa. 
JHN.5.25	Qataq ÿataqta 'eesa de'eda qami' sa'axatema, da nagui mashi ivita yi laloqo', qaq nachina nagui na huetoigui da nam leuaxaicpi, da huo'otaq hua'axaÿa da lavilÿaxac na llalec ñi Dios, nachi cam ÿalaq nachi nca'aleec. 
JHN.5.26	Cha'ayi ñim lta'a huo'o da l'añaxac, da yaqto' maichi ÿan da nca'alaxa, nataq'en ÿanem na llalec da l'añaxac da ÿan da nca'alaxa. 
JHN.5.27	Qataq ÿanem da l'añaxac, da yaqto' ÿauo'o ca nhuaxanaguec ca shiÿaxaua, cha'ayi nachina nam shiÿaxaua llalec. 
JHN.5.28	Qaq sa ishit qome da qau'aalaic de'eda, cha'ayi huo'o qome ca laloqo' da 'enauac na leuaxaicpi, da hua'axaÿa da lavilÿaxac namayi, 
JHN.5.29	nachi chigoqchiguinguilo naua huachiqui da ñishiguem. Nachi nam i'ottac ca ÿaÿamaqchiguiñi qaltaq nca'aleec, da yaqto' huo'o da lca'alaxa; qaq nam i'ottac ca sa ÿaÿamaxañi, qalaq nca'aleec, da yaqto' qaÿauo'o ca nhuaxanaguec.
JHN.5.30	Aÿim sa ishit da maichi aÿim chigoqchigui da huo'otaq huo'o ca so'ot. Cha'ayi da huo'otaq so'ot ca lasouaxashit ca shiÿaxaua, qalaq aÿim selotelec ca ñi'aqtac, nachi sa ishit da depe'enaxan cam so'ot. Cha'ayi aÿim sa ishit da so'ot cam maichi shiitapeguec, cha'ayi chaqcata ca 'eetapeguec ñi ita'a mayi aÿim namaq, nachica so'ot. 
JHN.5.31	Cha'ayi da huo'otaq aÿim maichi ñi'axattapeguela't, nachi cam i'aqtaxanaxac sa ishit da ÿoqta 'eesa naq'en cam sa'axattac. 
JHN.5.32	Qalaxayi huo'o ñim lÿa mayi aÿim i'axattac, qaq aÿim saÿaten da ca 'enapec ñimayi, camayi ÿataqta 'eesa. 
JHN.5.33	Qami' huo'o co'ollaxa so qadamaxashiqui da nnataxana so Juan, qaq dam 'enapec somayi ÿataqta 'eesa. 
JHN.5.34	Qalaxayi aÿim sa ishit da chochi sootapeguelec ca l'aqtaxanaxac ca shiÿaxaua da huo'otaq aÿim i'axattac. Qaq shinapec de'eda, yaqto' qami' ishit da qadca'alliiuec. 
JHN.5.35	So Juan, somayi 'eeta'am aca ncoÿadaxanaxaqui mayi 'ettaigui. Nachi qami' co'ollaxa ÿataqta qantoñiitapeguec de'eda lcoÿadaxanaxac, qalaxayi sa qaÿauec da qantonaxaqui. 
JHN.5.36	Qalaxayi aÿim huo'o da ñi'aqtaguec mayi ÿataqta napacalec da l'aqtaxanaxac so Juan. Cha'ayi nam so'otpi, nachina na aÿim ÿamaxalecpi ñi ita'a. Qaq nachina na ÿoqta ichoxot da 'eesa da aÿim namaq ñimayi. 
JHN.5.37	Nataq'en ñi ita'a mayi aÿim namaq, ñimayi ÿataqta 'eesa naq'en de'eda ñi'aqtaguec. Qaq nai'ctaxa da qami' sa qauauañiÿapega da qau'aqaichigui ca lavilÿaxac ñimayi, qataq sa ishit da qauauattoñi ca lashiguiÿaxac. 
JHN.5.38	Qalaxayi de'eda l'aqtac ñimayi sa ishit da qami' taiguilo, cha'ayi qami' sa ishit da qau'amaqchiñi nam namaq ñimayi. 
JHN.5.39	Qami' mayi ÿataqta huo'o da qadhuogoqoi da qanapaxaguiñiitegalo naua nanettrañi l'aqtaqa ñi Dios, cha'ayi huo'o da qanaquitaxaqui da qami' taÿoto da nca'alaxa mayi chochaq tateec. Qamaq ne'enaua n'aqtaqa mayi nanettrañi, naamayi aÿim i'axatta'pe. 
JHN.5.40	Qalaxayi qami' sa ishit da aÿim qauanaiua'a, da yaqto' qami' taÿoto de'eda nca'alaxa.
JHN.5.41	Aÿim sa ishit da saconguet da lli'oxonnataxanaxac na shiÿaxauapi da shiita. 
JHN.5.42	Qataq aÿim ÿataqta saÿateeta da qoñiita da sa ishit da qauauochiic ñi Dios. 
JHN.5.43	Aÿim ÿataqta sachigoqtot ñi ita'a, qalaxayi qami' sa ishit da aÿim qauacoñiiguet. Qaq da huo'otaq anac ca maichi nactaigui ca 'eetapeguec, qaq nachica cam qami' qauacoñiiguet. 
JHN.5.44	Qaq ¿táloxochiyictoxo' da qami' ishit da qau'amqajnataxañi, yi ñi 'oonolec da qoñiita maichi ÿaconguet ca lli'oxonnataxanaxac ca maichi 'en'am lÿa, qaq sa ishit da qanmichiÿaique ca ñi'oxoyic mayi chigoqo'ot ñi 'oonolec Dios? 
JHN.5.45	Qaq sa ishit qome da qaupi'itaxañiitega da nachaÿim mayi sa'aqtaxanem qome ñi ita'a da chaq negue't ca qadasouaxashichi, cha'ayi som Moisés mayi nachiso so i'axat ca qadsomaxaqui, som qami' qauachiito'ot da qanaquitaxaqui. 
JHN.5.46	Cha'ayíctaxa da qami' 'au'amaqchiñi cam 'enapec so Moisés, nachi nataq'énctaxa ishit da aÿim qau'amaqchiñi, cha'ayi so Moisés nachaÿim mayi aÿim ÿiyiñi co'ollaxa. 
JHN.5.47	Qalaxayi da qami' sa ishit da qau'amaqchiñi dam ÿiyiñi somayi co'ollaxa, qaq ¿huá'aguectoxo' da ishit da qau'amaqchiñi cam shinapec?
JHN.6.1	Qaq co'ollaq ime de'eda, nachi so Jesús taitague da le'ego aso lapel late'edai mayi huaña yi Galilea qataq yi la ciudad Tiberias. 
JHN.6.2	Qaq ÿataqta qalota na shiÿaxauapi ca'attague' somayi souaxat da ÿauaatapigui na i'ottac n'anecpi mayi sa qaÿauanapega da natadeetac na sa no'onpi. 
JHN.6.3	Nachi so Jesús tashiguemec aso qasoxonaxa. Huaña, nachi nso'oota'ai'salo soua lapaxaguenataqa. 
JHN.6.4	Qaq mashi sa qaÿapeque som na'a'q mayi laponaxaqui na judiopi da iuennate co'ollaq qanayica'ai yi Egipto. 
JHN.6.5	Nachi co'ollaq namatashiguem so Jesús, nachi ila'aguet so qalota shiÿaxauapi da nca'attaueegue somayi. Nachi 'enapega so Felipe, 'eeta':
JHN.6.5	–¿Chaq huá'ago' ca sachigoxotaqa'ague da seshijnaxanaxa ca aloq, da yaqto' deque'e 'enauac ne'ena shiÿaxauapi?
JHN.6.6	Qalaxayi so Jesús 'enapec de'eda, cha'ayi nshitaique da ÿaÿaten ca l'aqtac so Felipe, cha'ayi somayi maichi ÿaÿateetac ca lataxac cam i'ot. 
JHN.6.7	Nachi so Felipe 'enapeco':
JHN.6.7	–Da doscientos aca denarios da qaishijnaxana aca pan, qalaq ñaqaiyita sa ishit qome da nalolec da chochi yitai' ca chic ñi 'oonolec namayipi.
JHN.6.8	Nachi so Andrés mayi nachiso so 'oonolec soua lapaxaguenataqa, som lqaÿa so Simón Pedro, somayi 'enapeco':
JHN.6.9	–Huo'o da nogotolec hueta'a ne'ena. Damayi huo'oi daua ÿachita'pe cincole pan chigaqaigui na cebada, qataq daua doosolqa nÿaxayolqa. Qalaxayi ¡neguenshapeco', daamayi sa nalolguete na qalota shiÿaxauapi!
JHN.6.10	Nachi so Jesús 'enapeco':
JHN.6.10	–Qoñiÿapega qome 'enauac na shiÿaxauapi da nso'ooñi.
JHN.6.10	Qaq ÿataqta qalota na 'auaqpi se'eso qanayiuta'a. Nachi nso'ooñi 'enauac somayipi, qaq ivi' ca cinco mil ÿallippi. 
JHN.6.11	Nachi so Jesús ÿaconalo soua pan. Qaq co'ollaq imat da ÿanot da n'achiquiaxac ñi Dios, nachi ÿanoiguilo soua lapaxaguenataqa. Qaq soomayi nachi ÿanoiguilo 'enauac nam nso'ootañi. Qaq nachi i'enaxatchigui naq'en soua nÿaxayi da ÿanoigui 'enauac somayipi, chochi ivitta'a da comadaxaicpi. 
JHN.6.12	Qaq co'ollaq mashi comadaxaicpi somayipi, nachi so Jesús 'enapegalo soua lapaxaguenataqa, 'eeta':
JHN.6.12	–Qalapoñiÿa't qome 'enauac na ñi'iÿoxotpi, yaqto' sa ishit da huo'o ca ne'en.
JHN.6.13	Nachi qalapona't somayi, nachi ivi' aso doce canasto aso nlaxatchiguipi som ñi'iÿoxot soua cincole pan mayi chigaqaigui na cebada. 
JHN.6.14	Nachi som shiÿaxauapi mayi ÿauaachigui de'eda n'anec mayi sa qaÿauanapega mayi i'ot so Jesús, nachi somayipi 'enapeco':
JHN.6.14	–Ÿoqta 'eesa da nachida damayi dam l'aqtaxanaxanec ñi Dios mayi qai'axatta'aguet co'ollaxa da naÿa'a ana 'alhua.
JHN.6.15	Qalaxayi so Jesús co'ollaq noma da qaÿauotaique da qaÿaconeu'a da qoÿanagui da nta'a, nachi somayi qaltaq ca'ai somayipi da tashiguemec aso qasoxonaxa, da yaqto' ndoteec.
JHN.6.16	Qaq co'ollaq mashi pe nachi soua lapaxaguenataqa so Jesús, soomayi tadaxaama aso lapel late'edai. 
JHN.6.17	Nachi huenojyingui aso nnotaxaqui', nachi qai'axasoxoolec aso lapel da qanqo'oota yi Capernaum. Qaq mashi ÿataqta napanñi, qalaq so Jesús ñaq saxanaxa da nvidaxasom. 
JHN.6.18	Nachi anac so l'at lta'adaic, nachi ÿataqta huo'o ana lapaxa so 'etaxat. 
JHN.6.19	Nachi co'ollaq mashi qaÿataueeguelo soomayi, nachi qaÿauaateguet so Jesús da naÿa'a aso barco, petalec na 'etaxat, nachi soomayi ÿataqta huo'o da lcolanqa'. 
JHN.6.20	Qalaxayi somayi 'enapegalo soomayi, 'eeta':
JHN.6.20	–¡Nachaÿim, sa ishit qome da qayi'ii!
JHN.6.21	Nachi soomayi ÿataqta huo'o da lyaqa' da huenotshiguem somayi aso barco. Huaña, nachi saqaÿaloq da qaivitta so loigue yim qotaÿa'ta 'alhua.
JHN.6.22	Nachi so lÿa na'a'q, nachi na shiÿaxauapi mayi n'ona'atague da le'ego aso lapel, namayipi nomta'a da soua lapaxaguenataqa so Jesús ndotreec co'ollaq huenojyingui aso 'oonole barco, qaq so Jesús sa ishit da nnaictagueto soomayi. 
JHN.6.23	Qalaxayi qaltaq huo'oi soua lÿa't barcos nvilyi', chigoqda'a yi la ciudad Tiberias, nvilda yim sa qaÿapeque yim huaña co'ollaq qanallic aso pan co'ollaq ime da ÿan da n'achic so qadataxala'. 
JHN.6.24	Nachi se'eso shiÿaxauapi, co'ollaq ila'a da sa ishit da hueta'a yi'iyi so Jesús qataq soua lapaxaguenataqa, nachi somayipi huenojñiguilo se'esoua barcos da qanqo'oota yi Capernaum da qanmitaique somayi.
JHN.6.25	Nachi somayipi co'ollaq ivittague da le'ego aso lapel, nachi qailalec so Jesús. Nachi qainattac, qoÿiita':
JHN.6.25	–'Am mayi 'auapaxaguenataxaatac, ¿chaq lágui co'ollaxa da 'anvitta ne'ena?
JHN.6.26	Qalaxayi so Jesús 'enapega somayipi, 'eeta':
JHN.6.26	–Ÿataqta 'eesa de'eda qami' shinapegalo, da qami' aÿim qanmichiitaique, cha'ayi qami' qauqui'ii, nachi qami' comadaxaiqa, qaq sa ishit da souaxat da qami' qauaÿajñi ca naigui na n'anecpi mayi sa qaÿauanapega. 
JHN.6.27	Sa ishit qome da qau'onataxañiitapeguelec cam nallic mayi taÿa'a da imeuo, chaqcata cam nallic mayi sa ishit da imeuo, qataq chigaqaigui ca nca'alaxa mayi chochaq tateec. Qaq 'eca cam nallic mayi qami' ÿanema qome na shiÿaxaua llalec. Cha'ayi ñi lta'a Dios nachina na ÿicchigui da ÿaÿamaxadeeta.
JHN.6.28	Nachi qainattac somayi, qoÿiita':
JHN.6.28	–¿Huá'ago' ca shinaqtec, da yaqto' qomi' ishit da so'otaq cam 'eetega ñi Dios da so'otaq?
JHN.6.29	Nachi so Jesús 'enapeco':
JHN.6.29	–Da 'eetapeguec ñi Dios nshitaique da qami' qau'amaqchiñi nam namaq ñimayi.
JHN.6.30	Nachi qainat somayi, qoÿiita':
JHN.6.30	–Qaq ¿négue'to' ca n'anec ishit da qomi' 'auachaxanalo, da yaqto' seloxogui, nachi ishit da 'am sa'amaqtenaq? Qaq ¿négue't cam 'au'ot? 
JHN.6.31	Som hua'au qadta'alpi co'ollaxa chictac aso maná co'ollaq hualec so tojlec 'alhua, cha'ayi nachi 'enapec naua nanettrañi l'aqtaqa ñi Dios, 'eeta': “Ñi Dios iqui'axanec somayipi aso pan mayi chigoqo'ot na piguem.”
JHN.6.32	Nachi so Jesús 'enapeco':
JHN.6.32	–Aja', ÿataqta 'eesa de'eda qami' sa'axatema, da sa ishit da nachiso so Moisés som qami' ÿanema aso pan mayi chigoqo'ot na piguem, chaqñita ñi ita'a mayi nachiñi ñi qami' ÿanema acam ÿataqta 'eesa pan mayi chigoqo'ot na piguem. 
JHN.6.33	Cha'ayi acam pan mayi ÿan ñi Dios, nachaca acam chigoqtot na piguem mayi anac da ÿanem da lca'alaxa na shiÿaxauapi.
JHN.6.34	Nachi somayipi 'enapeco':
JHN.6.34	–'Am qadataxala', no'ónctaxa da nachi 'eetai' da qomi' 'ai'anema aca'aca pan.
JHN.6.35	Nachi so Jesús 'enapeco':
JHN.6.35	–Nachaÿim mayi aÿim pan mayi chigaqaigui da nca'alaxa. Ca aÿim nau'a, nachi sa nauane' qome na lqouaxa; qataq ca aÿim i'amaqten, nachi sa nauane' qome na laquip. 
JHN.6.36	Qalaxayi aÿim mashi ime da qami' shinapegalo da qami' sa ishit da aÿim qau'amaqchiñi, nai'ctaxa da aÿim qauloito'ot. 
JHN.6.37	Qaq 'enauac nam aÿim ÿami' ñi ita'a, namayi aÿim nau'a; qaq nam aÿim nau'a, qalaq sa ishit da semaqa'aguet. 
JHN.6.38	Cha'ayi aÿim sa ishit da sachigoqtot na piguem da ñanac da so'ot ca maichi shiitapeguec, chaqdata da ñanac da so'ot ca 'eetapeguec ñim aÿim namaq. 
JHN.6.39	Qaq dam 'eetapeguec ñi ita'a mayi aÿim namaq nshitaique da aÿim qaica ca saqataqchit nam aÿim ÿanem ñimayi, chaqdata da qaltaq ñica'alaxateec qom iviteuga ca pa'ateec na'a'q. 
JHN.6.40	Da 'eetapeguec ñim aÿim namaq, nshitaique da 'enauac nam ÿamato'ot na llalec ñi Dios qataq i'amaqten namayi, nachi huo'o da lca'alaxa chochaq tateec, qataq da ñica'alaxateec qom iviteuga ca pa'ateec na'a'q.
JHN.6.41	Huaña, nachi na judiopi jec da quetapeguelec so Jesús souaxat co'ollaxa da 'eeta': “Aÿim nachaÿim pan mayi sachigoqo'ot na piguem.” 
JHN.6.42	Nachi somayipi 'eeta':
JHN.6.42	–¿Damayi sa ishito' da nachida da Jesús, dam llalec so José? Qomi' sauattonaq so lta'a José qataq aso late'e. Qaq ¿táloxochiyo' da 'enapec chigoqo'ot na piguem?
JHN.6.43	Nachi so Jesús 'enapega somayipi, 'eeta':
JHN.6.43	–A'ayi qome da aÿim qoquiitapeguelec. 
JHN.6.44	Qaica ca ishit da chochi aÿim nau'a da huo'otaq sa nauegueuo ñi ita'a mayi aÿim namaq; nachi camayi ishit da qaltaq ñica'alaxateec ca pa'ateec na'a'q. 
JHN.6.45	Naua nanettrañi l'aqtaqa som l'aqtaxanaxanecpi ñi Dios, naamayi 'eeta': “Ñi Dios ÿapaxaguen qome 'enauac na shiÿaxauapi.” Qaq ÿoqo'oyi 'enauac nam n'axaÿaxana ñi ita'a qataq lapaxaguenatac ñimayi, nachi namayipi aÿim nau'a.
JHN.6.46	Sa ishit da huo'otaq huo'o ca ilogui da lashiguiÿaxac ñi ita'a; chaqnata nam chigoqtot ñimayi mayi nachinata ishit da ÿauatton ñimayi. 
JHN.6.47	Qaq ÿataqta 'eesa de'eda qami' sa'axatema, da cam aÿim i'amaqten, nachi ishit da huo'o da lca'alaxa mayi chochaq tateec. 
JHN.6.48	Aÿim nachaÿim pan mayi chigaqaigui da nca'alaxa. 
JHN.6.49	So hua'au qadta'aipi co'olloxochi quetalec so tojlec 'alhua, nachi somayipi chictac aso pan chigaqshiguem l'enaxat maná, qalaxayi nachi 'en'am ileu somayipi. 
JHN.6.50	Qalaxayi aÿim sa'axattac aso pan mayi chigoqo'ot na piguem, da ca chic asomayi, nachi sa ishit da ileu. 
JHN.6.51	Qaq aÿim mayi nachaÿim pan mayi ñica'altauec, qataq sachigoqo'ot na piguem. Ca chic ana'ana pan, nachi huo'o da lca'alaxa chochaq tateec. Ana pan mayi san, nachida da i'oquiaxac. Qaq damayi san, yaqto' nca'aleec na shiÿaxauapi.
JHN.6.52	Nachi na judiopi maichi taÿa't da ncotatega't, 'eeta':
JHN.6.52	–¿Huá'ago' ca 'eetec dam da', da qomi' ÿanema da maichi l'oquiaxac da sachiguenaq?
JHN.6.53	Nachi 'enapega somayipi so Jesús, 'eeta':
JHN.6.53	–Aja', ÿataqta 'eesa de'eda qami' sa'axatema, da huo'otaq sa ishit da qolliqui da l'oquiaxac na shiÿaxaua llalec, qataq da sa ishit da qanÿomiiguilo naua ltago'q, nachi sa ishit da huo'o ca qadca'alaqai. 
JHN.6.54	Qaq ca chic da i'oquiaxac qataq nÿomguilo naua itago'q, nachi huo'o da lca'alaxa mayi chochaq tateec. Nachi camayi qaltaq ñica'alaxateec ca pa'ateec na'a'q. 
JHN.6.55	Cha'ayi da i'oquiaxac, nachida da ÿoqta 'eesa nallic, qataq naua itago'q, nachinaua na ÿoqta 'eesa naquip. 
JHN.6.56	Ca chic da i'oquiaxac qataq da nÿomguilo naua itago'q, nachi camayi nachi 'eetai' da aÿim n'attau'a, qaq nachi 'en'am aÿim soota'aguet camayi. 
JHN.6.57	Ñim ita'a mayi aÿim namaq, ñimayi huo'o da lca'alaxa, nachi de'eda ica'alaxa chigoqo'ot ñimayi. Qaq nachi 'eetec nataq'en ca aÿim chic, nachi camayi aÿim ÿachigoxoto'ot da lca'alaxa. 
JHN.6.58	Qaq aÿim sa'axattac aso pan mayi chigoqo'ot na piguem. Qaq asa'aso pan, asomayi sa ishit da 'eeta'am aso maná mayi chictac co'ollaxa som hua'au qadta'aipi, qalaxayi nachi 'en'am 'enauac somayipi ileu. Qaq cam chic asa'aso pan mayi sa'axattac, nachi camayi nachi 'eetai' da nca'altauec.
JHN.6.59	Qaq de'eda dapaxaguenataxaatapeguec so Jesús, damayi huaigui aso laponaxaqui na judiopi mayi naña yi Capernaum.
JHN.6.60	Qaq co'ollaq qai'aqchigui de'eda lapaxaguenataxanaxac somayi, nachi ÿataqta qalota nam quetague' so Jesús na 'eeta':
JHN.6.60	–De'eda 'enapec, damayi ÿataqta huo'o da lqalaic da qaÿaconguet; ¿negue'tom ca ishit da n'axaÿaxana?
JHN.6.61	Nachi so Jesús ÿaÿajnau'a da lhuennataxac somayipi da quetapeguelec de'eda l'aqtac somayi. Nachi somayi inattac somayipi, 'eeta':
JHN.6.61	–¿Peta'a qami' ÿashaxaadeec naq'en de'eda? 
JHN.6.62	Qaq ¿huá'ago' ca qoñiitec qone' da huo'otaq qami' qauloÿa'a na shiÿaxaua llalec da ÿi'iguelaxashiguema yim hueta'a co'ollaxa? 
JHN.6.63	Som Espíritu, nachiso so chigoqo'ot da nca'alaxa; qaq dam yi'oqchigui n'oquiaxac, damayi sa ishit da huo'o ca chigaqaigui. Qaq dam shinapec, damayi ÿataqta 'eesa, qataq chigoqo'ot so Espíritu, qataq damayi chigaqaigui da nca'alaxa. 
JHN.6.64	Qalaxayi ñaqaiyita huo'o da qoñiita na sa ishit da da'amqajnataxan.
JHN.6.64	Qaq 'enapec de'eda so Jesús, cha'ayi nal'ena da ÿaÿaten co'ollaq chita'ague da do'onataxan nam sa ishit da da'amqajnataxan qataq som huotaique co'ollaxa da ÿaneuo somayi. 
JHN.6.65	Nachi 'enapeco':
JHN.6.65	–Ÿoqo'oyi aÿim qami' shinapegalo co'ollaxa da qaica ca ishit da chochi aÿim nau'a da huo'otaq sa ishit da nachiñi ñi ita'a da aÿim nauegueu'a camayi.
JHN.6.66	Huaña, nachi ÿataqta qalota nam quetague' so Jesús da ÿaxaañi da quegue somayi. 
JHN.6.67	Nachi so Jesús inatta'pe soua doce lapaxaguenataqa, 'eeta':
JHN.6.67	–¿Qami' peta'a nataq'en qanshiitaique da qoquii?
JHN.6.68	Qalaxayi so Simón Pedro 'enapeco':
JHN.6.68	–'Am ÿataxala', ¿negue'tom ca lÿa soqolaxague? Yi nachi'amta mayi naua 'ad'aqtaqa naamayi chigaqaiguilo da achaalataxac mayi chochaq tateec. 
JHN.6.69	Qomi' mashi sogote da sa'amqajnataxanaq, qataq saÿajnaq da nachi'am mayi 'am nta'a nca'alaxaqui mayi 'am llalec ñi Dios mayi nachi 'eetai' da nca'altauec.
JHN.6.70	Nachi so Jesús 'enapeco':
JHN.6.70	–¿Sa ishito' da qami' doce da qami' llica'agui'shi? Qalaq da 'oonolec da qoñiita ÿaatañi da lataxac so shiÿaxaua lma'na.
JHN.6.71	Qaq nachiso so Judas Iscariote som detaqtega so Jesús, som llalec so Simón. Cha'ayi so Judas, nachiso co'ollaxa so ÿaneuo somayi, nai'ctaxa da so Judas nachiso so 'oonolec soua doce lapaxaguenataqa.
JHN.7.1	Qaq co'ollaq ime de'eda, nachi so Jesús coleetac yi 'alhua Galilea. Somayi sa ishit da taÿa yi Judea, cha'ayi na judiopi mayi lma' yimayi nshitaique da ÿalauat somayi. 
JHN.7.2	Qalaxayi mashi sa qaÿapeque so laponaxaqui na judiopi da qanayinaiguilo naua qai'ada'a't noiqolqa. 
JHN.7.3	Qaq ÿoqo'oyi soua lqaÿa't 'eetegalo somayi, 'eeta':
JHN.7.3	–Sa ishit qome da qoueta'a ne'ena. No'on da 'anqo'ona yi Judea, yaqto' na 'am quetague'pi mayi hueta'a yimayi ishit da nataq'en ÿauaachigui na 'au'otpi. 
JHN.7.4	Cha'ayi ca shiÿaxaua da nshitaique da qaÿauatton, nachi sa ishit da nqañoxottañi da huo'o ca i'ot. Cha'ayi 'am mashi sogote da 'au'ottac de'eda 'ad'onataxanaxac, qaq no'on da 'am 'anachaxana 'enauac na shiÿaxauapi.
JHN.7.5	Cha'ayi ivida'alo co'ollaxa soua maichi lqaÿa't da sa ishit da i'amaqte'n somayi. 
JHN.7.6	Nachi so Jesús 'enapeco':
JHN.7.6	–Aÿim saxanaxa da ivita yi ÿaloqo'. Qami', qalaxayi camachica na'a'q nachi 'en'am 'onaxaic qanqashiñi. 
JHN.7.7	Nam shiÿaxauapi mayi huetalec ana 'alhua, namayipi sa ishit da qami' nquiÿalo. Aÿim, qalaxayi ÿataqta aÿim nquiÿa, cha'ayi aÿim ÿataqta sa'axattem namayipi da naua i'otta'pe naamayi sa ÿaÿamaxayiñi. 
JHN.7.8	Qauesomiÿa qome, qanqo'oñiu'a que'eca naponaxac. Aÿim, qalaxayi sa ishit da ñoqo'ona, cha'ayi saxanaxa da ivita yi ÿaloqo'.
JHN.7.9	Qaq co'ollaq ime de'eda 'enapec, nachi somayi n'onaña yi Galilea.
JHN.7.10	Qalaxayi co'ollaq mashi ÿoxoguelo soua lqaÿa't, nachi so Jesús nataq'en nqo'oneu'a se'eso naponaxac. Qalaxayi somayi sa ishit da ÿoqta nachaxaata. 
JHN.7.11	Nachi na judiopi nmittaique somayi co'ollaq huaigui se'eso naponaxac. Nachi nnataxaatac, 'eeta':
JHN.7.11	–¿Chaq huéta'ague que'eca shiÿaxaua?
JHN.7.12	Nachi qalota na shiÿaxauapi na n'aqtaxaatapigui somayi. Huo'o na 'eeta': “Se'eso shiÿaxaua, somayi no'on da lataxac.” Qalaxayi huo'o na laÿipi 'eeta': “Somayi sa ishit da no'on da lataxac; somayi chochi ÿatenachittac na shiÿaxauapi.”
JHN.7.13	Qalaxayi namayipi sa ishit da ÿoqta i'axaÿaqchit 'enauac na shiÿaxauapi da 'eetega somayi, souaxat da ñi'itega na judiopi.
JHN.7.14	Qalaxayi co'ollaq mashi laiñi so naponaxac, nachi so Jesús taigui aso n'onaxanaxaqui, nachi quetot da dapaxaguenataxaatac. 
JHN.7.15	Nachi na judiopi ÿataqta huo'o da l'aalaxa somayi, nachi 'eeta':
JHN.7.15	–¿Chaq huá'ago' ca 'eetec damayi, yi ÿataqta qalota na ÿaÿaten, qamaq sa ishit co'ollaxa da napaxaguen?
JHN.7.16	Nachi so Jesús 'enapeco':
JHN.7.16	–Da ÿapaxaguenataxanaxac, damayi sa ishit da ÿalamaxat, damayi chigoqo'ot ñim aÿim namaq. 
JHN.7.17	Da huo'o ca qaica ca i'apigui da i'ot cam 'eetapeguec ñi Dios, nachi camayi ishit da ÿaÿateeta da naua ÿapaxaguenataxanaxaco ÿataqta chigoqtoto ñi Dios, huo'otaq da chochi maichi aÿim chigoqtoto. 
JHN.7.18	Ca shiÿaxaua da huo'otaq maichi nalligoxottela't ca ltaxaÿaxac, camayi 'eetec de'eda, cha'ayi nshitaique da na shiÿaxauapi ÿi'oxoden. Qalaxayi cam ÿataqta npogoxoueetague' da yaqto' qaÿi'oxoden cam namaq, camayi nachica ca ÿoqta 'eesa ca l'aqtaxanaxac, qaq sa ishit da chochi datenataxaatac.
JHN.7.19	¿Sa ishito' peta'a da 'eesa so Moisés da qami' ÿanema so lqataxacpi? Qalaxayi ñaqaiyita sa ishit da huo'o ca 'oonolec da qoñiita da ÿalaxalec se'eso nqataxacpi. Cha'ayi ¿tá'ainco' yi qanshiitaique da aÿim qaualauachi?
JHN.7.20	Nachi na shiÿaxauapi 'enapeco':
JHN.7.20	–'Am huo'o ñi 'ad'ec leguemaxaic, cha'ayi ¿negue'to' ca nshitaique da 'am ÿalauat?
JHN.7.21	Nachi so Jesús 'enapeco':
JHN.7.21	–Aÿim 'oonolec co'ollaxa da so'ot co'ollaq huaigui so na'a'q mataxaqui, nachi 'enauac da qoñiita ÿataqta qau'elqaim. 
JHN.7.22	Qalaxayi so Moisés qami' ÿanema co'ollaxa da qauauo'oi ca n'anaxat ca shiÿaxaua (qaq nai'ctaxa da sa ishit da nachiso somayi da ÿoqta chigoqtot, cha'ayi damayi chigoqtot co'ollaxa som hua'au qadta'aipi). Qaq ÿoqo'oyi qami' ishit da qau'ochi ca n'anaxat ca nogotolec, nai'ctaxa da huetoigui ca na'a'q mataxaqui. 
JHN.7.23	Qaq cha'ayi qanshiitaique da qaupaquiichigui na lqataxacpi so Moisés, nachi qami' ishit da qau'ochi ca n'anaxat ca nogotolec, nai'ctaxa da huo'otaq huetoigui ca na'a'q mataxaqui, qalaq ¿tá'ainco' qone' yi aÿim qaualemataÿai souaxat da imauec da l'oquiaxac so shiÿaxaua da ñataden so na'a'q mataxaqui? 
JHN.7.24	Qami' sa ishit qome da qauloitapigui ca yi'oqchigui da qanmichi. Da huo'otaq huo'o ca qanmichi, qalaq ÿataqta ÿashicteec qanqashiñi ca qadmitaxanaxaqui.
JHN.7.25	Nachi huo'o na netaña yi Jerusalén na denataxaatac, 'eeta':
JHN.7.25	–¿Sa ishito' peta'a da nachida dam da' dam qanmittaique da qaÿauotaique da qaÿalauat? 
JHN.7.26	Cha'ayi damayi ÿataqta nachaxaata da detaqtac, qalaq qaica ca ishit da 'enapega damayi. ¿Ÿoqta peta'a da nataq'en na nta'alpi da i'amaqten damayi, da nachida dam nta'a nca'alaxaqui? 
JHN.7.27	Qalaxayi qomi' saÿajnaqta da chigaqa'ague damayi. Cha'ayi qom ivita da nvi' que'eca nta'a nca'alaxaqui, qalaq qaica ca ishit da ÿaÿaten ca chigaqa'ague.
JHN.7.28	Qaq co'ollaq hua'aqchigui de'eda so Jesús mayi dapaxaguenataxaatapoigui aso n'onaxanaxaqui, nachi ÿataqta n'axannec da l'aqtac, 'eeta':
JHN.7.28	–¡Qachi aÿim qauauattoñiÿo', qataq qauaÿajñi cam sachigoqta'ague! Qalaxayi aÿim sa ishit da maichi ñalligoxottela't da ñanac, cha'ayi aÿim lamaxashic ñim ÿataqta 'eesa, ñim qami' sa ishit da qauauattoñi. 
JHN.7.29	Aÿim, qalaxayi sauatton, cha'ayi sachigoqtot ñimayi, qataq ñimayi aÿim namaq.
JHN.7.30	Huaña, nachi qanshitaique da qaÿaconeu'a somayi da qaicoñi'. Qalaxayi sa ishit da huo'o ca nañoxota da ÿaconeu'a, cha'ayi somayi saxanaxa da ivita ca laloqo'. 
JHN.7.31	Qalaxayi ÿataqta qalota na i'amaqten somayi. Nachi namayipi 'eeta':
JHN.7.31	–Qom ivita da nvi' ca nta'a nca'alaxaqui, qaq ¿peta'a ÿacteec na i'ot n'anecpi mayi sa qaÿauanapega da napacalec dam da' shiÿaxaua?
JHN.7.32	Na fariseopi co'ollaq hua'aqtapoigui na shiÿaxauapi da 'eetega so Jesús, nachi namayipi qataq nam lataxala'pi na ntaxaÿaxanaxanecpi namaq so huataxanaq mayi ilotague' aso n'onaxanaxaqui, da yaqto' ÿaconeu'a somayi da icoñi'. 
JHN.7.33	Nachi so Jesús 'enapeco':
JHN.7.33	–Aÿim ñaq cada'acolec da qami' soota'agueta. Qaq qom ime, nachi aÿim shi'iguelaxa ñi aÿim namaq. 
JHN.7.34	Qaq qami' qome aÿim qanmichiitaique, qalaq sa ishit da aÿim qauanachiÿa, cha'ayi sa ishit da qauañoxochi da qaviyiÿa'a cam soota'a.
JHN.7.35	Nachi nam judiopi maichi nnattega't, 'eeta':
JHN.7.35	–¿Chaq huá'ago' ca dataigue damayi, da yaqto' qomi' sa ishit da sanataxa? ¿Qalqo' nqo'ona nam judiopi mayi nlagaxattac nam netaigui nam saq judiopi, da yaqto' ÿapaxaguen na sa ishit da judiopi? 
JHN.7.36	¿Chaq négue't cam naigui de'eda l'aqtac mayi 'eeta': “Aÿim qanmichiitaique qome, qalaxayi sa ishit da aÿim qauanachiÿa, cha'ayi sa ishit da qauañoxochi da qaviyiÿa'a cam soota'a?”
JHN.7.37	Qaq som pa'ateec na'a'q soua naponaxaqui' mayi ÿataqta ÿacteec da ñi'oxonnataxanaxac. Nachi se'eso na'a'q nachajñi so Jesús, nachi ÿataqta nlamaxaden da detaqa, 'eeta':
JHN.7.37	–Ca huo'o na laquip, qaq no'on da aÿim nau'a, yaqto' nÿom. 
JHN.7.38	Cha'ayi nachi 'ena'pe naua ñiyigui'shi n'aqtaqa da ca aÿim i'amaqten, nachi camayi añi lquiyaqte chigoqtoigui ca 'etaxat mayi 'eeta'am na l'auaxac da npaxaatashiguem.
JHN.7.39	Qaq de'eda 'enapec so Jesús, damayi naigui da ca i'amaqten somayi, nachi camayi ÿaconguet so Espíritu Santo. Cha'ayi so Espíritu Santo saxanaxa co'ollaxa da anac, cha'ayi so Jesús saxanaxa da ivita ca laloqo' da lli'oxoyic.
JHN.7.40	Nachi huo'o na shiÿaxauapi na hua'aqchigui co'ollaxa de'eda, nachi 'eeta':
JHN.7.40	–De'eda shiÿaxaua ÿoqta 'eesa da nachida da l'aqtaxanaxanec ñi Dios mayi qai'axatta'aguet co'ollaxa da naÿa'cna.
JHN.7.41	Qataq huo'o na laÿipi 'eeta':
JHN.7.41	–Damayi nachida da nta'a nca'alaxaqui.
JHN.7.41	Qalaxayi huo'o na laÿipi 'eeta':
JHN.7.41	–¿Táloxochiyo' da chigoqchiguiña yi Galilea cam nta'a nca'alaxaqui? 
JHN.7.42	Yi naua ñiyigui'shi l'aqtaqa ñi Dios, naamayi i'axa't da que'eca nta'a nca'alaxaqui, camayi qoÿinac da llalec qome so nta'a David, qataq qoÿinac yi chigoqchiguiña yi Belén, yim lma' co'ollaxa so David.
JHN.7.43	Nachi na shiÿaxauapi nÿodacachi da lhuennataxac souaxat so Jesús. 
JHN.7.44	Qataq huo'o na huotaique da ÿaconeu'a somayi da icoñi', qalaxayi sa ishit da huo'o ca nañoxota da ÿaconeu'a.
JHN.7.45	Nachi so huataxanaqpi mayi ilotague' aso n'onaxanaxaqui ñi'iguelaxa so hueta'a so fariseopi qataq som lataxala'pi na ntaxaÿaxanaxanecpi. Nachi se'eso nta'alpi denataxaatac, 'eeta':
JHN.7.45	–¿Tá'ainco' yi sa qanaviquiiuo camayi?
JHN.7.46	Nachi so huataxanaqpi 'enapeco':
JHN.7.46	–¡Ÿataqta sa ÿauango' da huo'o ca 'eeta'am da ltaxaÿaxac de'eda shiÿaxaua!
JHN.7.47	Nachi na fariseopi 'enapeco':
JHN.7.47	–¿Qachi nataq'eno' da qoñiita qanashiñiita da chochi qami' qaÿatenachi't? 
JHN.7.48	¿Peta'a huo'o' ca 'oonolec na qadataxala'pi, huo'otaq nam fariseopi, da huo'otaq i'amaqten somayi? 
JHN.7.49	Qalaxayi ne'ena shiÿaxauapi mayi sa ÿaÿaten na nqataxacpi, namayipi qome taÿa'a ca nhuaxanaguec naq'en ñi Dios.
JHN.7.50	Nachi so Nicodemo mayi huo'o co'ollaxa so pe da hueta'a so Jesús, somayi nachi ÿalectaigui ne'ena fariseopi. Nachi 'enapeco':
JHN.7.51	–Nam nqataxaco mayi qomi' qoÿanema co'ollaxa, naamayi i'axa't da qomi' sa ishit da so'otaq ca nhuaxanaguec ca shiÿaxaua, da huo'otaq saxanaxa da ñi'axaÿaxanaxa, da yaqto' saÿajnaq cam i'ot.
JHN.7.52	Nachi qoÿinapego' somayi, qoÿiita':
JHN.7.52	–¿'Am peta'a nataq'en 'am Galilea l'ec? Ña 'anapaxaguenalo qome naua nanettrañi l'aqtaqa ñi Dios, yaqto' ishit da 'aula'a da qaica ca l'aqtaxanaxanec ñi Dios da huo'otaq chigoqchiguiña co'ollaxa yi Galilea.
JHN.7.53	Nachi ñi 'oonolec namayipi tau'alo naua lma'te.
JHN.8.1	Qalaxayi so Jesús tashiguemec aso qasoxonaxa mayi nanqa' ana olivos. 
JHN.8.2	Qaq so ña nte'etom so lÿa na'a'q, nachi somayi qaltaq ÿi'iguelaxau'a aso n'onaxanaxaqui. Nachi 'enauac na shiÿaxauapi nquigueu'a somayi, nachi somayi nso'ooñi, nachi quetot da dapaxaguenataxaatac. 
JHN.8.3	Nachi nam dapaxaguenataxaatapeguec na nqataxacpi qataq na fariseopi nauegueu'a somayi aso 'alo mayi qaÿauanalec da ncachitapegue' ca sa lhua. Nachi qanachaalataxaangui na laiñi som shiÿaxauapi mayi hueta'asop somayi. 
JHN.8.4	Nachi qoÿinapego' so Jesús, qoÿiita':
JHN.8.4	–'Am mayi 'auapaxaguenataxaatac, ada'ada 'alo, adamayi qaÿauanalec da ncachitapegue' ca sa lhua. 
JHN.8.5	Qaq naua lqataxaco so Moisés qomi' ÿamaxalguete da sauoqta'a na coma' da salauataq na 'alpi, da huo'otaq 'eeta'am adamayi. Qaq 'am ¿huá'ague ca 'eetec ca 'ad'aqtac?
JHN.8.6	Qaq somayipi 'enapec de'eda, da chochi ÿi'iguen so Jesús, da yaqto' ishit da qaÿauo'o ca lasouaxashit. Nachi so Jesús nqollimñi, nachi ÿittac ana 'alhua, huota'a ana llaxaata. 
JHN.8.7	Qalaxayi somayipi nachi queto'ot da denataxaatac. Nachi somayi nqollimshiguem, nachi 'enapega somayipi, 'eeta':
JHN.8.7	–Da huo'o ca 'oonolec da qoñiita da qaica ca lasouaxashit, qaq nachica qome ca l'auaxanec da ÿasaq ca coma' adamayi.
JHN.8.8	Nachi qaltaq ÿi'iguelaxalec da nqollimñi, nachi qaltaq ÿittac ana 'alhua. 
JHN.8.9	Qalaxayi somayipi co'ollaq hua'axaÿa de'eda, nachi ÿataqta 'aloxogui yi lauel, nachi nqonaxattauec, hua'auchiguiñi na ÿi'axaiquipi. Qaq co'ollaq 'enauac somayipi da jec, nachi so Jesús nda'aguet aso 'alo mayi n'onaña yim qanayiuta'a. 
JHN.8.10	Nachi so Jesús namatashiguem. Qaq co'ollaq qaica ca ila'a, chaqasota aso 'alo, nachi inattac asomayi, 'eeta':
JHN.8.10	–'Am 'alo, ¿huéta'ague cam ÿauotaique da ÿauo'o ca 'anhuaxanaguec? ¿Qaica peta'a ca ÿañoxot da 'am ÿalauat?
JHN.8.11	Nachi asomayi 'enapeco':
JHN.8.11	–'A'i, qaica, 'am ÿataxala'.
JHN.8.11	Nachi so Jesús 'enapego' asomayi, 'eeta':
JHN.8.11	–Aÿim nataq'en sa ishit da 'am salauat. Nagui 'am qojec. Qalaxayi sa ishit qome da qaltaq 'auauo'o ca 'adasouaxashit.
JHN.8.12	Nachi so Jesús qaltaq 'enapega so shiÿaxauapi, 'eeta':
JHN.8.12	–Aÿim nachaÿim lcoÿadaqte ana 'alhua. Ca aÿim ca'ategue, nachi camayi huo'o aca lcoÿadaxanaqte mayi i'ot da lca'alaxa camayi. Huaña, nachi camayi sa nauane' da huetaigui ca napalaxa.
JHN.8.13	Nachi na fariseopi 'eetega somayi, 'eeta':
JHN.8.13	–'Am maichi 'an'axattapeguela't, qaq de'eda 'ad'aqtaxanaxac, damayi sa ishit da 'en.
JHN.8.14	Nachi so Jesús 'enapeco':
JHN.8.14	–De'eda i'aqtaxanaxac, damayi ÿataqta 'eesa, nai'ctaxa da huo'otaq aÿim maichi ñi'axattapeguela't. Cha'ayi saÿateeta yi sachigoqchiguiña, qataq dam sata'ague. Qami', qalaxayi sa ishit da qauaÿajñi ca sachigoqta'ague, qataq cam sata'ague. 
JHN.8.15	Qami' da qanmichi ca nasouaxashit, qalaq qaupaquiichigui ca maichi lhuennataxac na yi'oqchigui shiÿaxauapi. Aÿim, qalaxayi sa ishit da ñimit ca nasouaxashit. 
JHN.8.16	Qalaxayi da huo'otaq ñimit ca nasouaxashit, qalaq ca imitaxanaxac ÿataqta ÿashicteec, cha'ayi sa ishit da ñidoteec da huo'o ca ñimit. Cha'ayi ñim ita'a mayi aÿim namaq, ñimayi aÿim itauan da huo'o ca ñimit nasouaxashit. 
JHN.8.17	Nam nqataxacpi mayi qami' qoÿanema co'ollaxa nanettañi da huo'otaq huo'oi caua dos da huo'otaq huo'o ca i'axa't da nateeta't ca l'aqtaxanaxac, nachi caamayi ishit da qai'amaqte'n. 
JHN.8.18	Qaq aÿim maichi ñi'axattapeguela't, qataq ñim ita'a mayi aÿim namaq, ñimayi nataq'en aÿim i'axattac.
JHN.8.19	Nachi qainattac somayi, qoÿiita':
JHN.8.19	–¿Huá'ague ca neta'ague ca 'adta'a?
JHN.8.19	Nachi so Jesús 'enapeco':
JHN.8.19	–Qami' sa ishit da aÿim qauauattoñi, qaq nachi 'en'am ñi ita'a sa ishit da qauauattoñi. Cha'ayíctaxa da aÿim qauauattoñi, nachi nataq'en ishit da qauauattoñi ñi ita'a.
JHN.8.20	Qaq so Jesús 'enapec de'eda co'olla ñaq huetaigui aso n'onaxanaxaqui da dapaxaguenataxaatac, hueta'a yim naña aso laÿi' ana nachitaqtaxanaqte. Qalaxayi sa ishit da huo'o ca ÿañoxot da ÿaconeu'a somayi da icoñi', cha'ayi somayi saxanaxa da ivita ca laloqo'.
JHN.8.21	So Jesús qaltaq ÿi'iguelaxalec da detaqa, 'eeta':
JHN.8.21	–Aÿim ashic, qaq qami' qome aÿim qanmichiitaique, qalaxayi qami' qaulliviitañito qome naua qadasouaxashi'chilli'. Cha'ayi cam aÿim sataigue, qalaq qami' sa ishit da qauañoxochi da qaviyiÿa'a.
JHN.8.22	Nachi na judiopi 'enapeco':
JHN.8.22	–¿Peta'a maichi nalajla't damayi qome, ÿoqo'oyi 'enapec da sa ishit da ñoqo'onaxa cam taÿa?
JHN.8.23	Nachi so Jesús 'enapega somayipi, 'eeta':
JHN.8.23	–Qami' qauachigoqoitelec ne'ena npa'aguiñi; aÿim, qalaxayi sachigoqta'ague da pa'ashiguem. Qami' maichi qadmayi ana 'alhua; aÿim, qalaxayi sa ishit da ima' ana'ana 'alhua. 
JHN.8.24	Qaq ÿoqo'oyi aÿim shinapec da qami' qaulliviitañito qome naua qadasouaxashi'chilli'. Cha'ayi da sa ishit da qau'amaqchiñi da aÿim mayi nachaÿimta, nachi qami' qaulliviitañito naua qadasouaxashi'chilli'.
JHN.8.25	Nachi qainattac somayi, qoÿiita':
JHN.8.25	–¿Négue't 'am?
JHN.8.25	Nachi so Jesús 'enapeco':
JHN.8.25	–Mashi sogote mque' da qami' sa'aqtaxaatapeguema so hua'auchiguiñi. 
JHN.8.26	Aÿim ÿataqta ña qalota na i'aqtacpi da qami' shinapegalo qataq da ñimit na qadasouaxashichi. Qalaxayi ñim aÿim namaq, ñimayi ÿataqta 'eesa dam l'aqtac, qaq 'enauac nam sa'axatem nam huetalec ana 'alhua, nachina na sa'aqchigui l'aqtacpi ñimayi.
JHN.8.27	Qalaxayi namayipi sa ishit da ÿaÿajneguet da somayi nachiñi ñim lta'a ñim detaqtega. 
JHN.8.28	Qaq ÿoqo'oyi so Jesús 'enapego' somayipi, 'eeta':
JHN.8.28	–Qami' qom ivita da qanauaxaÿaxañiishiguem nam shiÿaxaua llalec, nachi huaña qome, qaq ishit da qauaÿajñi da aÿim mayi nachaÿimta, qataq da sa ishit da chochi maichi ñalligoxottela't ca so'ot, chaqdata da aÿim sa'axat cam aÿim ÿapaxaguenec ñi ita'a. 
JHN.8.29	Cha'ayi ñim aÿim namaq, ñimayi aÿim hueta'aguet; ñim ita'a sa ishit da aÿim ndoqteeteec, cha'ayi aÿim sa i'atai' da so'ot cam ÿaÿamaxadeeta ñimayi.
JHN.8.30	Nachi co'ollaq 'enapec de'eda so Jesús, nachi ÿataqta qalota na i'amaqten somayi.
JHN.8.31	Nachi so Jesús 'enapego' nam judiopi mayi i'amaqten somayi, 'eeta':
JHN.8.31	–Qami' qom ÿataqta qau'ochi de'eda qami' sa'axatema, nachi ÿoqta 'eesa qome da qami' ÿapaxaguenataqa. 
JHN.8.32	Nachi qami' qome ÿataqta qauauattoñiita da 'eesa lataxac, qaq de'eda 'eesa lataxac, nachida da ÿataqta qami' huesochiyiñi naq'en.
JHN.8.33	Nachi somayipi 'enapeco':
JHN.8.33	–Qomi' maichi qomi' llalaqpi so Abraham, qaq ÿataqta sa ÿauango' da huo'o ca qomi' l-lataqa. Qalaq ¿tá'ainco' da 'am qonapec da ishit qome da qomi' huesochiyiñi?
JHN.8.34	Nachi so Jesús 'enapega somayipi, 'eeta':
JHN.8.34	–Ÿataqta 'eesa de'eda qami' sa'axatema, da 'enauac nam i'ottac da lli'itaxaloxo, namayipi 'eeta'am da l-latacpi de'eda ñi'itaxaloxo. 
JHN.8.35	Qaq cam chochi nlatac, camayi sa ishit da nachi 'eetai' da ÿalectaigui cam ñalaqpi. Qaq cam ñalec, qalaxayi nachi 'eetai' da ÿalectaigui cam ñalaqpi. 
JHN.8.36	Qaq ÿoqo'oyi ne'ena ñalec da qami' huesochiyiñi naq'en, nachi ÿataqta 'eesa da qami' huesochiyiñi. 
JHN.8.37	Aÿim mashi sogote da saÿaten da maichi qami' llalqa so Abraham. Qalaxayi chaq ta'ainec da qanshiitaique da aÿim qaualauachi souaxat da sa qau'amaqchiñi dam shinapec. 
JHN.8.38	Aÿim sa'axatta'pe naua aÿim ÿachaxanalo ñi ita'a. Qaq qami' nachi 'en'am qau'ochiita'pe naua l'aqtaqa so qadta'ai.
JHN.8.39	Nachi somayipi 'enapeco':
JHN.8.39	–Qomi' qadta'a so Abraham.
JHN.8.39	Nachi so Jesús 'enapega somayipi, 'eeta':
JHN.8.39	–Qami' da ÿoqta 'eesáctaxa da qadta'ai so Abraham, nachi ishíttaxa da qau'ochi nam i'otpi somayi. 
JHN.8.40	Qalaxayi qami', nai'ctaxa da huo'otaq qami' sa'axattapeguema nam 'eesa lataxacpi mayi aÿim ÿapaxaguenec ñi ita'a Dios, qalaq ñaqaiyita qanshiitaique da aÿim qaualauachi. ¡Qamaq so Abraham ÿataqta sa ÿauango' da huo'o ca i'ot da 'eeta'am de'eda! 
JHN.8.41	Qami', qalaxayi nachi qau'enaxachiichigui nam i'otpi so qadta'ai.
JHN.8.41	Nachi somayipi 'enapeco':
JHN.8.41	–Qomi' sa ishit da chochi qomi' n'aalec ñalqa; qomi' 'oonolec ñi qadta'a Dios.
JHN.8.42	Nachi so Jesús 'enapega somayipi, 'eeta':
JHN.8.42	–Da ÿoqta 'eesáctaxa da qadta'ai ñi Dios, nachi qamí'ctaxa ÿataqta aÿim qauauochiic. Cha'ayi aÿim nachi sachigoqtot ñimayi, qaq nagui qami' sootaiguilo. Aÿim sa ishit da maichi ñalligoxottela't da ñanac, cha'ayi ñimayi aÿim namaq. 
JHN.8.43	Qaq ¿tá'ainco' qami' yi sa ishit da qauaÿajñi da qami' sa'axattapeguema? Cha'ayi souaxat peta'a da sa ishit da qan'axaÿaxañiÿa dam i'aqtaxanaxac. 
JHN.8.44	Qami' som qadta'ai, nachiso som shiÿaxaua mayi lma'na. Somayi qami' lalamqa'te, ÿoqo'oyi qanshiitaique da qau'ochi cam 'eetapeguec somayi. Se'eso shiÿaxaua mayi lma'na, somayi ÿataqta laataxanaxaic. Nachi chigoqchiguiña co'ollaq chita'ague da qai'ot ana 'alhua, somayi sa ishit da hueto'ot ca 'eesa lataxac, qaq ÿoqo'oyi sa ishit da 'en ca l'aqtac. Qaq somayi da huo'otaq nasaxauec ca latenataxanaxac, nachi ÿataqta ipacchigui da maichi lataxac. Cha'ayi somayi ÿataqta tenataxanaxaic, qataq nachiso so lta'a da natenataxanaxac. 
JHN.8.45	Qaq cha'ayi aÿim sa'axattac dam 'eesa lataxac, nachi qami' sa ishit da aÿim qau'amaqchiñi. 
JHN.8.46	¿Négue't ca 'oonolec da qoñiita da ishit da i'axat da huo'otaq huo'o ca ÿasouaxashit? Cha'ayi da huo'otaq sa'axattac dam 'eesa lataxac, qalaq ¿tá'ainco' yi sa ishit da aÿim qau'amaqchiñi? 
JHN.8.47	Ca chigoqtot ñi Dios, camayi n'axaÿaxanalo naua l'aqtaqa ñimayi. Qalaxayi qami' yi sa ishit da qauachigoqoitot ñimayi, ÿoqo'oyi sa ishit da qan'axaÿaxañi.
JHN.8.48	Nachi na judiopi 'eetega somayi, 'eeta':
JHN.8.48	–Qomi' ÿataqta 'eesa de'eda qad'aqtac co'ollaq shinaqtac da chochi 'am Samaria l'ec qataq huo'o ñi 'ad'ec leguemaxaic.
JHN.8.49	Nachi so Jesús 'enapeco':
JHN.8.49	–Aÿim sa ishit da huo'o ca i'ec leguemaxaic. Cha'ayi dam so'ottac, shi'oxodeetac ñi ita'a, qalaxayi qami' sa ishit da aÿim qavi'oxoyiñi. 
JHN.8.50	Aÿim sa ishit da ñishitaique da aÿim qaÿi'oxoden, qalaxayi huo'o ñim nshitaique da aÿim qaÿi'oxoden, qaq nachiñi ñim i'ot ca nhuaxanaguec ca shiÿaxaua. 
JHN.8.51	Qaq ÿataqta 'eesa de'eda qami' sa'axatema, da ca ÿalaxaguet dam shinapec, nachi camayi sa nauane' da ileu.
JHN.8.52	Nachi na judiopi 'enapego' somayi, 'eeta':
JHN.8.52	–Qomi' nagui saÿajnaqta da 'am huo'o ñi 'ad'ec leguemaxaic. Cha'ayi so Abraham qataq 'enauac so l'aqtaxanaxanecpi ñi Dios, somayipi co'ollaxa ileu, qalaq 'am qonapec: “Da ca ÿalaxaguet cam shinapec, nachi camayi sa ishit da nauane' da ileu.” 
JHN.8.53	'Am ¿peta'a 'anapacalec so qadta'a Abraham? Somayi co'ollaxa ileu, qataq 'enauac som l'aqtaxanaxanecpi ñi Dios. Qalaq ¿négue't 'am?
JHN.8.54	Nachi so Jesús 'enapeco':
JHN.8.54	–Da aÿim maichi ñi'oxodeetapeguela't, nachi de'eda ñi'oxonnaxac, damayi qaica ca naigui. Qalaxayi ñim aÿim ÿi'oxodeetac, nachiñi ñi ita'a ñi qami' qoñiitega nataq'en da qadta'ai Dios. 
JHN.8.55	Qalaxayi qami' sa ishit da qauauattoñi ñimayi; aÿim, qalaxayi sauatton ñimayi. Cha'ayi da aÿim shinapec da sa sauatton, nachi aÿim chochi satenataxaatac, qaq nachi shiita'ama qami'. Qalaxayi aÿim ÿataqta sauattoota ñimayi, qataq salaxaguet cam 'enapec. 
JHN.8.56	Som Abraham mayi qadta'ai, somayi co'ollaxa ÿataqta huo'o da ntonaxac da ilogui ca na'a'q mayi ÿaloxoqui. Qaq co'ollaq ilogui, nachi somayi ÿataqta nlaqchigui da ntonaxac.
JHN.8.57	Nachi na judiopi 'enapego' so Jesús, 'eeta':
JHN.8.57	–'Am saxanaxa da 'avi' caua cincuenta vi'iyi, qalaq ¿qonetega da 'auauana so Abraham?
JHN.8.58	Nachi so Jesús 'enapeco':
JHN.8.58	–Aÿim ÿataqta 'eesa de'eda qami' sa'axatema, da co'ollaq saxanaqca da huo'o so Abraham, qalaq nal'ena da aÿim huo'o.
JHN.8.59	Huaña, nachi qaÿacona na coma' da qaÿauotaique da qaÿasaq so Jesús. Qalaxayi somayi nqañoxojñi, ca'ai aso n'onaxanaxaqui, taigui se'eso shiÿaxauapi, nachi jec.
JHN.9.1	Qaq co'ollaq queta so Jesús, nachi natenalec so shiÿaxaua mayi nacteueegue' da lqanamaxa. 
JHN.9.2	Nachi soua lapaxaguenataqa inatta'pe somayi, 'eeta':
JHN.9.2	–'Am mayi 'auapaxaguenataxaatac, ¿chaq tá'ainco' ñi'iñi shiÿaxaua yi nacteueegue' da lqanamaxa? ¿Peta'a souaxat da huo'o ca lasouaxashi't caua lta'al, loqo' chaq souaxat ca maichi lasouaxashit ñimayi?
JHN.9.3	Nachi so Jesús 'enapegalo soomayi, 'eeta':
JHN.9.3	–Sa ishit da ÿasouaxat ca maichi lasouaxashit ñimayi, huo'otaq ca lasouaxashi't caua lta'al. Cha'ayi damayi nachi qoÿina'ac, yaqto' ishit da qaila'a cam i'ot ñi Dios da chigoqchigui ñimayi. 
JHN.9.4	Cha'ayi llaxatemallaxa nagui da ñaq huo'o na na'a'q, nachi aÿim ishit da so'ot da l'onataxanaxac ñim aÿim namaq. Cha'ayi anata cam pe mayi huaigui da sa ishit da huo'o ca qai'ot. 
JHN.9.5	Nagui da aÿim ñaq soota'a na 'alhua, qalaq aÿim mayi nachaÿim lcoÿadaqte ana 'alhua.
JHN.9.6	Qaq co'ollaq ime da 'enapec de'eda, nachi so Jesús nqaigoxoña na 'alhua, nachi i'ot so nshaxa, nachi i'ameelguete naua l'ai'te som qanamaic. 
JHN.9.7	Nachi 'enapega somayi, 'eeta':
JHN.9.7	–'Aue qome, 'anÿo, 'anqo'onaxaama añi laÿi' na 'etaxat l'enaxat Siloé –de'eda n'enaxat Siloé naigui da Namaxashic.
JHN.9.7	Nachi se'eso qanamaic jec da nÿo. Qaq co'ollaq ñi'iguelaq, nachi nauaachiguiñi. 
JHN.9.8	Nachi nam lauodeuapi qataq nam ÿauana somayi co'ollaxa da sa nauaañi, namayipi 'eeta':
JHN.9.8	–¿Sa ishito' peta'a da nachida de'eda dam nso'ootañicnaxa da dashilaxaatac?
JHN.9.9	Nachi huo'o na 'eeta':
JHN.9.9	–Aja', nachida.
JHN.9.9	Qataq huo'o na 'eeta':
JHN.9.9	–'A'i, sa ishit da nachida, damayi chochi lashiquiaxaua.
JHN.9.9	Qalaxayi som shiÿaxaua maichi n'aqtaxaala't, 'eeta':
JHN.9.9	–Aja', nachaÿim.
JHN.9.10	Nachi qainattac, qoÿiita':
JHN.9.10	–¿Huá'ago' ca 'eetec yi 'am mashi ishit da 'anauaañi?
JHN.9.11	Nachi somayi 'enapeco':
JHN.9.11	–Som shiÿaxaua mayi l'enaxat Jesús, somayi i'ot so nshaxa. Ime, qaq i'ameelguete naua i'ai'te. Nachi aÿim 'enapega, 'eeta': “'Anqo'onaxaama qome añi laÿi' na 'etaxat, l'enaxat Siloé, nachi 'anÿo.” Nachi aÿim ashic, qaq can ime da ñiÿo, nachi ishit da ñauaañi.
JHN.9.12	Nachi qainattac somayi, qoÿiita':
JHN.9.12	–¿Huá'ague ca hueta'ague que'eca shiÿaxaua?
JHN.9.12	Nachi somayi 'enapeco':
JHN.9.12	–Aque'.
JHN.9.13	Nachi qaÿauegueu'a na fariseopi se'eso shiÿaxaua mayi qanamaic co'ollaxa. 
JHN.9.14	Cha'ayi souaxat da mataxaqui se'eso na'a'q mayi huetoigui da i'ot so nshaxa so Jesús da nataden se'eso qanamaic, 
JHN.9.15	nachi na fariseopi qaltaq ÿi'iguelaxalec da inattac so shiÿaxaua da chaq hua'ague ca 'eetec da ishit da nauaañi. Nachi somayi 'enapeco':
JHN.9.15	–Somayi i'ameelguete naua i'ai'te so nshaxa. Ime, nachi ñiÿo, nachi nagui ishit da ñauaañi.
JHN.9.16	Nachi huo'o na fariseopi na 'eeta':
JHN.9.16	–Se'eso shiÿaxaua mayi i'ot de'eda, somayi sa ishit da chigoqtot ñi Dios, cha'ayi sa ishit da huo'o ca ÿanaigui yi na'a'q mataxaqui.
JHN.9.16	Qalaxayi huo'o na 'eeta':
JHN.9.16	–¿Huá'ago' ca 'eetec da ishit da i'ot de'eda n'anec mayi sa qaÿauanapega, da huo'otaq somayi 'itaxaloxoic?
JHN.9.16	Huaña, nachi nÿodacachi da lhuennataxac se'eso shiÿaxauapi. 
JHN.9.17	Nachi qaltaq qaÿi'iguelaxalec da qainattac se'eso shiÿaxaua mayi qanamaic co'ollaxa, qoÿiita':
JHN.9.17	–Qaq 'am, ¿huá'ague ca 'eetec ca 'ad'aqtac som shiÿaxaua mayi ÿauo'oi naua 'ad'ai'te?
JHN.9.17	Nachi somayi 'enapeco':
JHN.9.17	–Qomyi aÿim shinapec da somayi l'aqtaxanaxanec ñi Dios.
JHN.9.18	Qalaxayi na judiopi sa ishit da i'amaqten se'eso shiÿaxaua da qanamaic co'ollaxa qalaq nagui ishit da nauaañi. Nachi ivida'a da qaiÿaxaneugalo som lta'al som qanamaic co'ollaxa mayi qanataden. 
JHN.9.19	Nachi qainatta'pe soomayi, qoÿiita':
JHN.9.19	–¿Peta'a nachida da qai'alqui de'eda, dam qoñiitega da nacteueegue' da sa nauaañi? ¿Chaq huá'ague ca 'eetec damayi da ishit da nauaañi nagui?
JHN.9.20	Nachi soua lta'al 'ena'po':
JHN.9.20	–Qomi' saÿajnaq damayi, da nachida da qoyalec mayi nacteueegue' co'ollaxa da sa nauaañi. 
JHN.9.21	Qalaxayi qomi' sa ishit da saÿajnaq chaq hua'ague ca 'eetec da nauaañi nagui, qataq sa ishit da saÿajnaq chaq negue't cam natade'n naua l'ai'te damayi. Qaq no'on da qaunachii damayi, cha'ayi damayi mashi ÿi, damayi ishit da maichi qami' da'aqtaxanema.
JHN.9.22	Qaq 'enapec de'eda soua lta'al, souaxat da huo'o da lcolanqa', cha'ayi na judiopi mashi sogote da qanmachigui da ishit da qai'odauec da huo'otaq huetaigui aca laponaxaqui namayipi ca camachaqca shiÿaxaua da huo'otaq 'eetega so Jesús da nachiso so nta'a nca'alaxaqui. 
JHN.9.23	Qaq nachida da huo'o mshi soua lta'al 'ena'po': “Qaunachi damayi, cha'ayi damayi mashi ÿi.”
JHN.9.24	Nachi na judiopi qaltaq ÿi'iguelaxalec da iÿaxaneuga so shiÿaxaua mayi qanamaic co'ollaxa. Nachi qoÿiitega, qoÿiita':
JHN.9.24	–Nagui qomi' ÿauaachiguilo ñi Dios, ña qomi' 'au'aqtaxaatema, cha'ayi qomi' saÿajnaqta da se'eso shiÿaxaua, somayi 'itaxaloxoic.
JHN.9.25	Nachi somayi 'enapeco':
JHN.9.25	–Aÿim sa ishit da saÿaten da somayi 'itaxaloxoic, huo'otaq jegatai'. Chaqdata da aÿim saÿaten da sa ñauaañi co'ollaxa, qalaxayi nagui ñauaañi.
JHN.9.26	Qaltaq qaÿi'iguelaxalec da qainattac, qoÿiita':
JHN.9.26	–¿Chaq huá'ago' co'ollaxa ca 'eetec naq'en 'am? qataq ¿chaq huá'ague ca 'eetec co'ollaq ÿauo'oi naua 'ad'ai'te?
JHN.9.27	Nachi somayi 'enapeco':
JHN.9.27	–Mashi ime mque' da qami' sa'axattapeguema, qalaq sa ishit da aÿim qau'amaqchiñi. Qalaq ¿tá'ainco' yi qanshiitaique da qaltaq qami' sa'aqtaxanema? ¿Qalqo' nataq'en qami' qanshiitaique da qoquiigue somayi?
JHN.9.28	Nachi somayipi ÿi'inai' somayi, nachi qoÿiitega, qoÿiita':
JHN.9.28	–'Am peta'a qoquetague' se'eso shiÿaxaua; qomi', qalaxayi soqolaqtague' so Moisés. 
JHN.9.29	Cha'ayi qomi' saÿajnaqta da so Moisés detaxaÿapegue' co'ollaxa ñi Dios; qaq se'eso shiÿaxaua, qalaxayi qomi' sa ishit da chochi saÿajnaq cam chigaqa'ague.
JHN.9.30	Nachi se'eso shiÿaxaua 'enapeco':
JHN.9.30	–¡Ÿataqta ÿoxosa'a de'eda! ¡Qachi qami' sa ishito' da qauaÿajñi ca chigaqa'ague somayi! ¡Qalaq somayi yi ishito' da ÿauo'oi naua i'ai'te! 
JHN.9.31	Qomi' saÿajnaqta da ñi Dios sa ishit da hua'axaÿa na 'itaxaloxoicpi; chaqnata nam ÿi'oxodeetac qataq i'ot cam 'eetapeguec ñimayi, qaq nachina na hua'axaÿa. 
JHN.9.32	Cha'ayi ÿataqta sa ÿauango' da huo'o ca qai'axaÿapeguelec da huo'otaq nauaañi naq'en ca shiÿaxaua da huo'otaq nacteueegue' da sa nauaañi. 
JHN.9.33	Qaq se'eso shiÿaxaua da huo'otaq saq chigoqtot ñi Dios, nachi sa ishíttaxa da huo'o ca i'ot.
JHN.9.34	Nachi qoÿinapego' somayi, qoÿiita':
JHN.9.34	–'Am mayi ÿataqta 'ananacteueegue' na 'adasouaxashitpi, qalaq ¿tá'ainco' yi 'anshitaique da qomi' 'auapaxague'n?
JHN.9.34	Huaña, nachi qaÿamaqhuec somayi asom laponaxaqui namayipi.
JHN.9.35	Qaq so Jesús l'axaÿaxac da qaÿamaqhuec som qanamaic co'ollaxa. Nachi co'ollaq nauane', nachi 'eetega, 'eeta':
JHN.9.35	–¿'Am peta'a 'au'amaqten so llalec ñi Dios?
JHN.9.36	Nachi so shiÿaxaua 'enapeco':
JHN.9.36	–'Am ÿataxala', ñaq aÿim 'au'aqtaxanem chaq negue't camaxa, yaqto' ishit da sa'amaqten camayi.
JHN.9.37	Nachi so Jesús 'enapeco':
JHN.9.37	–Mashi sogote da 'auloto'ot namayi. Nachaÿim, mayi aÿim 'autaqtague'.
JHN.9.38	Nachi se'eso shiÿaxaua i'adoto naua l-llicte so Jesús, nachi 'enapega, 'eeta':
JHN.9.38	–'Am ÿataxala', 'am sa'amaqten.
JHN.9.39	Ime, nachi so Jesús 'enapeco':
JHN.9.39	–Aÿim ñanaÿa ana 'alhua, da yaqto' ishit da qaÿauo'o ca lasouaxashit ca shiÿaxaua, yaqto' cam sa nauaañi, qalaq ishit da nauaañi, qataq cam nauaachiguiñi, qalaq sa nauaañi qanqoÿin.
JHN.9.40	Qaq huo'o na fariseopi na ÿalectauo, nachi hua'aqchigui de'eda, nachi denataxaatac, 'eeta':
JHN.9.40	–¿Qomi' peta'a nataq'en sa ishit da ñauanaxañi?
JHN.9.41	Nachi so Jesús 'enapeco':
JHN.9.41	–Qamí'ctaxa da sa qanauañiiñi, nachi qaica ca qadasouaxashichi. Qalaxayi qami' qoñiitega da qanauañiichiguiñi, qaq ÿoqo'oyi huo'o da qadasouaxashichi.
JHN.10.1	Qaq ÿoqta 'eesa de'eda qami' sa'axatema, da ca sa ishit da tateu'a ca lasom aca laÿi' ana qaguetapi da huo'otaq inoxoneuo, chaqdata da tateu'a na laÿi, qachi camayi cachaxaic qataq huotaxanaxaic. 
JHN.10.2	Qaq cam tateu'a ca lasom, qachi nachica cam qagueta l'o mayi ilotague' ana qaguetapi. 
JHN.10.3	Nachi cam lasom l'o ÿauateguet camayi, da yaqto' pa'auo, qaq anam qaguetapi ÿauatton da lavilÿaxac camayi. Nachi camayi iÿaxaatau'a na l'enaxatpi ana qaguetapi, nachi nqateeguesop aca laÿi'. 
JHN.10.4	Qaq da ime da nqateec 'enauac ana lalopi qagueta, nachi camayi hua'auta. Qaq anam qaguetapi nca'ataxaatauo, cha'ayi anamayipi ÿauatton da lavilÿaxac camayi. 
JHN.10.5	Qaq anamayipi sa ishit da ca'ategue cam sa ishit da ÿauatton. Chaqdata da dataueguesop camayi, cha'ayi sa ishit da ÿauatton da lavilÿaxac cam ÿaqa'a.
JHN.10.6	Qaq so Jesús i'ot de'eda laloqnaxanaxat, qalaxayi somayipi sa ishit da ÿaÿaten dam 'eetega somayi.
JHN.10.7	Nachi so Jesús qaltaq ÿi'iguelaxalec da da'aqtaxan, 'eeta':
JHN.10.7	–Ÿataqta 'eesa de'eda qami' sa'axatema, 'eeta': Aÿim mayi nachaÿim lasom mayi aÿim lligueuo ana qagueta. 
JHN.10.8	Qaq 'enauac nam n'au co'ollaq saxanaq ñanac, namayipi cachaxaicpi qataq huotaxanaxaicpi, qalaxayi anam qaguetapi sa ishit da ÿoqocha'a namayipi. 
JHN.10.9	Qaq aÿim mayi nachaÿim lasom. Qaq ca aÿim tateu'a, nachi camayi nca'aleec. Nachi camayi 'eeta'am aca qagueta da pa'auo qataq da npa'aueguesop aca laÿi', nachi ÿanata ca 'auaqpi.
JHN.10.10	Ca cachaxaic da anac, qalaq chaqdata da huo'o ca decachiÿa qataq da huo'o ca ÿalauat qataq da huo'o ca nlaxajñi. Aÿim, qalaxayi ñanac, da yaqto' huo'o da lca'alaxa anamayipi, qataq da chochaq huañi de'eda lca'alaxa. 
JHN.10.11	Aÿim mayi nachaÿim no'on qagueta l'o. Ca no'on qagueta l'o, camayi ÿaalec da nachaalataxac ana qaguetapi. 
JHN.10.12	Qaq cam chochi do'onataxaatapeguelec aca lashiue, camayi da huo'otaq ila'aguet cam dequi'iÿapec, nachi camayi n'onaxatchigui aca qaguetapi da datauec, cha'ayi camayi sa ishit da ÿoqta l'o ana qagueta, qataq sa ishit da ÿoqta lalamaqtepi anamayi. Nachi cam dequi'iÿapec ishit da ÿaconeu'a ana qaguetapi qataq ilagaxatapec. 
JHN.10.13	Qaq se'eso shiÿaxaua datauec, cha'ayi somayi chochi do'onataxaatapeguelec aca lashiue, ÿoqo'oyi sa ishit da itena'a ana qagueta.
JHN.10.14+JHN.10.15	Aÿim mayi nachaÿim no'on qagueta l'o. Qaq de'eda 'eetec da ñi ita'a aÿim ÿauattoota, qataq da aÿim sauatton ñimayi, qaq nachida da 'eetec da aÿim sauattoota ana ilo qaguetapi, qaq anamayipi nataq'en ÿataqta aÿim ÿauattoota. Qaq aÿim san da ñachaalataxac souaxat anamayipi. 
JHN.10.16	Qaq huo'o nataq'en anam ilo qaguetapi mayi sa ishit da ÿalectaigui anam netaigui añi laÿi' ana qaguetapi. Qaq anamayipi iuen nataq'en da ñauegueuo. Qaq anamayipi qome ÿataqta aÿim ÿalaxaguet, huaña, qa nachi ishit da 'oonole aca nhuataguishipi qagueta, qataq 'oonolec cam nhuataxaua.
JHN.10.17	Ñi ita'a ÿataqta aÿim ÿauotec, cha'ayi aÿim san da ñachaalataxac. Qalaxayi qom ime da san, nachi qaltaq ñi'iguelaxajla't. 
JHN.10.18	Qaica ca ishit da deuotaxanec de'eda ñachaalataxac, qalaxayi maichi aÿim chigoqchigui da san damayi. Qaq aÿim huo'o da shinec da san damayi, qataq da ñi'iguelaxajla't. Qaq 'eda dam aÿim ÿamaxalec ñi ita'a.
JHN.10.19	Nachi na judiopi co'ollaq hua'axaÿa de'eda l'aqtac somayi, nachi qaltaq ÿi'iguelaxalec da nÿodacachi da lhuennataxac. 
JHN.10.20	Nachi qalota somayipi na 'eeta':
JHN.10.20	–¿Tá'ainco' yi qaualaqaitapeeguet damayi, yi huo'o ñi l'ec leguemaxaic, qataq huo'o da aloic?
JHN.10.21	Qalaxayi huo'o somayipi na 'eeta':
JHN.10.21	–Qaica ca shiÿaxaua da huo'otaq huo'o ca l'ec leguemaxaic da 'eetec de'eda da ltaxaÿaxac. Cha'ayi ¿ishito' peta'a da ca huo'o ca l'ec leguemaxaic da nauaañi naq'en ca qanamaic?
JHN.10.22	Qaq mashi n'omaxa co'ollaq na netaña yi Jerusalén huo'o so laponaxac da qaiuennate so na'a'q mayi huetoigui co'ollaq qoÿanot ñi Dios aso n'onaxanaxaqui. 
JHN.10.23	Qaq so Jesús huetau'a aso n'onaxanaxaqui, hueta'a som qoÿinac nqasoxoc so Salomón. 
JHN.10.24	Nachi na judiopi laponeu'a somayi. Nachi qoÿiitega, qoÿiita':
JHN.10.24	–¿Chaq láguio', qaq ishit da ÿoqta qomi' 'an'axattalo? Da ÿoqta nachi'am nta'a nca'alaxaqui, qaq no'ónctaxa da ÿataqta qomi' 'au'aqtaxaatema, nachi a'ayi.
JHN.10.25	Nachi so Jesús 'enapeco':
JHN.10.25	–Mashi ime mque' da qami' sa'aqtaxaatapeguema, qalaxayi sa ishit da aÿim qau'amaqchiñi. Nam so'ottacpi, namayi nachina na aÿim ÿamaxalecpi ñi ita'a, qaq nachina na 'eeta'am da qami' da'aqtaxanema. 
JHN.10.26	Qalaxayi sa ishit da qau'amqajnataxañi, cha'ayi sa ishit da nachiqami' anam selotague' qaguetapi. Qaq damayi sogote da qami' sa'axatema co'ollaxa. 
JHN.10.27	Cha'ayi anam qagueta mayi selotague', anamayi ÿauatton da ivilÿaxac, qataq aÿim sauatton anamayipi, qaq anamayi aÿim ca'attague'. 
JHN.10.28	Qaq aÿim sanem da lca'alaxa mayi chochaq tateec anamayipi. Huaña, nachi sa ishit da ileu, qataq sa ishit da huo'o ca ishit da nqateeguesop da iuaqÿaxac anamayipi. 
JHN.10.29	Qaq anamayipi aÿim ÿanem ñi ita'a ñi napacalec 'enauacna, qataq sa ishit da huo'o ca nqateeguesop da lhuaqÿaxac ñimayi anamayipi. 
JHN.10.30	Aÿim qataq ñi ita'a qomi' 'oonolec da qadataxac.
JHN.10.31	Nachi na judiopi qaltaq ÿacona na coma' da qaÿasaq somayi. 
JHN.10.32	Nachi so Jesús 'enapeco':
JHN.10.32	–Aÿim ÿataqta qalota na so'ot ÿaÿamaqchiguiñi da qami' qauauañiichigui, chigoqchigui da l'añaxac ñi ita'a. Qaq ¿chaq négue't cam sasoilec namayipi da huo'o mshi qanshiitaique da aÿim qauasaqai?
JHN.10.33	Nachi nam judiopi 'enapeco':
JHN.10.33	–Sa ishit da 'am sasaxasoq na coma' da souaxat cam ÿaÿamaqchiguiñi 'au'ottac. Mayi 'am sasaxasoq, souaxat naua 'ad'aqtaqa ÿataqta npa'agueneto ñi Dios. Qamaq 'am chochi 'am shiÿaxaua, qalaq qonetega da 'am Dios.
JHN.10.34	Nachi so Jesús 'enapega somayipi, 'eeta':
JHN.10.34	–Na nqataxacpi mayi qami' qoÿanema co'ollaxa, nanettañi da l'aqtac ñi Dios mayi 'eeta': “Qami', qami' diospi.” 
JHN.10.35	Qaq qomi' saÿajnaq da naua nanettrañi l'aqtaqa ñi Dios naamayi sa ishit da qaÿoqolgue't, qataq da ñi Dios ÿamata'ac da diospi som shiÿaxauapi mayi ÿaconguet da l'aqtac. 
JHN.10.36	Qaq da huo'otaq ñim Dios aÿim iÿotauga co'ollaxa, nachi aÿim namaxa ana 'alhua, qaq ¿tá'ainco' qami' yi qoñiitega da npa'agueneto naua i'aqtaqa ñimayi, souaxat da shiitega da aÿim llalec ñimayi? 
JHN.10.37	Da huo'otaq sa ishit da so'ot dam l'onataxanaxac ñi Dios, nachi sa ishíttaxa da aÿim qau'amaqchiñi. 
JHN.10.38	Qalaxayi da huo'otaq so'ottac damayi, nachi nai'ctaxa da aÿim sa qau'amaqchiñi, qalaxayi qau'amaqchiñi nam so'otpi, yaqto' ishit da imauec da qauaÿajñi da ñi ita'a aÿim hueta'aguet, qataq aÿim soota'aguet ñimayi.
JHN.10.39	Huaña, nachi qaltaq qanshitaique da qaÿaconeu'a da qaicoñi', qalaxayi so Jesús naneltaxan.
JHN.10.40	Nachi so Jesús taigue dam pa'aigue da nala' lliguishiguem yim tala Jordán, yim 'alhua mayi hueta'a co'ollaq dachilaxanataxaatac so Juan. Nachi hueta'a yimayi. 
JHN.10.41	Nachi ÿataqta qalota na shiÿaxauapi na tauga ca hueta'a somayi. Nachi namayipi 'enapeco':
JHN.10.41	–Ÿoqta 'eesa co'ollaxa da so Juan sa ishit da huo'o ca i'ot n'anec mayi sa qaÿauanapega, qalaxayi 'enauac co'ollaxa na i'axat, can i'axatta'aguet ñi'iñi shiÿaxaua, ÿataqta ipacchigui.
JHN.10.42	Nachi ÿataqta qalota na i'amaqten so Jesús co'ollaq huaña se'eso 'alhua.
JHN.11.1	Qaq huo'o so shiÿaxaua l'enaxat Lázaro, somayi sa no'on. Qaq somayi lma' yi Betania yim npueblo aso María, qataq aso lqaÿa Marta. 
JHN.11.2	Qaq asa'aso María, mayi lqaÿa so Lázaro som sa no'on, nachaso asom icodelguete co'ollaxa naua lapia'te so Jesús so codaxat, nachi deÿoxona na laue. 
JHN.11.3	Nachi se'esoua dos nqaÿa't ÿamaxalo co'ollaxa da l'aqta'c so Jesús, 'eeta':
JHN.11.3	–'Am qadataxala', yim 'anauochaxaua, yimayi sa no'on.
JHN.11.4	Nachi so Jesús co'ollaq hua'axaÿa de'eda, nachi 'eeta':
JHN.11.4	–De'eda nalolaxa, damayi sa ishit da taÿa'a ca nleuaxa. Chaqdata da yaqto' damayi ishit da chigoqchigui da lli'oxoyic ñi Dios, qataq yaqto' de'eda nalolaxa ishit nataq'en da chigoqchigui da lli'oxoyic na llalec ñi Dios.
JHN.11.5	Qaq nai'ctaxa da so Jesús ÿataqta nauochaxaua aso Marta, qataq aso lqaÿa, qataq so Lázaro, 
JHN.11.6	qalaxayi co'ollaq qai'aqtaxanem da so Lázaro sa no'on, qalaq somayi ñaq queuoiguilo soua dos na'axa'te da ñaq hueta'a cam netaña. 
JHN.11.7	Qaq co'ollaq ime, nachi 'enapegalo soua lapaxaguenataqa, 'eeta':
JHN.11.7	–Qaltaq shi'iguelaxasoxogue qome da Judea.
JHN.11.8	Nachi soua lapaxaguenataqa 'eetegalo somayi, 'eeta':
JHN.11.8	–'Am mayi 'auapaxaguenataxaatac, ñaq chita'ague da na judiopi mayi lma' yi'iyi 'alhua, nshitaique da 'am ÿalauat da 'am ida'a na coma', qalaq ¿tá'ainco' yi qaltaq 'anshitaique da 'aÿa yimayi?
JHN.11.9	Nachi so Jesús 'enapeco':
JHN.11.9	–¿Sa ishito' da yi 'oonolec na'a'q ivi' na doce horas? Yi ñi 'oonolec shiÿaxaua da huo'otaq queuotapigui yi na'a'q, qalaq sa ishit da qui'aqñi, cha'ayi camayi ilotaigui na yi'oqchiguiñi ana 'alhua. 
JHN.11.10	Qalaxayi ca 'oonolec da huo'otaq queuotapigui yi pe, nachi camayi ishit da qui'aqñi, cha'ayi qaica na yi'oqchiguiñi.
JHN.11.11	Qaq co'ollaq ime, nachi so Jesús 'enapeco':
JHN.11.11	–Yi qanauochaxaua Lázaro, yimayi do'ochi, qalaxayi aÿim ñoqo'ona da ñoqotoxon.
JHN.11.12	Nachi soua lapaxaguenataqa 'ena'po':
JHN.11.12	–'Am qadataxala', camayi da chochi do'ochi, qachi yi'oqta qome da ÿaÿamaxañi.
JHN.11.13	Qalaxayi so Jesús 'eetega da so Lázaro ÿoqta ileu, qalaxayi soua lapaxaguenataqa ipi'itaxaatrega da somayi detaqtega da yi'oqchigui n'ochaxa. 
JHN.11.14	Nachi so Jesús ÿoqta da'aqtaxaatema soomayi, 'eeta':
JHN.11.14	–Yi Lázaro, yimayi mashi ileu. 
JHN.11.15	Qaq aÿim ÿataqta huo'o da ñi'achic da sa ishit da soota'a yimayi. Qaq damayi ÿaÿamaqchiguiñi souaxat da qoñiita, yaqto' ishit da qau'amqajnataxañi. Qalaxayi qolaq qome da ñoqo'onaxa.
JHN.11.16	Nachi som Tomás mayi qaÿamata'ac da huaya' 'enapegalo' soua lÿa't mayi napaxaguenaxa'u, 'eeta':
JHN.11.16	–Qolaq nataq'en qomi', yaqto' nataq'en qadleuaxaua damayi.
JHN.11.17	Qaq co'ollaq iviyi' so Jesús, nachi natenalec da so Lázaro mashi ivi' naua cuatro na'axa'te da qailayiñi. 
JHN.11.18	Qaq yim Betania, yimayi sa qaÿapeque yi Jerusalén, ivi' dos kilómetros y medio yi lshicta. 
JHN.11.19	Qaq ÿataqta qalota na judiopi na nqo'ona aso Marta qataq aso María da qai'añaqchitta'pe soomayi, souaxat yi lqaÿa't mayi saqca. 
JHN.11.20	Qaq aso Marta co'ollaq ÿaÿaten da so Jesús mashi nvi', nachi huaqata'aguet; qaq aso María, qalaxayi n'onaña ca lma'. 
JHN.11.21	Nachi aso Marta 'enapego' so Jesús, 'eeta':
JHN.11.21	–'Am ÿataxala', da 'am qoueta'a ne'ena, nachi sa ishíttaxa da ileu yi ÿaqaÿa. 
JHN.11.22	Qalaxayi aÿim saÿaten da ñi Dios ishit da 'am ÿanem 'enauac cam 'auÿaxanaique.
JHN.11.23	Nachi so Jesús 'enapega asomayi, 'eeta':
JHN.11.23	–Yi 'adqaÿa qaltaq nca'aleec qome.
JHN.11.24	Nachi aso Marta 'enapeco':
JHN.11.24	–Aÿim saÿaten da yimayi ishit qome da qaltaq nca'aleec qom qanca'alaxateec na leuaxaicpi cam pa'ateec na'a'q.
JHN.11.25	Nachi so Jesús 'enapego' asomayi, 'eeta':
JHN.11.25	–Aÿim mayi nachaÿim ñica'alaxateec ca leuaxaic, qataq nachaÿim nca'alaxa. Ca aÿim i'amaqten, qaq nai'ctaxa da ileu, qalaxayi ishit da nca'aleec. 
JHN.11.26	Qaq 'enauac nam ña nca'altauec nagui mayi aÿim i'amaqten, nachi namayipi sa nauane' qome da ileu. Qaq ¿'au'amaqten peta'a de'eda?
JHN.11.27	Nachi asomayi 'enapeco':
JHN.11.27	–Aja', sa'amaqten, 'am ÿataxala', da nachi'am nta'a nca'alaxaqui, mayi 'am llalec ñi Dios, mayi 'am qai'axatta'aguet co'ollaxa da 'auanaÿa'a ana 'alhua.
JHN.11.28	Qaq co'ollaq ime de'eda l'aqtac aso Marta, nachi jec da iÿaxana aso lqaÿa María. Nachi isoxootot da 'enapega, 'eeta':
JHN.11.28	–Dam dapaxaguenataxaatac hueta'a ne'ena, qaq damayi 'am nÿaxaneu'a.
JHN.11.29	Qaq co'ollaq chochi hua'aqchigui de'eda aso María, nachi sa naÿaloxon da ñishiguem, nachi nqo'oneuga so Jesús. 
JHN.11.30	Qaq so Jesús saxanaxa co'ollaxa da inoxoneu'a ca pueblo. Ñaq hueta'a cam huaña co'ollaq natena'aguet aso Marta. 
JHN.11.31	Qaq co'ollaq qaila'a da sa naÿaloxon da ñishiguem aso María, nachi jec, nachi na judiopi mayi hueta'a ca lma' asomayi da i'añaqchittac, namayipi ca'attaueegue, cha'ayi ipi'itaxaatega da asomayi taÿauga aso huachiqui da huaña da noÿin.
JHN.11.32	Nachi aso María co'ollaq iviteuga ca hueta'a so Jesús, nachi i'adoto naua l-llicte, nachi 'eetega, 'eeta':
JHN.11.32	–'Am ÿataxala', da 'am qoueta'a ne'ena, nachi sa ishíttaxa da ileu yi ÿaqaÿa.
JHN.11.33	Nachi so Jesús co'ollaq ila'a da noÿiitac aso María qataq so judiopi mayi nnaictapegue', nachi somayi ÿataqta huo'o da laquicoxo, qataq nomteguet da 'eeta lta'adaic da lquiyaqteÿaxac. 
JHN.11.34	Nachi inat somayipi, 'eeta':
JHN.11.34	–¿Chaq huá'ague ca qaÿachaña co'ollaq qailayiñi camaxa?
JHN.11.34	Nachi qoÿinapega, qoÿiita':
JHN.11.34	–'Am qadataxala', 'ayala, ña 'amejnaxaneuga.
JHN.11.35	Nachi so Jesús noÿiitac. 
JHN.11.36	Nachi na judiopi 'eeta':
JHN.11.36	–Ña qauloÿa, damayi ÿataqta lauotaxat yimayi.
JHN.11.37	Qalaxayi somayipi huo'o na 'eeta':
JHN.11.37	–De'eda shiÿaxaua yi ishit da ÿauo'oi naua l'ai'te na sa nauaañi, qalaq ¿táloxochiyictoxo' da saq huo'o ca 'eetec da yaqto' sa ipaca'aguet naq'en da l-leuaxa co'ollaxa yi Lázaro?
JHN.11.38	Qaq so Jesús qaltaq nomteguet da 'eeta lta'adaic, nachi nqochineu'a aso huachiqui. Qaq asa'aso huachiqui 'eeta'am na chochi auac, qaq huo'o so lapoxot coma' som ñigueuo. 
JHN.11.39	Nachi so Jesús 'enapeco':
JHN.11.39	–Ña qanqachi na coma'.
JHN.11.39	Nachi aso Marta mayi lqaÿa som saqca, asomayi 'enapeco':
JHN.11.39	–'Am ÿataxala', yimayi ÿoqta da mashi huo'o na laita, cha'ayi mashi ivi' naua cuatro na'axa'te da saqca.
JHN.11.40	Qalaxayi so Jesús 'enapeco':
JHN.11.40	–¿Sa ishito' da 'am shiitega caillaxa da huo'otaq 'au'amqajnataxan, nachi ishit da 'aulogui da lli'oxoyic ñi Dios?
JHN.11.41	Nachi qanqateec so coma'. Nachi so Jesús ÿamato'ot na piguem, nachi 'enapeco':
JHN.11.41	–'Am ita'a, 'am sanot da ñi'achiquiaxac, cha'ayi 'am aÿim 'au'axaÿa. 
JHN.11.42	Qaq aÿim saÿaten da 'am nachi 'eetai' naxa da aÿim 'au'aqtega. Qalaxayi aÿim shinapec de'eda souaxat nam shiÿaxauapi mayi hueta'a ne'ena, yaqto' namayipi ishit da i'amaqten da 'eesa da aÿim 'adamaxashic.
JHN.11.43	Qaq co'ollaq ime da nasaxauec de'eda, nachi deÿaxan, 'eeta':
JHN.11.43	–¡Lázaro, 'anpa'auec!
JHN.11.44	Nachi som leuaxaic npa'auec, somayi qoÿaxatta'aguelo naua lhua'q qataq naua lchil som laxataxa, qataq qoÿaxattagui na lashic so hualoq. Nachi so Jesús 'enapega somayipi, 'eeta':
JHN.11.44	–Ña qausoigue damayi, nachi qauaqÿa'a da queuoÿapigui'.
JHN.11.45	Huaña, nachi ÿataqta qalota nam i'amaqten so Jesús nam judiopi mayi anaÿa aso María da i'añaqchit co'ollaq ÿauaachigui dam i'ot so Jesús. 
JHN.11.46	Qalaxayi huo'o somayipi na jec da nqo'oneu'a na fariseopi, nachi da'aqtaxanem da i'ot so Jesús. 
JHN.11.47	Nachi nam fariseopi qataq nam lataxala'pi na ntaxaÿaxanaxanecpi da qaitaxaÿapegue' ñi Dios, namayipi i'ot so laponaxac, huaxaiguet na loicnatac na lataxaguesat da detaxaÿapega't. Nachi somayipi 'enapeco':
JHN.11.47	–¿Huá'ague ca shinaqtec? Cha'ayi se'eso shiÿaxaua ÿataqta qalota na i'ot n'anecpi mayi sa qaÿauanapega. 
JHN.11.48	Cha'ayi qomi' da sauaxasoqta'a da nachi 'eetai' de'eda, nachi 'enauac qome na shiÿaxauapi i'amaqten somayi. Nachi nam nta'alpi mayi lma' yi Roma ishit qome da anac, nachi ilaxachigui añi qad'onaxanaxaqui qataq nam qadhuo' l'ecpi.
JHN.11.49	Qalaxayi huo'o so 'oonolec somayipi som l'enaxat da Caifás. Somayi nachiso som 'oonolec lataxala' nam ntaxaÿaxanaxanecpi da qaitaxaÿapegue' ñi Dios se'eso vi'i. Somayi 'enapeco':
JHN.11.49	–Qami' qaica ca qauaÿajñiÿapec. 
JHN.11.50	Qataq sa qauaÿajñiÿo' da nataq'en ÿaÿamaqchiguiñi da 'oonolec ca shiÿaxaua da ileualec na lauo' l'ecpi, qaq sa ishit da huo'otaq qailaxachigui 'enauac na qadhuo' l'ecpi.
JHN.11.51	Qaq so Caifás sa ishit da huo'otaq maichi ndojlec de'eda 'enapec, cha'ayi somayi nachiso so lataxala' na ntaxaÿaxanaxanecpi se'eso vi'i. Qaq ñi Dios nachi i'aqtaxanaxanec somayi da so Jesús, somayi ileualec 'enauac nam judiopi; 
JHN.11.52	qaq sa ishit da nachaqnata nam judiopi, cha'ayi nataq'en yaqto' lapona't 'enauac nam llalaqpi ñi Dios mayi nlagaxattac. 
JHN.11.53	Huaña, nachi se'eso na'a'q chigoqchiguiña da na lataxala'pi na judiopi detaxaÿapigui ca lataxac, da yaqto' qaÿalauat so Jesús.
JHN.11.54	Qaq ÿoqo'oyi so Jesús mashi sa ishit da ÿoqta nachaxaata da huetaigui na judiopi. Chaqdata da somayi ca'ai yi 'alhua Judea da nqo'ona yim pueblo Efraín mayi sa qaÿapeque yim tojlec 'alhua. Huaña, nachi hua'a yimayi nnaictagueto soua lapaxaguenataqa.
JHN.11.55	Qaq mashi sa qaÿauga so na'a'q mayi laponaxaqui na judiopi da qaiuennate so na'a'q co'ollaq qanayica'ai yi Egipto. Nachi ÿataqta qalota na shiÿaxauapi mayi nañalo naua lÿa't pueblo da taÿa yi Jerusalén, da yaqto' i'ot da n'onataxac da nqui'itaxat ca shiÿaxaua, da yaqta'a nvideuo se'eso na'a'q naponaxaqui. 
JHN.11.56	Qaq qaÿallitaique so Jesús, qaq co'ollaq qanayiuta'a aso n'onaxanaxaqui, nachi nnattega't somayipi, 'eeta':
JHN.11.56	–¿Chaq 'éetec ca qad'aqtaqui? ¿Peta'a ishit da anac camaxa, huo'otaq jegatai'?
JHN.11.57	Na fariseopi qataq na lataxala'pi na ntaxaÿaxanaxanecpi da qaitaxaÿapegue' ñi Dios, namayipi ÿan da l'aqtac da huo'otaq huo'o ca ÿaÿaten ca hueta'a so Jesús, nachi ishit da i'axat, da yaqto' qaÿaconeu'a somayi da qaicoñi'.
JHN.12.1	Qaq saxanaqcaua caua seis na'axa'te da iviteuga so na'a'q mayi huetoigui da qaiuennate co'ollaq qanayica'ai yi Egipto. Nachi so Jesús taÿa yi Betania yim netaña so Lázaro som qaltaq nca'alaxateec co'ollaxa somayi. 
JHN.12.2	Nachi qai'ot so nallic da qaique'elec so Jesús. Nachi aso Marta huetapec, qaq so Lázaro ÿalectauo, datatalec so nqui'axala' da lqui'axaua somayi. 
JHN.12.3	Nachi aso María ndouo so ivi' na medio litro na codaxat mayi l'enaxat nardo. Somayi ÿataqta qaÿoqteu'a. Nachi icodelguete naua lapia'te so Jesús. Ime, nachi deÿoxona na laue da ÿaqaxaÿaxa't. Qaq 'enauac se'eso noÿic ÿataqta ÿi'iguelaxaÿi na laita so codaxat. 
JHN.12.4	Nachi so Judas Iscariote, mayi llalec so Simón, som 'oonolec soua lapaxaguenataqa so Jesús mayi taÿa'a da ÿaneuo somayi, somayi 'eeta':
JHN.12.5	–¿Chi 'eeto' da sa qaimeno' de'eda codaxat trescientos denarios qanqoÿin, da yaqto' ishit da qaitauan na choxodaqpi?
JHN.12.6	Qaq so Judas sa ishit da 'enapec de'eda, da souaxat da huo'otaq ichoxodeetac na choxodaqpi. Cha'ayi somayi chochi cachaxaic, qataq nachiso som hueto'ot aso laÿi' ana plata, nachi somayi decachitapega anam qaÿasaqtangui asomayi. 
JHN.12.7	Nachi so Jesús 'enapeco':
JHN.12.7	–'Au'axaÿa'a adamayi. Cha'ayi adamayi ÿaÿamaxattac co'ollaxa de'eda codaxat, da yaqto' lhuotta qom iviteuga ca na'a'q da aÿim qailayiñi. 
JHN.12.8	Qami' nachi 'eetai' da qoviita'aguet na choxodaqpi; aÿim, qalaxayi sa ishit da nachi 'eetai' da aÿim qoviita'aguet.
JHN.12.9	Qaq ÿataqta qalota na judiopi na huo'o da l'axaÿaxac da so Jesús hueta'a yi Betania. Nachi qanqo'ona yimayi. Qaq sa ishit da chaqsota so Jesús da qaÿauotaique da qailo'ot, cha'ayi nataq'en so Lázaro som qaltaq nca'alaxateec co'ollaxa somayi. 
JHN.12.10	Nachi nam lataxala'pi na ntaxaÿaxanaxanecpi da qaitaxaÿapegue' ñi Dios, namayipi detaxaÿapigui co'ollaxa nataq'en da qaÿauotaique da qaÿalauat so Lázaro, 
JHN.12.11	cha'ayi souaxat da chigoqchigui somayi da ÿataqta qalota na judiopi na ca'ai somayipi da i'amaqten so Jesús.
JHN.12.12	Qaq ÿataqta qalota na shiÿaxauapi na taigue da Jerusalén da taÿa so naponaxac da qaiuennate so na'a'q co'ollaq qanayica'ai so Egipto. Qaq se'eso lÿa na'a'q, nachi qaÿaÿaten so Jesús da mashi nayiitau'a so la ciudad. 
JHN.12.13	Nachi qaiquesoq ana laue ana chaic, nachi qaÿaqata'aguet so Jesús. Nachi qai'alaqtalec, qoÿiita':
JHN.12.13	–¡Shi'oxodenaq ñi qadta'a Dios! ¡Ÿataqta no'on da lliquiaxac nam nactaigui da l'enaxat ñi qadataxala'! ¡No'on da lliquiaxac nam lta'a na Israel llalaqpi!
JHN.12.14	So Jesús natenalec so 'ashinolec, nachi nelec somayi, qaq ipacchigui da 'enapec naua nanettrañi l'aqtaqa ñi Dios, 'eeta':
JHN.12.15	Sa ishit qome da qayi'ii, qami' mayi qoñiitaña na la ciudad Sión;
JHN.12.15	ña 'aulo'oguet na 'adta'a,
JHN.12.15	'ena cha'aguet,
JHN.12.15	netalec na 'ashina.
JHN.12.16	Qaq co'ollaq chita'ague, nachi soua lapaxaguenataqa sa ishit da ÿaÿate'n ca llic de'eda. Qalaxayi co'ollaq qaÿata'ague de'eda, co'ollaq mashi ime da qoÿanagui da lli'oxoyic so Jesús, nachi qaiuennate 'enauac nam nanettañi mayi i'axat da llic somayi, da 'enauac ipacchigui.
JHN.12.17	Nachi na shiÿaxauapi mayi hueta'aguet so Jesús, co'ollaq iÿaxaneu'a so Lázaro, co'ollaq huetaigui aso huachiqui da nca'aleec naq'en, namayipi i'axattac dam lauanaqchic. 
JHN.12.18	Nachi na shiÿaxauapi huaqata'aguet so Jesús, cha'ayi qaÿaÿaten dam i'ot n'anec mayi sa qaÿauanapega. 
JHN.12.19	Nachi nam fariseopi maichi detaqtapega't, 'eeta':
JHN.12.19	–Ña qauloÿa da qomi' mashi qaica ca ñishaqpeque. Cha'ayi 'enauac na shiÿaxauapi ca'attague' somayi.
JHN.12.20	Qaq huo'o na ÿalectauo griego l'ec naua l'aqtaqa nam shiÿaxauapi mayi taÿa yi Jerusalén se'eso na'a'q naponaxaqui da ÿi'oxoden ñi Dios. 
JHN.12.21	Nachi namayipi nqochineu'a so Felipe, mayi lma' yi Betsaida yim huaigui yi Galilea. Nachi nachoxodeetacot somayi, 'eeta':
JHN.12.21	–Qomi' 'anqouagueque qome, qomi' sauoqtaique da ñauanaxai' ca Jesús.
JHN.12.22	Nachi so Felipe jec da da'aqtaxanem so Andrés, nachi soomayi je'c da da'aqtaxaadem so Jesús. 
JHN.12.23	Nachi so Jesús 'enapegalo soomayi, 'eeta':
JHN.12.23	–Nagui mashi ivita yi laloqo' da na shiÿaxaua llalec qaÿauo'o da lli'oxoyic. 
JHN.12.24	Qaq ÿataqta 'eesa de'eda qami' sa'axatema, da aca ala na trigo, da huo'otaq sa ishit da taigui na 'alhua da yaqto' ileu, nachi acamayi nachi 'eetai' da 'oonole. Qalaxayi acamayi da huo'otaq ileu, nachi ÿataqta qalota ana ala da qanqat. 
JHN.12.25	Ca ÿauotec da maichi nachaalataxac, nachi damayi ishit da daqat; qaq cam sa ÿauota'ac da nachaalataxac nagui da ñaq hueta'a ana 'alhua, nachi camayi qaÿaÿamaxat qome da nachaalataxac, da yaqto' chochaq tateec. 
JHN.12.26	Qaq da huo'o ca nshitaique da aÿim do'onataxanot, qaq no'on da aÿim quegue, nachi ca aÿim soota'ague, nachi camayi nataq'en hueta'a. Da huo'o ca aÿim do'onataxanot, nachi ñi ita'a camayi ÿi'oxoden.
JHN.12.27	Qaq nagui ÿataqta lta'adaic da shiita; qaq ¿chaq huá'ago' ca shiitec ca i'aqtac? ¿Peta'a shiita': “'Am ita'a, no'ónctaxa da aÿim 'anca'alaxateeguesop dam souaigui mayi aÿim naÿa'a?” Qalaxayi aÿim saÿaten da nachida da huo'o mshi ñanac. 
JHN.12.28	Qaq 'am ita'a, ña 'au'ot qome ca lli'oxoyic da maichi 'ad'enaxat.
JHN.12.28	Huaña, nachi qai'axaÿa so nvilÿaxac, chimqot na piguem, 'eeta':
JHN.12.28	–Mashi sogote da ÿi'oxodaq ñaq'en damayi, qalaxayi nagui qaltaq shi'iguelaxalec da ÿi'oxodaq ñaq'en.
JHN.12.29	Nachi nam shiÿaxauapi mayi n'axaÿaxaatac, namayipi 'eetega da hua'aqchigui ca nalataxa, qataq huo'o na 'eeta':
JHN.12.29	–Namaxashic piguem l'ec so ntaxaÿapiguiña damayi.
JHN.12.30	Nachi so Jesús 'enapego' somayipi, 'eeta':
JHN.12.30	–Sa ishit da souaxat aÿim da huo'o mshi qai'axaÿa se'eso nvilÿaxac; mayi souaxat da qoñiita. 
JHN.12.31	Nagui mashi ivita yi laloqo' da na huetalec ana 'alhua qaÿauo'o ca lasouaxashit, qataq da qaÿamaqhuec som damaxasoxonapec ana 'alhua. 
JHN.12.32	Qaq qom ivita da aÿim qananotshiguem ana 'alhua, nachi aÿim maichi ñaueguela't 'enauac na shiÿaxauapi.
JHN.12.33	Qaq de'eda 'enac, damayi naigui da 'eetec da l-leuaxa qom ileu. 
JHN.12.34	Nachi na shiÿaxauapi 'enapega somayi, 'eeta':
JHN.12.34	–Qomi' sa'axasoqtega naxa da qaitaxaÿaxaatac ana nede mayi lmalate naua nqataxaco da que'eca nta'a nca'alaxaqui qoÿinapec yi nachi 'eetai' da nca'altauec. Qalaq ¿tá'ainco' yi 'am qonapec da que'eca shiÿaxaua llalec, camayi qananotshiguem? Qaq ¿chaq négue'to' que'eca shiÿaxaua llalec?
JHN.12.35	Nachi so Jesús 'enapega somayipi, 'eeta':
JHN.12.35	–Ñaq cada'acolec da qami' hueta'agueta nam lcoÿadaqte ana 'alhua, qalaxayi sa qaÿadauec caua na'axa'te da qami' hueta'agueta. Qaq ÿoqo'oyi qauqueuoitapigui' qome, llaxatemallaxa da ñaq huo'o na yi'oqchiguiñi, yaqto' sa ishit qome da qami' ique'elaxa't ca napalaxa. Cha'ayi cam queuotapigui na napalaxa, camayi sa ishit da ÿaÿaten cam tata'ague. 
JHN.12.36	Qaq qau'amaqchiñi qome ne'ena yi'oqchiguiñi, llaxatemallaxa da ña qami' hueta'agueta, yaqto' qami' ishit da qoñiita'am na yi'oqchiguiñi.
JHN.12.36	Qaq co'ollaq ime de'eda 'enapec so Jesús, nachi jec da nqañoxochiisop somayipi.
JHN.12.37	Qaq nai'ctaxa da so Jesús ÿataqta qalota na i'ot n'anec mayi sa qaÿauanapega da ÿauaachigui naq'en somayipi, qalaxayi ñaqaiyita sa ishit da qai'amaqten somayi. 
JHN.12.38	Qaq ÿataqta ipacchigui dam l'aqtaxanaxac som l'aqtaxanaxanec ñi Dios, l'enaxat Isaías, mayi 'eeta':
JHN.12.38	'Am ÿataxala',
JHN.12.38	¿negue'tom ca ishit da i'amaqten da qad'aqtaxanaxac?
JHN.12.38	Qataq ¿negue'tom ca ÿachaxana da l'añaxac ñi qadataxala'?
JHN.12.39	Qaq ÿoqo'oyi nachi sa ishit da huo'o ca da'amqajnataxan. Cha'ayi so Isaías nataq'en ÿiyiñi co'ollaxa da 'eeta':
JHN.12.40	Ñi Dios i'otec naq'en namayipi da sa nauaañi qataq da ÿataqta qadamchiguilo naq'en naua lquiyaqte,
JHN.12.40	yaqto' namayipi sa ishit da nauaayiñi naua yi'oqchiguilo l'ai'te,
JHN.12.40	qataq qaica ca ÿaÿaten da lquiyaqteÿaxac,
JHN.12.40	qataq da sa ishit da aÿim ñi'iguelaxa,
JHN.12.40	da yaqto' ñataden.
JHN.12.41	Qaq so Isaías 'enapec co'ollaxa de'eda, cha'ayi souaxat da ÿauaachigui da lli'oxoyic so Jesús. Huaña, nachi i'axattac somayi.
JHN.12.42	Qalaxayi ñaqaiyita ÿataqta qalota na judiopi na i'amaqten so Jesús, ivida'a nam ÿataqta 'amaqtaqaicpi. Qalaxayi namayipi sa ishit da ÿataqta nachaxaata, souaxat da ñi'itega na fariseopi da huo'otaq ÿamaqhuec namayipi da huo'otaq huaigui ana naponaxaqui, 
JHN.12.43	qataq souaxat da namayipi nqopita da maichi lli'oxonnataxanaxac na shiÿaxauapi, qaq sa ishit da ipacapegue' cam lli'oxoyic mayi ÿanem ñi Dios.
JHN.12.44	Nachi so Jesús ÿataqta nlamaxaden da detaqa, 'eeta':
JHN.12.44	–Ca aÿim i'amaqten, camayi sa ishit da nachaqaÿimta da aÿim i'amaqten, cha'ayi nataq'en ñi ita'a mayi aÿim namaq. 
JHN.12.45	Qataq ca aÿim ila'a, camayi nataq'en ila'a ñim aÿim namaq. 
JHN.12.46	Aÿim mayi aÿim lcoÿadaqte ana 'alhua. Ñanaÿa anamayi, da yaqto' ca aÿim i'amaqten, nachi camayi sa ishit da huetaigui na napalaxa. 
JHN.12.47	Qalaxayi da huo'o ca chochi n'axaÿaxaategalo naua i'aqtaqa, qalaq sa ishit da i'o't, qaq sa ishit qome da nachaÿim da so'ot ca nhuaxanaguec camayi; cha'ayi aÿim sa ishit da ñanaÿa ana 'alhua da sauo'o ca nhuaxanaguec na shiÿaxauapi; chaqdata da aÿim ñanac, da yaqto' ñica'alaxateec namayipi. 
JHN.12.48	Qaq ca aÿim i'otan, qataq sa ishit da i'o't naua i'aqtaqa, camayi sogote da huo'o qome ñim i'ot ca nhuaxanaguec camayi. Cha'ayi naua i'aqtaqa mayi ñanoldeec, nachinaua qome naua i'o't ca nhuaxanaguec na shiÿaxauapi ca pa'ateec na'a'q. 
JHN.12.49	Cha'ayi aÿim nam i'aqtaqa sa ishit da maichi ñalligoxottrela't; cha'ayi ñim ita'a mayi aÿim namaq, ñimayi chigoqtot cam i'aqtac qataq cam sapaxaguenataxanec. 
JHN.12.50	Qaq aÿim saÿaten da lamaxasoxonaxac ñi ita'a, damayi chigaqaigui da nca'alaxa mayi chochaq tateec. Qaq 'eda da 'eetec da cam ñanodeec, qalaq nachica ca aÿim ÿamaxalec ñi ita'a.
JHN.13.1	Qaq nachiso se'eso lÿa na'a'q so huetoigui so naponaxac da qaiuennate so na'a'q co'ollaq qanayica'ai yi Egipto. Qaq so Jesús mashi ÿaÿaten da ivita yi laloqo' da ca'ai ana 'alhua da ÿi'iguelaxa ñi lta'a. Qaq somayi nachi 'eetai' da lauotaxanaqtaic na lalamaxatpi mayi huetalec ana 'alhua, qaq nagui nachi ÿachaxana somayipi da 'eetec dam lta'adaic lauotaxanaqtaic.
JHN.13.2+JHN.13.3+JHN.13.4	Qaq so shiÿaxaua mayi lma'na, somayi mashi sogote da ÿachaigui da lquiyaqteÿaxac so Judas Iscariote, som llalec so Simón, da lhuennataxac da yaqto' ÿaneuo so Jesús. Qaq so Jesús, somayi ÿaÿateeta da chigoqtot ñi Dios, qataq ÿaÿateeta da ÿi'iguelaxa ñimayi, qataq da ñi lta'a ÿanem somayi 'enauac da l'añaxac. Nachi co'ollaq mashi deque'etacpi somayipi, nachi so Jesús nachajñi, nachi nqat so lapo', qataq nsaachigui so pilotaxat. 
JHN.13.5	Nachi icoyingui so 'etaxat so pilotaxaqui, nachi iÿoi' naua lapia'te so lapaxaguenatacpi qataq da ÿaqaxaÿaxa't, huota'a naq'en se'eso pilotaxat mayi nsattagui.
JHN.13.6	Qaq co'ollaq taÿa'a so Simón Pedro da huotaique da iÿoi' naua lapia'te, nachi somayi 'enapeco':
JHN.13.6	–'Am ÿataxala', ¿peta'a 'anshitaique da 'auÿoi' naua ÿapia'te?
JHN.13.7	Nachi so Jesús 'enapeco':
JHN.13.7	–Nagui 'am sa ishit da 'auaÿaten da so'ottac, qalaxayi qom qaÿata'ague damayi, nachi ishit da 'auaÿaten.
JHN.13.8	Qalaxayi so Pedro 'enapeco':
JHN.13.8	–'A'i, sa ishit da 'am sashinem da 'auÿoi' naua ÿapia'te.
JHN.13.8	Nachi so Jesús 'enapega somayi, 'eeta':
JHN.13.8	–Da sa ishit da 'am seÿo, nachi 'am sa ishit qome da 'am ÿapaxaguenatac.
JHN.13.9	Nachi so Simón Pedro 'enapeco':
JHN.13.9	–Hua' qone', 'am ÿataxala', qalaxayi sa ishit qome da nachaqnauate' naua ÿapia'te da 'auÿoi', nataq'en naua iua'q qataq na ÿaqaic.
JHN.13.10	Qalaxayi so Jesús 'enapeco':
JHN.13.10	–Cam ñaq chita'ague da nachiltac, camayi sa iuen da qaltaq nÿo, cha'ayi nachaqnauate' naua lapia'te iÿoi', cha'ayi camayi sogote da qui'itta. Qaq qami' sogote da qami' qui'itte', nai'ctaxa da sa imauec da ÿoqta qami' qui'itte'.
JHN.13.11	Somayi 'enapec de'eda, 'eeta': “Sa ishit da imauec da ÿoqta qami' qui'itte',” cha'ayi somayi ÿaÿateetac da huo'o som huotaique da ÿaneuo somayi.
JHN.13.12	Qaq co'ollaq imat da iÿoi' naua lapia'te somayipi, nachi so Jesús qataq napogoña so lapo', nachi nso'ooñi da datalec so nqui'axala', nachi 'enapeco':
JHN.13.12	–¿Qami' peta'a qauaÿajñi de'eda qami' so'oteque? 
JHN.13.13	Qami' naxa da aÿim qauÿaxañiÿa, qalaq qoñiÿapec da aÿim sapaxaguenataxanapec qataq aÿim qadataxala'ai. Qaq damayi sa ishit da soqolguet, ÿataqta 'eesa. 
JHN.13.14	Qaq aÿim mayi sapaxaguenataxaatac qataq aÿim nataxala', yi seÿota'pe naua qadapia'chilli', qaq nagui no'on da ñi 'oonolec da qoñiita nataq'en iÿoi' naua lapia'te ca lÿa. 
JHN.13.15	Aÿim qami' sachaxanalo de'eda, da yaqto' qauloilec, yaqto' qami' ishit da qauloilec da qau'ochi de'eda qami' so'oteque. 
JHN.13.16	Qaq ÿataqta 'eesa de'eda qami' sa'axatema, da qaica ca chochi nlatac da napacalec ca n'aco', qataq qaica ca namaxashic da ishit da napacalec cam ÿamaqtac camayi. 
JHN.13.17	Qaq qami' da qauaÿajñiita de'eda, qataq ishit da qau'ochi, nachi ÿataqta qami' machiyiñi qome.
JHN.13.18	Qaq aÿim sa ishit da imauec da qoñiita da qami' setaqtapoiguilo, cha'ayi aÿim saÿateeta nam ÿataqta llica'aguishicpi. Qalaxayi ÿataqta ipacchigui qome da 'enapec naua ñiyigui'shi n'aqtaqa, mayi 'eeta': “Cam maichi iqui'axaua, qalaq camayi aÿim dataÿa'aguet da aÿim npa'aguene'.” 
JHN.13.19	Qaq aÿim qami' sa'axatema de'eda, yaqto' qom ivita da ipacchigui, nachi qami' ishit da qau'amaqchiñi da aÿim mayi nachaÿimta. 
JHN.13.20	Qaq ÿataqta 'eesa de'eda qami' sa'axatema, da ca ÿaconguet cam ÿamaxashic, qaq camayi nachaÿim da aÿim ÿaconguet. Qaq cam aÿim ÿaconguet, camayi ÿaconguet ñim aÿim namaq.
JHN.13.21	Qaq co'ollaq ime da nasaxauec de'eda l'aqtac, nachi so Jesús nomteguet da sa nalo'oguet da lquiyaqteÿaxac. Huaña, nachi ÿataqta i'axatta de'eda, 'eeta':
JHN.13.21	–Ÿataqta 'eesa de'eda qami' sa'axatema, da 'oonolec da qoñiita ñi aÿim ÿaneuo qome.
JHN.13.22	Nachi so lapaxaguenatacpi somayi namatapega't, cha'ayi sa ÿaÿaten chaq negue'tca cam qoÿiitega somayipi. 
JHN.13.23	Qaq huo'o so 'oonolec som lapaxaguenatacpi so Jesús, som ÿataqta nauochaxaua, qaq somayi nachi netau'a na laÿi da lqui'axaua. 
JHN.13.24	Nachi so Simón Pedro ÿatecapega somayi, da yaqto' inat so Jesús da chaq negue't ca 'eetega somayi. 
JHN.13.25	Nachi somayi ÿataqta nquigueu'a so Jesús, nachi inat, 'eeta':
JHN.13.25	–'Am ÿataxala', ¿chaq négue't camaxa?
JHN.13.26	Nachi so Jesús 'enapeco':
JHN.13.26	–Aÿim qome ñauolchiiñi ca laÿi ana pan, qaq ca aÿim sami', qachi nachica.
JHN.13.26	Ime, nachi somayi nauolchiiñi so laÿi ana pan, nachi ÿami' so Judas Iscariote, som llalec so Simón. 
JHN.13.27	Qaq co'ollaq lcopa'a da ÿaconguet so laÿi aso pan so Judas, nachi so Satanás taigui da lquiyaqteÿaxac somayi. Nachi so Jesús 'enapego' somayi, 'eeta':
JHN.13.27	–Cam 'anshitaique da 'au'ot, no'on da 'auÿalapegue' da 'au'ot.
JHN.13.28	Qalaxayi sa ishit da huo'o ca 'oonolec som lqui'axauapi mayi datatalec so nqui'axala' da huo'otaq ÿaÿaten da chaq ta'ainec da 'enapec de'eda. 
JHN.13.29	Cha'ayi so Judas, somayi nachiso so ilotague' aso laÿi' ana plata, qaq ÿoqo'oyi huo'o na ipi'itaxaatega da qoÿiitega somayi da huo'o ca queu'a nallic souaxat se'eso naponaxac, huo'otaq da huo'o aca ÿami' nam choxodaqpi. 
JHN.13.30	Nachi so Judas co'ollaq ime da ÿaconguet so pan, nachi pa'auec. Qalchaq mashi pe.
JHN.13.31	Qaq co'ollaq mashi pa'auec so Judas, nachi so Jesús 'enapeco':
JHN.13.31	–Nagui qaÿachaxan da lli'oxoyic na shiÿaxaua llalec, qataq da lli'oxoyic ñi Dios qaÿachaxan da chigoqchigui qanqoÿin namayi. 
JHN.13.32	Qaq ne'ena shiÿaxaua llalec da ÿachaxan da lli'oxoyic ñi Dios, qaq ñi Dios nachi ÿachaxan qome da lli'oxoyic namayi, qaq mashi saqaÿaloq qome da ÿachaxan damayi. 
JHN.13.33	Qami' ÿalqolqa, mashi sa ishit da loigui da qami' soota'agueta. Qaq qami' qome aÿim qanmichiitaique, qalaxayi nachi 'eeta'am de'eda i'aqtac co'ollaq shiitega na judiopi da shiita': Sa ishit qome da qauañoxochi da qanqo'oñiÿa cam saÿa. 
JHN.13.34	Qaq nagui qami' sanema da dalaxaic namaxasoxonaxac, 'eeta': Ñi 'oonolec qome da qoñiita ÿataqta ÿauotec ca lÿa. Qoñiita'am da shiitec da ÿataqta qami' sauoteque, qaq nachida qome da qoñiitec da ñi 'oonolec da qoñiita ÿataqta ÿauotec ca lÿa. 
JHN.13.35	Qaq da ñi 'oonolec da qoñiita ÿataqta ÿauotec ca lÿa, nachi 'enauac qome na huetalec ana 'alhua ÿaÿaten da ÿataqta 'eesa da qami' ÿapaxaguenataqa.
JHN.13.36	Nachi so Simón Pedro inat so Jesús, 'eeta':
JHN.13.36	–'Am ÿataxala', ¿chaq huá'ague qome ca 'auataigue?
JHN.13.36	Nachi so Jesús 'enapeco':
JHN.13.36	–Cam sataigue nagui, 'am sa ishit qome da 'auañoxot da 'aigue. Qalaxayi qom mashi lcopa'a, nachi 'am qome ishit da aÿim qoquegue.
JHN.13.37	Nachi so Pedro 'enapeco':
JHN.13.37	–'Am ÿataxala', ¿tá'ainco' yi sa ishit da 'am seca'ategue nagui? Yi aÿim qaica ca shiga da nai'ctaxa da 'am saalec da ñachaalataxac.
JHN.13.38	Nachi so Jesús 'enapego' somayi, 'eeta':
JHN.13.38	–¿Ÿoqta 'eesa peta'a da 'am ishit da aÿim 'ai'aalec da 'anachaalataxac? Ÿoqta 'eesa de'eda 'am sa'axatem nagui, da qom yaqta'a da noÿin ca 'olgaxa, qaq mashi sogote qome da ivi' tres da 'avi'iguelaxalec da qonetega aÿim sa 'auauatton.
JHN.14.1	Sa ishit qome da huo'o ca tatapigui qadvilli. Chaqdata da qaupi'iÿa'ai ñi Dios, nataq'en aÿim. 
JHN.14.2	Cha'ayi yi lma' ñi ita'a ÿataqta qalota na nma'pi. Qaq da sa ishit da 'eetec de'eda, nachi sa ishíttaxa da qami' sa'axattapeguema. Qaq ÿoqo'oyi aÿim ashic, da yaqto' saqataxanai' ca qadmayi. 
JHN.14.3	Qaq qom mashi ime da ashic da saqataxanai' ca qadmayi, nachi qaltaq ñi'iguelaq da qami' saue'c, yaqto' qami' nachi 'eetai' da aÿim qoviita'aguet que'eca soota'a. 
JHN.14.4	Qaq qami' mashi qauaÿajñi da saigue, qataq mashi qauaÿajñi so nqa'aic.
JHN.14.5	Nachi 'enapego' so Tomás, 'eeta':
JHN.14.5	–'Am ÿataxala', qomi' sa saÿajnaq cam 'auataigue; ¿ca 'éeteco' da sauanaxa ca nqa'aic?
JHN.14.6	Nachi so Jesús 'enapega somayi, 'eeta':
JHN.14.6	–Aÿim mayi nachaÿim nqa'aic, qataq nachaÿim 'eesa lataxac, qataq nachaÿim nca'alaxa. Saqca ca lÿa ñigueuo da qainoxoneu'a ñi ita'a, nachaqaÿimta. 
JHN.14.7	Qaq da qami' aÿim qauauattoñi, nachi nataq'en qauauattoñi ñi ita'a. Qaq nagui mashi sogote da qauauattoñi, cha'ayi mashi qauloito'ot ñimayi.
JHN.14.8	Nachi so Felipe 'enapeco':
JHN.14.8	–'Am qadataxala', ña qomi' 'aualloxonaxanguilo qome ca qadta'a, yaqto' nachidata qome 'oonolec da shi'iguelaxasoxolec.
JHN.14.9	Nachi so Jesús 'enapego' somayi, 'eeta':
JHN.14.9	–Felipe, aÿim mashi huo'oi soua na'axa'te da qami' soota'agueta, ¿qalaq ñaq saxanoxo' da aÿim 'auauatton? Cha'ayi ca aÿim ila'a, camayi nataq'en ila'a ñi ita'a, qaq ¿tá'ainco' yi aÿim 'auÿaxaatacot da qami' salloxonaxanguilo ñi ita'a? 
JHN.14.10	Qaq ¿sa ishito' peta'a da 'au'amaqten da ñi ita'a aÿim hueta'aguet qataq aÿim soota'aguet ñimayi? Naua i'aqtaqa mayi ñanoldeec, naamayi sa ishit da maichi ñalligoxottrela't, cha'ayi ñi ita'a mayi aÿim nachattaigui, nachiñi ñim i'ot cam maichi l'onataxanaxac. 
JHN.14.11	Qaq qau'amaqchiñi qome da aÿim soota'aguet ñi ita'a, qataq ñim ita'a aÿim hueta'aguet, huo'otaq qau'amaqchiñi aÿim souaxat dam so'ottac i'onataxanaxac. 
JHN.14.12	Qaq ÿataqta 'eesa de'eda qami' sa'axatema, da ca aÿim i'amaqten, nachi camayi ishit nataq'en da i'ot nam so'otpi, qataq ishit da ÿataqta ÿacteec da lta'adaic cam i'ot. Cha'ayi aÿim nagui saÿa yi netaña ñi ita'a. 
JHN.14.13	Qaq 'enauac qome nam qauÿaxañiÿaique da qoviilec da i'enaxat, nachi aÿim so'ot, yaqto' ne'ena llalec ñi Dios ishit da ÿachaxan da lli'oxoyic ñi lta'a. 
JHN.14.14	Nachi aÿim so'ot qome ca camachaqca qauÿaxañiÿaique da qoviilec da i'enaxat.
JHN.14.15	Qaq da qami' aÿim qauauochiic, qaq qaualaqailguete naua ÿamaxasoxonaxaco. 
JHN.14.16	Nachi aÿim ñachoxonnot ñi ita'a, da yaqto' qami' namaxalo cam lÿa mayi qami' itaua'n qataq qami' i'añaqchi't, yaqto' camayi nachi 'eetai' da qami' hueta'agueta, 
JHN.14.17	cam Espíritu mayi ÿoqta 'eesa. Qaq nam shiÿaxauapi mayi huetalec ana 'alhua, namayipi qome sa ishit da ÿaconguet camayi, cha'ayi sa ishit da ila'a, qataq sa ishit da ÿauatton. Qami', qalaxayi qauauattoñi, cha'ayi qami' hueta'agueta, qataq camayi nachi 'eetai' qome da qami' hueta'agueta. 
JHN.14.18	Aÿim sa ishit da qami' sala't; aÿim ñi'iguelaq qome, da yaqto' qami' soota'agueta. 
JHN.14.19	Qaq mashi yaqta'a da ivita yi laloqo' da na shiÿaxauapi qome sa ishit da aÿim ila'a, qalaxayi qami' qome qalaq aÿim qauloita'a. Cha'ayi qanca'alliitauec, cha'ayi aÿim ñica'altauec. 
JHN.14.20	Nachi que'eca na'a'q ishit qome da qauloÿa'a da aÿim sooto'ot ñi ita'a, qaq qami' nataq'en aÿim qoviita'aguet, nataq'en aÿim qami' soota'agueta. 
JHN.14.21	Qaq ca ÿaÿateeteguet qataq ÿalaxaguet na ÿamaxasoxonaxacpi, camayi yi'oq da ÿataqta 'eesa da aÿim ÿauotec. Qaq ñim ita'a ÿataqta ÿauotec cam aÿim ÿauotec, qaq aÿim nataq'en ÿataqta sauotec camayi, qataq ñachaxana.
JHN.14.22	Qaq som Judas (som l'enaqteua so Iscariote) 'enapeco':
JHN.14.22	–'Am qadataxala', ¿tá'ainco' da nachiqomaqta da qomi' 'anachaxanalo, qaq sa ishit da nataq'en 'anachaxana nam shiÿaxauapi mayi huetalec ana 'alhua?
JHN.14.23	Nachi so Jesús 'enapeco':
JHN.14.23	–Ca aÿim ÿauotec, camayi ÿalaxaguet cam shinapec; nachi ñi ita'a ÿauotec camayi. Nachi ñi ita'a qataq aÿim ñanaguenaq da souaqta'aguet camayi. 
JHN.14.24	Qaq cam sa ishit da aÿim ÿauotec, camayi sa ishit da ÿalaxaguet cam shinapec. Qaq de'eda i'aqtaxanaxac mayi qan'axaÿaxañiitega, damayi sa ishit da ÿalamaxat; damayi chigoqo'ot ñi ita'a mayi aÿim namaq.
JHN.14.25	Qaq qami' sa'axattema nagui 'enauac de'eda, llaxatemallaxa da ña qami' soota'agueta. 
JHN.14.26	Qalaxayi cam Espíritu Santo, mayi ñi ita'a qami' namaxalo qome, nactaigui naq'en da i'enaxat, da yaqto' qami' itaua'n qataq qami' i'añaqchi't, camayi qome qami' ÿapaxaguenque 'enauac na lataxaguesat, qataq qami' iuennataxanaxanque 'enauac na i'aqtacpi mayi qami' sanoiguilo.
JHN.14.27	Nagui qami' shica'aisalo, qalaq nda'a't da nlagaxayic. Qaq de'eda ilagaxayic qami' sanema, qalaxayi sa ishit da qami' sanema da huo'otaq shiita'am da 'eetec nam huetalec ana 'alhua da huo'otaq ÿan da l-lagaxayic. Qaq sa ishit qome da huo'o ca tatapigui yi qadvilli, qataq sa ishit da qayi'iitac. 
JHN.14.28	Qaq mashi aÿim qau'aqaitega da aÿim ashic, qataq ñi'iguelaq, da yaqto' qaltaq qami' soota'agueta. Qaq da ÿoqta 'eesa da aÿim qauauochiic, nachi ishit da qauamaichiguiñi, da qauaÿajñi da aÿim saÿa ñi ita'a; cha'ayi ñimayi aÿim napacalec da l'amaqchic. 
JHN.14.29	Qaq aÿim nagui qami' sa'axatema de'eda, yaqto' qom ivita da ipacchigui, nachi ishit da aÿim qau'amaqchiñi.
JHN.14.30	Qaq nagui sa ishit da qalota na sa'axat da qami' sa'axatema, cha'ayi mashi anac nam damaxasoxonapec ana 'alhua. Qalaxayi namayi sa ishit da huo'o ca l'añaxac da aÿim ÿaconeu'a. 
JHN.14.31	Qalaxayi damayi nachi lliquiaxac, yaqto' nam huetalec ana 'alhua ishit da ÿaÿaten da aÿim ÿataqta sauotec ñi ita'a, qataq da salaxaguet da so'ot ca aÿim ÿamaxalec ñimayi. Qaq qoñiishiguem qome. Qolqa'ai ne'ena.
JHN.15.1	Qaq aÿim mayi shiita'am aca ÿoqta 'eesa nanguishi uva, qaq ñim ita'a, qalaq ñimayi 'eeta'am cam ilotague' aca'aca nanguishi. 
JHN.15.2	Qaq ñimayi iquesoxouec acamachaqaca ana icouepi da huo'otaq sa ishit da huo'o aca ala, qataq ñimayi nqat ana llaxataxa ana lcouepi mayi huo'o ana ala, yaqto' ÿacteec da huo'o ana alapi. 
JHN.15.3	Qaq qami' sogote da qami' qui'itte' souaxat naua ÿapaxaguenataxanaxaco mayi qami' sanema. 
JHN.15.4	Qaq nachi 'eetai' qome da aÿim qan'ayiitau'a, 'eeta'am da 'eetec da aÿim qami' ñi'atta'agueta. Cha'ayi acam lcoue sa ishit da maichi huo'o ana ala, da sa ishit da ÿoqta n'attau'a acam lamo. Qaq nachi 'eetec nataq'en da sa ishit da maichi huo'o ca alaÿaxac da qoñiita, da huo'otaq sa ishit da aÿim qan'ayiitau'a.
JHN.15.5	Qaq aÿim mayi shiita'am aca nanguishi, qaq qami' nachiqami' icoue. Qaq cam nachi 'eetai' da aÿim n'attau'a qataq ñi'atta'ai', nachi camayi ÿataqta qalota da alaÿaxac, cha'ayi qami' sa ishit da huo'o ca qoñiic da huo'otaq sa ishit da aÿim qan'ayiitau'a. 
JHN.15.6	Qaq cam sa ishit da aÿim n'attau'a, nachi camayi qaÿasaxauec, nachi daqaqa, 'eeta'am ana lcouepi mayi qalaÿona't, nachi qaÿasaxangui ca nodec da qaÿavigaxat.
JHN.15.7	Qaq qami' da nachi 'eetai' da aÿim qan'ayiitau'a, qataq sa ishit da qaucouai'ai na ÿapaxaguenataxanaxacpi, qaq da huo'o ca qauÿaxañiÿaique, nachi qami' qoÿanema. 
JHN.15.8	Ñi ita'a huo'o da ñi'oxonnataguec da huo'otaq ÿataqta qalota da alaÿaxac da qoñiita, nachi qami' ishit da ÿataqta qaviyiÿa'a da qami' ÿapaxaguenataqa. 
JHN.15.9	Aÿim ÿataqta qami' sauoteque, shiita'am da 'eetec ñi ita'a da ÿataqta aÿim ÿauotec. Qaq qami' qome ÿataqta qoquiitegue da 'eetec da qami' sauoteque. 
JHN.15.10	Qaq da qaualaqaiguet na ÿamaxasoxonaxacpi, nachi qami' ishit da qoquiitegue da 'eetec da qami' sauoteque, 'eeta'am da shiitec da ÿataqta salaxaguet na lamaxasoxonaxacpi ñi ita'a, qataq shictegue da 'eetec da lauotaxanaqtaic aÿim ñimayi.
JHN.15.11	Qaq shiitec de'eda da qami' shinapegalo, yaqto' qami' ishit da aÿim qantonaxauai, nachi qami' ÿataqta qami' nlaqchiguilo da qantonaxaqui. 
JHN.15.12	Qaq dam ÿamaxasoxonaxac mayi qami' sanema 'eeta': Ñi 'oonolec da qoñiita ÿataqta ÿauotec ca lÿa, 'eeta'am da 'eetec da ÿataqta qami' sauoteque. 
JHN.15.13	Qaq dam nauotaxanaqtaic mayi ÿataqta lta'adaic 'eeta': Ca shiÿaxaua ishit da ÿaalec da nachaalataxac na nauochaxauapi. 
JHN.15.14	Qaq qami' nachiqami' ñauochaxa'u, da qau'ochi dam qami' samaxalguete. 
JHN.15.15	Nagui sa ishit da qami' samata'aque da qami' nlataqa, cha'ayi ca chochi nlatac sa ishit da ÿaÿaten cam i'ot ca n'aco'. Qaq nagui qami' samata'aque da qami' ñauochaxa'u, cha'ayi qami' sauattonaxanaxanque 'enauac nam l'aqtacpi ñi ita'a mayi aÿim ÿami'. 
JHN.15.16	Qami' sa ishit co'ollaxa da aÿim qalca'aguishiqui, aÿim mayi qami' llica'agui'shi. Nachi qami' shinapegalo da yaqto' ÿataqta qalota da alaÿaxac da qanachaalataxaqui, qaq de'eda alaÿaxac da qanachaalataxaqui, damayi nachi 'eetai'. Qaq yaqto' ñi ita'a qami' ÿanema 'enauac nam qauÿaxañiÿaique da huo'otaq qoviilec da i'enaxat. 
JHN.15.17	Qaq 'eda qome da qami' samaxalguete, 'eeta': Ñi 'oonolec qome da qoñiita ÿataqta ÿauotec ca lÿa.
JHN.15.18	Nam shiÿaxauapi mayi huetalec ana 'alhua da qami' nquiÿalo, qalaq qami' qauaÿajñi da aÿim mayi aÿim l'auaxanec da aÿim nquiÿa. 
JHN.15.19	Qami' da huo'otaq qami' lashi' ana 'alhua, nachi nam shiÿaxauapi mayi huetalec ana 'alhua, namayipi ishit da qami' ÿauoteque, 'eeta'am da 'eetec da ÿauotec nam lalamaxatpi. Qalaxayi aÿim qami' llica'agui'shi, qami' sachigoxottoiguilo nam huetalec ana 'alhua. Qaq ÿoqo'oyi namayipi ÿataqta qami' nquiÿalo, cha'ayi qami' sa ishit da qami' lashi' ana 'alhua. 
JHN.15.20	Qaq qauennachiÿa'a qome da i'aqtac mayi qami' sanema co'ollaq shiita': “Qaica ca nlatac da huo'otaq ishit da napacalec ca n'aco'.” Qaq da huo'otaq aÿim qaicaatac co'ollaxa, qaq nataq'en da qoñiita huo'o da qancanaguiiqui. Qaq da ÿataqta qaÿalaxalec da ÿapaxaguenataxanaxac, qaq nataq'en qome ÿataqta qaÿalaxaguet da qadapaxaguenataxanaxaqui. 
JHN.15.21	Qaq 'enauac qome ne'ena qami' qai'oteque souaxat aÿim, cha'ayi namayipi sa ishit da ÿauatton ñim aÿim namaq.
JHN.15.22	Namayipíctaxa sa ishit da huo'o ca lasouaxashit, da huo'otaq sa ñanac da setaxaÿot. Qalaxayi namayipi nagui sa ishit da ÿoqolguet da huo'o da lasouaxashit, 
JHN.15.23	cha'ayi ca aÿim nquiÿa, camayi nataq'en nquiÿa ñi ita'a. 
JHN.15.24	Qaq namayipíctaxa sa ishit da huo'o ca lasouaxashit, da sa ishit da huangui ñaq'en namayipi da so'ot nam sa ishit da huo'o ca ÿañoxot da i'ot; qaq namayipi sogote da ÿauaachigui ne'ena so'otpi, qalaxayi ñaqaiyita sa ÿaqalan da aÿim nquiÿa, nataq'en ñi ita'a. 
JHN.15.25	Qalaxayi damayi nachi lliquiaxac qanqoÿin, yaqto' ishit da ipacchigui da n'aqtac mayi nanettañi nam nqataxacpi mayi qoÿami' co'ollaxa namayipi, mayi 'eeta': “Aÿim nquiÿa namayipi, qamaq qaica ca sasouaxat.”
JHN.15.26	Qalaxayi qom ivita da anac cam qami' itaua'n qataq qami' i'añaqchi't, cam Espíritu mayi ÿoqta 'eesa, cam qami' ñamaxalo qome mayi chigoqo'ot ñi ita'a, qaq camayi qome aÿim i'axat. 
JHN.15.27	Qataq qami' nataq'en aÿim qau'axachi, cha'ayi nachi 'eetai' da aÿim qoviita'aguet co'ollaq chita'ague da so'onataxan.
JHN.16.1	Qaq nagui qami' sa'axatema de'eda, yaqto' sa ishit qome da qauashiiuec. 
JHN.16.2	Qami' qaÿamaqdauec qome da huaigui ana laponaxaqui na judiopi, qataq ivida'a qome da huo'o ca ishit da qami' ÿalaua't, nachi camayi ipi'itaxaatega da i'ottac cam l'onataxanaxac ñi Dios. 
JHN.16.3	Qaq i'ot qome de'eda namayipi, cha'ayi sa ishit da ÿauatton ñi ita'a, nataq'en aÿim. 
JHN.16.4	Qaq nagui qami' sa'axatema de'eda, yaqto' qom ivita ca laloqo', nachi qami' ishit da qauennachi da mashi sogote da qami' sa'axattapeguema damayi.
JHN.16.4	Sa ishit da qami' sa'axatema de'eda co'ollaq chita'ague da so'onataxan, cha'ayi aÿim ñaq qami' soota'agueta. 
JHN.16.5	Qalaxayi nagui aÿim ashic da ñoqo'ona ñim aÿim namaq; qaq sa ishit da huo'o ca 'oonolec da qoñiita da aÿim inattac da chaq hua'ague ca sataigue. 
JHN.16.6	Chaqdata da qami' qauaquicoita, souaxat da qami' sa'axatema de'eda. 
JHN.16.7	Qalaxayi ÿataqta 'eesa de'eda qami' sa'axatema, mayi 'eeta': Aÿim ÿaÿamaqchiguiñi da ashic souaxat da qoñiita. Cha'ayi da sa ishit da ashic, nachi sa ishit qome da anac da qami' hueta'agueta cam qami' itaua'n qataq qami' i'añaqchi't. Qalaxayi da aÿim ashic, nachi ñamaq qome camayi. 
JHN.16.8	Qaq qom ivita da anac camayi, nachi ÿaÿajnaxanaxanec nam shiÿaxauapi mayi huetalec ana 'alhua da 'itaxaloxoicpi, qataq da huo'o ca nqa'aic mayi ÿaÿamaqchiguiñi, qataq da ñi Dios ÿauo'o qome ca nhuaxanaguec namayipi. 
JHN.16.9	Namayipi huo'o da lasouaxashit, cha'ayi sa ishit da aÿim i'amaqten; 
JHN.16.10	qataq namayipi qome ishit da ÿaÿaten da huo'o ca nqa'aic ÿaÿamaqchiguiñi, cha'ayi aÿim saigue da neta'ague ñi ita'a, nachi qami' qome sa ishit da aÿim qauloÿa'a; 
JHN.16.11	qataq namayipi qome ÿaÿaten da ñi Dios ÿauo'o ca nhuaxanaguec, cha'ayi mashi sogote da qaÿauo'o da nhuaxanaguec som damaxasoxonapec ana 'alhua.
JHN.16.12	Qaq aÿim qalota na i'aqtacpi da qami' sa'axatema, qalaxayi sa ishit da qauaÿajñi nagui. 
JHN.16.13	Qalaxayi qom anac cam Espíritu mayi ÿoqta 'eesa, nachi camayi qami' ÿapaxaguenque 'enauac nam lataxaguesat mayi 'eesa; cha'ayi camayi sa ishit da maichi nalligoxottela't ca l'aqtaxanaxac, chaqdata da i'axat 'enauac nam hua'aqchigui, qataq qami' ÿaÿajnaxanaxanque cam ñaq naÿa'cna. 
JHN.16.14	Qaq camayi qome ÿataqta aÿim ÿi'oxoden, cha'ayi camayi ÿaconguet nam ÿalamaxatpi, nachi qami' ÿaÿajnaxanaxanque. 
JHN.16.15	Cha'ayi 'enauac nam lalamaxatpi ñi ita'a, namayipi nataq'en ÿalamaxatpi. Qaq ÿoqo'oyi aÿim shinapec da que'eca Espíritu ÿaconguet qome nam ÿalamaxatpi, nachi qami' ÿaÿajnaxanaxanque.
JHN.16.16	Qaq mashi yaqta'a da qami' sa ishit qome da aÿim qauloÿa'a, qalaxayi saqaÿaloq qome da qaltaq aÿim qauloÿa'a, cha'ayi aÿim saigue da neta'ague ñi ita'a.
JHN.16.17	Nachi som lapaxaguenatacpi huo'o na nnattega't, 'eeta':
JHN.16.17	–¿Chaq huá'ague ca 'eetec ca naigui da l'aqtac? Da 'eetega da saqaÿaloq qome da sa selaqa'a, qalaxayi nataq'en saqaÿaloq da qaltaq selaqa'a, cha'ayi souaxat da taigue da neta'ague ñi lta'a. 
JHN.16.18	Qaq ¿chaq huá'ague ca 'eetec de'eda 'eeta': “saqaÿaloq qome da aÿim sa qauloÿa'a?” Qomi' sa ishit da saÿajnaq chaq negue't ca 'eetega.
JHN.16.19	Nachi so Jesús noma'a da huotaique da qainat, nachi 'enapega somayipi, 'eeta':
JHN.16.19	–Aÿim shinapec da mashi saqaÿaloq da aÿim sa qauloÿa'a, qalaxayi saqaÿaloq qome da qaltaq aÿim qauloÿa'a. Qaq ¿nachida peta'a da qannachiitapigui qami'? 
JHN.16.20	Qaq ÿataqta 'eesa de'eda qami' sa'axatema nagui, da qami' qome qanoÿiñiitac, qataq qauaquicoita, qaq nam shiÿaxauapi mayi huetalec ana 'alhua, namayipi qome machiguiñi. Qalaxayi nai'ctaxa qome da qami' ÿataqta qauaquicoita, qalaxayi de'eda qadaquicoqoi, damayi naigui ca qantonaxaqui. 
JHN.16.21	Aca 'alo da ivita yi laloqo' da deco'o, qalaq ÿataqta dachitata, cha'ayi mashi ivita yi laloqo' da nqui'ic. Qalaxayi da mashi ñiguiñi ca llalec, nachi acamayi icoua'ai so nqui'ic, souaxat da ntonaxac da ñiguiñi so nogotolec ana 'alhua. 
JHN.16.22	Qaq nachi 'eetec nataq'en da qoñiita nagui huo'o da qadachitataiqui, qalaxayi aÿim qami' ñi'iguelaxalo qome, nachi da qadquiyaqteÿaxaqui ÿataqta nlaqchigui da qantonaxaqui, qaq que'eca qantonaxaqui sa ishit qome da huo'o ca nqat.
JHN.16.23	Qaq que'eca na'a'q qome, nachi sa ishit da huo'o ca aÿim inattac da qoñiita. Qaq ÿataqta 'eesa de'eda qami' sa'axatema, da ñi ita'a qami' ÿanema qome 'enauac ca qauÿaxañiÿaique da qoviilec da i'enaxat. 
JHN.16.24	Qaq chochi ivitta'a nagui da qami' saxanaxa da huo'o ca qauÿaxañiÿaique da qoviilec da i'enaxat. Qaq qauÿaxañi qome, nachi qauacoñiiguet ca qauÿaxañiÿaique, yaqto' ÿataqta qami' nlaqchiguilo da qantonaxaqui.
JHN.16.25	Qaq qami' sa'axatema 'enauac ne'ena, qalaxayi sauota'alo naua ÿaloqnaxanqa'te. Qalaxayi natai' ca laloqo' da sa ishit qome da sauota'ai naua ÿaloqnaxanqa'te, chaqdata da ÿataqta qami' sa'axattema ñi ita'a. 
JHN.16.26	Nachi que'eca na'a'q qome, ÿataqta qoviilec da i'enaxat da qauÿaxañi, qaq aÿim shinapec da sa ishit qome da qami' ñachoxodeetapeguelguete da seÿaxanot ñi ita'a, 
JHN.16.27	cha'ayi ñimayi maichi qami' ÿauoteque. Qami' ÿauoteque, cha'ayi aÿim qauauochiic, qataq qau'amaqchiñi da aÿim sachigoqtot ñimayi. 
JHN.16.28	Aÿim sachigoqtot co'ollaxa ñi ita'a da ñanaÿa ana 'alhua, qalaxayi nagui aÿim shica'ai ana 'alhua da shi'iguelaxa ñi ita'a.
JHN.16.29	Nachi so lapaxaguenatacpi 'enapeco':
JHN.16.29	–Nagui mayi ÿataqta ÿataqteguelo naua 'ad'aqtaqa, sa ishit da 'auauota'a ca 'adaloqnaxanaxat. 
JHN.16.30	Qaq nagui mayi saÿajnaq da 'am 'auaÿaten 'enauac na lataxaguesat, qaq sa ishit da 'auen da huo'o ca 'am inat. Qaq ÿoqo'oyi sa'amaqtenaq da 'am 'auachigoqtot ñi Dios.
JHN.16.31	Nachi so Jesús 'enapeco':
JHN.16.31	–Qaq ¿'eesa peta'a da qami' qau'amqajnataxañi nagui? 
JHN.16.32	Qalaxayi nagui mashi ivita yi laloqo', qaq nachina nagui na huetoigui, da qami' qanlagaxachiitac qome, ñi 'oonolec maichi ÿoiqueetac ca dataigue, nachi aÿim qaualachiÿa'a't qome. Qalaxayi aÿim sa ishit da aÿim 'oonolec, cha'ayi ñi ita'a aÿim hueta'aguet. 
JHN.16.33	Qaq aÿim qami' sa'axatema 'enauac de'eda, yaqto' huo'o da qadlagaxayiqui da aÿim qan'ayiitau'a. Qami' ana 'alhua mayi qoviitalec huo'o qome da qanque'ejnaxaqui. Qalaxayi qan'añaxachi qome, cha'ayi aÿim mashi sogote da ÿoxonec nam 'onataxac mayi huetalec ana 'alhua.
JHN.17.1	Qaq co'ollaq ime da 'enapec de'eda so Jesús, nachi ÿamato'ot na piguem, nachi 'enapeco':
JHN.17.1	–'Am ita'a, mashi ivita yi ÿaloqo'. Nagui 'avi'oxoden qome na 'ai'alec, yaqto' na 'ai'alec nataq'en 'am ÿi'oxoden. 
JHN.17.2	Cha'ayi 'am 'ai'anem co'ollaxa da l'añaxac na 'ai'alec, da yaqto' ilo'ogue 'enauac na shiÿaxauapi, qataq da yaqto' ÿanem da lca'alaxa mayi chochaq tateec 'enauac nam 'ai'anempi namayi. 
JHN.17.3	Qaq de'eda achaalataxac mayi chochaq tateec, damayi nachida da naigui da 'am qaÿauatton, 'am Dios mayi nachi'amta qataq 'am 'eesa, qataq na 'ai'alec Jesucristo mayi 'anamaq co'ollaxa.
JHN.17.4	Qaq aÿim ÿataqta 'am shi'oxodeetac nagui da soota'a ana 'alhua, qataq ÿataqta sematta da aÿim 'auamaxalec da so'ot. 
JHN.17.5	Qaq nagui, 'am ita'a, ñishitaique da sootau'a na 'adaÿi, da aÿim 'ai'anem da ÿi'oxoyic mayi saatañi co'ollaq 'am sooto'ot co'ollaq saxanaqaca ana 'alhua.
JHN.17.6	Qaq nam 'adca'aguishicpi mayi 'auachigoxottoigui co'ollaxa nam huetalec ana 'alhua da yaqto' aÿim 'ai'anem, namayipi sogote da sa'axattem da qoneta. Namayipi 'adalamaxatpi, qalaxayi aÿim 'ai'anem, qaq namayipi ÿataqta ÿalaxaguet da 'ad'aqtac. 
JHN.17.7	Qataq namayipi ÿaÿateeta da 'enauac nam aÿim 'ai'anem 'am chigoqtot, 
JHN.17.8	cha'ayi mashi sanem dam 'ad'aqtac mayi aÿim 'ai'anem. Qaq namayipi ÿaconguet, qataq ÿaÿateeta da ÿoqta 'eesa da 'am sachigoqtot, qataq i'amaqten da aÿim 'adamaxashic.
JHN.17.9	Qaq aÿim 'am ñachoxonnot souaxat namayipi. Qaq sa ishit da ñachoxodeetapeguelec nam huetalec ana 'alhua, chaqnata nam aÿim 'ai'anempi, cha'ayi 'adalamaxatpi. 
JHN.17.10	Cha'ayi 'enauac nam ÿalamaxatpi, namayipi 'adalamaxatpi, qaq nam 'adalamaxatpi, namayipi nataq'en ÿalamaxatpi. Nachi da ÿi'oxoyic qaila'a da huetaigui namayipi. 
JHN.17.11	Qaq aÿim mashi sa ishit da soota'a ana 'alhua. Qalaxayi namayipi ñaq huetalec ana 'alhua, qaq aÿim nagui ashic da 'am ñoqo'ona. 'Am ita'a mayi 'am qui'itta, 'au'ogoxona qome da 'ad'añaxac da 'antela'a nam aÿim 'ai'anempi, yaqto' namayipi ÿataqta n'atta't, 'eeta'am da 'eetec 'am qataq aÿim. 
JHN.17.12	Co'ollaq soota'aguet namayipi ana 'alhua, qalaq aÿim so'ogoxona da 'ad'añaxac da ñitela'a qataq da ñipaxattalec nam aÿim 'ai'anempi. Qaq sa ishit da huo'o ca daqat namayipi, chaqsota som nal'ena da taÿa'a da daqat, yaqto' ÿataqta ipacchigui dam 'enapec naua nanettrañi n'aqtaqa.
JHN.17.13	Qaq nagui mashi 'am ñoqo'ona, qalaxayi nagui da ñaq sootalec ana 'alhua, qalaq aÿim shinapec de'eda, yaqto' namayipi ÿataqta nlaqchigui da ñitonaxac. 
JHN.17.14	Qaq aÿim sanem namayipi da 'ad'aqtac, qalaxayi nam huetalec ana 'alhua ÿataqta nquiÿa namayipi, cha'ayi namayipi sa ishit da lma' ana 'alhua, 'eeta'am da 'eetec da aÿim sa ishit da ima' ana 'alhua. 
JHN.17.15	Qaq aÿim sa ishit da 'am seÿaxaatacot da yaqto' 'anqateeguesop namayipi ana 'alhua, chaqdata da 'am seÿaxaatacot da 'anpaxatalec namayipi, souaxat so shiÿaxaua lma'na. 
JHN.17.16	Qaq de'eda 'eetec da aÿim sa ishit da ima' ana 'alhua, qaq nachida da 'eetec namayipi da sa ishit da lma' ana 'alhua. 
JHN.17.17	Qaq 'auÿotauga qome namayipi, da yaqto' 'adalamaxatpi, 'auachigoxotchigui dam 'eesa lataxac; dam 'ad'aqtac mayi ÿataqta 'eesa. 
JHN.17.18	Qaq de'eda 'eetec da aÿim 'anamaxa na huetalec ana 'alhua, qaq nachida da shiitec nataq'en da aÿim samaxa namayipi nam huetalec ana 'alhua. 
JHN.17.19	Qataq souaxat namayipi nachi aÿim ÿataqta 'am ñañanot, yaqto' namayipi nataq'en ishit da 'am nañanot, chigoqchigui dam 'eesa lataxac.
JHN.17.20	Qalaxayi sa ishit da nachaqnata namayipi da ñachoxodeetapeguelec, nataq'en cam aÿim i'amaqtenpi qome, qom hua'axaÿa ca l'aqtaxanaxac namayipi. 
JHN.17.21	Qataq 'am seÿaxanot, 'am ita'a, da yaqto' 'enauac namayipi ÿataqta n'atta't, da ÿataqta 'oonolec ca lataxac da qomi' n'attau'alo, yaqto' ishit da 'eeta'am da 'am aÿim qoueta'aguet, qataq aÿim 'am soota'aguet. Qataq ñishitaique da namayipi ÿataqta n'atta't, yaqto' nam huetalec ana 'alhua ishit da i'amaqten da aÿim 'adamaxashic. 
JHN.17.22	Qataq aÿim sanem namayipi dam ÿi'oxoyic mayi aÿim 'ai'anem, yaqto' namayipi ÿataqta 'oonolec ca lataxac, 'eeta'am da 'eetec 'am qataq aÿim da ÿataqta 'oonolec da qadataxac. 
JHN.17.23	Aÿim soota'aguet namayipi, qataq 'am aÿim qoueta'aguet, yaqto' namayipi ishit da ÿataqta 'oonolec ca lataxac, qaq yaqto' nam huetalec ana 'alhua ishit da ila'a da 'am aÿim 'adamaxashic, qataq da ÿataqta 'auauotec namayipi, 'eeta'am da 'eetec da ÿataqta aÿim 'auauotec.
JHN.17.24	'Am ita'a, namayipi aÿim 'ai'anem co'ollaxa, qaq ÿoqo'oyi ñishitaique da namayipi aÿim hueta'aguet qome cam soota'a, yaqto' ÿauaachigui cam ÿi'oxoyic mayi aÿim 'ai'ami'. Cha'ayi 'am nal'ena co'ollaxa da ÿataqta aÿim 'auauotec co'ollaq saxanaqaca ana 'alhua. 
JHN.17.25	'Am ita'a mayi ÿataqta ÿaÿamaqchiyiñi naua 'au'o't, nam huetalecpi ana 'alhua sa ishit da 'am ÿauatton. Qalaxayi aÿim 'am sauatton, qaq ne'enapi mashi sogote da ÿaÿaten da 'am aÿim 'adamaxashic. 
JHN.17.26	Aÿim mashi saÿajnaxanaxanec namayipi da qoneta, qalaxayi ñaqaiyita aÿim ñaq shicto'ot da 'am sa'axattac, yaqto' dam 'adauotaxanaqtaic da shiita nachi 'eetai' da huetaigui namayipi, qataq yaqto' aÿim nachi 'eetai' da soota'aguet namayipi.
JHN.18.1	Qaq co'ollaq ime da nasaxauec de'eda so Jesús, nachi jec, nnaictapegueto soua lapaxaguenataqa da taitague da le'ego so l'auaxac l'enaxat Cedrón. Qaq nachi huaña yimayi so nanguishi lma', nachi taigui so Jesús, lÿata'pe soua lapaxaguenataqa. 
JHN.18.2	Qaq so Judas, mayi ÿauotaique da ÿaneuo so Jesús, nataq'en ÿauana se'eso nanataqa'. Cha'ayi mashi qalota naxa da so Jesús hueta'a somayi da nnaictapegueto soua lapaxaguenataqa. 
JHN.18.3	Qaq so Judas nachi nateu'a somayi, nnaictague' so allippi qataq som huataxanaq mayi ilotague' aso n'onaxanaxaqui mayi lamaxashicpi na lataxala'pi na ntaxaÿaxanaxanecpi qataq na fariseopi. Qaq somayipi ÿataqta n'atchiguiñi na l'ogoxonaxatpi, qataq ÿachitac na lcoÿadaxanaxatpi. 
JHN.18.4	Qalaxayi so Jesús, yi mashi sogote ÿaÿateetac 'enauac dam huaigui, nachiso mayi huaqata'aguet somayipi, nachi inattac, 'eeta':
JHN.18.4	–¿Négue't ca qanmichiitaique?
JHN.18.5	Nachi somayipi 'enapeco':
JHN.18.5	–Qomyi ñimitaqtaique ca Jesús mayi Nazaret l'ec.
JHN.18.5	Nachi so Jesús 'enapeco':
JHN.18.5	–Qomyi nachaÿim.
JHN.18.5	Qaq so Judas mayi nachiso so ÿaneuo, somayi nataq'en ÿalectaigui somayipi. 
JHN.18.6	Nachi so Jesús co'ollaq 'enapega somayipi da 'eeta': “Nachaÿim,” nachi somayipi qoshi, nachi huañi. 
JHN.18.7	Nachi so Jesús qaltaq ÿi'iguelaxalec da denataxan, 'eeta':
JHN.18.7	–¿Négue't ca qanmichiitaique?
JHN.18.7	Nachi somayipi 'enapeco':
JHN.18.7	–Qomyi ñimitaqtaique ca Jesús mayi Nazaret l'ec.
JHN.18.8	Nachi somayi 'enapeco':
JHN.18.8	–Mashi qami' shiitegalo mque' da nachaÿim. Da ÿoqta 'eesa da aÿim qanmichiitaique, qaq no'on da qauauaqaita'a ne'ena ÿaÿipi da jec.
JHN.18.9	Qaq de'eda 'enapec, damayi ipacchigui dam maichi l'aqtac so Jesús co'ollaq 'eeta': “Nam aÿim ÿanempi ñi ita'a, namayipi qaica ca daqat.” 
JHN.18.10	Nachi so Simón Pedro, mayi huo'o so lainec, somayi nqatshiguem, nachi iquesoxouec ana aloiguishi ltela som 'oonolec mayi l'enaxat Malco. Somayi nachi lamaxashic som lataxala' na ntaxaÿaxanaxanecpi da qaitaxaÿapegue' ñi Dios. 
JHN.18.11	Qalaxayi so Jesús 'enapego' so Pedro, 'eeta':
JHN.18.11	–'Avi'iguelaxajñi na 'ainec, 'anshijñi. Ñi ita'a, da aÿim ipagaqna'aguet da ñique'ejnaxac mayi 'eeta'am da qanÿomgui ca deshinataxan, qaq ¿peta'a sa ishito' da saigui damaxa?
JHN.18.12	Nachi som allippi qataq som lta'a, qataq som nhuataxanaqpi na judiopi, somayipi ÿaconeu'a so Jesús, nachi icoñida't naua lhua'q. 
JHN.18.13	Ime, nachi qaÿauegueu'a so lma' so Anás. Se'eso Anás, somayi nachi lacho' so Caifás, mayi nachiso so lataxala' na ntaxaÿaxanaxanecpi se'eso vi'i. 
JHN.18.14	Qaq se'eso Caifás nachiso' co'ollaxa so 'eetega na judiopi da souaxat namayipi nachi ÿaÿamaqchiguiñi da ca 'oonolec shiÿaxaua ishit da ileualec na lauo' l'ecpi.
JHN.18.15	So Simón Pedro qataq so lÿa napaxaguenatac, soomayi ca'attraueegue so Jesús. Qaq se'eso lÿa napaxaguenatac, somayi nauattonaxaua som lataxala' na ntaxaÿaxanaxanecpi. Qaq ÿoqo'oyi somayi nachi lÿateuo so Jesús da pa'au'a so nqasoxoc se'eso nataxala'. 
JHN.18.16	Qaq som Pedro, qalaq pa'ataueegue da laÿi so lasom. Qaq ÿoqo'oyi ishit da pa'auec se'eso napaxaguenatac mayi maichi nauattonaxaua som lataxala' na ntaxaÿaxanaxanecpi. Nachi somayi detaxaÿapegue' asom ilotague' so lasom, nachi ipa'axaneuo so Pedro. 
JHN.18.17	Nachi asa'aso lasom l'o inattaco' so Pedro, 'eeta':
JHN.18.17	–¿Sa ishit peta'a da nachi'am nam lapaxaguenatacpi de'eda shiÿaxaua?
JHN.18.17	Nachi so Pedro 'enapeco':
JHN.18.17	–'A'i, sa ishit da nachaÿim.
JHN.18.18	Qaq cha'ayi ÿataqta atom, nachi som namaxashicpi qataq som huataxanaqpi i'ot so l-le', nachi nachattañipi da ntootac. Qaq so Pedro nataq'en ÿalectaigui somayipi, ntootac se'eso nodec.
JHN.18.19	Nachi som lataxala' na ntaxaÿaxanaxanecpi, somayi ichimaxattega so Jesús, denataxaatapegueque soua lapaxaguenataqa, qataq chaq 'eetec ca lapaxaguenataxanaxac somayi. 
JHN.18.20	Nachi so Jesús 'enapeco':
JHN.18.20	–Aÿim ÿataqta ñachaxaata naxa 'enauac nam shiÿaxauapi da setaqtac, qataq sa i'atai' da huaigui ana laponaxaquipi na judiopi da sapaxaguenataxaatac qataq añim n'onaxanaxaqui late'edai mayi huaña naxa da lapona't 'enauac na judiopi. Qaq aÿim sa ishit da huo'o ca i'aqtac soxottañi. 
JHN.18.21	Qaq ¿tá'ainco' da aÿim 'aunattac? No'ónctaxa da 'aunat nam shiÿaxauapi mayi aÿim n'axaÿaxaatega, yaqto' namayipi ishit da i'axat cam i'aqtaxanaxac mayi sami' namayipi. Cha'ayi namayipi ÿaÿateeta dam i'aqtaxanaxac.
JHN.18.22	Nachi so Jesús co'ollaq 'enapec de'eda, nachi som 'oonolec nam huataxanaqpi mayi ilotague' aso n'onaxanaxaqui mayi ÿalectauo, somayi iuaxanoigui na lashic so Jesús. Nachi 'eetega, 'eeta':
JHN.18.22	–¿Nachi qoneteco' de'eda da 'au'aqtaxanem ñim lataxala' na ntaxaÿaxanaxanecpi da qaitaxaÿapegue' ñi Dios?
JHN.18.23	Nachi so Jesús 'enapeco':
JHN.18.23	–Da huo'otaq sa ÿaÿamaxañi ca i'aqtac, qaq no'on da 'au'axat chaq hua'ague ca 'eetec ca sa ÿaÿamaxañi. Qalaxayi da huo'otaq ÿaÿamaqchiguiñi dam shinapec, qaq ¿tá'ainco' da aÿim 'auaxan?
JHN.18.24	Nachi so Anás ÿamaq so Jesús ÿaxatta'a't naq'en naua lhua'q, da ÿamaxa so Caifás som 'oonolec lataxala' nam ntaxaÿaxanaxanecpi.
JHN.18.25	Qaq so Pedro ñaq queto'ot da nachattañi, ntootapigui so nodec. Nachi qaltaq qainattac, qoÿiita':
JHN.18.25	–¿Sa ishit peta'a da nachi'am 'oonolec nam lapaxaguenatacpi de'eda shiÿaxaua?
JHN.18.25	Nachi so Pedro qataq nqolguettac, 'eeta':
JHN.18.25	–'A'i, sa ishit da nachaÿim.
JHN.18.26	Nachi qaltaq denataxan som 'oonolec nam lamaxashicpi som lataxala' na ntaxaÿaxanaxanecpi, mayi maichi lauo' l'ec so shiÿaxaua mayi iquesoxouec co'ollaxa ana ltela so Pedro, 'eeta':
JHN.18.26	–¿Sa ishito' da nachi'am selota'a cam huaña yi nanguishi lma' da qoueta'aguet damayi?
JHN.18.27	Nachi so Pedro qaltaq nqolguettac. Huaña, nachi noÿin so 'olgaxa.
JHN.18.28	Nachi qaÿauec so Jesús, qaÿachigoxotchiguiña so lma' so Caifás da qaÿauega so nqasoxoc so nta'a Pilato. Qaq mashi yaqta'a co'ollaxa da yi'oxoñi, nachi nam judiopi sa ishit co'ollaxa da pa'au'a so nqasoxoc so nta'a, cha'ayi ivittaique da 'ico' da nshipaxan da nachaalataxac. Cha'ayi da nachi 'eetec de'eda, nachi sa ishit da dequi'iÿapegueu'a na nallic se'eso na'a'q mayi huetoigui da qaiuennate so na'a'q co'ollaq qanayica'ai so Egipto. 
JHN.18.29	Qaq ÿoqo'oyi so nta'a Pilato npa'auec co'ollaxa, nachi inattac somayipi, 'eeta':
JHN.18.29	–¿Négue't cam qauasaqaitapeguelec da lasouaxashit qanqashiñi de'eda shiÿaxaua?
JHN.18.30	Nachi somayipi 'enapeco':
JHN.18.30	–Damayi da sa ishíttaxa da qauemaic, nachi sa ishit da 'am sanaxau'a.
JHN.18.31	Nachi so Pilato 'enapego' somayipi, 'eeta':
JHN.18.31	–Damayi qauaviqui, nachi qaudoilec nam nqataxacpi mayi qami' qoÿanema co'ollaxa da maichi qanmichi.
JHN.18.31	Nachi somayipi 'enapeco':
JHN.18.31	–Qalaxayi qomi' judío lashi' sa ishit da huo'o ca qan'aqtac, da yaqto' huo'o ca salauataq.
JHN.18.32	Huaña, nachi ÿataqta ipacchigui da 'enapec so Jesús co'ollaq i'axata'a da 'eetec qome da nalaataguec. 
JHN.18.33	Nachi so Pilato qaltaq ÿi'iguelaxaigui so lma', nachi iÿaxaneuga so Jesús, nachi inattac, 'eeta':
JHN.18.33	–¿Peta'a nachi'am lta'a na judiopi?
JHN.18.34	Nachi so Jesús 'enapeco':
JHN.18.34	–¿'Am peta'a maichi 'andojlec de'eda 'annataxanaxac, loqo' chaq huo'o ca 'am i'axatem da shiita?
JHN.18.35	Nachi so Pilato 'enapeco':
JHN.18.35	–¿Peta'a aÿimo' judío l'ec? Yi nam maichi 'adhuo' l'ecpi qataq nam lataxala'pi na ntaxaÿaxanaxanecpi, nachina na 'am nañaneu'a aÿim. Qaq ¿chaq négue'to' cam 'au'ot sa ÿaÿamaxañi?
JHN.18.36	Nachi so Jesús 'enapeco':
JHN.18.36	–Da i'onataxanaxac da aÿim nta'a, damayi sa ishit da nachana ana 'alhua. Cha'ayi da nachi 'eetéctaxa de'eda, nachi nam ca'attague'pi aÿim sogotéctaxa da deloqui, da yaqto' sa ishit da aÿim qoÿaneu'a na judiopi. Qalaxayi da i'onataxanaxac da aÿim nta'a, damayi sa ishit da nachana ana 'alhua.
JHN.18.37	Nachi so Pilato 'enapego' somayi, 'eeta':
JHN.18.37	–¿Qachi ÿoqta 'eesa da 'am nta'a?
JHN.18.37	Nachi so Jesús 'enapeco':
JHN.18.37	–Aja', aÿim nta'a, nachida dam qonapec. Aÿim sañiguiñi da ñanaÿa ana 'alhua, da yaqto' sa'axat cam 'eesa. Qaq 'enauac nam ÿalaxalec dam 'eesa, namayipi n'axaÿaxana dam i'aqtaxanaxac.
JHN.18.38	Nachi so Pilato 'enapego' somayi, 'eeta':
JHN.18.38	–¿Chaq négue't cam 'eesa lataxac?
JHN.18.38	Qaq co'ollaq imat de'eda nnataxanaxac so Pilato, nachi qaltaq pa'auec da da'aqtaxanem so judiopi, 'eeta':
JHN.18.38	–Aÿim sa ishit da huo'o ca sanata lasouaxashit de'eda shiÿaxaua. 
JHN.18.39	Qalaxayi qami' huo'o naxa da qan'onataxaqui da qanshiitaique da sesouec ca ncoñitaguishic souaxat da qoñiita da iviteuga yi na'a'q mayi huetoigui da qaiuennate co'ollaq qanayica'ai yi Egipto. Qaq ¿qanshiitaique peta'a da aÿim sesouec ñim lta'a na judiopi?
JHN.18.40	Nachi 'enauac somayipi qaltaq ÿi'iguelaxalec da i'alqagui, 'eeta':
JHN.18.40	–¡'A'i, sa ishit da nachida de'eda shiÿaxaua! ¡Chaqcata ca Barrabás 'ausouec!
JHN.18.40	Qaq se'eso Barrabás ÿataqta cachaxaic co'ollaxa.
JHN.19.1	Nachi so Pilato damaxasoxoolec da qaÿaconeu'a so Jesús, nachi qaiuaxan. 
JHN.19.2	Nachi som allippi ÿanaxanaxangui na lqaic so Jesús aso l'onata ÿaxat, qataq qoÿanaxanaxanguilo soua anogo mayi ÿataqta nauedalguete na ltogaxa. 
JHN.19.3	Qaq co'ollaq ime, nachi qanquigueu'a somayi, nachi qoÿiitega, qoÿiita':
JHN.19.3	–¡La', 'am mayi lta'a na judiopi!
JHN.19.3	Nachi qaiuaxaatapigui na lashic.
JHN.19.4	Nachi so Pilato qaltaq pa'auec, nachi 'enapego' somayipi, 'eeta':
JHN.19.4	–Ña qauloÿa, nagui damayi ñaqateec, yaqto' ishit da qauaÿajñiita da aÿim qaica ca sanata lasouaxashit damayi.
JHN.19.5	Nachi qanpa'axaneec so Jesús, netagui qanqoÿin na lqaic aso ÿaxat mayi n'onata, qataq ÿaatrañi soua anogo mayi nauedalguete na ltogaxa. Nachi so Pilato 'enapego' somayipi, 'eeta':
JHN.19.5	–¡'Eda dam shiÿaxaua!
JHN.19.6	Qaq co'ollaq qaila'a somayi, nachi na lataxala'pi na ntaxaÿaxanaxanecpi da qaitaxaÿapegue' ñi Dios qataq nam maichi nhuataxanaqpi, somayipi i'alqagui. Nachi 'eeta':
JHN.19.6	–¡Qaiuaxaneuo qome damayi! ¡Qaiuaxaneuo qome damayi!
JHN.19.6	Nachi so Pilato 'enapego' somayipi, 'eeta':
JHN.19.6	–Qauaviquiiuec qone' damayi, nachi maichi qauaxañiiuo, cha'ayi aÿim sa ishit da huo'o ca sanata lasouaxashit damayi.
JHN.19.7	Qalaxayi na judiopi 'enapeco':
JHN.19.7	–Qomi' huo'o dam nqataxac mayi qomi' qoÿanema co'ollaxa, qaq damayi 'enapec yi ishit da qaÿalauat ca shiÿaxaua, cha'ayi damayi yi 'eetega da llalec ñi Dios.
JHN.19.8	Qaq co'ollaq hua'axaÿa de'eda so Pilato, nachi ÿataqta nquicteec da lcolanaxa. 
JHN.19.9	Nachi qaltaq taigui so lma', nachi qaltaq inattac so Jesús, 'eeta':
JHN.19.9	–¿Chaq huá'ague ca ÿoqta 'auachigoqta'ague 'am?
JHN.19.9	Qalaxayi so Jesús sa ishit da huo'o ca l'aqtac.
JHN.19.10	Nachi so Pilato 'enapego' somayi, 'eeta':
JHN.19.10	–¿Qalaq sa ishit da aÿim 'auasateguet? ¿Sa 'auaÿateno' peta'a da aÿim huo'o da shinec da samaxasoxoolec da 'am qaiuaxaneuo, qataq da seshit da 'am sesouec?
JHN.19.11	Nachi so Jesús 'enapeco':
JHN.19.11	–'Am qaica ca qonec da huo'otaq sa ishit da 'am ÿanem ñi Dios ca 'ad'añaxac, da yaqto' ishit da huo'o ca qoneta'ac aÿim. Qaq ÿoqo'oyi cam aÿim ÿaneu'a 'am, camayi qome ÿataqta ÿacteec da lta'adaic da lasouaxashit, qaq saq 'en'am da qoneta.
JHN.19.12	Huaña, nachi so Pilato nmittaique ca lataxac, da yaqto' ishit da isouec so Jesús, qalaxayi na judiopi ÿataqta i'alaqtagui, 'eeta':
JHN.19.12	–¡Da 'am 'ai'axaneec damayi, qachi sa ishit qone' da 'anauochaxaua ñim lta'a na nta'alpi mayi neta'ague da Roma! ¡Cha'ayi ca camachaqca huotaique da maichi n'ojla't da nta'a, nachi camayi npa'aguenaxaua ñim lta'a na nta'alpi!
JHN.19.13	Nachi so Pilato co'ollaq hua'axaÿa de'eda, nachi damaxasoxoolec da qanqateec so Jesús. Nachi somayi nso'ootaña som huaña da qai'ot na nasouaxashitpi, mayi qaÿamata'ac da l'enaxat Gabatá nam hebreo l'aqtaqa. Damayi naigui da ndoteec na coma' ca napiaqa'. 
JHN.19.14	Qaq se'eso na'a'q nachiso so pa'aiguet som na'a'q mayi huetoigui da qaiuennate co'ollaq qanayica'ai so Egipto. Qaq mashi na'a'q laiñi co'ollaq so Pilato 'eetega na judiopi, 'eeta':
JHN.19.14	–¡'Eda dam qadta'ai!
JHN.19.15	Qalaxayi somayipi i'alaqtagui, 'eeta':
JHN.19.15	–¡Qaÿalauat qome damayi! ¡Qaÿalauat qome damayi! Qataq ¡qaiuaxaneuo qome!
JHN.19.15	Nachi so Pilato 'enapeco':
JHN.19.15	–¿Peta'a ishito' da aÿim seuaxaneuo dam qadta'ai?
JHN.19.15	Qalaxayi som lataxala'pi na ntaxaÿaxanaxanecpi 'enapeco':
JHN.19.15	–Qomi' qaica ca lÿa qadta'a, chaqñita ñim lta'a na nta'alpi mayi neta'ague da Roma.
JHN.19.16	Huaña, nachi so Pilato ÿanoigui somayipi, da yaqto' iuaxaneuo so Jesús. Nachi somayipi ÿauec somayi.
JHN.19.17	Qaq co'ollaq ime, nachi qanayicot so Jesús, maichi ÿachitac so npe'enaxaqui, da nqo'oneuga so 'alhua mayi qaÿamata'ac da nqaic lpi'inec lma'. Qaq nam hebreo naua l'aqtaqa ÿamata'ac Gólgota. 
JHN.19.18	Qaq huaña yimayi, nachi qaiuaxaneuo somayi, nataq'en soua lÿa't dos. So 'oonolec soomayi pa'ata'ague da aloic, qaq so lÿa pa'ata'ague da n'emaq. Nachi so Jesús pa'atangui na laiñi. 
JHN.19.19	Nachi so Pilato damaxasoxoolec da qoÿanagui na pa'ashiguem so qo'ipaq so nedec mayi 'eeta': “Jesús Nazaret l'ec, mayi lta'a na judiopi.” 
JHN.19.20	Qaq ÿataqta qalota na judiopi na itaxaÿaxaatac se'eso nedec, cha'ayi se'eso 'alhua, mayi huaña co'ollaq qaiuaxaneuo so Jesús, somayi sa qaÿapeque so la ciudad. Qaq se'eso nedec qoÿittrañi naua l'aqtaqa na hebreo l'ecpi, qataq griego l'ec, qataq na latín l'ec. 
JHN.19.21	Qaq ÿoqo'oyi na lataxala'pi na ltaxaÿaxanaxanecpi na judiopi 'eetego' so Pilato, 'eeta':
JHN.19.21	–Sa ishit qome da 'iyiñi da ñimayi “Lta'a na judiopi.” Chaqdata da 'iyiñi da “Ñimayi maichi 'eetega da lta'a na judiopi.”
JHN.19.22	Qalaxayi so Pilato 'enapego' somayipi, 'eeta':
JHN.19.22	–Dam shiyiñi, damayi nachi 'eetai' qome da qaÿauaqta'a.
JHN.19.23	Qaq so allippi co'ollaq imat da iuaxaneuo so Jesús, nachi qaÿaconalo soua alogo, nachi se'esoua cuatro ale't 'oonolec qanqoÿin ñi talec. Qataq qaÿacona aso lapoto, qalaxayi asomayi yi qaica ca ltetaxat ima'a't. 
JHN.19.24	Nachi soua ale't 'ena'po':
JHN.19.24	–Sa ishit qome da secolaxataqa'ague anamayi. Chaqdata da ñallitaxagui, yaqto' saÿajnaq chaq negue't ca talec.
JHN.19.24	Huaña, nachi ÿataqta ipacchigui da 'enapec naua nanettrañi l'aqtaqa ñi Dios mayi 'eeta': “Qanaloguilo qome naua aÿogo, qanallichiguilo, da yaqto' huo'o ca talec.” Qaq nachida da 'eetec co'ollaxa so allippi.
JHN.19.25	Qaq se'eso npe'enaxaqui so Jesús nachi huetau'a na laÿi aso late'e, qataq aso lqaÿa, qataq aso lÿa María mayi lhua so Cleofás, qataq aso María mayi lashi yi Magdala. 
JHN.19.26	Nachi so Jesús co'ollaq ila'a aso late'e da nachattañi, nachi huaqta'ai' som lapaxaguenatac mayi ÿataqta lauotaxat, nachi 'enapego' aso late'e, 'eeta':
JHN.19.26	–'Am 'alo, 'eda qome da 'ai'alec.
JHN.19.27	Ime, qataq 'enapego' so lapaxaguenatac, 'eeta':
JHN.19.27	–'Ada qome ada 'adate'e.
JHN.19.27	Nachi chigoqchiguiña se'eso na'a'q da se'eso lapaxaguenatac ÿauegueu'a so lma' asomayi.
JHN.19.28	Qaq co'ollaq ime de'eda, nachi so Jesús ÿaÿaten da mashi ipacchigui 'enauac nam qai'axat co'ollaxa, da yaqto' ipacchiguilo naua nanettrañi n'aqtaqa. Nachi 'enapeco':
JHN.19.28	–Huo'o na ÿaquip.
JHN.19.29	Qaq huo'o aso ÿomaxaqui nlaqchigui na lataxa 'iuaxaic. Nachi qaipet aso 'eeta'am ana auol, nachi qoÿanagui aso coqta ana nanguishi l'enaxat hisopo. Nachi qoÿaashiguemec, da yaqto' napigoq. 
JHN.19.30	Nachi so Jesús nÿomgui se'eso lataxa 'iuaxaic. Ime, nachi 'enapeco':
JHN.19.30	–Nagui ime 'enauac nam qai'otpi.
JHN.19.30	Huaña, nachi naqchiguiñi na lqaic, nachi ileu.
JHN.19.31	Qaq se'eso na'a'q, nachi pa'aiguet so na'a'q mayi huetoigui da qaiuennate co'ollaq qanayica'ai yi Egipto. Nachi na judiopi sa ÿaÿamaxaden da nachi netragui da l'oquiaxa'c soomayi soua npe'enaxaqui' se'eso na'a'q mataxaqui. Cha'ayi se'eso na'a'q ÿataqta ÿacteec da qaiden. Qaq ÿoqo'oyi qaiÿaxanot so Pilato, da yaqto' damaxasoxoolec da qainoxo'n naua lchil soua qaiuaxaatrauo, nachi qanqajyiñi da l'oquiaxa'c soomayi. 
JHN.19.32	Nachi soua ale't je'c, nachi qainoxo'n naua lchil soua npe'enaxa'u so Jesús. 
JHN.19.33	Qalaxayi co'ollaq qanqo'ona so Jesús, nachi qaila'a da mashi ileu, nachi sa ishit da qainoxo'n naua lchil.
JHN.19.34	Qalaxayi so 'oonolec soua ale't, somayi i'adeu'a na laÿi somayi aso lataquiaxai, nachi anac so ltago'q qataq so 'etaxat. 
JHN.19.35	Qaq som i'axat de'eda, somayi co'ollaxa ÿauaachigui qataq ÿataqta 'eesa de'eda 'enapec. Cha'ayi somayi ÿaÿateeta da ÿataqta 'eesa de'eda l'aqtac, yaqto' qami' nataq'en ishit da qau'amqajnataxañi. 
JHN.19.36	Cha'ayi de'eda qanayiuaigui, damayi yi'oq, yaqto' ishit da ipacchigui da 'enapec naua nanettrañi n'aqtaqa mayi 'eeta': “Sa ishit qome da huo'o ca qainoxon naua lpi'inqa.” 
JHN.19.37	Qataq yi lÿa nanettañi 'eeta': “Ÿauaachigui qome nam i'adapec somayi.”
JHN.19.38	Qaq co'ollaq ime de'eda, nachi so José mayi lma' yi Arimatea, somayi iÿaxanot so Pilato da yaqto' idouec da l'oquiaxac so Jesús. Qaq se'eso José, somayi quetague' so Jesús, qalaxayi sa ishit da ÿoqta nachaxaata, souaxat da ñi'itega na judiopi. Nachi so Pilato ÿanem somayi dam iÿaxaneu'a, nachi jec so José da idouec da l'oquiaxac so Jesús. 
JHN.19.39	Qaq nataq'en so Nicodemo, som nactagui so pe co'ollaq nau'a da detaxaÿapegue' so Jesús, somayi nachitac so treinta kilos na qaÿalecna't qo'ipaq lcha'q, l'enaxat mirra qataq áloes. 
JHN.19.40	Nachi so José qataq so Nicodemo, soomayi idoue'c so l'oquiaxac so Jesús. Nachi somayi qoÿaxategue so laxataxat mayi qai'amñigui se'esoua qaÿalecna't qo'ipaq lcha'q mayi ama na laita, cha'ayi damayi nachi n'onataxac na judiopi da ivita da ilayiñi na lqatacpi. 
JHN.19.41	Qaq se'eso 'alhua mayi huaña co'ollaq qaiuaxaneuo so Jesús, somayi huo'o so nanguishi lma', qaq somayi nachi naigui aso huachiqui dalaxai mayi saxanaxa da huo'o ca qaÿachangui. 
JHN.19.42	Qaq asomayi nachi qaÿachangui so Jesús, cha'ayi asa'aso huachiqui, asomayi sa qaÿapeque, qataq souaxat da mashi yaqta'a da ivita so laloqo' so nmataxaqui na judiopi.
JHN.20.1	Qaq som l'auaxanec na'a'q naua na'axa'te, nachi aso María mayi lashi yi Magdala, asomayi tauga aso huachiqui co'ollaq nte'etom. Qaq co'ollaq ña napaltañi, nachi asomayi ila'a da so coma' mayi lapoxot aso huachiqui da mashi qanqat. 
JHN.20.2	Nachi asomayi jec, nqalgoqtau'a ca hueta'a so Simón Pedro qataq so lÿa napaxaguenatac som ÿataqta nauochaxaua so Jesús. Nachi 'enapegalo', 'eeta':
JHN.20.2	–So qadataxala' qanqateeguesop co'ollaxa añi nhuachiqui, qaq qomi' sa ishit da saÿajnaq ca qaÿacha'ague camayi.
JHN.20.3	Nachi so Pedro qataq so lÿa napaxaguenatac, soomayi je'c da nqo'oodeuga aso huachiqui. 
JHN.20.4	Qaq soomayi nqalgoqte', nnaictega't, qalaxayi so 'oonolec sa ilaua'ague ana naloxo, napacalec so Pedro. Nachi somayi hua'auñi da ivideuga aso huachiqui. 
JHN.20.5	Nachi somayi ÿamataigui asomayi da imeten. Nachi ila'a so laxataxat da huetaiya', qalaxayi sa ishit da ÿoqta taigui. 
JHN.20.6	Qaq co'ollaq mashi nvi' so Pedro, nachi somayi ÿataqta taigui aso huachiqui. Nachi somayi nataq'en ila'a se'eso npataxaqui mayi huetaiya'. 
JHN.20.7	Qataq nataq'en ila'a som hualoq mayi qoÿaxattagui na lqaic so Jesús. Qaq somayi sa ishit da huaqta'ai' se'eso npataxaqui, cha'ayi somayi qainaata't, qataq ÿaqa'a so huetaña. 
JHN.20.8	Nachi se'eso lÿa napaxaguenatac mayi hua'auchiguiñi co'ollaxa da ivita aso huachiqui, somayi nataq'en taigui, nachi ÿauaachigui 'enauac de'eda, nachi ÿataqta i'amaqten. 
JHN.20.9	Cha'ayi soomayi saxanaxa da ÿaÿate'n ca llic naua n'aqtaqa, da so Jesús iuen da qaltaq nca'aleeguesop qanqoÿin na leuaxaicpi. 
JHN.20.10	Nachi se'esoua napaxaguenataqa, soomayi ÿi'iguelaxadeu'a ca lma't.
JHN.20.11	Qalaxayi aso María n'onañi, pa'ataueegue da laÿi aso huachiqui. Qaq co'ollaq ña noÿiitac, nachi nqollimñi da ÿamataigui aso huachiqui. 
JHN.20.12	Nachi ila'alo soua dos namaxa'shi piguem lashi', lapagaxaiqa naua alogo, nso'ootraña som qaÿachaña co'ollaxa so Jesús. So 'oonolec soomayi nso'ootaña so n'axanqa', qaq so lÿa neta'ague da nchinnaqa'. 
JHN.20.13	Nachi se'esoua namaxa'shi piguem lashi' inatta'po' asomayi, 'eeta':
JHN.20.13	–'Am 'alo, ¿tá'ainco' yi 'anoÿiitac?
JHN.20.13	Nachi asomayi 'enapeco':
JHN.20.13	–Qomyi souaxat da qaÿachi so ÿataxala', qaq aÿim sa saÿaten ca qaÿacha'ague camayi.
JHN.20.14	Qaq co'ollaq chochi 'enapec de'eda, nachi qaltaq namatashiguem. Nachi ila'a so Jesús da nachattauo, qalaxayi sa ishit da ÿaÿaten da nachiso so Jesús. 
JHN.20.15	Nachi so Jesús inattac asomayi, 'eeta':
JHN.20.15	–'Am 'alo, ¿tá'ainco' yi 'anoÿiitac? qataq ¿négue't ca 'anmittaique?
JHN.20.15	Nachi asomayi ipi'itaxaatega da somayi nachiso som ilotague' se'eso nanguishi lma'. Nachi 'eetego', 'eeta':
JHN.20.15	–'Am ÿale, da huo'otaq nachi'am mayi 'auachi ca ÿataxala', qaq no'on da aÿim 'au'axatem cam 'auacha'ague, yaqto' aÿim shi'iguena'a camayi.
JHN.20.16	Nachi so Jesús 'enapego' asomayi, 'eeta':
JHN.20.16	–¡María!
JHN.20.16	Nachi asomayi ÿamato'ot, nachi huota'ai naua l'aqtaqa na hebreo da 'enapega, 'eeta':
JHN.20.16	–¡Raboni! (Damayi naigui da 'eeta': 'Am napaxaguenataxanaq).
JHN.20.17	Nachi so Jesús 'enapego' asomayi, 'eeta':
JHN.20.17	–Aÿim 'axaneec qome, cha'ayi aÿim saxanaxa da ñoqo'ongue da neta'ague ñi ita'a. Qalaxayi 'am qome qojec, nachi 'au'aqtaxanem ca ÿaqaÿañicpi da aÿim ñoqo'ongue da neta'ague ñi ita'a, ñim nataq'en qadta'ai, ñim ita'a Dios qataq nataq'en qadta'ai.
JHN.20.18	Nachi aso María mayi lashi yi Magdala, asomayi jec da icoyigue'n soua napaxaguenataqa da asomayi nauane' som qadataxala', qataq da somayi da'aqtaxaatapeguem asomayi de'eda.
JHN.20.19	Qaq se'eso na'a'q mayi l'auaxanec naua na'axa'te co'ollaq mashi pe, nachi soua napaxaguenataqa, soomayi lapoota'a't. Qaq ÿataqta ÿapochiyigui so lasom, souaxat da qañi'itega na judiopi. Nachi so Jesús pa'auo, nachi vichiguinguilo na laiñi soua lapaxaguenataqa. Nachi iqui'n, 'eeta':
JHN.20.19	–Qami' huo'o qome da qadlagaxayiqui.
JHN.20.20	Qaq co'ollaq ime da 'enapec de'eda somayi, nachi ÿachaxa'n naua lhua'q qataq na laÿi. Nachi soomayi ÿataqta huo'o da ntonaxa'c da ilodo'ot so qadataxala'. 
JHN.20.21	Ime, nachi so Jesús qaltaq 'enapegalo soomayi, 'eeta':
JHN.20.21	–Qami' huo'o qome da qadlagaxayiqui. Qaq de'eda 'eetec co'ollaxa da aÿim namaq ñi ita'a, qaq nachida qome da shiitec da qami' sama'q.
JHN.20.22	Nachi somayi iquetetoiguilo soomayi so l'at, nachi 'enapegalo, 'eeta':
JHN.20.22	–Qauacoñiiguet qome na Espíritu Santo. 
JHN.20.23	Qaq cam qami' qauapalaxachi na lasouaxashitpi, nachi camayi qaÿapalaxat na lasouaxashitpi. Qaq cam sa ishit da qauapalaxachi na lasouaxashitpi, nachi camayi sa ishit da qaÿapalaxat na lasouaxashitpi.
JHN.20.24	Qalaxayi so Tomás, som 'oonolec soua doce napaxaguenataqa mayi qaÿamata'ac da huaya', somayi sa ishit co'ollaxa da ÿalectaiguilo soomayi co'ollaq qanauane' so Jesús. 
JHN.20.25	Qaq co'ollaq imeueegue de'eda, nachi soua lÿa't napaxaguenataqa da'aqtaxaatapeguema somayi, qoÿiita':
JHN.20.25	–Qomi' ñauanaxai' so qadataxala'.
JHN.20.25	Qalaxayi so Tomás 'enapegalo' soomayi, 'eeta':
JHN.20.25	–Aÿim da sa ishit da semete'n naua lhua'q ca lliguiyiñi ana clavo, huo'otaq da sepoteu'a ca lliguiyiñi ana clavo naua lhua'q qataq na laÿi, nachi aÿim sa ishit da sa'amaqten de'eda.
JHN.20.26	Qaq co'ollaq mashi ivi' naua ocho na'axa'te, nachi soua napaxaguenataqa qaltaq lapoota'a't da huetra'a so noÿic, nachi ÿalectauo so Tomás da hueta'agueta soomayi. Qaq nai'ctaxa da ÿataqta ÿapochigui so lasom, qalaq so Jesús pa'auo, nachi vichiguinguilo soomayi. Nachi iqui'n, 'eeta':
JHN.20.26	–Huo'o qome da qadlagaxayiqui.
JHN.20.27	Ime, nachi 'enapego' so Tomás, 'eeta':
JHN.20.27	–Ña ipoteu'alo 'anqa'en naua 'axaata naua iua'q, qataq nataq'en 'aupoteu'a na ÿaÿi. Nachi sa ishit qome da 'auqolguetaxaatac, chaqdata da 'au'amqajnataxan.
JHN.20.28	Nachi so Tomás 'enapeco':
JHN.20.28	–¡'Am ÿataxala' qataq 'am ita'a Dios!
JHN.20.29	Nachi so Jesús 'enapego' somayi, 'eeta':
JHN.20.29	–'Am Tomás, nagui 'au'amqajnataxan, cha'ayi aÿim 'anauane'. Qalaxayi ÿataqta machiguiñi qome ca nai'ctaxa da sa ishit da aÿim ilogui, qalaxayi da'amqajnataxan.
JHN.20.30	So Jesús nataq'en qalota na i'ot n'anecpi mayi sa qaÿauanapega da ÿauaachigui naq'en so lapaxaguenatacpi da sa ishit da qoÿittalec ana'ana nede. 
JHN.20.31	Qalaxayi de'eda qoÿiyiñi, damayi qoÿiyiñi, yaqto' qami' ishit da qau'amaqchiñi da so Jesús nachiso som nta'a mayi qadca'alaxaqui, som llalec ñi Dios, qataq yaqto' qami' ishit da huo'o da qadca'alaqai da qau'amaqchiñi somayi.
JHN.21.1	Qaq co'ollaq ime de'eda, nachi so Jesús qaltaq nachaxanalo soua lapaxaguenataqa huaña yi loigue aso lapel mayi huaña yi Tiberias. Qaq da 'eetec co'ollaq nachaxanalo, 'eeta': 
JHN.21.2	Soomayi co'ollaxa ÿalecta'a't so Simón Pedro, Tomás som qaÿamata'ac da huaya', qataq so Natanael mayi lma' yi Caná yim huaigui yi Galilea, qataq soua llalqa so Zebedeo, qataq soua lÿa't dos lapaxaguenataqa so Jesús. 
JHN.21.3	Nachi so Simón Pedro 'enapegalo' soomayi, 'eeta':
JHN.21.3	–Aÿim ashic da shi'aco.
JHN.21.3	Nachi soomayi 'ena'po':
JHN.21.3	–Qomi' nataq'en 'am seca'ataxague.
JHN.21.3	Nachi je'c soomayi, nachi huenojyingui aso nnotaxaqui', qalaxayi se'eso pe sa ishit da huo'o ca lalliiguishi'c. 
JHN.21.4	Qaq co'ollaq mashi yaqta'a da yi'oxoñi, nachi so Jesús nachaxan, hueto'ot so loigue, qalaxayi se'esoua lapaxaguenataqa sa ishit da ÿaÿate'n da nachiso somayi. 
JHN.21.5	Nachi somayi 'enapegalo' soomayi, 'eeta':
JHN.21.5	–Qami' ñaqpi, ¿qaica peta'a ca qadalliiguishiqui?
JHN.21.5	Nachi soomayi 'ena'po':
JHN.21.5	–Qaica.
JHN.21.6	Nachi so Jesús 'enapegalo' soomayi, 'eeta':
JHN.21.6	–Qauasaqaiñi qome na qadalliguiiqui, qalaxayi qauasaqaigue da aloic ana qannotaxaquii, yaqto' huo'o ca qadalliiguishiqui.
JHN.21.6	Qaq 'eda da qoÿiitec co'ollaq qaÿasaxañi so naleguec. Qaq co'ollaq ime, nachi sa ishit da qanqatshiguem so naleguec, souaxat da ÿagueec na huetaigui nÿaq. 
JHN.21.7	Nachi som napaxaguenatac mayi ÿataqta nauochaxaua so Jesús, somayi 'enapego' so Pedro, 'eeta':
JHN.21.7	–¡Nachida da qadataxala'!
JHN.21.7	Nachi co'ollaq chochi hua'aqchigui de'eda so Simón Pedro da nachiso so qadataxala', nachi ÿaayiñi soua alogo (cha'ayi somayi nqa't co'ollaxa soua alogo), nachi padenaxangui so 'etaxat. 
JHN.21.8	Qaq soua lÿa't napaxaguenataqa qalaq ivittra'ata so loigue da netrangui aso nnotaxaqui', qaÿauogueleeta'ata so naleguec, ÿataqta nlaqchigui na nÿaq, cha'ayi se'eso le'ego ivi' ca cien metros yi lshiquetta. 
JHN.21.9	Qaq co'ollaq huenotreec, nachi qailalec so nodec ndoteec lpoqo, qaq huetangui so nÿaq, qataq huo'o aso pan. 
JHN.21.10	Nachi so Jesús 'enapegalo' soomayi, 'eeta':
JHN.21.10	–Ñaq huo'o ca qandoita nam nÿaqpi mayi chita'ague da qandoita.
JHN.21.11	Nachi so Simón Pedro huenojñigui aso notaxaqui, nachi nauogonna'ata so loigue so naleguec mayi ÿataqta nlaqchigui na nÿaqpi, ndoteec na lta'adaic. Qaq se'eso nÿaqpi ivi' ciento cincuenta y tres. Qaq nai'ctaxa da ÿataqta qalota, qalaxayi sa ishit da icolaxata'ague so naleguec. 
JHN.21.12	Nachi so Jesús 'enapegalo' soomayi, 'eeta':
JHN.21.12	–Qayalaÿi, qauqui'ii.
JHN.21.12	Nachi se'esoua napaxaguenataqa sa ishit da huo'otaq huo'o ca ÿañoxot da inat somayi da chaq negue'tso somayi, cha'ayi qaÿaÿaten da somayi nachiso so qadataxala'. 
JHN.21.13	Nachi so Jesús nqochineuo, nachi ÿacona aso pan, nachi ÿanoiguilo soomayi, qataq nachi 'eeta'am naq'en so nÿaq.
JHN.21.14	Qaq 'eda da 'eetec co'ollaq mashi ivi' na tres da ÿi'iguelaxalec da nachaxanalo soua lapaxaguenataqa co'ollaq ime da mashi qaltaq nca'aleec.
JHN.21.15	Qaq co'ollaq ime da nqui'axac, nachi so Jesús inat so Simón Pedro, 'eeta':
JHN.21.15	–'Am Simón mayi 'am llalec so Jonás, ¿peta'a ÿacteec da aÿim 'auauotec, qaq sa ishit da qoneta'am ne'ena 'adaÿipi da aÿim ÿauotec?
JHN.21.15	Nachi so Pedro 'enapeco':
JHN.21.15	–Aja', 'am ÿataxala', 'am 'auaÿaten mque' da 'am sauotec.
JHN.21.15	Nachi so Jesús 'enapego' somayi, 'eeta':
JHN.21.15	–'Antela'a qone' na ilopi qagueta llalaqpi.
JHN.21.16	Nachi qaltaq ÿi'iguelaxalec da inat somayi, 'eeta':
JHN.21.16	–'Am Simón mayi 'am llalec so Jonás, ¿aÿim 'auauotec peta'a?
JHN.21.16	Nachi so Pedro 'enapeco':
JHN.21.16	–Aja', 'am ÿataxala', 'am 'auaÿaten mque' da 'am sauotec.
JHN.21.16	Nachi so Jesús 'enapego' somayi, 'eeta':
JHN.21.16	–'Aulo'ogue qone' ana ilopi qagueta.
JHN.21.17	Nachi qaltaq ÿi'iguelaxalec da inat, 'eeta':
JHN.21.17	–'Am Simón mayi 'am llalec so Jonás, ¿peta'a aÿim 'auauotec?
JHN.21.17	Nachi so Pedro ÿataqta naquicochiguiñi, souaxat da mashi ivi' tres da qaÿi'iguelaxalec da qainat da ÿoqta 'eesa da dauotaxanaqta. Nachi somayi 'enapeco':
JHN.21.17	–'Am ÿataxala', 'am 'auaÿaten mque' 'enauac da ÿataxac, qataq 'auaÿateeta da ÿataqta 'am ÿauotaxat.
JHN.21.17	Nachi so Jesús 'enapego' somayi, 'eeta':
JHN.21.17	–'Aulo'ogue qone' ana ilopi qagueta. 
JHN.21.18	Qaq ÿataqta 'eesa de'eda 'am sa'axatem nagui, da co'ollaq ñaq 'am nsoqolec, qalaq 'am maichi 'ai'aayiñi naua 'ogo da 'an'ot qataq 'am maichi 'oiqueetac ca 'aigue. Qalaxayi da ivita da 'am ÿi'axaiquiolec, nachi 'am 'ai'aatrauec naua 'adhua'q, qaq ÿaqa'a ca 'am n'otaxanaxan, qataq 'am qaÿaueegue cam sa ishit da ÿoqta 'atapeegue.
JHN.21.19	Qaq de'eda 'enapec so Jesús, damayi naigui da nshitaique da ÿaÿajnaxanaxanec da 'eetec qome da l-leuaxa so Pedro qataq da 'eetec da ÿi'oxoden ñi Dios. Qaq co'ollaq ime, nachi 'enapego' somayi, 'eeta':
JHN.21.19	–¡Aÿim 'auca'ategue qome!
JHN.21.20	Qaq co'ollaq nqoilec so Pedro, nachi ila'aguet so napaxaguenaxaua mayi ÿataqta nauochaxaua so Jesús, som huetau'a co'ollaxa na laÿi co'ollaq huo'o so nqui'axac, som inattac somayi co'ollaq 'eeta': “'Am ÿataxala', ¿chaq négue't cam taÿa'a da 'am ÿaneuo?” 
JHN.21.21	Qaq so Pedro co'ollaq ila'a somayi, nachi inattac so Jesús, 'eeta':
JHN.21.21	–'Am ÿataxala', qaq ne'ena cha'aguet ¿chaq huá'ague qome ca 'eetec ca taÿa'a?
JHN.21.22	Nachi so Jesús 'enapeco':
JHN.21.22	–Da aÿim ñishitaique da namayi nachi 'eetai' qome da nca'altauec, chochi ivitta'a qom aÿim ñi'iguelaq, qalaxayi ¡'auauaqta'a qome; sa ishit da 'atapegueu'a namayi! 'Am, qalaxayi aÿim qoquegue.
JHN.21.23	Nachi jec de'eda n'aqtaxanaxac som nqaÿañicpi da se'eso apaxaguenaxaua, somayi sa ishit da ileu. Qalaxayi so Jesús sa ishit da 'eetega somayi da sa ishit da ileu. Cha'ayi de'eda 'enapec 'eeta': “Da aÿim ñishitaique namayi da nachi 'eetai' qome da nca'altauec, chochi ivitta'a qom aÿim ñi'iguelaq, qaq ¡'am sa ishit qome da 'atapegueu'a namayi!”
JHN.21.24	Qaq nachiso se'eso napaxaguenatac, som i'axattac 'enauac de'eda, qataq maichi ÿiyiñi. Qaq qomi' saÿajnaq da ÿoqta 'eesa de'eda 'enapec.
JHN.21.25	Nataq'en ÿataqta qalota co'ollaxa na laÿi i'otpi so Jesús, qaq namayipíctaxa da 'enauac da qoÿiyiñi, nachi aÿim sepeta'a da ÿoqta sa ishit qome da nalolec ana 'alhua ana nedepi mayi qoÿiyiñi. Aja', nachi 'eetec de'eda.
ACT.1.1	'Am ñauochaxaua ÿaqaÿa Teófilo, aso hua'auchiguiñi ÿide aÿim shiyiñi 'enauac da n'aqtaguec nam i'otpi co'ollaxa so Jesús qataq nam lapaxaguenataxanaxacpi co'ollaq chita'ague da do'onataxan, 
ACT.1.2	chochi ivitta'a so na'a'q co'ollaq taigue da piguem. Qaq somayi co'ollaq saxanaxa da taigue da piguem, nachi lca'au'alo soua lamaxa'shi, nachi ÿapaxaguenque cam l'onataxanaxa'c, ÿachigoxotchigui naq'en so Espíritu Santo. 
ACT.1.3	Qaq co'ollaq ime da l-leuaxa, nachi so Jesús qaltaq nachaxanalo soua lamaxa'shi. Qaq ivi' naua cuarenta na'axa'te da jec da nachaxanaxac, qaq de'eda nachaxanaxac i'axat da somayi ÿoqta 'eesa da nca'altauec. Nachi somayi i'axattapeguem somayipi da l'onataxanaxac ñi Dios da ilo'ogue 'enauacna.
ACT.1.4	Qaq co'ollaq ñaq hueta'agueta soua lamaxa'shi, nachi so Jesús huaqattegalo soomayi da sa ishit qome da queda'ai yi la ciudad Jerusalén. 'Eeta':
ACT.1.4	–Qami' qauachiÿa'aguet qome cam ÿachaxanapec ñi ita'a da qami' ÿanema, cam mashi qami' sa'axattapeguema. 
ACT.1.5	Cha'ayi 'eesa da so Juan dachilaxanataxangui na 'etaxat, qalaxayi naua lÿa't na'axa'te nataq'en qami' qanachilaxanguilo ca Espíritu Santo.
ACT.1.6	Qaq soomayi co'ollaq ñaq huetra'aguet so Jesús, nachi qainattac somayi, qoÿiita':
ACT.1.6	–'Am qadataxala', ¿peta'a nachina nagui na laloxoqui da qaltaq nÿoteec 'anqa'en na llalaqpi so Israel?
ACT.1.7	Nachi so Jesús 'enapeco':
ACT.1.7	–Qami' sa ishit da qami' qaÿaÿajnaxanaxanque ca na'a'q huo'otaq cam laloxoqui da huo'o ca i'ot ñi qadta'a, cha'ayi chaqñita ñimayi mayi huo'o naq 'enec da huo'o ca i'ot. 
ACT.1.8	Qalaxayi qom qami' nvitalo ca Espíritu Santo, nachi qami' taÿoto qome ca n'añaxac, nachi qoquii da aÿim qau'axachi, da qau'aqtaxañiim nam netaña na Jerusalén, qataq nam netaña yi 'alhua Judea qataq yi Samaria, qataq chochi qaviyiita'a ca ÿapacteec qaÿoqta ana 'alhua.
ACT.1.9	Qaq co'ollaq ime da i'axattac de'eda so Jesús, nachi ÿauaachiguilo soomayi co'ollaq naÿoxotchiguem da qaÿaueegue da piguem. Qaq anac so l'oc, nachi taigui. Huaña, nachi sa ishit da qaila'a. 
ACT.1.10	Qaq soomayi co'ollaq ña ilotrague' so Jesús mayi taigue da piguem, nachi nachattreuo soua dos shiÿaxa'u lapagaxaiqa naua alogo da nachaxanalo soomayi. 
ACT.1.11	Qaq soomayi 'ena'po':
ACT.1.11	–Qami' Galilea lashi', ¿tá'ainco' yi nachi qauloito'ot na piguem? Se'eso Jesús mayi qami' nalligoqtoiguilo da taigue da piguem, somayi qome qaltaq ñi'iguelaq. Qaq que'eca lli'iguelaxasoxoc nachi 'eeta'am qome de'eda lliquiaxac mayi qauauañiichigui.
ACT.1.12	Nachi soomayi queda'ai aso qasoxonaxa mayi nanqa' ana olivos, nachi ÿi'iguelaxadeu'a yi Jerusalén. Qaq sa qaÿalec ca lqueuoqo't, cha'ayi nachiyi yim tachiguiña yi nqueuoqo' yi na'a'q mataxaqui. 
ACT.1.13	Qaq co'ollaq ivildeu'a yi la ciudad, nachi tayishiguemec ca pa'ashiguem ca noÿic mayi lanataqa't. Qaq na l'enqa'te soomayi: Pedro, Santiago, Juan, Andrés, Felipe, Tomás, Bartolomé, Mateo qataq so Santiago, Alfeo llalec, qataq so Simón mayi chigaqaigui na cananistapi, qataq so Judas mayi lqaÿa so Santiago. 
ACT.1.14	Qaq 'enauaque soomayi nachi 'eetai' da lapoota'a't da nqouagaxaueeta'pe, ÿalectra'agueta soua Jesús lqaÿa't, qataq aso late'e María, qataq so laÿipi 'alpi.
ACT.1.15	Qaq se'esoua na'axa'te nachi so Pedro nachaatoigui so lqaÿañicpi mayi huac da ivi' ca ciento veinte shiÿaxauapi. Nachi 'enapega, 'eeta':
ACT.1.16	–Qami' ÿaqaÿa't, ÿataqta ipacchigui co'ollaxa da l'aqtac so Espíritu Santo mayi nanettañi co'ollaq i'aqtaxanaxan so David, da i'axata'a naq'en so Judas som datalec co'ollaxa som ÿaconeu'a so Jesús da qaicoñi'. 
ACT.1.17	Cha'ayi so Judas maichi qadÿa qataq qadtaua de'eda qad'onataxanaxac. 
ACT.1.18	Qalaxayi somayi co'ollaxa jec, nachi deshijnaxana so 'alhua, deshiitenaxana asom lashiue co'ollaxa da lli'itaxaloxo. Qaq co'ollaq ime, nachi najñi, i'atchiguiñi na lqaic, nachi dachipiÿa'ague, nachi nmauec na lailshicpi. 
ACT.1.19	Qaq nam shiÿaxauapi mayi netaña yi Jerusalén co'ollaq ÿaÿaten de'eda, nachi ÿanagui se'eso 'alhua da l'enaxat N'onaxa mayi lashiue so ntago'q, qaq na maichi l'aqtaqa Hacéldama. 
ACT.1.20	Cha'ayi naua n'aqtaqa mayi nanettalguete ana nede l'enaxat Salmos, nanettañi da 'eeta':
ACT.1.20	Ca lma' ca mayi ÿataqta tojlec,
ACT.1.20	qataq qaica ca netalec.
ACT.1.20	Qataq so lÿa n'aqtac 'eeta':
ACT.1.20	Da l'onataxanaxac huo'o qome ca talec qanqoÿin.
ACT.1.21	Qaq nagui ñaq huo'oi naua ÿalectaiguilo qomi', naamayi nal'ena da qomi' sa iÿotreec co'ollaq ñaq qomi' hueta'agueta so qadataxala' Jesús, 
ACT.1.22	chigoqchiguiña co'ollaq chita'ague da nachilaxan so Juan somayi qataq ivitta'a co'ollaq somayi taigue da piguem. Qaq ÿoqo'oyi naamayi no'on da huo'o ca qalca'au'a da qomi' qaÿalecnoiguilo, yaqto' nataq'en i'axat da somayi mashi qaltaq qanca'alaxateec.
ACT.1.23	Nachi qaÿaconeu'alo soua dos somayipi: Matías qataq so José mayi da l'enaxat lÿa Barsabás qataq Justo. 
ACT.1.24	Nachi qanqouagaxaueelguete soomayi, qoÿiita':
ACT.1.24	–'Am qadataxala', 'am mayi 'auauatton 'enauac da lquiyaqteÿaxac 'enauac na shiÿaxauapi, ña 'auachaxan ca 'oonolec ne'enaua dos cam 'alca'aguishic, 
ACT.1.25	da yaqto' 'ai'anagui da l'onataxanaxac so Judas mayi ÿaqataqchit souaxat dam lasouaxashit, nachi somayi taigui qanqoÿin da 'itchiguiñi da naigui dam lataxac.
ACT.1.26	Nachi soomayi qanallichiguilo, qaq se'eso allitaxac tajlec so Matías. Huaña, nachi somayi qaÿalecnoiguilo se'esoua once namaxa'shi.
ACT.2.1	Qaq co'ollaq ivita so na'a'q, l'enaxat Pentecostés, nachi 'enauac so 'amqajnataxanaxaicpi lapoota'a't yauac ca qanayiuta'a. 
ACT.2.2	Nachi nque'elaxatta da qai'axaÿa so lta'adaic nllimiaxa chimqot na piguem, 'eeta'am da l-lamaxa na lta'adaic l'at, ÿataqta ÿaqaqñigui cam noÿic mayi qanayiutaigui. 
ACT.2.3	Huaña, nachi yi'oq so nachaxatpi, 'eeta'am na nodec l'edaxa, nachi se'eso nachaxatpi talec ñi 'oonolec somayipi. 
ACT.2.4	Nachi 'enauac somayipi ÿataqta nlaqchigui so Espíritu Santo. Huaña, nachi da'aqtaxanguilo naua ÿaqa'alo n'aqtaqa mayi chigoqo'oto so Espíritu.
ACT.2.5	Qaq se'eso na'a'q yi Jerusalén hueta'a na judiopi mayi chigoqteguelo 'enauaque naua laÿil ana 'alhua. Namayipi i'ottac da l'amqajnataxanaxac. 
ACT.2.6	Nachi co'ollaq qai'axaÿa se'eso nllimiaxa, nachi lapona't 'enauac so shiÿaxauapi, nachi ÿataqta sa ÿaÿaten ca 'eetec souaxat da ñi 'oonolec hua'aqtega da qai'aqtaxaatapiguilo naua maichi l'aqtaqa. 
ACT.2.7	Nachi ÿataqta huo'o da l'aalaxa qataq da l'elaxa, nachi maichi detaqtega't, 'eeta':
ACT.2.7	–¿Sa ishito' peta'a da 'enauac ne'ena detaqtacpi da lma' yi Galilea? 
ACT.2.8	Qaq ¿chaq 'éeteco' yi qomi' sa'axasoqtegalo naua maichi qadalamqa'te qad'aqtaqa da nasaqtrapeguec? 
ACT.2.9	Yi qomi' huo'o nam chigaqa'ague da Partia, qataq da Media, qataq da Elam, qataq da Mesopotamia, qataq da Judea, qataq da Capadocia, qataq da Ponto, qataq yi 'alhua Asia, 
ACT.2.10	qataq da Frigia, qataq da Panfilia, qataq da Egipto, qataq dam laÿi yi Cirene dam África. Nataq'en huo'o na chigaqa'ague da Roma mayi hueta'a ne'ena, qaq namayipi huo'o na chigoqteuo da judío llalec, qataq huo'o na sa ishit da judío l'ec, qalaxayi quegue da l'amqajnataxanaxac namayipi. 
ACT.2.11	Qataq huo'o nataq'en na chigaqa'ague da Creta, qataq da Arabia. Qalaxayi 'enauac da shinaqta sa'axasoqtega da qai'axattac na qaica ca 'en'am i'otpi ñi Dios, da qai'aqtaxaatapoiguilo naua maichi qad'aqtaqa.
ACT.2.12	Qaq 'enauac somayipi ÿataqta huo'o da l'aalaxa qataq sa ÿaÿaten ca 'eetec ca lhuennataxa. Nachi maichi nnattega't, 'eeta':
ACT.2.12	–¿Chaq huá'ague ca 'eetec ca lataxac 'enauac de'eda?
ACT.2.13	Qalaxayi huo'o na laÿipi na i'iitac somayipi, 'eeta':
ACT.2.13	–Namayipi souaxai' chochi taxaicpi.
ACT.2.14	Nachi so Pedro nachajñi, nataq'en soua lÿa't once namaxa'shi, nachi somayi ÿataqta n'axanneque naua l'aqtaqa co'ollaq detaqa, 'eeta':
ACT.2.14	–Qami' Judea lashi' qataq 'enauac nam netaña na Jerusalén, ñishitaique da qami' qauaÿajñi de'eda, qaq no'on da qan'axaÿaxañiichigui de'eda shinapec. 
ACT.2.15	Ne'ena shiÿaxauapi sa ishit da taxaicpi, sa ishit da nachida da qadhuennataqai, cha'ayi ñaq chita'ague da qaÿatashiguemgue añi nala'. 
ACT.2.16	Cha'ayi de'eda qauauañiichigui nagui, damayi nachida dam i'axata'aguet co'ollaxa so l'aqtaxanaxanec ñi Dios, l'enaxat Joel, co'ollaq i'axat da 'eeta':
ACT.2.17	Ñi Dios 'enapec:
ACT.2.17	Caua pa'atreec na'axa'te,
ACT.2.17	nachi aÿim ñanacot ñi'Espíritu Santo da sanem 'enauac na shiÿaxauapi;
ACT.2.17	nachi na ñalaqpi qataq na ñalpi,
ACT.2.17	namayipi qome i'axa't naua i'aqtaqa,
ACT.2.17	na nsoxotpi huo'oi naua lauanaqchico chigoqo'oto ñi Dios,
ACT.2.17	qataq na ÿi'axaiquipi huo'oi naua lchoxonaxaco.
ACT.2.18	Que'ecaua na'axa'te nachi aÿim ñanacot qome ñi'Espíritu Santo,
ACT.2.18	nachi sanem na ilatacpi qataq ana ilatapi,
ACT.2.18	huaña qome,
ACT.2.18	nachi i'axa't naua i'aqtaqa.
ACT.2.19	Qataq sacho'ot na piguem da sachaxan ca ishit da i'ot da n'aalaxa,
ACT.2.19	qaq ana 'alhua sauo'o na n'anecpi:
ACT.2.19	ntago'q, nodec,
ACT.2.19	nchaxa lta'adaic.
ACT.2.20	'Om añi nala',
ACT.2.20	ñi ca'agoxoic qalaq 'eeta'am na ntago'q,
ACT.2.20	qom yaqta'a da ivita ca na'a'q mayi lvidaxaqui ñi qadataxala'.
ACT.2.20	Que'eca na'a'q ÿataqta qaica ca 'en'am da l'amaqchic qataq da lli'oxoyic.
ACT.2.21	Nachi 'enauac nam iÿaxaatega da l'enaxat ñi qadataxala',
ACT.2.21	namayipi qanca'alaxateec.
ACT.2.22	Qaq ÿoqo'oyi qami' Israel llalaqpi, qan'axaÿaxañiÿa da i'aqtac, 'eeta': So Jesús mayi Nazaret l'ec, somayi ÿataqta qaÿaÿateeta da 'eesa lamaxashic ñi Dios. Qaq qami' qauauañiichigui co'ollaq somayi i'ot nam i'ot na n'aalaxa qataq nam sa qaÿauanapega qataq nam n'anecpi mayi qami' huanguilo da i'ot naq'en somayi ñi Dios. Qaq qami' mashi sogote da qauaÿajñiita damayi. 
ACT.2.23	Qalaxayi ñaqaiyita co'ollaq qami' qoÿaneu'alo, da yaqto' ipacchiguilo naua lapaxayiñi lhuennataxaco ñi Dios co'ollaq saxanaxa da ivita de'eda. Nachi qami' qauaviqui somayi da qaucoñiyi, qataq qaualauachi, qataq iuaxaneuo qanqashiñi nam shiÿaxauapi mayi qauemaicpi. 
ACT.2.24	Qalaxayi ñi Dios qaltaq nca'alaxateec somayi, nca'alaxateeguesop da l'añaxac da nleuaxa, cha'ayi da nleuaxa mashi sa ishit da nllitañi somayi. 
ACT.2.25	Cha'ayi so nta'a David nataq'en i'axata'a co'ollaxa so Jesús, 'eeta':
ACT.2.25	Aÿim nachi 'eetai' da ñauaatapegue' ñi qadataxala';
ACT.2.25	ñimayi hueta'ague da aÿoic,
ACT.2.25	da yaqto' qaica ca ishit da aÿim ÿayigot.
ACT.2.26	Qaq ÿoqo'oyi ÿataqta nlaqchigui añi iquiyaqte da ñitonaxac,
ACT.2.26	qataq naua i'aqtaqa ndoteec da ÿamaiquiaxac da setaqa.
ACT.2.26	Ÿoqo'oyi nataq'en da i'oquiaxac da ivita da nmateec,
ACT.2.26	qalaq qaica ca ñi'itaique.
ACT.2.27	Cha'ayi 'am sa ishit da 'aualataña so iqui'i cam laponqa' na leuaxaicpi,
ACT.2.27	qataq sa ishit da 'auashiitem da nlaguiñi da l'oquiaxac nam 'adamaxashic mayi 'adauotaxat.
ACT.2.28	Qataq aÿim 'auachaxana so nqa'aic mayi taÿa'a da nca'alaxa,
ACT.2.28	qataq ÿataqta aÿim nlaqchigui da ñitonaxac,
ACT.2.28	cha'ayi aÿim qoueta'aguet.
ACT.2.29	Qami' ÿaqaÿa't, qami' qauaÿajñiita da so hua'au qadta'a David, somayi co'ollaq ileu, nachi qailayiñi, qaq nagui ña seloqta'a añi nhuachiqui da ñaq huo'o. 
ACT.2.30	Qalaxayi so David, somayi l'aqtaxanaxanec ñi Dios. Qataq somayi ÿaÿaten da ñi Dios ÿanem somayi da l'aqtac da 'enapec ipacchigui, da ca 'oonolec nam llalaqpi, camayi nachica cam nta'a qadca'alaxaqui, qataq nachica ca qoÿanagui da l'onataxanaxac somayi da nta'a. 
ACT.2.31	Qaq ÿoqo'oyi so David 'eeta'am co'ollaxa da nal'ena da iloto'ot somayi, nachi i'axata'a da qaltaq qanca'alaxateec qome som nta'a mayi qadca'alaxaqui, nachi i'axat da so lqui'i sa ishit qome da qaÿalataña ca laponqa' na leuaxaicpi, qataq da l'oquiaxac sa ishit da nlaguiñi qanqoÿin. 
ACT.2.32	Qaq ÿoqo'oyi ñi Dios qaltaq nca'aleec naq'en se'eso Jesús. Qaq de'eda 'enauac da shinaqta sauanaqchigui. 
ACT.2.33	Qaq ÿoqo'oyi somayi ñi Dios ÿacoosop da ÿaueegue da piguem, idolec na lhuaq aloic. Huaña, nachi somayi ÿaconguet so Espíritu Santo mayi ÿachaxanapeguem co'ollaxa ñi lta'a da ÿanem. Qaq 'enauac de'eda qauauañiichigui qataq qau'aqaichigui, damayi chigoqo'ot somayi. 
ACT.2.34	Cha'ayi so David sa ishit da nachiso so taigue da piguem. Cha'ayi somayi 'enapeco':
ACT.2.34	Ñi qadataxala' Dios,
ACT.2.34	ñimayi 'enapega ñi ÿataxala', 'eeta':
ACT.2.34	“'Anso'oota'ague qome da aÿoic,
ACT.2.35	chochi ivitta'a qom aÿim mashi sacho'oto naua 'adapia'te nam 'am ipa'agueetacpi.”
ACT.2.36	Ÿoqo'oyi 'enauac na llalaqpi so Israel iuen da ÿataqta ÿaÿateeta de'eda, da se'eso Jesús mayi qami' qauaxañiiuo co'ollaxa, nachiso som ÿanagui ñi Dios da qadataxala' qataq nta'a qadca'alaxaqui.
ACT.2.37	Nachi so shiÿaxauapi co'ollaq hua'axaÿa de'eda, nachi ÿataqta daÿalli' naua lquiyaqte. Nachi qainattac so Pedro qataq soua lÿa't namaxa'shi, qoÿiita':
ACT.2.37	–Qami' qadqaÿa't, qaq nagui ¿chaq huá'ague ca shinaqtec?
ACT.2.38	Nachi so Pedro 'enapego' somayipi, 'eeta':
ACT.2.38	–Qomyi qaualachi' qome naua qan'onataxacolli' da qoquiigue ñi Dios, nachi qami' qanachilaxa'n, qaÿachilaxanataxana da l'enaxat so Jesucristo, yaqto' ñi Dios ÿapalaxat na qadasouaxashichi, qataq qami' ÿanema ca Espíritu Santo. 
ACT.2.39	Cha'ayi de'eda qaÿachaxanapec co'ollaxa, damayi qadalamaxachi nataq'en nam qai'alquiipi qataq 'enauac na ÿaqauga shiÿaxauapi laÿipi. Cha'ayi damayi qaÿauotaique da taÿot 'enauac nam iÿaxaneuga ñim qadta'a Dios mayi qadataxala'.
ACT.2.40	Qaq 'eda da l'aqtaxanaxac so Pedro, qataq huo'o na laÿipi l'aqtaxanaxac da huaqattega somayipi, 'eeta':
ACT.2.40	–Qananeltaxañiiguet qome ca nhuaxanaguec ne'ena shiÿaxauapi mayi taÿa'a da daqat, yaqto' qadca'alliiuec.
ACT.2.41	Huaña, nachi nam ÿalaxaguet da l'aqtaxanaxac so Pedro, nachi qanachilaxan. Nachi se'eso na'a'q nquigueec na da'amqajnataxan, cha'ayi huac da ivi' ca tres mil so shiÿaxauapi dalaxaicpi. 
ACT.2.42	Qaq 'enauac somayipi ÿataqta queteguelo naua lapaxaguenataxanaxaco se'esoua namaxa'shi, qataq ÿataqta nhuoteeta't, qataq nqouagaxaueetac, qataq da deque'e, qalaq 'enauac ima'a't.
ACT.2.43	Qaq 'enauac na shiÿaxauapi ÿataqta huo'o da l'aalaxa, cha'ayi soua namaxa'shi qalota na i'o't n'anecpi qataq nam sa qaÿauanapega. 
ACT.2.44	Qaq 'enauac na da'amqajnataxanpi ÿataqta 'oonolec da lataxac, qataq 'enauac na logoxoshitpi ÿataqta qanhuaachigui; 
ACT.2.45	huo'o na imen na lma', qataq 'enauac nam huo'o logoxoshitpi, nachi ana lashiue ÿanem ca lÿa, qalaxayi ÿataqta ca tachiguiña ca lhuenaxanaxa ñi 'oonolec. 
ACT.2.46	Nachi 'enauaque naua na'axa'te lapootega't, qanayiuta'a aca n'onaxanaxaqui, qataq da qanayiitaugalo naua nma'te da nqui'axauapi, ÿataqta machiguiñi qataq qaica ca n'amqajnaxac. 
ACT.2.47	Nachi qaÿi'oxodeetac ñi Dios, nachi 'enauac na shiÿaxauapi ÿataqta sa lateta'pe soomayi. Nachi so qadataxala' Jesús nqochinaxattauec 'enauaque naua na'axa'te na 'amqajnataxanaxaicpi nam nca'alaxateec.
ACT.3.1	Qaq huo'o so na'a'q nachi so Pedro qataq so Juan tayishiguema aso n'onaxanaxaqui late'edai co'ollaq mashi dashita aso nala', cha'ayi nachi laloxoqui da qai'ot da qouagaxaunaxac. 
ACT.3.2	Qaq huo'o so shiÿaxaua mayi nachi 'eetai'salo naua na'axa'te da hueta'a aso n'onaxanaxaqui. Somayi nachi chigoqteuo da sa da'añiiguelo naua lchil. Qaq somayi qaÿi'iguelaxattau'a so lasom mayi l'enaxat 'Onaxaic, da qoÿaataña, da yaqto' somayi ÿashilatac nam inoxootapegueuo. 
ACT.3.3	Qaq se'eso shiÿaxaua co'ollaq ila'aguet so Pedro qataq so Juan da taidau'a aso n'onaxanaxaqui, nachi ÿashilata'pe. 
ACT.3.4	Nachi so Pedro qataq so Juan ilotro'ot somayi. Nachi so Pedro 'enapego' somayi, 'eeta':
ACT.3.4	–Ña qomi' 'auamato'oto.
ACT.3.5	Nachi se'eso shiÿaxaua huo'o da lqochoxo da ÿamataiguilo soomayi, cha'ayi ipi'itaxaatega da huo'o aca qoÿanem. 
ACT.3.6	Qalaxayi so Pedro 'enapego' somayi, 'eeta':
ACT.3.6	–Aÿim qaca aca aÿom plata, huo'otaq oro. Qalaxayi da aÿim hueto'ot 'am sanem, 'eeta': 'Am sedolec da l'enaxat so Jesucristo mayi Nazaret l'ec da 'am shinapega da qoñishiguem, nachi 'auqueuoÿapigui'.
ACT.3.7	Nachi so Pedro ÿacona na lhuaq aloic somayi, nachi nachaalataxaañi. Huaña, nachi da'añiiguelo naua lchil qataq naua nqonacamo somayi. 
ACT.3.8	Nachi se'eso shiÿaxaua, somayi ÿataqta npadenaxaashiguem da nachajñi, nachi jec da queuoÿapigui'. Nachi lÿatreuo soomayi da tau'a aso n'onaxanaxaqui. Huaña, nachi queuotapigui', padenaxaatac qataq ÿi'oxodeetac ñi Dios. 
ACT.3.9	Nachi 'enauac na shiÿaxauapi ÿauaachigui somayi da queuotapigui' qataq ÿi'oxodeetac ñi Dios. 
ACT.3.10	Nachi 'enauac somayipi ÿataqta i'aalac qataq i'elaqchit de'eda qaÿauaachigui. Cha'ayi 'enauac da qaÿauatton se'eso shiÿaxaua qataq qaÿaÿaten da nachiso som dashilaxaatac naxa mayi nso'ootañi ca lasom aso n'onaxanaxaqui mayi l'enaxat 'Onaxaic.
ACT.3.11	Nachi se'eso shiÿaxaua mayi qanataden, somayi nachi sa ishit da iÿotreec soua Pedro qataq so Juan. Nachi 'enauac na shiÿaxauapi nqalgoqta'a ca huetra'a soomayi mayi l'enaxat nqasoxoc so Salomón, cha'ayi ÿataqta huo'o da l'aalaxa. 
ACT.3.12	Nachi so Pedro co'ollaq ila'a de'eda nqochoxo, nachi 'enapego' so shiÿaxauapi, 'eeta':
ACT.3.12	–Qami' Israel l'ecpi, ¿chaq tá'ainco' yi ÿapacteec da qadqochoqoi? ¿Tá'ainco' da qomi' qauloito'oto, chaqno' da huo'otaq nachiqomi' da maichi ñatadenaq de'eda shiÿaxaua, huo'otaq da maichi qad'añaxac huo'otaq ca qad'amqajnataxanaxac ñi Dios ca sedoxolec damayi da yaqto' iqueuoÿapigui'? 
ACT.3.13	Qalaxayi ñim nDios so hua'au qadta'a Abraham, qataq so Isaac, qataq so Jacob, ñimayi nachiñi ñi ÿanem da lta'adaic l'amaqchic so llalec Jesús, som qami' qai'añiu'a co'ollaxa na nta'alpi. Nachi so nta'a Pilato co'ollaq nshitaique da ÿaxaneec, qalaq qami' sa qauaÿamaxayiñi. 
ACT.3.14	Nachi qami' sa qauÿaxañiu'a da qaisouec so shiÿaxaua mayi qui'itta qataq no'on da lataxac; nda'a't da qami' qauÿaxañiu'a da qaisouec som laataxanaxaic. 
ACT.3.15	Qaq 'eda da 'eetec da qami' qaualauachi som chigoqo'ot da achaalataxac. Qalaxayi ñi Dios qaltaq nca'alaxateec somayi, qaq 'enauac de'eda qomi' sauanaqchigui. 
ACT.3.16	Qaq nachida dam l'enaxat se'eso Jesús, huo'otaq da qaipi'iÿa'a da l'enaxat somayi, dam chigoqchigui da l'añaxac de'eda shiÿaxaua mayi qauauañiichigui qataq qadauattonataqui. Qaq de'eda 'eetec da qaipi'iÿa'a so Jesús, nachida dam ÿataqta imauec da no'oita naq'en de'eda shiÿaxaua mayi 'enauac da qoñiita qauloito'ot.
ACT.3.17	Qaq aÿim saÿaten, qami' ÿaqaÿa't, da co'ollaq qami' qataq nam qadataxala'aipi qaualauachi so Jesús, qalaq sa ishit da ÿoqta qauaÿajñiita dam qau'ochiitac. 
ACT.3.18	Qalaxayi de'eda naigui da ÿataqta ipacchiguilo naua 'ena'pe ñi Dios co'ollaq i'aqtaxanaxan so l'aqtaxanaxanecpi da 'eeta': “Que'eca samaq nta'a nca'alaxaqui, camayi ÿataqta huo'o qome da nque'ejnaxac.” 
ACT.3.19	Qaq ÿoqo'oyi qaualachi' qome naua qan'onataxacolli', nachi qavi'iguelaqÿa ñi Dios, yaqto' qaÿapalaxa't naua qadasouaxashi'chilli'. Nachi ñi qadataxala' Dios ishit da qami' ÿanema caua na'axa'te da qaulaquiitapiguiñi. 
ACT.3.20	Nachi qami' qanamaxalo so Jesús mayi nta'a qadca'alaxaqui, som nal'ena co'ollaxa da qaÿauotaique da qadca'alaxaquii. 
ACT.3.21	Qalaxayi so Jesucristo nagui iuen da ñaq neta'ague da piguem, to' qom ivita ca na'a'q da ñi Dios nadalaxat 'enauac na l'onatacpi, cha'ayi ñimayi nachida dam 'enapec co'ollaq i'aqtaxanaxan som hua'au l'aqtaxanaxanecpi mayi qui'itta. 
ACT.3.22	Cha'ayi nachida dam 'enapec so Moisés co'ollaq 'eetega som hua'au qadta'alpi, 'eeta': “Ñi Dios mayi qadataxala', ñimayi qami' namaxalo qome ca l'aqtaxanaxanec. Camayi maichi qadalamaxachi qadqaÿai. Camayi 'eeta'am qome aÿim da qami' qanamaxalo. Qaq ÿoqo'oyi camayi ÿataqta qaualaqailec qome cam 'enapec. 
ACT.3.23	Cha'ayi 'enauac qome nam sa ishit da ÿalaxalec camayi, nachi qanqateeguesop na llalaqpi so Israel, nachi qaÿalauat.”
ACT.3.24	Cha'ayi 'enauac som hua'au n'aqtaxanaxanecpi, chigoqchiguiña so Samuel qataq anac so laÿipi, nachi 'enauac qai'axatta'agueta ne'enaua na'axa'te mayi souaqtaiguilo. 
ACT.3.25	Qaq de'eda ÿachaxanapec co'ollaxa ñi Dios da ÿan, mayi i'aqtaxanaxanec so l'aqtaxanaxanecpi, damayi qadalamaxachi. Qataq ñimayi i'ot da ÿauotaique qadaÿamqai co'ollaq naÿamaxate' som hua'au qadta'alpi, nachi 'enapega so Abraham, 'eeta': “'Enauac qome na ÿotta'a't shiÿaxauapi mayi huetalec ana 'alhua huo'o da nqouagaxa, ÿachigoxotchigui cam 'ai'alaqpi.” 
ACT.3.26	Qaq ÿoqo'oyi ñi Dios co'ollaq qaltaq nca'aleec naq'en so llalec Jesús, nachi i'auaxaachiguiñi da qami' namaxalo, da yaqto' qami' ÿanema ca no'on qoyiquiaxaqui, yaqto' ñi 'oonolec da qoñiita ishit da ÿaxaneec ca sa ÿaÿamaxañi.
ACT.4.1	Qaq so Pedro qataq so Juan ña da'aqtaxaatrapeguem so shiÿaxauapi co'ollaq nviyi' som ltaxaÿaxanaxanecpi na shiÿaxauapi da qaitaxaÿapegue' ñi Dios, qannaictague' som lta'a nam ilotague'pi aso n'onaxanaxaqui qataq nam saduceopi. 
ACT.4.2	Qaq somayipi ÿataqta dalemata, souaxat so Pedro qataq so Juan da ÿapaxagueeta'pe na shiÿaxauapi, qataq i'axattrac da 'eetec da na shiÿaxauapi ishit da qaltaq qanca'alaxateec qome, cha'ayi so Jesús mashi qaltaq qanca'alaxateec. 
ACT.4.3	Nachi qaÿaue'c soomayi da qaicoñi't, nachi qoÿanaiguilo aso ncoñitaxanaxaqui. Nachi qaiuata'aguet so lÿa na'a'q, cha'ayi mashi avit. 
ACT.4.4	Qalaxayi ÿataqta qalota na shiÿaxauapi nam n'axaÿaxaatega se'eso n'aqtaxanaxac na da'amqajnataxan. Qaq yim lcata so dalaxaic da'amqajnataxan huac da ivi' ca cinco mil ndoteec na ÿallippi.
ACT.4.5	Qaq so yi'oxoñi, nachi huo'o so laponaxac yi Jerusalén nam lta'alpi na judiopi, dataÿa't nam nquedoxonecpi qataq nam dapaxaguenataxaatapeguec na nqataxacpi. 
ACT.4.6	Nataq'en ÿalectauo so Anás som lta'a nam lataxala'pi na ntaxaÿaxanaxanecpi, qataq so Caifás, qataq so Juan, qataq so Alejandro, qataq 'enauac nam laÿipi lauo' l'ecpi som lataxala'pi na ntaxaÿaxanaxanecpi. 
ACT.4.7	Nachi qaÿamaxasoxonalo da qanaviguiyi' so Pedro qataq so Juan. Nachi qanachaalataxanguilo na laiñi, nachi qainatta'pe, qoÿiita':
ACT.4.7	–¿Négue't cam l'añaxac, huo'otaq cam l'enaxat de'eda qau'onataxañiitega da qau'ochi de'eda?
ACT.4.8	Nachi so Pedro mayi ÿataqta nlaqchigui so Espíritu Santo 'enapeco':
ACT.4.8	–Qami' mayi qami' lataxala'te na shiÿaxauapi, nataq'en qami' lquedoxonecpi na Israel llalaqpi, 
ACT.4.9	cha'ayi qomi' qaunachi' da qaunataxañiitapeguec ca lataxac dam no'on mayi qai'otec de'eda shiÿaxaua mayi sa no'on co'ollaxa, da yaqto' qauaÿajñi chaq 'eetec ca lataxac co'ollaq no'oita. 
ACT.4.10	Qaq nagui qami' sa'aqtaxanaqtema, yaqto' de'eda ÿaÿateeta 'enauac na llalaqpi so Israel, da 'eetec de'eda shiÿaxaua mayi hueta'a ne'ena nagui ÿataqta no'oita. Damayi chigoqchigui da l'enaxat so Jesucristo mayi Nazaret l'ec, som qami' qauaxañiiuo co'ollaxa, qalaxayi ñi Dios qaltaq nca'aleec naq'en somayi. 
ACT.4.11	Qaq se'eso Jesús, nachiso som coma' mayi qaualachi co'ollaxa, qami' mayi qami' noÿic l'opi. Qalaxayi nagui nachiso so qadamchiguiñi naq'en ca noÿic. 
ACT.4.12	Qaica ca lÿa ishit da chigoqchigui da nca'alaxa. Cha'ayi ñi Dios qaica ca lÿa n'enaxat da qomi' ÿanema ana 'alhua, da yaqto' ishit da qomi' nca'alaxatreec.
ACT.4.13	Nachi so nta'alpi co'ollaq ila'a da so Pedro qataq so Juan ÿataqta sa ñi'idelec da ltaxaÿaxa'c, qataq qaila'a da soomayi sa ishit da paxaguenaxaiqa, qataq nachina nam shiÿaxauapi mayi chochi huosoxoic, nachi huo'o da n'aalaxa. Qataq qaÿauatto'n da nachisoua soua nnaigaxa'u co'ollaxa so Jesús. 
ACT.4.14	Qataq nataq'en souaxat da qailota'a som shiÿaxaua mayi no'oita qanqoÿin da nachattauo, nachi sa ishit da huo'o ca n'aqtac da qoÿinapegalo soomayi. 
ACT.4.15	Huaña, nachi qanqateeguesopa soomayi so naponaxac, nachi ndochiguiñi somayipi da detaxaÿapega't. 
ACT.4.16	Nachi somayipi 'enapeco':
ACT.4.16	–¿Chaq huá'ague ca shinaqteque de'edaua shiÿaxa'u? Cha'ayi mashi 'enauac nam netaña na Jerusalén ÿaÿaten da i'o't de'eda n'anec mayi sa qaÿauanapega daamayi, qaq damayi sa ishit da soqoleguetaq. 
ACT.4.17	Qalaxayi da yaqto' sa ishit da queta da ÿaÿaten 'enauac na shiÿaxauapi de'eda, qaq no'on da qomi' sadenaqleguete daamayi, da yaqto' nagui nachi tachiguiña da sa ishit da huo'o ca i'axatrem de'eda l'enaxat so Jesús.
ACT.4.18	Nachi qaltaq qaiÿaxaneugalo soomayi, nachi qoÿinapegalo da nachi tachiguiña da sa ishit da da'aqtaxa'n qataq sa ishit da dapaxaguenataxaadec da l'enaxat so Jesús. 
ACT.4.19	Nachi so Pedro qataq so Juan 'ena'po':
ACT.4.19	–Maichiyi qami' qauennataxañi da huo'otaq ñi Dios ishit da ÿaÿamaxadeeta da qami' salaxasoxolguete, qalqo' salaxasoxoguet ñimayi. 
ACT.4.20	Cha'ayi qomi' sa ishit da saxanaxañi da sa'axataqtac cam sauanaqchigui qataq ca sa'axasoqchigui.
ACT.4.21	Nachi so nta'alpi ÿataqta ÿadeetegalo soomayi, qalaxayi ÿachaxaadeec. Cha'ayi sa ishit da qaÿanata cam qaÿachigoxotchigui da yaqto' qaiuaxa'n, cha'ayi 'enauac na shiÿaxauapi ÿataqta ÿi'oxodeetac ñi Dios, souaxat de'eda qanayiuaigui. 
ACT.4.22	Qaq se'eso shiÿaxaua mayi chigoqchigui de'eda sa qaÿauanapega da no'oita qanqoÿin, somayi mashi napacalguete naua cuarenta vi'iyi da llaxa.
ACT.4.23	Qaq so Pedro qataq so Juan co'ollaq qaisodeec, nachi soomayi nqo'ooda cam hueta'a som maichi laÿipi, nachi da'aqtaxaatrapeguem somayipi 'enauac na l'aqtacpi so lataxala'pi na ntaxaÿaxanaxanecpi qataq som nquedoxonecpi. 
ACT.4.24	Nachi somayipi co'ollaq hua'axaÿa de'eda, nachi 'enauac da qanqouagaxaunot ñi Dios, qoÿiita':
ACT.4.24	–'Am qadataxala', 'am mayi nachi'am 'ad'onatac na piguem, qataq ana 'alhua, qataq aso auaxai, qataq 'enauac nam huetalecna. 
ACT.4.25	'Am 'auachigoxotchigui co'ollaxa so Espíritu Santo da i'aqtaxanaxan 'anqa'en so 'adamaxashic David da qoneta':
ACT.4.25	¿Tá'ainco' na ÿotta'a't shiÿaxauapi yi ÿataqta dalemata,
ACT.4.25	qataq namayipi na lhuennataxaco qaica ca naiguilo?
ACT.4.26	Na nta'alpi ana 'alhua qalaq nachajda't,
ACT.4.26	qataq na lataxala'pi na shiÿaxauapi lapona't,
ACT.4.26	da qanpa'aguena ñi qadataxala' Dios qataq som lamaxashic nta'a mayi qadca'alaxaqui.
ACT.4.27	Cha'ayi ÿataqta 'eesa da ñi nta'a Herodes qataq ñi Poncio Pilato, naamayi co'ollaxa lapona't, huetra'a ne'ena la ciudad, qaÿauaxaiguet nam chigaqhuec qataq nam maichi llalaqpi so Israel, da 'enauac qanpa'aguena som qui'itta 'ai'alec Jesús mayi 'ai'anagui da nta'a mayi qadca'alaxaqui. 
ACT.4.28	Qaq de'eda i'ot namayipi ipacchiguilo 'enauaque naua 'alapaxayiñi 'adhuennataxaco co'ollaq ñaq taÿa'a de'eda. 
ACT.4.29	Qaq nagui, 'am qadataxala', ña 'ameten da qanadenaguec. Qaq no'on da qomi' 'ai'anema ca qad'añaxac, qomi' mayi qomi' 'adamaxa'shi, yaqto' sa ishit da shi'oqtac da sa'axataq da 'ad'aqtac. 
ACT.4.30	Qataq qomi' 'ai'anema cam 'ad'añaxac, da yaqto' qomi' ñatadenaq na sa no'onpi, qataq da so'otaq na n'anecpi qataq na sa qaÿauanapigui, da so'onataxanaxa da l'enaxat som qui'itta 'ai'alec Jesús.
ACT.4.31	Nachi co'ollaq ime da nqouagaxaunaxac somayipi, nachi que'eca qanayiuta'a ÿataqta cholaxan. Nachi 'enauac somayipi ÿataqta nlaqchigui so Espíritu Santo. Huaña, nachi sa ishit da qañi'ilec da qai'axat da l'aqtac ñi Dios.
ACT.4.32	Qaq som qalota shiÿaxauapi mayi da'amqajnataxan, somayipi ÿataqta 'enauac da 'oonolec da nhuennataxa. Qaica da huo'otaq huo'o ca 'eetega da maichi lalamaxat cam hueto'ot, chaqdata da 'enauac qanhuaachigui. 
ACT.4.33	Qaq soua namaxa'shi ÿataqta huo'o da l'añaxa'c, nachi quetoto da i'axattrac da mashi qaltaq qanca'alaxateec so qadataxala' Jesús, qaq ñi Dios ÿanem da nqouagaxa 'enauac somayipi. 
ACT.4.34	Huaña, nachi sa ishit da huo'o ca 'oonolec somayipi da deuenaxaatapigui'. Cha'ayi 'enauac nam huo'o na n'alhua qataq na lauo', qalaq imen, nachi ndouo ana lashiue, 
ACT.4.35	nachi qoÿanema soua Jesús lamaxa'shi. Nachi soomayi naloqteedeec, qoÿanem nam ÿoqta 'eesa da huo'o da lhuenaxanaxa. 
ACT.4.36	Qaq huo'o so ÿalectauo l'enaxat José, somayi lañoqo' aca ÿaqa'ata 'alhua l'enaxat da Chipre. Somayi chigaqaigui nam ltauapi na ntaxaÿaxanaxanecpi mayi llalaqpi so Leví. Qaq soua namaxa'shi ÿauo'o da dalaxaic l'enaxat Bernabé. Qaq de'eda n'enaxat naigui da 'añaqtaxanaxaic. 
ACT.4.37	Qaq somayi nachi imen so n'alhua, nachi ndouo aso lashiue da ÿanema soua Jesús lamaxa'shi.
ACT.5.1	Qalaxayi so lÿa shiÿaxaua l'enaxat Ananías qataq aso lhua Safira, soomayi ime'n so n'alhua. 
ACT.5.2	Qaq se'eso shiÿaxaua n'onaxatañi aso laÿi mayi lashiue so lma', qaq aso laÿi idou'alo soua namaxa'shi, 'eeta'am naq'en da nalota't. Qaq aso lhua ÿaÿaten 'enauac de'eda. 
ACT.5.3	Nachi so Pedro 'enapego' somayi, 'eeta':
ACT.5.3	–Ananías, ¿tá'ainec yi 'aunoxonaqchitoigui añi 'adquiyaqte so Satanás da yaqto' 'auatenachit naq'en so Espíritu Santo, nachi 'an'onaxatañi aso laÿi aso lashiue so 'adma'? 
ACT.5.4	¿Sa ishito' peta'a da 'adalamaxat som 'alhua? Cha'ayi co'ollaq 'aumen somayi, qaq ¿sa ishito' peta'a da maichi 'adalamaqte aso lashiue? ¿Tá'ainco' yi tachiguio' yi 'adhuel da 'au'ot de'eda? 'Am 'auatenachit ñi Dios, sa ishit da nachica ca yi'oqchigui shiÿaxaua.
ACT.5.5	Qaq co'ollaq hua'axaÿa de'eda so Ananías, qaq huañi, nachi ileu. Qaq 'enauac nam ividauga da ÿaÿaten de'eda ÿataqta huo'o da lcolanaxa. 
ACT.5.6	Nachi ana'c soua nso'q, nachi qoÿaxategue somayi, nachi qaidouec da qailayiñi.
ACT.5.7	Qaq co'ollaq mashi ivi' soua tres horas, nachi nvideuo aso lhua. Qaq asomayi sa ishit da ÿaÿaten de'eda. 
ACT.5.8	Nachi so Pedro inattac asomayi, 'eeta':
ACT.5.8	–Ñaq aÿim 'au'aqtaxanem. ¿Peta'a nachaso aso lashiue cam qadmayi mayi qaumiñi aso qandoiuo?
ACT.5.8	Nachi asomayi 'enapeco':
ACT.5.8	–Aja', nachaso.
ACT.5.9	Nachi so Pedro 'enapego' asomayi, 'eeta':
ACT.5.9	–¿Tá'ainco' qami' yi qautaqÿapigui co'ollaxa da qauatenachichi so Espíritu mayi chigoqo'ot ñi Dios? Qaq nagui mashi nvildeuo nam idodeec da ilalyiñi so 'adhua. Qaq nagui nataq'en 'am qaidouec.
ACT.5.10	Huaña, nachi asomayi huañi da ileu, huaña ca hueta'a so Pedro. Qaq co'ollaq nnoxoodeuo soua nso'q, nachi qailalec asomayi, nachi qanqateec da qailayiñi, qaÿauaxaÿaxaate' so lhua. 
ACT.5.11	Nachi 'enauac nam shiÿaxauapi 'amqajnataxanaxaicpi qataq 'enauac na laÿipi co'ollaq ÿaÿaten de'eda, nachi ÿataqta qalota da lcolanaxa.
ACT.5.12	Qaq ÿataqta qalota na n'anecpi qataq na sa qaÿauanapigui da i'o't soua namaxa'shi da huaigui naq'en na shiÿaxauapi. Qaq 'enauac namayipi lapootega't, hueta'a cam qaÿamata'ac nqasoxoc so Salomón. 
ACT.5.13	Qalaxayi huo'o na laÿipi shiÿaxauapi na sa ishit da ÿalegoigui namayipi, qalaxayi 'enauac ne'ena sa ÿalegueuopi ÿataqta ÿi'oxodeetac namayipi. 
ACT.5.14	Qaq ivida'a da ÿataqta qalota na i'amaqten so qadataxala', na ÿallippi qataq na 'alpi. 
ACT.5.15	Qaq ÿoqo'oyi ivida'a da qanqateec na dalolaxaicpi, qaÿachitalguete naua lmala'te qataq naua lacanqa, da qaidougalo na nqa'aico, yaqto' da huo'o ca nateuga so Pedro, nachi nai'ctaxa da huo'otaq chochi lpaqal ca tajlec ca 'oonolec namayipi. 
ACT.5.16	Nataq'en nam sa qaÿapeque pueblopiolec ÿataqta qalota na anac shiÿaxauapi da anaÿa yi Jerusalén da ndoi' nam dalolaxaicpi, qataq nam huo'o na l'ec leguemaxaic, nachi 'enauac namayipi qanataden.
ACT.5.17	Nachi som lta'a na ntaxaÿaxanaxanecpi qataq na quetague' na saduceopi mayi hueta'aguet somayi ÿataqta nquiÿalo soua namaxa'shi. 
ACT.5.18	Nachi ÿaconeu'alo soomayi da icoñi't, ÿaadaigui aca ncoñitaxanaxaqui late'edai. 
ACT.5.19	Qalaxayi so lamaxashic piguem l'ec ñi qadataxala' ÿauatoiguilo soua laso'mi aso ncoñitaxanaxaqui se'eso pe, nachi nqatreec soomayi. Nachi 'enapegalo', 'eeta':
ACT.5.20	–Qauesomiÿa qome, qanqo'oñiÿa añi n'onaxanaxaqui. Huaña, nachi qau'aqtaxañiim 'enauac na shiÿaxauapi dam nca'alaxa dalaxaic.
ACT.5.21	Nachi co'ollaq hua'aqchiyigui de'eda, nachi so lÿa na'a'q ña nte'etom nachi nqo'oodeu'a aso n'onaxanaxaqui, nachi qaltaq dapaxaguenataxaata'pe.
ACT.5.21	Qaq se'eso lta'a na ntaxaÿaxanaxanecpi qataq som ltauapi i'ot so laponaxac, ÿataxana't na nta'alpi mayi loicnatac na lataxaguesat. De'eda naigui da anac 'enauac nam lquedoxonecpi na llalaqpi so Israel. Nachi qaÿamaxasoxoneu'alo soua Jesús lamaxa'shi mayi netraigui aso ncoñitaxanaxaqui. 
ACT.5.22	Qalaxayi som huataxanaqpi co'ollaq ivideu'a aso ncoñitaxanaxaqui, nachi sa ishit da ÿanatalo soomayi. Nachi ÿi'iguelaq da ÿachi de'eda n'axaÿaxac, 
ACT.5.23	'eeta':
ACT.5.23	–Qomi' semejnaqtac añi ncoñitaxanaxaqui da ÿataqta qaÿapochigui, qataq huo'oi daua huataxanaq lashi' mayi nauaata'pe naua laso'mi. Qalaxayi can sauataxaigui, nachi sa ishit da huo'o ca selaqa'a na pa'auo.
ACT.5.24	Nachi co'ollaq hua'axaÿa de'eda som lta'a na ntaxaÿaxanaxanecpi qataq som lta'a nam ilotague' aso n'onaxanaxaqui, qataq som lataxala'pi na ntaxaÿaxanaxanecpi, nachi somayipi nnattega't da chaq 'eetec qome ca taÿa'a 'enauac de'eda. 
ACT.5.25	Huaña, nachi nvideuo so shiÿaxaua, nachi da'aqtaxanem somayipi, 'eeta':
ACT.5.25	–Dam shiÿaxa'u mayi qami' qai'añiÿaiguilo añi ncoñitaxanaxaqui, daamayi qataq huetra'a añi n'onaxanaxaqui, ÿapaxagueetrac na shiÿaxauapi.
ACT.5.26	Nachi som lta'a na huataxanaqpi jec, lÿa som nallippi da naueguedeuo soomayi. Qalaxayi sa ishit da sa iyina'pe soomayi, cha'ayi ñi'itega na shiÿaxauapi da huo'otaq ÿasaq somayi na coma'. 
ACT.5.27	Qaq co'ollaq nvidaxatreuo soomayi, nachi nachaalataxanguilo na laiñi som nta'alpi mayi loicnatac na lataxaguesat. Nachi som lta'a na ntaxaÿaxanaxanecpi 'enapegalo soomayi, 'eeta':
ACT.5.28	–Qomi' mashi qami' sellaqpeguema co'ollaxa da sa ishit da qauapaxaguenataxañiic da l'enaxat so Jesús, qalaq ¿huá'ague ca 'eetec de'eda qau'ochi? Qami' mashi qanlaxachiichigui 'enauac na Jerusalén da qadapaxaguenataxanaxaqui, qataq qanshiitaique da qomi' qauasaqailguete da l-leuaxa se'eso shiÿaxaua da qadasouaxashit.
ACT.5.29	Nachi so Pedro qataq soua lÿa't namaxa'shi 'ena'po':
ACT.5.29	–Qomi' iuen da hua'auñi da ÿataqta salaxasoxoguet ñi Dios, ime, qataq jec na yi'oqchigui shiÿaxauapi. 
ACT.5.30	Ñim nDios so hua'au qadta'alpi, ñimayi qaltaq nca'alaxateec co'ollaxa so Jesús, som qami' qaualauachi co'ollaxa, nachi qauaxañiiguet so npe'enaxaqui. 
ACT.5.31	Qalaxayi ñi Dios ÿaueegue somayi da piguem, nachi ÿana'ague naq'en da aloic, qataq ÿanagui da nta'a qataq nca'alaxaqui. Cha'ayi ñimayi nshitaique da na Israel llalaqpi da ñaq ca'aisalo naua n'onataxaco, nachi qaÿapalaxat na lasouaxashitpi. 
ACT.5.32	Qaq de'eda nachiqomi' mayi sa'axataqtac, qataq so Espíritu Santo nataq'en i'axattac, qaq ñi Dios ÿanem somayi cam ÿalaxaguet ñimayi.
ACT.5.33	Qaq co'ollaq qai'axaÿa de'eda, nachi somayipi ÿataqta dalemata, nachi qaÿauotaique da qaÿalaua't soomayi. 
ACT.5.34	Qalaxayi se'eso nta'alpi nachi ÿalectaigui som chigaqaigui na fariseopi, l'enaxat Gamaliel. Somayi nachi dapaxaguenataxaatapeguec na nqataxacpi, ÿoqo'oyi ÿataqta huo'o naq 'enec qanqoÿin. Nachi somayi nachajñi, nachi damaxasoxoolec da cada'ac da qanqatreec soua namaxa'shi. 
ACT.5.35	Qaq co'ollaq ime, nachi 'enapego' so nta'alpi, 'eeta':
ACT.5.35	–Qami' Israel l'ecpi, maxatchaxa qome da qadvichiÿalguete de'edaua shiÿaxa'u da huo'o ca qau'ochiique. 
ACT.5.36	Cha'ayi qami' qauennachii da huo'o so na'a'q co'ollaxa da nachajñi so Teudas, nachi 'enapec da huo'o naq 'enec, nachi ivi' cuatrocientos so shiÿaxauapi mayi quegue somayi. Qalaxayi somayi co'ollaxa qaÿalauat, nachi 'enauac som quetague'pi somayi nlagaxattac. Huaña, nachi imeuo da l'onataxanaxac. 
ACT.5.37	Qaq co'ollaq qaÿata'ague de'eda, nachi qaltaq huetoigui so na'a'q co'ollaq qoÿiyiñi 'enauac na shiÿaxauapi da qanaloqna't, nachi nachajñi so Judas, Galilea l'ec. Qaq nachi 'en'am ÿataqta qalota na quegue somayi. Qalaxayi somayi nataq'en qaÿalauat, nachi 'enauac nam quetague'pi nlagaxattac. 
ACT.5.38	Qaq ÿoqo'oyi qami' no'on da qauauaqaita'alo qome de'edaua shiÿaxa'u, sa ishit da sa qaualemaxachi'. Cha'ayi de'eda i'ottrac qom chochi shiÿaxaua ca l'onataxanaxac, nachi ishit qome da imeuo. 
ACT.5.39	Qalaxayi damayi da huo'otaq nachiñi ñi Dios da chigoqo'ot, nachi qami' sa ishit da qanlaxachiiñi. Ÿoqo'oyi qadvichiÿalec qome damayi. Ten, qom 'eeta'am da qanpa'aguiñiitague' ñi Dios.
ACT.5.40	Nachi 'enauac somayipi ÿaÿamaxadeeta da 'enapec se'eso Gamaliel. Nachi qaiÿaxaneugalo soua Jesús lamaxa'shi, nachi qaiuaxaata'pe qataq qoÿinapegalo da sa ishit da i'axattrac da l'enaxat so Jesús. Ime, nachi qaisodeec. 
ACT.5.41	Nachi se'esoua Jesús lamaxa'shi chigoqtoiguilo so nta'alpi ÿataqta huo'o da ntonaxa'c, cha'ayi ñi Dios ÿashiitegueta soomayi da huo'o da nque'ejnaxa'c, huasoidelec da l'enaxat so Jesús. 
ACT.5.42	Nachi soomayi quetoto da dapaxaguenataxaata'pe qataq i'axattrac so Jesús 'enauaque naua na'axa'te, huo'o da huetra'a aso n'onaxanaxaqui, huo'otaq naua nma'te.
ACT.6.1	Qaq se'esoua na'axa'te ÿataqta nquictauec na da'amqajnataxanpi. Nachi nam judiopi mayi ÿaÿate'n naua l'aqtaqa na griegopi, namayipi nachitega nam laÿipi judiopi, cha'ayi namayipi 'eetega da sa ishit da ÿoqta qailo'oguet nam pa'aipi mayi lauo' lashipi da ivita da qoÿaneec na nallic yi na'a'q. 
ACT.6.2	Nachi soua doce Jesús lamaxa'shi, soomayi ÿauo'o so laponaxac 'enauac nam 'amqajnataxanaxaicpi. Nachi 'enapega, 'eeta':
ACT.6.2	–Sa ÿaÿamaxañi da qomi' saxanaxañi da qad'aqtaxanaxac da l'aqtac ñi Dios, nachi qadmelec da yi'oqchigui nqui'axac. 
ACT.6.3	Qaq ÿoqo'oyi qami' qadqaÿa't, qanmichiÿapigui qome caua siete shiÿaxa'u da qoñiita, cam nachi 'eetai'salo da npe'e'te, qataq huo'o na ÿaÿate'n, qataq nlaqchiguilo so Espíritu Santo, qaq nachicaua ca qaupataqailguete de'eda n'onataxanaxac. 
ACT.6.4	Qaq qomi' nachi qolaqto'ot da qanqouagaxaunaxac qataq da qadapaxaguenataxanaxac da l'aqtac ñi Dios.
ACT.6.5	Qaq 'enauac somayipi ÿaÿamaxadeeta de'eda. Nachi qaÿaconeu'a so Esteban, somayi ÿataqta nlaqchigui da lpi'iÿaxac qataq so Espíritu Santo. Nataq'en qaÿaconeu'a so Felipe, Prócoro, Nicanor, Timón, Pármenas, qataq so Nicolás. Somayi lma' yi Antioquía, qalaxayi i'amaqten da l'amqajnataxanaxac na judiopi. 
ACT.6.6	Qaq co'ollaq ime, nachi soomayi qanauegueu'alo so Jesús lamaxa'shi, nachi qanqouagaxaueelguete qataq qaÿashiltalguete soomayi.
ACT.6.7	Nachi da l'aqtac ñi Dios ÿataqta nquictashiguem qataq yi lcata na da'amqajnataxan yi Jerusalén ÿataqta nquictauec, ivida'a da qalota na da'amqajnataxan nam ntaxaÿaxanaxanecpi da qaitaxaÿapegue' ñi Dios mayi judío l'ecpi.
ACT.6.8	Qaq se'eso Esteban, somayi ÿataqta nlaqchigui da l'añaxac ñi Dios qataq da lqouagaxanaqtaic ñimayi, nachi somayi i'ot na sa qaÿauanapega qataq na n'anecpi huaigui naq'en na shiÿaxauapi. 
ACT.6.9	Nachi huo'oi soua chigaqa'alo aca laponaxaqui na judiopi mayi qaÿamata'ac laponaxaqui na qaisouec nlatacpi. Qataq so laÿipi huo'o na chigaqa'ague da Cirene, qataq da Alejandría, qataq da Cilicia, qataq yi 'alhua Asia. Nachi somayipi ncotatague' so Esteban. 
ACT.6.10	Qalaxayi sa ishit da qanalo'oguet somayi, cha'ayi da detaqa, qalaq na laÿajnec chigoqo'ot so Espíritu Santo. 
ACT.6.11	Nachi somayipi ÿauo'oi soua ishiite'n, da yaqto' 'eetrega da huo'o ca hua'aqchiyigui l'aqtac somayi da ishiueetac so Moisés qataq ñi Dios. 
ACT.6.12	Qaq 'eda da qoÿiitec da qainogoqchit na shiÿaxauapi, qataq na nquedoxonecpi, qataq nam dapaxaguenataxaatapeguec na nqataxacpi. Nachi ÿataqta sa qaÿauo'o ca ldaqa' so Esteban da qaÿaconeu'a, nachi qaÿauegueu'a so nta'alpi mayi loicnatac na lataxaguesat. 
ACT.6.13	Nachi qaÿauo'oi soua lÿa't n'aqtaxanaxanqa da yaqto' i'axa't ca saq 'en. Nachi soomayi 'ena'po':
ACT.6.13	–Ne'ena shiÿaxaua, namayi ÿataqta saq ÿaxaañi da npa'agueetega añi qui'itta qad'onaxanaxaqui qataq na lqataxacpi so Moisés. 
ACT.6.14	Qomi' sa'axasoqchigui de'eda shiÿaxaua da i'axattac so Jesús mayi Nazaret l'ec, da 'enaco' yi nlaxajñi añi qui'itta qad'onaxanaxaqui qataq nadalaxat nam qan'onataxacpi mayi chigoqo'ot co'ollaxa so Moisés.
ACT.6.15	Nachi se'eso nta'alpi qataq 'enauac som laÿipi mayi nso'ootañi, co'ollaq qaÿamato'ot so Esteban, nachi qaila'a na lashic da ÿataqta 'eeta'am da lashiguiÿaxac nam namaxashic piguem l'ecpi.
ACT.7.1	Nachi so lta'a na ntaxaÿaxanaxanecpi, somayi inattac so Esteban, 'eeta':
ACT.7.1	–¿Peta'a 'eesa 'enauac de'eda qai'axattac?
ACT.7.2	Nachi somayi 'enapeco':
ACT.7.2	–Qami' ÿaqaÿadolqa, qataq qami' ita'alpi, ñaq aÿim qan'axaÿaxañiÿa. Ñim qadta'a Dios mayi ÿi'oxodaic, ñimayi nachaxana co'ollaxa so qadta'a Abraham co'ollaq somayi hueta'a yi 'alhua Mesopotamia, co'ollaq somayi saxanaxa da taÿa yi Harán. 
ACT.7.3	Nachi ñimayi 'enapego' somayi, 'eeta': “Qoca'ai qome na 'an'alhua, qataq 'enauac nam 'adhuo' l'ecpi, nachi 'anqo'ona qome yi 'alhua mayi 'am sachaxana.” 
ACT.7.4	Nachi so Abraham ca'ai yi 'alhua Caldea, nachi taÿa yi Harán da nalec. Qaq co'ollaq qaÿata'ague, nachi so lta'a ileu, nachi ñi Dios nauega so Abraham ne'ena 'alhua mayi qoñiitalec nagui. 
ACT.7.5	Qalaxayi ñimayi sa ishit da ÿashiitem da ÿauo'o ca ÿoqta lalamaxat lma', da yaqto' ÿauo'o ca chochi lanataqa', qalaxayi ñimayi ÿachaxanapecot somayi da ÿanem ne'ena 'alhua, qaq da ivita da ileu, qalaq nachica ca llalaqpi ca talec. Qaq nai'ctaxa da se'eso na'a'q so Abraham saxanaxa da huo'o ca llalaqpi. 
ACT.7.6	Ñi Dios nataq'en 'enapego' somayi da ca llalaqpi qome taÿa'a da netalec ca ÿaqa'a 'alhua, 'eeta'am ca ÿaqa'a ca chigaqa'ague, nachi chochi nlatacpi qataq ÿataqta huo'o da n'enaguec, chochi ivittrauec caua cuatrocientos vi'iyi. 
ACT.7.7	Qalaxayi ñi Dios nataq'en 'enapeco': “Aÿim qome sauo'o ca nhuaxanaguec que'eca shiÿaxauapi mayi ÿauo'o l-latac camayipi. Qaq qom ime, nachi ca'ai que'eca hueta'a. Huaña, nachi camayipi aÿim natamnot da huaña ne'ena 'alhua.” 
ACT.7.8	Nachi ñi Dios naÿamaxate' so Abraham, nachi 'enapega somayi da ÿauo'o ca n'anaxashit na l'oc. Camayi nachica ca l'anaxat de'eda aÿamaxataxac. Qaq ÿoqo'oyi co'ollaq ñiguiñi so llalec Isaac, nachi so Abraham ÿauo'o so n'anaxat na l'oc co'ollaq mashi ivi' naua ocho na'axa'te. Qataq nachi 'en'am so Isaac co'ollaq huo'o so llalec Jacob, nachi nataq'en i'ot de'eda. Nataq'en so Jacob i'otec de'eda so llalaqpi, som doce qadta'alpi.
ACT.7.9	Qaq se'eso llalaqpi so Jacob mayi sachigoxosoxoiguipi, somayipi co'ollaxa nquiÿa so lqaÿa José. Nachi somayi qaimen, nachi qaido'ogue da Egipto. Qalaxayi ñi Dios hueta'aguet somayi, 
ACT.7.10	ÿoqo'oyi ÿiltaxanguet 'enauac na nque'ejnaxaguesat, qataq ÿanem da laÿajnaxanaxa qataq ÿanem da nchoxonnataguec. Nachi so lta'a nam netaña yi Egipto, l'enaxat Faraón, ÿanagui so José da nta'a yi 'alhua Egipto, qataq da ilo'ogue so lma' somayi.
ACT.7.11	Qaq anac so nqouaxa, nachi ÿataqta qalota da nachoxoyic yi 'alhua Egipto qataq yi Canaán. Nachi som qadta'alpi sa ishit co'ollaxa da ÿanata ca chic. 
ACT.7.12	Qalaxayi so Jacob co'ollaq huo'o da l'axaÿaxac da qoÿinac huo'o na nallic yi Egipto, nachi ÿamaxa yimayi so llalaqpi mayi qadta'alpi. Qaq de'eda lliquiaxa'c, nachida da hua'auchiguiñi lliquiaxa'c. 
ACT.7.13	Qaq soomayi co'ollaq qaltaq ÿi'iguela'q, nachi so José nchoxota so lqaÿañicpi. Huaña, nachi so lta'a nam netaña yi Egipto ÿaÿaten so lauo' l'ecpi so José mayi chigoxoigui. 
ACT.7.14	Nachi so José damaxasoxona so lta'a Jacob da qanavigui' qataq 'enauac so llalaqpi, qaq somayipi ivi' setenta y cinco da ima'a't. 
ACT.7.15	Qaq 'eda da 'eetec so Jacob da taÿa yi Egipto da naña. Qaq nachi huaña yimayi co'ollaq ileu somayi, nataq'en so llalaqpi mayi qadta'alpi. 
ACT.7.16	Qaq co'ollaq qaÿoqtegue, nachi qanlayishiguem somayipi da qaido'ogue da Siquem, nachi qailayiña som 'alhua mayi deshijnaxana co'ollaxa so Abraham, ÿachigoxotaigui so llalaqpi so Hamor mayi lma' yi Siquem da ÿauotaique da lma' na lqatacpi.
ACT.7.17	Qaq co'ollaq mashi yaqta'a da ivita so laloqo' da ipacchigui dam ÿachaxanapec ñi Dios co'ollaq ÿanem da l'aqtac so Abraham mayi 'eetega da ÿataqta ipacchigui, nachi nam llalaqpi so Israel mayi netaña yi Egipto ÿataqta nquictauec yi lcata. 
ACT.7.18	Qaq co'ollaq dalaxaic som lta'a nam netaña yi Egipto. Qaq somayi sa ishit da ÿauatton so José. 
ACT.7.19	Nachi se'eso nta'a ÿatenachit so qadhuo' qataq sa ishit da iyacnapec se'eso qadta'alpi, qataq damaxasoxoolec da qaÿalat na llalec nam chita'ague da ñiguiñi, da yaqto' ileu. 
ACT.7.20	Qaq se'eso na'a'q, nachi huetoigui da ñiguiñi so Moisés. Qaq se'eso nogotolec, somayi ÿataqta lauotaxat ñi Dios, nachi soua lta'al ivi' naua tres ca'agoxoiqa da ilotrague', ÿaatraña ca lma't. 
ACT.7.21	Qaq co'ollaq ivita so laloqo' da ÿala't somayi, nachi aso maichi llale som lta'a na netaña yi Egipto, asomayi ilalec somayi, nachi ÿacona, nachi ÿaqchit, 'eeta'am da llalec. 
ACT.7.22	Qaq ÿoqo'oyi so Moisés qaÿapaxaguenec 'enauac nam ÿaÿatenpi nam lma' so Egipto. Nachi somayi ÿataqta 'añaxaic cam 'enapec qataq cam i'ot.
ACT.7.23	Qaq somayi co'ollaq mashi ivi' naua cuarenta vi'iyi, nachi nshitaique da namaqtega nam lauo' Israel llalaqpi. 
ACT.7.24	Huaña, nachi somayi ÿauaachigui cam Egipto l'ec da iuaxaatac cam 'oonolec namayipi. Nachi iuejlec somayi, qataq ipalaique lvi', nachi ÿalauat se'eso Egipto l'ec. 
ACT.7.25	Cha'ayi somayi ipi'itaxaatega co'ollaxa da na lqaÿañicpi mayi llalaqpi so Israel ishit da ÿaÿateeteguet da nachiñi ñi Dios ñi do'onataxana somayi da isouec somayipi. Qalaxayi somayipi sa ishit co'ollaxa da ÿaÿajneguet de'eda. 
ACT.7.26	Qaq so lÿa na'a'q, nachi so Moisés ilalguete soua dos Israel lashi' deloctega't. Nachi somayi nshitaique da nmanaqchi't, nachi 'eetegalo', 'eeta': “Qami' maichi qami' nqaÿa't. Qalaq ¿tá'ainco' yi maichi qauloquiitega't?” 
ACT.7.27	Nachi som iuaxaatac so lÿa, nachi ÿamaxañi so Moisés, nachi 'eetego', 'eeta': “¿Négue't ca 'am ÿanagui da 'am qadta'a, qataq da yaqto' ishit da 'anmit ca huo'o ca lasouaxashit da shinaqta? 
ACT.7.28	¿Peta'a 'anshitaique da nataq'en aÿim 'aualauat, qoneta'am da 'eetec yim Egipto l'ec mayi 'aualauat shicait?” 
ACT.7.29	Nachi so Moisés co'ollaq hua'axaÿa de'eda, nachi datauec, nachi taÿa yi 'alhua l'enaxat Madián, nachi naña, 'eeta'am ca shiÿaxaua mayi ÿaqa'a ca chigaqa'ague. Huaña, nachi huo'oi soua dos llalqa.
ACT.7.30	Qaq co'ollaq inoxoodeec soua cuarenta vi'iyi, qaq so Moisés hueta'a ca tojlec 'alhua mayi sa qaÿapeque aca qasoxonaxa l'enaxat Sinaí. Huaña, nachi nachaxana somayi so namaxashic piguem l'ec huetaigui aso qo'ipaq lapole mayi 'ettaigui. 
ACT.7.31	Nachi so Moisés ÿataqta huo'o da l'elaxa souaxat se'eso lauanaqchic. Nachi co'ollaq nqochineu'a da huotaique da ÿoqta ichimaxatta, nachi hua'axaÿa so l'aqtac ñi qadataxala', 'eeta': 
ACT.7.32	“Aÿim mayi nachaÿim nDios som hua'au 'adta'alpi, nachaÿim nDios so Abraham, qataq so Isaac qataq so Jacob.” Nachi so Moisés ÿataqta iviloxolaqchit da lcolanaxa, nachi sa ishit da ÿañoxot da namatashiguem. 
ACT.7.33	Nachi ñi qadataxala' 'enapego' somayi, 'eeta': “'Anqa't qome naua 'adapela'te, cha'ayi ne'ena 'alhua mayi 'auapetalec, namayi ÿataqta sa qaishitapec. 
ACT.7.34	Aÿim selota'a da nqui'ic yi ÿalamaxatpi mayi netaña yi Egipto, aÿim sa'aqtega da l'alaxac. Ÿoqo'oyi aÿim senoteeguesop yimayipi, da yaqto' sesouec. Qaq 'am qojec qome da 'am samaxa yi Egipto.”
ACT.7.35	Qaq nai'ctaxa co'ollaxa somayipi da i'otan so Moisés, nachi 'eetega, 'eeta': “¿Négue't ca 'am ÿanagui da 'am qadta'a, qataq da yaqto' 'anmit ca huo'o ca lasouaxashit?” Qalaxayi ñi Dios ÿachigoxotchigui so lamaxashic piguem l'ec mayi nachaxana so Moisés co'ollaq huaigui aso qo'ipaq lapole, da ÿamaxa somayipi da ÿauo'o lta'a qataq da yaqto' isouec. 
ACT.7.36	Qaq nachiso so Moisés so nqateeguesop yi Egipto so hua'au qadta'alpi. Qataq nachiso so i'ot nam sa qaÿauanapigui qataq na n'anecpi yi'iyi 'alhua, qataq co'ollaq huaña aso auaxai togaxadai, qataq so tojlec 'alhua se'esoua cuarenta vi'iyi. 
ACT.7.37	Qataq nachiso se'eso Moisés so da'aqtaxanem co'olloxochiyi so Israel llalaqpi, 'eeta': “Ñi Dios qami' namaxalo qome ca l'aqtaxanaxanec, camayi maichi qadalamaxachi qadqaÿai, camayi 'eeta'am aÿim da qami' qanamaxalo. Qaq camayi ÿataqta qaualaqaileco' qome.” 
ACT.7.38	Qataq nachiso so Moisés som huetaigui so shiÿaxauapi co'ollaq huaña so tojlec 'alhua. Qataq nachiso so detaqtague' so namaxashic piguem l'ec co'ollaq huaña aso qasoxonaxa l'enaxat Sinaí, qataq hueta'aguet som hua'au qadta'alpi. Qataq nachiso so ÿaconguet co'ollaxa da n'aqtac mayi chigaqaigui da nca'alaxa, da yaqto' qomi' ÿanema.
ACT.7.39	Qalaxayi som hua'au qadta'alpi co'ollaxa sa ishit da ÿalaxalec somayi, chaqdata da qaimaqta'aguet. Nachi somayipi nshitaique da ÿi'iguelaxague da Egipto. 
ACT.7.40	Nachi somayipi 'enapego' so Aarón, 'eeta': “Qomi' sauoqtaique da 'am 'au'ot qome ca qannatac qadtaxaÿaxaua, da yaqto' nachica ca sataqtalec, cha'ayi qomi' sa ishit da saÿajnaq cam 'eetec cam Moisés mayi qomi' nqateeguesopa co'ollaxa yi Egipto.” 
ACT.7.41	Nachi som shiÿaxauapi i'ot so ltaxaÿaxaua, 'eeta'am naq'en na huaca llalec. Huaña, nachi qaÿalauat na shiguiÿacpi da qoÿanot somayi, nachi ÿataqta qantootapeguec som maichi n'onatac. 
ACT.7.42	Huaña, nachi ñi Dios ca'ai somayipi, nachi ÿauaqta'a somayipi da yaqto' natamnot ana huaqajñipi mayi neto'ot na piguem. Cha'ayi nachida dam 'eetec da nanettañi l'aqtac ñi Dios mayi huetalec ana lede so l'aqtaxanaxanecpi, mayi 'eeta':
ACT.7.42	Qami' Israel l'ecpi,
ACT.7.42	co'ollaq qoquiitalec so tojlec 'alhua se'esoua cuarenta vi'iyi,
ACT.7.42	qaq ¿peta'a co'ollaq qaualauachiitac na shiguiÿacpi da qauauo'oi qadachitaqtaxanaqchii,
ACT.7.42	qaq peta'a nachaÿim da aÿim qai'añiitacot?
ACT.7.43	'A'i, sa ishit, chaqdata da qami' qauachiitac so qauauo'oi lpe'l so qadtaxaÿaxauai l'enaxat Moloc,
ACT.7.43	qataq so lÿa qadtaxaÿaxauai l'enaxat Refán mayi 'eeta'am da n'onataxac ana huaqajñi.
ACT.7.43	Qaq se'esoua n'enaqtaqa qami' qau'ochi' co'ollaxa da yaqto' qanatamñiitacoto.
ACT.7.43	Ÿoqo'oyi aÿim qami' ñaqateeguesopa nagui ne'ena qadmayi,
ACT.7.43	nachi qami' samaxalo yi 'alhua mayi pa'aigue da laÿi yi Babilonia.
ACT.7.44	Qaq som hua'au qadta'alpi co'ollaq huetalec so tojlec 'alhua, nachi somayipi ÿachitac so npe'l mayi huetaiguilo soua nanettalguete soua lqataxaco ñi Dios. Qaq se'eso npe'l, somayi qai'enaxachigui co'ollaxa so ÿamaxalec ñi Dios so Moisés, co'ollaq 'enapega somayi da yaqto' i'enaxatchigui da n'onataxac som ÿauaachigui. 
ACT.7.45	Qaq se'eso hua'au qadta'alpi, somayipi co'ollaxa ÿaconguet se'eso npe'l da chigoqtot som hua'au lta'alpi, nachi som nnaictague'pi co'ollaxa so Josué nda'a ne'ena 'alhua se'eso npe'l co'ollaq somayipi loxonec na lma' so laÿipi shiÿaxauapi mayi nqateec ñi Dios. Cha'ayi ne'ena 'alhua ÿauotaique lma' naq'en somayipi. Qaq 'eda da 'eetec se'eso npe'l, nachi chochi ivitta'a co'ollaq huo'o so nta'a David. 
ACT.7.46	Qaq se'eso nta'a David co'ollaq ñi Dios ÿanem somayi da lqouagaxanaqtaic, nachi somayi nshitaique da i'ot ca lma' ñi nDios so lta'a Jacob. 
ACT.7.47	Qalaxayi llalec Salomón co'ollaxa so i'ot ñi lma' ñi Dios. 
ACT.7.48	Qaq nai'ctaxa da ñim Dios mayi 'amaqtaqaic sa ishit da netaigui ca chochi l'onatac noÿic ca shiÿaxaua. Cha'ayi nachi 'enapec naua nanettrañi l'aqtaqa som l'aqtaxanaxanec, mayi 'eeta':
ACT.7.49	Aÿim ñiso'ootalec na piguem da samaxasoxonapec,
ACT.7.49	qaq nam 'alhua sapetalec.
ACT.7.49	Qaq ¿huá'ago' ca 'eetec ca noÿic mayi qau'ochi da iuo'? 'enapeco' ñi Dios,
ACT.7.49	qataq ¿huá'ago' ca 'eetec cam ñimataqa'?
ACT.7.50	¿Peta'a sa i'onataco' 'enauac nam huetalecna?
ACT.7.51	Qaq ñaq queta da ltaxaÿaxac so Esteban, 'eeta':
ACT.7.51	–Qami' nachi 'eetai' da ÿataqta sa qaualaqai, qataq da qan'axaÿaxanaxaqui qataq naua qadquiyaqchilli' 'eeta'am ca saxanaxa da ÿauatton ñi Dios. Qataq nachi 'eetai' da qanpa'aguiñiitague' so Espíritu Santo. Qaq nachi qoñiita'am som hua'au qadta'alliipi. 
ACT.7.52	Cha'ayi ¿chaq négue'to' cam l'aqtaxanaxanec ñi Dios da huo'otaq sa iuaxan som hua'au qadta'aipi? Cha'ayi somayipi nachi ÿalauat co'ollaxa som hua'auchiguiñi da i'axatta'aguet da lvidaxac som shiÿaxaua mayi no'on da lataxac. Qaq somayi co'ollaq nvi', nachi qami' qauacoñiu'a, nachi qaualauachi. 
ACT.7.53	Qamaq nachiqami' mayi qauacoñiiguet co'ollaxa na lqataxacpi ñi Dios mayi ndoi' so lamaxashic piguem l'ec. Qalaxayi qami' sa ishit da qaualaqaiguet namayipi.
ACT.7.54	Nachi somayipi co'ollaq hua'axaÿa de'eda, nachi ÿataqta dalemata, qataq 'eeta'am da inaga't naua lhue da lquiÿaxa so Esteban. 
ACT.7.55	Qalaxayi so Esteban, yi somayi ÿataqta nlaqchigui so Espíritu Santo, nachi ÿamato'ot na piguem, nachi somayi ila'a da lli'oxoyic ñi Dios, qataq ila'a so Jesús nachattañi, hueta'ague na aloic ñi Dios. 
ACT.7.56	Nachi somayi 'enapeco':
ACT.7.56	–¡Ña qauloÿa! Aÿim sela'a da nauatoigui na piguem qataq ñim shiÿaxaua llalec, ñimayi nso'oota'ague da aloic ñi Dios.
ACT.7.57	Qalaxayi somayipi lamaaxa ÿapoguilo naua ltela, ÿataqta n'axannec da l'alaxac, nachi ÿataqta qaipadenaxaneu'a somayi da qaÿaconeu'a. 
ACT.7.58	Nachi qanqateeguesop so la ciudad, nachi qaida'a na coma' da qaÿasaq. Qaq 'enauac nam ÿalectau'a de'eda nasaxasoxonaxac, namayipi icotano'oto naua lapo'te so nsoq l'enaxat Saulo. 
ACT.7.59	Qaq co'ollaq ña qaÿasaqtalec so Esteban, nachi somayi nqouagaxaueetac, 'eeta':
ACT.7.59	–'Am ÿataxala' Jesús, 'auaconguet qome ñi shicapegue' iqui'i.
ACT.7.60	Qaq co'ollaq ime, nachi i'alyiñi naua l-llicte, nachi ÿataqta n'axannec da l'alaxac, 'eeta':
ACT.7.60	–'Am ÿataxala', sa ishit qome da 'aulogui da lasouaxashit ne'enapi.
ACT.7.60	Qaq co'ollaq ime da nasaxauec de'eda l'aqtac, nachi ileu.
ACT.8.1	Qaq so Saulo ÿataqta ÿaÿamaxadeeta da nalaataguec so Esteban.
ACT.8.1	Qaq nachi huetoigui se'eso na'a'q da qaicanaxangui na 'amqajnataxanaxaicpi yi Jerusalén, nachi huo'o na taÿa yi 'alhua Judea qataq yi Samaria. Qaq chaqsouate' soua Jesús lamaxa'shi n'oidañi. 
ACT.8.2	Qaq huo'o nam shiÿaxauapi mayi quetague' ñi Dios nam ilayiñi co'ollaxa so Esteban, nachi ÿataqta noÿiitapeguelec somayi. 
ACT.8.3	Qaq so Saulo nachi ÿataqta ÿoqopitaxanapec da icaatac na 'amqajnataxanaxaicpi, inoxotta'pe naua noiqa. Cam ilalec ÿale, huo'otaq 'alo, nachi ÿauogonnauec, nachi ÿauegueuo, da yaqto' qaicoñi'.
ACT.8.4	Qalaxayi nam nlagaxattacpi mayi chigaqaña yi Jerusalén, namayipi i'axattac da n'aqtac mayi chigaqaigui da nca'alaxa, da huo'o da ividegue. 
ACT.8.5	Qaq huo'o so 'oonolec namayipi, l'enaxat Felipe, somayi co'ollaxa taÿa yi pueblo Samaria. Huaña, nachi i'axattac so nta'a mayi qadca'alaxaqui. 
ACT.8.6	Nachi na shiÿaxauapi laponeu'a somayi. Qaq 'enauac namayipi ÿataqta huo'o da lqochoxo da l'aqtaxanaxac so Felipe, qataq nataq'en qaÿauaatapigui na n'anecpi sa qaÿauanapega mayi i'ottac. 
ACT.8.7	Cha'ayi qalota na shiÿaxauapi na huo'o na l'ec leguemaxaic na qanataden, qaq nam n'ecpi mayi inoxoneec, namayipi i'alaqtagui. Qataq nataq'en qalota na qanataden nam sa da'añiigue qataq nam huaÿodaxaicpi. 
ACT.8.8	Qaq 'eda da 'eetec da huo'o mshi 'enauac nam netaña se'eso pueblo ÿataqta huo'o da ntonaxac.
ACT.8.9	Qalaxayi huo'o so shiÿaxaua l'enaxat Simón. Somayi co'ollaxa do'onataxaatega da napinshaxac da ÿatenachittac na shiÿaxauapi mayi hueta'a yi'iyi pueblo Samaria. Somayi 'eetego' naxa da ÿataqta huo'o naq 'enec. 
ACT.8.10	Nachi 'enauac na shiÿaxauapi ÿataqta n'axaÿaxaachiguiñi da n'axaÿaxaatega somayi, ivida'a na 'amaqtaqaicpi qataq nam saq 'amaqtaq. Nachi namayipi 'eetaco':
ACT.8.10	–De'eda shiÿaxaua nachida da lta'adaic l'añaxac ñi Dios.
ACT.8.11	Nachi ÿataqta qaÿoqocha'a, cha'ayi dam napinshaxac ÿataqta sa lcoshi'igue da ipi'itaqchit somayipi. 
ACT.8.12	Qalaxayi co'ollaq qai'amaqten dam no'on qad'axaÿaxac mayi i'axattapeguem somayipi so Felipe co'ollaq i'axattac da ilo'ogue 'enauacna ñi Dios, qataq i'axattac da l'enaxat so Jesucristo, nachi huo'o na ÿallippi qataq na 'alpi na da'amqajnataxan, nachi qanachilaxan. 
ACT.8.13	Nachi nataq'en ÿalecteuo so Simón da da'amqajnataxan, nachi qanachilaxan. Huaña, nachi ca'attague' so Felipe, ÿataqta huo'o da l'aalaxa da imeteetac nam lta'adaicpi mayi sa qaÿauanapega qataq nam n'anecpi mayi i'ottac somayi.
ACT.8.14	Nachi soua Jesús lamaxa'shi mayi nejdaña yi Jerusalén co'ollaq ÿaÿate'n da na netaña yi Samaria i'amaqten da l'aqtac ñi Dios, nachi qaÿamaxa yimayi so Pedro qataq so Juan. 
ACT.8.15	Qaq co'ollaq mashi ivilyi', nachi nqouagaxaueetapeguelguete so 'amqajnataxanaxaicpi mayi netaña yi Samaria, da yaqto' ÿaconguet somayipi so Espíritu Santo. 
ACT.8.16	Cha'ayi somayipi saxanaxa co'ollaxa da huo'o ca 'oonolec da huo'otaq mashi tanguit so Espíritu Santo, ndoteec da mashi qanachilaxan, qanachilaxangui da l'enaxat so qadataxala' Jesús. 
ACT.8.17	Nachi so Pedro qataq so Juan, soomayi ÿashildelec somayipi. Huaña, nachi somayipi tanguit so Espíritu Santo.
ACT.8.18	Nachi se'eso Simón ÿauaachigui da so Espíritu Santo tanguit so shiÿaxauapi co'ollaq soua Jesús lamaxa'shi ÿashildelec somayipi. Nachi somayi ÿachaxanapec aso alom. 
ACT.8.19	Nachi 'enapeco':
ACT.8.19	–Aÿim qai'añiim qome nataq'en de'eda n'añaxac, yaqto' da huo'o ca camachaqca sashil-lec, nachi camayi nataq'en tanguit so Espíritu Santo.
ACT.8.20	Nachi so Pedro 'enapego' somayi, 'eeta':
ACT.8.20	–'Am qataq ana 'om qocaueegue' qome da 'am daqat, cha'ayi 'am 'aupi'itaxaatega da cam ÿan l'añaxac ñi Dios ishit da 'aushijnaxana. 
ACT.8.21	'Am sa ishit da 'aÿapegueuo qataq saq 'am qoÿami' de'eda n'onataxanaxac, cha'ayi da 'adquiyaqteÿaxac sa ishit da ÿataqtelec da quegue ñi Dios. 
ACT.8.22	Chaqdata da 'ai'axaañi da 'ayi'itaxaloxo, qataq 'anachoxonnot ñi Dios, shapeegueto' qom ishit da 'am ichoxoden, nachi ÿapalaxat da qauem lhuennataxa añi 'adquiyaqte. 
ACT.8.23	Cha'ayi aÿim sela'a da ÿataqta 'am nlaqchigui na qauem mayi sa 'adamaqchit, qataq na qauemsat 'eeta'am da 'am icoñittai'.
ACT.8.24	Nachi so Simón 'enapeco':
ACT.8.24	–Aÿim qanqouagaxauñiilec qome, qauÿaxañiÿot ñi Dios, da yaqto' sa ishit da huo'o ca aÿim tagui 'enauac nam qau'axachiitac.
ACT.8.25	Nachi soua Jesús lamaxa'shi co'ollaq ima't da l'aqtaxanaxa'c da i'axattrac da l'aqtac ñi Dios, nachi nqo'ooda nam pueblopiolec mayi huaigui yi Samaria da i'axattrac da no'on qad'axaÿaxac. Ime, nachi ÿi'iguelaxadegue da Jerusalén.
ACT.8.26	Qaq co'ollaq ime de'eda, nachi so lamaxashic piguem l'ec ñi qadataxala', somayi 'enapego' so Felipe, 'eeta':
ACT.8.26	–Qoñishiguem qome, nachi 'aigue da taguiñi, qoquegue so nqa'aic mayi chigaqshiguemec yi Jerusalén, taÿa'a yi Gaza.
ACT.8.26	Se'eso nqa'aic nachiso so tajlec yi tojlec 'alhua. 
ACT.8.27	Nachi so Felipe ñishiguem, nachi jec, nachi natena'aguet co'ollaxa so shiÿaxaua mayi chigaqa'ague da Etiopía. Qaq somayi sa deco'o qataq nta'a lta'adaic, somayi nachiso so ilotague' ana alom aso nate'e l'enaxat Candace, asom late'e nam netaña yi Etiopía. Qaq somayi taigue co'ollaxa da Jerusalén da natamnot ñi Dios. 
ACT.8.28	Qaq somayi ÿi'iguelaxague da lma', netangui aso laigona. Qaq itaxaÿaxaatac co'ollaxa aso lede so l'aqtaxanaxanec ñi Dios, l'enaxat Isaías. 
ACT.8.29	Nachi so Espíritu Santo 'enapego' so Felipe, 'eeta':
ACT.8.29	–Sa 'auÿotapeque qome asa'aso naigona.
ACT.8.30	Nachi so Felipe co'ollaq mashi sa qaÿapeque asa'aso naigona, nachi hua'aqtega somayi da itaxaÿaxaatac aso lede so Isaías. Nachi inattaco' se'eso shiÿaxaua, 'eeta':
ACT.8.30	–¿Peta'a 'auaÿaten ca llic yi 'autaxaÿaxaatac?
ACT.8.31	Nachi se'eso shiÿaxaua 'enapeco':
ACT.8.31	–¿Táloxochi ishito' da saÿaten ca llic, yi sa ishit da huo'o ca aÿim ÿapaxaguenec ca llic yimayi?
ACT.8.31	Nachi somayi 'enapego' so Felipe da huenotshiguem da nqota'ai'.
ACT.8.32	Qaq som n'aqtac mayi itaxaÿaxaatac 'eeta':
ACT.8.32	Camayi qome 'eeta'am ana qagueta da qaÿauectauga ca nalaataqa';
ACT.8.32	qataq 'eeta'am ca qagueta llalec da qanpetec,
ACT.8.32	qalaq sa ishit da i'alaq.
ACT.8.32	Qaq 'eda qome da 'eetec camayi da sa ishit da ÿauachigui na alap da i'alaq.
ACT.8.33	Nachi de'eda nachoxonnataguec ÿataqta qaica ca ishit da iuejlec;
ACT.8.33	qalaxayi cam llalaqpi ¿negue'tom qome ca ishit da i'axattac?
ACT.8.33	Cha'ayi da nachaalataxac qanqat,
ACT.8.33	da yaqto' sa ishit da huetalec ana 'alhua.
ACT.8.34	Nachi se'eso nta'a inattac so Felipe, 'eeta':
ACT.8.34	–Ñaq aÿim 'adqouaguec da aÿim 'au'aqtaxanem, ¿chaq négue't ca l'aqtac de'eda, peta'a nachiso som l'aqtaxanaxanec ñi Dios da maichi n'axattapeguela't, qalqo' lÿa shiÿaxaua ca n'aqtaguec de'eda?
ACT.8.35	Nachi so Felipe cot da l'aqtaxanaxac, ÿachigoxotchiguiña som n'aqtac mayi qaitaxaÿaxaatac, qataq i'axatem somayi da no'on qad'axaÿaxac mayi n'aqtaguec so Jesús. 
ACT.8.36	Qaq co'ollaq ivitra som huaña da huo'o na 'etaxat, nachi se'eso nta'a 'enapeco':
ACT.8.36	–Ne'ena huo'o na 'etaxat, qaq ¿sa ishito' peta'a da aÿim qanachilaxan?
ACT.8.37	Nachi so Felipe 'enapego' somayi, 'eeta':
ACT.8.37	–Da ÿataqta imauec da 'adquiyaqteÿaxac da 'au'amqajnataxan, nachi ishit.
ACT.8.37	Nachi se'eso shiÿaxaua 'enapeco':
ACT.8.37	–Aÿim sa'amaqten so Jesucristo da nachiso so llalec ñi Dios.
ACT.8.38	Nachi somayi damaxasoxoolec da qai'axanguet aso nnotaxaqui, nachi soomayi huenotreec, nachi tayingui so 'etaxat. Nachi so Felipe nachilaxan se'eso nta'a. 
ACT.8.39	Qaq co'ollaq nnoxooyishigue'm so 'etaxat, nachi so n'Espíritu ñi qadataxala' ÿauec so Felipe. Nachi se'eso nta'a sa lÿa da nauane' somayi, qalaxayi somayi ÿi'iguelaxague ca lma', ÿataqta machiguiñi. 
ACT.8.40	Nachi so Felipe hueta'a co'ollaxa yi Azoto. Huaña, nachi quetaguilo naua pueblolqa, i'axattac da no'on qad'axaÿaxac, chochi ivitta'a yi Cesarea.
ACT.9.1	Qaq so Saulo ñaq queto'ot da ÿadeetega da ÿalauat na i'amaqteetac so qadataxala'. Qaq ÿoqo'oyi somayi nqo'oneu'a so lta'a na ntaxaÿaxanaxanecpi da qaitaxaÿapegue' ñi Dios. 
ACT.9.2	Nachi iÿaxanot somayi, da yaqto' ÿanem aca lmalate ca l'aqtac, da yaqto' so Saulo nqo'ona aca laponaxaqui na judiopi mayi naña yi Damasco, da ÿi'iguena'a nam quetague' da n'aqtac, da nauega yi Jerusalén da yaqto' qaicoñi', nai'ctaxa da ÿallippi, huo'otaq 'alpi. 
ACT.9.3	Qalaxayi somayi co'ollaq quetague' so nqa'aic, qaq mashi sa qaÿapeque ca la ciudad Damasco, nachi nque'elaxatta da huaigui so n'edaxa chigoqo'ot na piguem. 
ACT.9.4	Nachi so Saulo najñi. Huaña, nachi hua'axaÿa so n'aqtac, 'eeta':
ACT.9.4	–Saulo, Saulo, ¿tá'ainco' yi aÿim 'aucaatac?
ACT.9.5	Nachi so Saulo denataxan, 'eeta':
ACT.9.5	–'Am ÿataxala', ¿négue't 'am?
ACT.9.5	Nachi se'eso nvilÿaxac qataq 'enapeco':
ACT.9.5	–Qomyi nachaÿim Jesús, nachaÿim mayi aÿim 'aucaatac. 'Am 'eeta'am da maichi 'anque'emaqchittapeguela't, qoneta'am da 'eetec ca nauegaxanaxala' huaca da maichi ÿasottapeeguet aca n'adaxanaqte.
ACT.9.6	Nachi so Saulo ÿataqta iviloxolaqchit da lcolanaxa, nachi 'enapeco':
ACT.9.6	–'Am ÿataxala', ¿chaq négue't ca 'anshitaique da aÿim so'ot?
ACT.9.6	Nachi so qadataxala' 'enapego' somayi, 'eeta':
ACT.9.6	–Qoñishiguem qome, nachi 'au'a yi la ciudad. Yimayi nachi huaña da 'am qai'aqtaxanem cam 'au'ot.
ACT.9.7	Qaq som shiÿaxa'u mayi nnaictagueto so Saulo, soomayi ÿataqta ñi'i't, cha'ayi soomayi hua'aqchiyigui co'ollaxa so n'aqtac, qalaxayi sa ishit da huo'o ca iloda'a. 
ACT.9.8	Qaq co'ollaq ime, nachi so Saulo ñishiguem. Qalaxayi somayi co'ollaq demejnaxan, nachi sa ishit da nauaañi. Ÿoqo'oyi qaÿacona na lhuaq, nachi qaÿauectau'a yi Damasco. 
ACT.9.9	Huaña yimayi, nachi hueta'a tres na'axa'te, sa ishit da nauaañi, qataq sa ishit da huo'o ca chic, qataq sa ishit da nÿom.
ACT.9.10	Qaq yim Damasco nachi netaña so shiÿaxaua 'amqajnataxanaxaic, l'enaxat Ananías. Qaq somayi huo'o co'ollaxa so lauanaqchic da so qadataxala' nachaxana somayi. Nachi 'enapego', 'eeta':
ACT.9.10	–¡Ananías!
ACT.9.10	Nachi somayi 'enapeco':
ACT.9.10	–Aja', nachaÿim, 'am ÿataxala'.
ACT.9.11	Nachi so qadataxala' 'enapego' somayi, 'eeta':
ACT.9.11	–Qoñishiguem qome, nachi qoquegue so nqa'aic l'enaxat Ÿashicteec. Qaq qom 'avita ñi lma' ñi Judas, nachi 'aunataxanaique ca shiÿaxaua mayi chigaqa'ague da Tarso, l'enaxat Saulo. Qaq camayi nqouagaxaueetac, 
ACT.9.12	nachi huo'o so lauanaqchic: ila'a ca shiÿaxaua, l'enaxat Ananías, da taÿau'a ca hueta'a, nachi ÿashil-lec na lqaic, da yaqto' qaltaq nauaañi.
ACT.9.13	Nachi co'ollaq hua'aqchigui de'eda so Ananías, nachi 'enapeco':
ACT.9.13	–'Am ÿataxala', ÿataqta qalota na aÿim da'aqtaxanem que'eca shiÿaxaua qataq 'enauac nam qauem mayi i'otec nam netaña yi Jerusalén mayi 'am i'amaqteetac. 
ACT.9.14	Qaq camayi nagui nachi naÿa'a ne'ena souaqta'a, nachitac da l'aqtac na lataxala'pi na ntaxaÿaxanaxanecpi, da yaqto' ÿauec da icoñi' 'enauac nam iÿaxaatega da 'ad'enaxat.
ACT.9.15	Qalaxayi so qadataxala' 'enapego' somayi, 'eeta':
ACT.9.15	–'Aue, 'anqo'ona, cha'ayi aÿim llica'aguishic ñi'iñi shiÿaxaua, da yaqto' aÿim i'axat, aÿim i'axatem 'enauac na ÿotta'a't shiÿaxauapi, qataq na lta'alpi namayipi, nataq'en nam llalaqpi so Israel. 
ACT.9.16	Qaq ñimayi aÿim sachaxana qome da ÿataqta qalota da nque'ejnaxac souaxat aÿim.
ACT.9.17	Nachi so Ananías jec da taÿa ca noÿic mayi netaña so Saulo. Qaq co'ollaq inoxoneu'a ca hueta'a, nachi ÿashil-lec somayi, nachi 'enapego', 'eeta':
ACT.9.17	–'Am ÿaqaÿa Saulo, ñi qadataxala' Jesús mayi 'am nachaxana co'ollaq 'ananactague' na nqa'aic, ñimayi aÿim namaxa 'am, da yaqto' qaltaq 'anauaañi, qataq da 'am nlaqchigui so Espíritu Santo.
ACT.9.18	Huaña, nachi so Saulo huo'o aso chigoqtoiguilo naua l'ai'te, 'eeta'am ana lso, nachi ishit da qaltaq nauaañi. Nachi somayi ñishiguem, nachi qanachilaxan, da yaqto' da'amqajnataxan. 
ACT.9.19	Qaq co'ollaq ime, nachi somayi deque'e, nachi qaltaq huo'o da l'añaxac. Nachi huo'oi soua na'axa'te da huetaigui so 'amqajnataxanaxaicpi mayi netaña yi Damasco.
ACT.9.20	Qaq co'ollaq ime de'eda, nachi so Saulo da'aqtaxaatapoigui ana laponaxaquipi na judiopi, i'axattac so Jesús da nachiso so llalec ñi Dios. 
ACT.9.21	Nachi 'enauac nam n'axaÿaxaatega somayi ÿataqta huo'o da l'aalaxa. Nachi 'eeta':
ACT.9.21	–¿Sa ishito' peta'a da saq nachida dam shiÿaxaua mayi icaatac nam nqouagaxaueetega so Jesús mayi netaña yi Jerusalén? qataq ¿sa ishito' peta'a da saq nachida dam naÿa'a ne'ena souaqta'a da ÿaconeu'a da icoñi' na 'amqajnataxanaxaicpi, nachi ÿaneu'a nam lataxala'pi na ntaxaÿaxanaxanecpi?
ACT.9.22	Qalaxayi so Saulo lamaaxa nquigaxatteec da l'añaxac da ÿachaxaatac so Jesús da nachiso so nta'a mayi qadca'alaxaqui, chochi ivitta'a da ÿataqta sa ÿaÿaten ca 'eetec naq'en na judiopi mayi netaña yi Damasco.
ACT.9.23	Qaq co'ollaq mashi qaÿoqteguelo soua na'axa'te, nachi na judiopi detaxaÿapigui da ÿauotaique da ÿalauat so Saulo. 
ACT.9.24	Qalaxayi somayi l'axaÿaxac de'eda. Qaq huo'oi soua na'axa'te qataq pesa'chi da na judiopi nauaataique somayi, qanayiuta'alo naua laso'mi yi la ciudad, da qaÿauotaique da qaÿalauat. 
ACT.9.25	Qalaxayi na 'amqajnataxanaxaicpi co'ollaq pe, nachi qaÿachagui somayi aso canasto late'edai, nachi qaÿasaqteueegue da laÿi so lcopaqtaxat so la ciudad. Huaña, nachi somayi qoÿit.
ACT.9.26	Qaq so Saulo co'ollaq iviteu'a yi Jerusalén, nachi ÿauotaique da ÿalegoigui na 'amqajnataxanaxaicpi. Qalaxayi 'enauac namayipi ñi'ita'aguet somayi, cha'ayi sa ishit da i'amaqten da somayi mashi da'amqajnataxan. 
ACT.9.27	Qalaxayi so Bernabé ÿauec somayi, nachi ÿauegueu'alo soua Jesús lamaxa'shi. Nachi ÿataqta da'aqtaxaatema da 'eetec so Saulo co'ollaq nauane' so qadataxala' Jesús co'ollaq huangui so nqa'aic, qataq da 'eetec co'ollaq detaqtague' somayi, qataq da 'eetec da ÿataqta sa ishit da ñi'itapeguelec da i'axattac da l'enaxat so Jesús co'ollaq hueta'a yi Damasco. 
ACT.9.28	Nachi so Saulo hua'a yi Jerusalén, nachi ÿalectaiguilo soua Jesús lamaxa'shi. 
ACT.9.29	Nachi somayi ÿataqta sa ishit da ñi'itapeguelec da i'axattac so qadataxala', nachi n'aqtaxaatapegue' qataq ncotatapegue' nam judiopi mayi ÿaÿate'n naua l'aqtaqa na griegopi. Qalaxayi namayipi co'ollaxa ÿauotaique da ÿalauat somayi. 
ACT.9.30	Nachi som 'amqajnataxanaxaicpi co'ollaq l'axaÿaxac de'eda, nachi qaÿauega so Saulo yi ñigaxasom Cesarea. Huaña yimayi, nachi qaÿamaxague da Tarso.
ACT.9.31	Nachi 'enauac nam 'amqajnataxanaxaicpi mayi netaña yi 'alhua Judea, qataq yi Galilea, qataq yi Samaria, namayipi ÿataqta lactapiguiñi qataq nquictauec da l'añaxac, qataq ÿataqta huo'o da lcolanaxa so qadataxala'. Qaq so Espíritu Santo ÿataqta i'añaqchittac namayipi da nquictauec naq'en yi lcata na da'amqajnataxan.
ACT.9.32	Qaq so Pedro co'ollaq queuotapigui 'enauac na nqaÿañicpi, nachi nataq'en ivida'a so 'amqajnataxanaxaicpi mayi netaña yi Lida. 
ACT.9.33	Qaq huaña yimayi, nachi ilalec so shiÿaxaua l'enaxat Eneas. Somayi ivi' naua ocho vi'iyi da dalola, sa da'añiigue. Qaq ÿoqo'oyi huetalec ca lacanec. 
ACT.9.34	Nachi so Pedro 'enapego' somayi, 'eeta':
ACT.9.34	–Eneas, 'am nataden so Jesucristo, qoñishiguem qome, nachi 'aunana't na 'adacanec.
ACT.9.34	Nachi so Eneas ñishiguem. 
ACT.9.35	Qaq 'enauac ÿauaachigui de'eda nam netaña yi Lida qataq yi Sarón. Huaña, nachi namayipi ÿalat da toguishic l'amqajnataxanaxac, nachi quegue so qadataxala'.
ACT.9.36	Qaq se'esoua na'axa'te huo'o aso 'amqajnataxanaxai netaña yi la ciudad Jope. Asomayi naua judío l'aqtaqa l'enaxat Tabitá, qaq naua griego l'aqtaqa Dorcas (de'eda n'enaxat naigui da ñi'imshi). Asá'aso 'alo ÿataqta no'on da l'onataxanaxac, qataq itauaatac nam huo'o da lhuenaxanaxa. 
ACT.9.37	Qalaxayi huo'o so na'a'q nachi aso Dorcas sa no'on, nachi ileu. Qaq co'ollaq qaimat da qanachilaxaatac, nachi qaidoshiguemec ca pa'ashiguem so noÿic. 
ACT.9.38	Qaq yi'iyi Jope nachi sa qaÿapeque yi Lida yim hueta'a so Pedro. Nachi som 'amqajnataxanaxaicpi co'ollaq l'axaÿaxac somayi da hueta'a yimayi, nachi qaÿamaxalo soua dos shiÿaxa'u da qoÿinapega, qoÿiita':
ACT.9.38	–'Ananaÿa qome na Jope; sa ishit da 'anaÿaloxon.
ACT.9.39	Nachi so Pedro ca'ateguelo soomayi. Qaq co'ollaq iviyi', nachi somayi qaÿaviguishiguemec so noÿic mayi huetaña aso Dorcas. Qaq 'enauac nam pa'aipi datatau'a, noÿiitagui. Nachi qaÿachaxaatac ana l'onata npotopi qataq na lomaxaquipi mayi l'onatacpi asomayi co'ollaq ña qanachattague'. 
ACT.9.40	Qaq co'ollaq ime, nachi so Pedro ipa'axaneec 'enauac somayipi, nachi i'alyiñi naua l-llicte da nqouagaxauen. Qaq co'ollaq ime, nachi ÿamatalec asom leuaxai, nachi 'enapega, 'eeta':
ACT.9.40	–Tabitá, qoñishiguem.
ACT.9.40	Nachi asomayi ÿauachiguilo naua l'ai'te. Qaq co'ollaq ila'a so Pedro, nachi ñishiguem, nachi nso'ooñi. 
ACT.9.41	Nachi somayi ÿacona na lhuaq asomayi, nachi ÿanaxanaxaashiguem. Ime, nachi iÿaxaneuga so nqaÿañicpi qataq som pa'aipi, nachi ÿachaxan asomayi da qaltaq nca'aleec. 
ACT.9.42	Qaq de'eda 'enauac nam netaña yi la ciudad Jope ÿaÿaten, nachi ÿataqta qalota na i'amaqten so qadataxala'. 
ACT.9.43	Nachi so Pedro ÿataqta huo'oi soua na'axa'te da hueta'a yi la ciudad, netaña ca lma' so l'enaxat Simón, l'oc l'o.
ACT.10.1	Qaq yim la ciudad Cesarea nachi netaña so shiÿaxaua, l'enaxat Cornelio. Somayi lta'a na huataxanaq, nachi ilotague' som cien huataxanaqpi mayi qaÿamata'ac chigaqa'ague da Italia. 
ACT.10.2	Qaq se'eso shiÿaxaua qataq 'enauac so llalaqpi quetague' ñi Dios qataq ÿataqta ñi'iÿa ñimayi. Somayi nataq'en ÿataqta qalota añi ÿaneec alom da itauaatac na judiopi qataq nachi 'eetai' da nqouagaxaueetacot ñi Dios. 
ACT.10.3	Qaq huo'o so na'a'q mashi dashichiguiñi aso nala', nachi somayi huo'o so lauanaqchic: ila'aguet so namaxashic piguem l'ec da taÿau'a ca hueta'a somayi, nachi 'enapego', 'eeta': ¡Cornelio!
ACT.10.4	Nachi somayi ÿamato'ot se'eso namaxashic piguem l'ec, qalaxayi ÿataqta ñi'i. Nachi inattac, 'eeta':
ACT.10.4	–¿Négue't ca, 'am ÿataxala'?
ACT.10.4	Nachi som namaxashic piguem l'ec 'enapego' somayi, 'eeta':
ACT.10.4	–Ñi Dios ÿataqta ÿaÿamaxadeeta da 'anqouagaxaunaxac qataq dam 'adtaunaxanaxac da 'autauaatac nam huo'o da lhuenaxanaxa. 
ACT.10.5	Qaq huo'oi qome caua 'adamaxa'shi da tadegue da la ciudad Jope, da yaqto' ÿi'igueeda'a ñi l'enaxat Simón, da lÿa l'enaxat Pedro. 
ACT.10.6	Ñimayi netaña yi lma' ñi l'enaqteua Simón, l'oc l'o, yi lma' neto'ot so loigue aso auaxai. Qaq ñimayi qome 'am i'axatem ca llic cam 'au'ot.
ACT.10.7	Qaq co'ollaq jec so namaxashic piguem l'ec mayi da'aqtaxaatac, nachi so Cornelio iÿaxaneugalo soua dos soua lamaxa'shi qataq so 'oonolec huataxanaq l'ec mayi nataq'en quetague' ñi Dios qataq ÿataqta lpe'et. 
ACT.10.8	Nachi ÿataqta da'aqtaxaatem somayi 'enauac dam lauanaqchic. Ime, nachi ÿamaxadegue da Jope.
ACT.10.9	Nachi so lÿa na'a'q co'ollaq mashi quete' soomayi. Qaq mashi qanayiitau'a so la ciudad Jope, nachi so Pedro tashiguemo' ca noÿic l-laq da nqouagaxauen. Qaq mashi yaqta'a da na'a'q laiñi se'eso na'a'q. 
ACT.10.10	Nachi somayi ÿataqta huo'o na lqouaxa, nachi huo'o da lyaxa da deque'e. Qalaxayi ña qai'ottac so aloq, nachi somayi huo'o so lauanaqchic. 
ACT.10.11	Ila'a na piguem da 'eeta'am da qanauatoigui, nachi ÿauaateguet so 'eeta'am na hualoq laÿi lta'adaic qoÿaxatta'a't naua cuatro ltela da naÿaña ana 'alhua. 
ACT.10.12	Qaq somayi nachi huetagui 'enauac na ÿotta'a't shiguiÿacpi: huo'o na cuatro naua lapia'te, qataq na hualectapigui', qataq na maÿopi. 
ACT.10.13	Nachi somayi hua'axaÿa so n'aqtac 'eeta':
ACT.10.13	–Pedro, 'anachajñi, 'auauo'o ca 'aualauat ne'enapi, nachi qollic.
ACT.10.14	Nachi so Pedro 'enapeco':
ACT.10.14	–'A'i, 'am ÿataxala', aÿim ÿataqta sa ÿauanaga da sachic ca qaÿamata'ac nshipaxan, huo'otaq cam sa qaishitapec da qanallic.
ACT.10.15	Qalaxayi se'eso n'aqtac qataq ÿi'iguelaxalec da 'enapec, 'eeta':
ACT.10.15	–Cam mashi qui'itta naq'en ñi Dios, camayi sa ishit da 'auamata'ac da nshipaxan.
ACT.10.16	Qaq se'eso n'aqtac tres da qaÿi'iguelaxalec, nachi se'eso qoÿaxatta'a't qaltaq ÿi'iguelaxague da piguem. 
ACT.10.17	Qaq co'ollaq ña deuennataxaatac so Pedro da chaq 'eetec ca naigui se'eso lauanaqchic, nachi mashi nvildeu'a so lasom soua shiÿaxa'u mayi lamaxa'shi so Cornelio mayi denataxaatraique ca lma' ca Simón mayi l'oc l'o. 
ACT.10.18	Qaq co'ollaq nvildeuo, nachi ÿataqta ala'm naq'en naua l'aqtaqa da qainataxaatapeguec da huo'otaq hueta'a se'eso nma' ca l'enaxat Simón, da lÿa l'enaxat Pedro. 
ACT.10.19	Qaq so Pedro ñaq iuennatapega som lauanaqchic, nachi so Espíritu Santo 'enapego' somayi, 'eeta':
ACT.10.19	–Huo'oi daua tres shiÿaxa'u 'am nmittapigui. 
ACT.10.20	Qoñishiguem qome, 'aunoteec, nachi qoqueguelo daamayi. Sa ishit da huo'o ca 'ictega, cha'ayi daamayi maichi ÿamaxa'shi.
ACT.10.21	Nachi so Pedro huenojña ca huetra'a soua lamaxa'shi so Cornelio, nachi 'enapegalo, 'eeta':
ACT.10.21	–Nachaÿim mayi aÿim qanmichiitaique. ¿Négue't ca huo'o mshi qauanaqui?
ACT.10.22	Nachi soomayi 'ena'po':
ACT.10.22	–Qomi' lamaxa'shi ñi huataxanaq lta'a, l'enaxat Cornelio. Ñimayi no'on da lataxac qataq ÿataqta ñi'iÿa ñi Dios. Ÿoqo'oyi 'enauac na judiopi ÿataqta huo'o naq 'enec naq'en qataq lauotaxat. Qaq huo'o so chigaqshiguem Dios lamaxashic 'enapega da 'am namaxasoxona, da yaqto' 'anqo'ona yi lma', nachi ñimayi ishit da n'axaÿaxana cam 'ad'aqtaxanaxac.
ACT.10.23	Nachi so Pedro ipa'axaadeuo, nachi soomayi l'ochaqa't ca hueta'a somayi se'eso pe. Qaq so lÿa na'a'q nachi so Pedro ca'ateguelo soomayi, nataq'en huo'oi soua lÿata'pe nam 'amqajnataxanaxaicpi mayi netaña yi Jope.
ACT.10.24	Qaq so lÿa na'a'q nachi qaivita yi Cesarea yim netaña so Cornelio deuataxaatac, qataq 'enauac som lauo' l'ecpi ÿalecta'aguet, qataq 'enauac nam nauochaxauapi mayi icoyiguen co'ollaxa. 
ACT.10.25	Qaq so Pedro co'ollaq iviteu'a ca noÿic, nachi so Cornelio nqo'onguet somayi, nachi i'adoto naua l-llicte da huotaique da natamnot. 
ACT.10.26	Qalaxayi so Pedro ÿanaxanaxaashiguem somayi, nachi 'eetega, 'eeta':
ACT.10.26	–'Anachajñi qome, cha'ayi aÿim nachi'am shiita'am, qomi' shiÿaxa'u.
ACT.10.27	Nachi n'aqtaxaatapegue' somayi, nachi so Pedro pa'auo, nachi ilalec som ÿataqta qalota shiÿaxauapi mayi lapoota'a't. 
ACT.10.28	Nachi so Pedro 'enapego' somayipi, 'eeta':
ACT.10.28	–Qami' qauaÿajñi da na judío l'ecpi ÿasouaxat da l'amqajnataxanaxac, nachi ÿataqta sa qaÿashinguet da ÿaleeguet ca sa lauo' l'ec, huo'otaq da chochi pa'aigui ca lauo' camayi. Qalaxayi ñi Dios aÿim ÿapaxaguenec da sa ishit da huo'o ca samata'ac da nshipaxan, huo'otaq sa qaishiteguet. 
ACT.10.29	Qaq ÿoqo'oyi ÿataqta qaica ca shiga da ñanac co'ollaq aÿim qauÿaxañiÿa. Qaq ÿoqo'oyi nagui aÿim ñishitaique da saÿaten da chaq 'eetec ca huo'o mshi aÿim qauÿaxañiÿa.
ACT.10.30	Nachi so Cornelio 'enapeco':
ACT.10.30	–Nagui mashi ivi' naua cuatro na'axa'te da 'eeta'am peta'a nagui yi ñichiguiña aso nala' co'ollaq aÿim soota'a na ima', ñoqouaqchittac qataq ñoqouagaxaueetac. Nachi aÿim nachaxana so shiÿaxaua soua alogo ÿataqta qashilectrapiguiñi. 
ACT.10.31	Nachi somayi aÿim 'enapega, 'eeta': “Cornelio, ñi Dios mashi hua'aqtega da 'anqouagaxaunaxac, qataq iuennate dam 'adtaunaxanaxac da 'autauaatac nam huo'o da lhuenaxanaxa. 
ACT.10.32	Qaq nagui 'auauo'o qome ca 'auamaxa yi la ciudad Jope, da yaqto' ÿi'iguena'a ñi Simón, da lÿa l'enaxat Pedro. Ñimayi hueta'a yi lma' ñi l'enaqteua Simón, l'oc l'o. Ñimayi neto'ot so loigue aso auaxai yi lma'. Qaq ñimayi qom noviyi', nachi 'am da'aqtaxanem.” 
ACT.10.33	Qaq ÿoqo'oyi ÿataqta sa saÿaloxonai' da 'am samaxasoxona. Qaq nagui no'on, cha'ayi mashi 'anoviyi'. Qaq nagui qomi' souaqta'a ne'ena, sataqtau'a ca Dios, cha'ayi sauoqtaique da qomi' ñi'axaÿaxanaxa 'enauac cam 'am ÿamaxalec ñi qadataxala' da qomi' 'au'axatema.
ACT.10.34	Huaña, nachi so Pedro da'aqtaxan, 'eeta':
ACT.10.34	–Nagui aÿim saÿaten da ñi Dios ÿoqta 'eesa da sa ishit da lca'atagui 'enauac na shiÿaxauasat. 
ACT.10.35	Chaqdata da ñimayi ÿataqta ÿaÿamaxadeeta ca camachicague't nam ÿotta'a't shiÿaxauapi da huo'otaq ÿataqta ñi'iÿa ñimayi qataq i'ot ca ÿaÿamaqchiguiñi. 
ACT.10.36	Ñi Dios namaxa co'ollaxa na llalaqpi so Israel da l'aqtac, dam l'aqtac mayi i'ot da nlagaxa, chigoqchigui so Jesucristo som lataxala' 'enauac na shiÿaxauapi. 
ACT.10.37	Qaq qami' qauaÿajñiita 'enauac dam huaña nam 'alhua mayi lma' na judiopi, chigoqchiguiña co'ollaxa yi Galilea, co'ollaq so Juan mashi imat da l'aqtaxanaxac qataq da nachilaxaatac na shiÿaxauapi. 
ACT.10.38	Qataq qami' qauaÿajñiita da 'eetec ñi Dios da ÿanem co'ollaxa so Jesús mayi Nazaret l'ec da l'añaxac so Espíritu Santo, qataq da 'eetec co'ollaq somayi queuotac nachi i'otec da ÿaÿamaqchiguiñi 'enauac na shiÿaxauapi mayi huetaigui da lque'ejnataxanaxac so shiÿaxaua lma'na. Qaq i'ot de'eda, cha'ayi ñi Dios hueta'aguet somayi. 
ACT.10.39	Qaq qomi' mayi nachiqomi' sauanaqchigui 'enauac nam i'otpi so Jesús co'ollaq somayi coleetapeguelec yi 'alhua Judea qataq yim la ciudad Jerusalén. Qaq co'ollaq ime, nachi somayi qaÿalauat, nachi qaiuaxanguet so npe'enaxaqui. 
ACT.10.40	Qalaxayi ñi Dios qaltaq nca'alaxateec somayi co'ollaq mashi ivi' soua tres na'axa'te, nachi qaltaq qomi' ÿachaxangueta. 
ACT.10.41	Qaq somayi sa ishit da imauec da nachaxana 'enauac na shiÿaxauapi, nachiqomaqta da ñauanaxai'. Cha'ayi ñi Dios qomi' lca'agui'shi co'ollaxa, da yaqto' qomi' sa'axataq da qadauanaqchic. Qaq qomi' ÿataqta qadqui'axaua somayi qataq qanÿomaxaua co'ollaq mashi qaltaq nca'aleec qanqoÿin. 
ACT.10.42	Nachi somayi qomi' ÿamaxalguete da sa'aqtaxanaxam 'enauac na shiÿaxauapi, da sa'axataq da ñi Dios ÿanagui somayi da nachiso so nmit qome na lasouaxashitpi nam ña nca'altauecpi qataq nam mashi ileu. 
ACT.10.43	Nataq'en som hua'a'u vi'iyi 'enauac co'ollaxa som l'aqtaxanaxanecpi ñi Dios i'axatta'aguet so Jesús, da ca i'amaqten somayi, nachi qaÿapalaxat na lasouaxashitpi, chigoqchigui da l'enaxat somayi.
ACT.10.44	Qaq ña detaqtac so Pedro co'ollaq so Espíritu Santo anac, nachi tanguit 'enauac so n'axaÿaxaatega da l'aqtaxanaxac. 
ACT.10.45	Nachi som 'amqajnataxanaxaiqa judío lashi' mayi nnaictagueto so Pedro, soomayi ÿataqta huo'o da l'aalaqa' da so Espíritu Santo nataq'en ishit da qoÿanem nam sa ishit da judío l'ecpi. 
ACT.10.46	Cha'ayi souaxat da hua'aqtrega namayipi da detaqtegoiguilo naua n'aqtaqa mayi sa qaÿauanapegalo qataq ÿi'oxodeetac ñi Dios. 
ACT.10.47	Nachi so Pedro 'enapeco':
ACT.10.47	–¿Peta'a ishito' da qaillapeguem da huo'otaq qanachilaxan ne'ena shiÿaxauapi mayi tanguit so Espíritu Santo, 'eeta'ama qomi' co'ollaxa?
ACT.10.48	Nachi damaxasoxoolec da qanachilaxan somayipi, qaÿachilaxanataxana da l'enaxat so Jesucristo. Ime, nachi qanachoxonnot so Pedro da cada'ac huo'oi na'axa'te da hueta'aguet somayipi.
ACT.11.1	Soua Jesús lamaxa'shi qataq so nqaÿañicpi mayi netaña yi Judea, somayipi co'ollaxa l'axaÿaxac da nataq'en ÿaconguet da l'aqtac ñi Dios na sa ishit da judiopi. 
ACT.11.2	Qaq so Pedro co'ollaq ÿi'iguelaxague da Jerusalén, nachi quetapeguelec somayi nam judiopi mayi quetague' da napaxaguenataxanaxac da qaÿauo'o ca n'anaxashit na l'oc cam saq judío l'ec. 
ACT.11.3	Nachi qainattaco' somayi, qoÿiita':
ACT.11.3	–¿Tá'ainco' yi 'anamaqtega nam sa ishit da judío l'ecpi qataq 'adqui'axauapi?
ACT.11.4	Nachi so Pedro ÿachigoxottelec da i'axat dam chigoqchiguiña 'enauac dam huaigui, 'eeta':
ACT.11.5	–Aÿim soota'a co'ollaxa yi la ciudad Jope. Nachi can ñoqouagaxaueetac, nachi huo'o so ÿauanaqchic: aÿim sela'a so 'eeta'am na hualoq laÿi lta'adaic chigoqto'ot na piguem, qoÿaxatta'a't naua cuatro ltela. Nachi chochi nvittaña yi soota'a. 
ACT.11.6	Qaq co'ollaq ÿoqta selochigui, nachi sela'a na shiguiÿacpi mayi cuatro naua lapia'te, huo'o na nlopi qataq na huauec, qataq na hualectapigui', qataq na maÿopi. 
ACT.11.7	Nachi sa'aqchigui so n'aqtac aÿim 'enapega, 'eeta': “Pedro, qoñishiguem, 'auauo'o qome ca 'aualauat ne'enapi, nachi qollic.” 
ACT.11.8	Qalaxayi aÿim shinapec: “'A'i, 'am ÿataxala', cha'ayi aÿim ÿataqta sa sauanapega da sachic cam qaÿamata'ac da nshipaxan, huo'otaq cam sa qaishitapec da qanallic.” 
ACT.11.9	Nachi se'eso n'aqtac mayi chimqot na piguem qaltaq ÿi'iguelaxalec da aÿim 'enapega, 'eeta': “Cam mashi qui'itta naq'en ñi Dios, sa ishit qome da 'auamata'ac da nshipaxan.” 
ACT.11.10	Qaq se'eso n'aqtac tres da ÿi'iguelaxalec da aÿim 'enapega. Huaña, nachi 'enauac ÿi'iguelqot na piguem. 
ACT.11.11	Huaña, nachi nvildeu'a ñi noÿic mayi soota'a soua tres shiÿaxa'u. Soomayi namaxa'shi, chigoqda'ague da Cesarea da aÿim ñi'igueeda'a. 
ACT.11.12	Nachi so Espíritu Santo aÿim ÿamaxaguelo soomayi da seca'ateguelo, sa ishit da huo'o ca shictega. Nataq'en huo'oi ne'enaua ñinaictagueto seis qadqaÿa't. Nachi 'enauac da sepa'axaigui ñi lma' so shiÿaxaua. 
ACT.11.13	Nachi somayi qomi' da'aqtaxaatapeguema da 'eetec co'ollaq huaña so lma' da nauane' so namaxashic piguem l'ec, nachattau'a, nachi 'enapego', 'eeta': “'Auauo'oi qome caua 'auamaxadegue da la ciudad Jope, da yaqto' ÿi'igueeda'a ñi l'enaxat Simón, da lÿa l'enaxat Pedro. 
ACT.11.14	Qaq ñimayi qome 'am i'axatem da 'eetec, da yaqto' 'am 'anca'aleec qataq 'enauac nam 'ai'alaqpi.” 
ACT.11.15	Qaq co'ollaq aÿim sa'aqtaxaatac, nachi anac so Espíritu Santo da tanguit 'enauac somayipi, 'eeta'am da 'eetec qomi' co'ollaq chita'ague da qomi' qotanguita. 
ACT.11.16	Huaña, nachi aÿim seuennate co'ollaxa da l'aqtac so qadataxala' mayi 'eeta': “'Eesa so Juan da dachilaxanataxana na 'etaxat, qalaxayi da qoñiita qome qami' qanachilaxanguilo ca Espíritu Santo.” 
ACT.11.17	Qaq ñim Dios da nataq'en ÿanem namayipi da 'eeta'ama naq'en qomi' mayi sa'amaqtenaq so qadataxala' Jesucristo, qaq ¿négue't aÿim qone' da huo'otaq ñanaxat ñimayi?
ACT.11.18	Nachi som nqaÿañicpi mayi netaña yi Jerusalén, co'ollaq hua'axaÿa de'eda, nachi nañaxaañi da ltaxaÿaxac, nachi ÿi'oxodeetac ñi Dios, 'eeta':
ACT.11.18	–¡Aja', qachi nachi 'eeteco' ñi Dios da nataq'en ÿanem na saq judiopi, da yaqto' ca'aisalo naua n'onataxaco, qaq yi ishit da huo'o da lca'alaxa mayi chochaq tateec!
ACT.11.19	Qaq co'ollaq mashi qaÿalauat so Esteban, nachi chigoqchiguiña da nataq'en qaicanaxangui na laÿipi 'amqajnataxanaxaicpi, nachi namayipi datauec. Huo'o na taigue da Fenicia, Chipre, qataq da Antioquía. Huañalo ne'enaua 'ale'u, nachi qai'axattac da no'on qad'axaÿaxac, qalaxayi qandoxotteec na judiopi, qaq na laÿipi shiÿaxauapi sa ishit da qai'aqtaxanem. 
ACT.11.20	Qalaxayi huo'o na 'amqajnataxanaxaicpi mayi chigaqa'ague da Chipre qataq da Cirene na nvita yi la ciudad Antioquía. Nachi namayipi nataq'en da'aqtaxanem nam sa ishit da judiopi, da i'axatem dam no'on qad'axaÿaxac mayi n'aqtaguec so Jesús mayi qadataxala'. 
ACT.11.21	Nachi dam l'añaxac so qadataxala' ÿataqta hueta'aguet namayipi, qaq ÿoqo'oyi ÿataqta qalota na ÿaxaneec da toguishic l'amqajnataxanaxac, nachi i'amaqten so qadataxala'.
ACT.11.22	Nachi nam 'amqajnataxanaxaicpi mayi netaña yi Jerusalén, co'ollaq l'axaÿaxac de'eda, nachi qaÿamaq so Bernabé da taÿa yi Antioquía. 
ACT.11.23	Qaq co'ollaq iviyi' so Bernabé, nachi ilalec da lqouagaxanaqtaic ñi Dios. Nachi somayi ÿataqta machiguiñi. Huaña, nachi ÿataqta huaqattega 'enauac somayipi da yaqto' da lquiyaqteÿaxac sa dashiuec, chaqdata da ÿataqta quetegue so qadataxala'. 
ACT.11.24	Cha'ayi so Bernabé ÿataqta no'on da lataxac, qataq somayi nlaqchigui so Espíritu Santo qataq da lpi'iÿaxac. Qaq ÿoqo'oyi ÿataqta qalota so dalaxaic shiÿaxauapi da quegue so qadataxala'.
ACT.11.25	Qaq co'ollaq ime de'eda, nachi so Bernabé taigue da Tarso da ÿi'iguena'a so Saulo. Qaq co'ollaq ÿanata somayi, nachi nauega yi Antioquía. 
ACT.11.26	Nachi nedaña yimayi, ÿalectraigui na 'amqajnataxanaxaicpi, ivi' 'oonolec vi'i. Nachi ÿataqta qalota na shiÿaxauapi na ÿapaxagueetrac. Qaq huaña yi Antioquía, nachi chita'ague da na 'amqajnataxanaxaicpi qailonec da quetague' so Cristo.
ACT.11.27	Qaq se'esoua na'axa'te huo'oi soua Dios l'aqtaxanaxanqa chigoqdaña yi Jerusalén da nqo'ooda yi Antioquía. 
ACT.11.28	Qaq huo'o so 'oonolec soomayi, l'enaxat Agabo. Somayi nachajñi co'ollaq huetaigui so nqaÿañicpi, nachi so Espíritu Santo i'aqtaxanaxanec somayi da huo'o qome ca lta'adaic nqouaxa ana 'alhua. Qaq de'eda l'aqtaxanaxac ipacchigui, huetoigui so na'a'q co'ollaq lta'a na nta'alpi so l'enaxat Claudio. 
ACT.11.29	Nachi nam 'amqajnataxanaxaicpi mayi netaña yi Antioquía detaxaÿapigui da ÿauo'o aca ltaunaxanaqte da ÿamaxa so 'amqajnataxanaxaicpi mayi netaña yi Judea. Qalaxayi ñi 'oonolec ÿan cam nalota'ai' da ÿan. 
ACT.11.30	Qaq 'eda da qoÿiitec. Nachi qaÿamaq aso nachitaqtaxanaqte da qaÿamaxa so nataxala'pi mayi netaña yi Judea, idoi' qanqoÿin so Bernabé qataq so Saulo.
ACT.12.1	Qaq se'esoua na'axa'te nachi so nta'a Herodes damaxasoxoolec da huo'o na qaicanapec na 'amqajnataxanaxaicpi. 
ACT.12.2	Nachi damaxasoxoolec da qaÿalauat so Santiago som lqaÿa so Juan, qaidolec ca ÿiilonec. 
ACT.12.3	Qaq somayi co'ollaq ila'a da na judiopi ÿataqta ÿaÿamaxadeeta de'eda, nachi nataq'en damaxasoxoolec da qaicoñi' so Pedro. Qaq de'eda nachi huetoiguilo soua na'axa'te da qanallic ana pan mayi sa qaÿauo'o ana lalecte. 
ACT.12.4	Qaq co'ollaq mashi qaÿaconeu'a so Pedro, nachi so Herodes ÿanaigui somayi aso ncoñitaxanaxaqui. Nachi nauaatalec naq'en so dieciseis huataxanaqpi, cuatro naq'en naua huaxaÿapega't, cha'ayi somayi ÿauotaique da qom ime so naponaxac, nachi nqateec so Pedro da ÿachaxana 'enauac na shiÿaxauapi da ÿalauat. 
ACT.12.5	Qaq ÿoqo'oyi so Pedro netaigui aso ncoñitaxanaxaqui, ÿataqta qanauaatalec. Qalaxayi na 'amqajnataxanaxaicpi ÿataqta huo'o da l'añaxac da queto'ot da nqouagaxaueetacot ñi Dios, da nqouagaxaueetapeguelec somayi.
ACT.12.6	Qaq se'eso pe mayi huetoigui so lÿa na'a'q da so Herodes nqateec so Pedro da ÿachaxana na shiÿaxauapi. Nachi so Pedro do'ochito', huetanguilo soua dos huataxanaq lashi', qaicoñitta'aque soua dos lque'te, qaq soua lÿa't huataxanaq lashi' nauaata'pe so lasom aso ncoñitaxanaxaqui. 
ACT.12.7	Nachi nque'elaxatta da nachatteuo so piguem l'ec lamaxashic ñi qadataxala', nachi ÿataqta yi'oqchiguiñi na pa'auo aso ncoñitaxanaxaqui. Nachi som namaxashic i'adeu'a na laÿi so Pedro da nqotoxon. Nachi 'enapego', 'eeta':
ACT.12.7	–Qoñishiguem, 'anque'emgue.
ACT.12.7	Nachi soua lque'te naua lhua'q so Pedro ñideec. 
ACT.12.8	Nachi so namaxashic 'enapego' somayi, 'eeta':
ACT.12.8	–'Ansauat qome, nachi 'ai'aayiñi caua 'adapela'te.
ACT.12.8	Nachi so Pedro naÿamaxat, nachi so namaxashic 'enapego' somayi, 'eeta':
ACT.12.8	–'Anapogoña na 'adpo', nachi aÿim 'auca'ategue.
ACT.12.9	Nachi so Pedro huenoxoneec, ca'atteueegue so namaxashic. Qalaxayi sa ÿaÿaten da ÿoqta 'eesa de'eda, huo'otaq saq 'en. Cha'ayi somayi 'eeta'am naq'en da huo'otaq chochi lauanaqchic de'eda. 
ACT.12.10	Qalaxayi co'ollaq napacdalec caua hua'auchiyiñi nauanaxanaxanqa qataq jec napactalguete caua lÿa't, chochi ivittrauga so lasom mayi ima'a't lcat mayi pa'aiguet so nqa'aic. Nachi se'eso lasom maichi nauatoigui, nachi inoxoodeec, nachi je'c. Qaq co'ollaq napacdalec ca 'oonolec nqa'aic, nachi so namaxashic piguem l'ec ca'ai somayi da ndoqteeteec. 
ACT.12.11	Huaña, nachi so Pedro chita'ague da ÿoqta i'amaqten de'eda. Nachi 'enapeco':
ACT.12.11	–Nagui saÿaten da qachi ÿoqta 'eesa de'eda, da ñi qadataxala' namaq so lamaxashic da aÿim nca'alaxateeguesop ñi Herodes qataq 'enauac dam nshitaique da aÿim i'otec nam judiopi.
ACT.12.12	Qaq tatapigui lauel de'eda so Pedro, nachi nqo'ona ca lma' aso María mayi late'e so Juan, da lÿa l'enaxat Marcos. Qaq somayi nachi hueta'a so qalota shiÿaxauapi lapoota'a't, nqouagaxaueetac. 
ACT.12.13	Qaq somayi co'ollaq iuaxaatapegueu'a so lasom som qasoxoc, nachi huo'o aso qa'añole, l'enaxat Rode, npa'auga da chochi nalliuga. 
ACT.12.14	Nachi co'ollaq ÿauatto'n naua l'aqtaqa so Pedro, nachi sa ishit da ÿauatoigui so lasom, cha'ayi ÿapac da ntonaxac. Nachi nqalgaqhua'a ca pa'auo da decoyiguenataxanec so Pedro da hueta'a so lasom. 
ACT.12.15	Nachi qoÿiitego' asomayi, qoÿiita':
ACT.12.15	–¡Ÿoqta huo'o da 'oic peta'a!
ACT.12.15	Qalaxayi asomayi ÿoqta 'eesa naq'en da nachiso. Qalaxayi somayipi 'enapeco':
ACT.12.15	–¡'A'i, sa ishit da nachida; souaxai' chochi lqui'i da nachaxan!
ACT.12.16	Qalaxayi so Pedro lamaaxa iuaxaatapegueu'a so lasom. Qaq co'ollaq qaÿauatoigui so lasom, nachi qailauga somayi, nachi ÿataqta ñi'i somayipi. 
ACT.12.17	Qalaxayi somayi ÿauota'a na lhuaq da nhuogaxa somayipi da de'enaxaatai'. Ime, nachi i'axat da 'eetec ñi qadataxala' da nqateeguesop somayi añi ncoñitaxanaxaqui. Ime, nachi 'enapego' somayipi, 'eeta':
ACT.12.17	–Qau'axachiim qome 'enauac de'eda ca Santiago qataq 'enauac na qadqaÿañicpi.
ACT.12.17	Ime, nachi somayi jec da taÿa ca lÿa 'alhua.
ACT.12.18	Qaq co'ollaq mashi yi'oxoñi, nachi ÿataqta sa ÿaÿaten ca 'eetec som huataxanaqpi, cha'ayi sa qaÿaÿaten ca 'eetec so Pedro. 
ACT.12.19	Nachi so Herodes damaxasoxoolec da qanmitaique somayi. Qaq co'ollaq sa ishit da qaÿanata, nachi ichimaxattega som huataxanaqpi mayi ilotague' somayi. Ime, nachi damaxasoxoolec 'enauac somayipi da qaÿalauat. Qaq co'ollaq ime de'eda, nachi so Herodes ca'ai yi Judea da taÿa yi Cesarea.
ACT.12.20	Qaq so Herodes ÿataqta dalemataÿa nam shiÿaxauapi mayi netaña yi Tiro qataq yi Sidón. Qalaxayi somayipi co'ollaxa huaxaÿa't da qaÿauotaique qanqo'oneu'a somayi da qaitaxaÿapegue'. Qalaxayi qai'auaxaañi da qaitaxaÿapegue' so Blasto som nta'a lta'adaic mayi ltaua so Herodes, da yaqto' somayi detaxaÿapegue' so nta'a, da yaqto' ÿanem da l-lagaxayic somayipi. Cha'ayi somayipi da lqui'axac nachi ÿachigoxottapiguiña yim n'alhua so nta'a. 
ACT.12.21	Nachi so Herodes ÿauo'o so na'a'q mayi laloqnec da anac naq'en so shiÿaxauapi. Qaq co'ollaq ivita se'eso na'a'q, nachi somayi ÿaayiñi soua alogo mayi lalegaxaqui', nachi nso'oongui aso nso'onaxaqui da nta'a, nachi ÿauo'o so ltaxaÿaxac. 
ACT.12.22	Nachi na shiÿaxauapi i'alaqtagui, 'eeta':
ACT.12.22	–¡Ñi'iñi shiÿaxaua mayi detaqtac sa ishit da chochi shiÿaxaua, ñimayi 'eeta'am na saq cha'a ntaxaÿaxaua!
ACT.12.23	Lcopata, nachi anac so lamaxashic piguem l'ec ñi qadataxala', nachi dalola naq'en so Herodes, cha'ayi somayi sa ishit da ÿi'oxoden ñi Dios. Nachi anac na qochi'l, chic, chochi ivitta'a da ileu.
ACT.12.24	Qalaxayi da l'aqtac ñi Dios lamaaxa nqochiitauec qataq qai'axattac 'enauaque naua laÿil ana 'alhua.
ACT.12.25	Qaq so Bernabé qataq so Saulo co'ollaq ima't da l'onataxanaxa'c, nachi ÿi'iguela'q, chigoqchiguiña yi Jerusalén. Qaq qannaictague' so Juan, da lÿa l'enaxat Marcos.
ACT.13.1	Qaq nam 'amqajnataxanaxaicpi mayi netaña yi Antioquía huo'o na l'aqtaxanaxanec ñi Dios qataq na dapaxaguenataxanec da n'aqtac. Qaq naua l'enqa'te soomayi Bernabé, qataq so Simón (da lÿa l'enaxat Huedaic), qataq so Lucio, l'ec yi Cirene, qataq so Menahem (som nacta'ai' co'ollaxa so nta'a Herodes mayi ilotague' yi Galilea), qataq so Saulo. 
ACT.13.2	Qaq huo'o so na'a'q co'ollaq somayipi i'ottac so lli'oxonnataxanaxac ñi qadataxala', nachi nqouaqchit da nqouagaxauen. Nachi so Espíritu Santo 'enapego' somayipi, 'eeta':
ACT.13.2	–Qauÿochiÿauga qome ñi Bernabé qataq ñi Saulo, da yaqto' sanaguilo dam sauotaique l'onataxanaxa'c mayi huo'o mshi seÿaxanalo.
ACT.13.3	Qaq co'ollaq ime da qouagaxaunaxac qataq da qouaqchitaxac, nachi qanatameetapeguelguete soomayi, qaÿashiltalguete. Ime, nachi qaÿama'q.
ACT.13.4	Qaq co'ollaq ime de'eda, nachi so Espíritu Santo ÿama'q so Bernabé qataq so Saulo, nachi soomayi tadegue da Seleucia. Qaq huaña yimayi, nachi huenotreuo da nqo'ootra yi ÿaqa'ata 'alhuolec, l'enaxat Chipre. 
ACT.13.5	Qaq co'ollaq ivitra yimayi, nachi huetra'a so ñigaxasom l'enaxat Salamina. Huaña, nachi i'axattrac da l'aqtac ñi Dios, huetraigui ana laponaxaquipi na judiopi. Qaq so Juan Marcos nachi quetaiguilo soomayi da itauaata'pe. 
ACT.13.6	Nachi soomayi co'ollaq ime da i'axasoxoodelec aso ÿaqa'ata 'alhua, nachi qaivitta'a yi la ciudad Pafos. Qaq huaña yimayi, nachi qanatenalec so judío l'ec, l'enaxat Barjesús, pi'oxonaq, somayi ÿataqta tenataxanaxaic, 'eetega da l'aqtaxanaxanec ñi Dios. 
ACT.13.7	Qaq se'eso pi'oxonaq, somayi nachi neto'ot so nta'a, l'enaxat Sergio Paulo, som ÿale mayi ÿajnaxanaxaic. Qaq se'eso nta'a, somayi damaxasoxona co'ollaxa so Bernabé qataq so Saulo, cha'ayi somayi huotaique da n'axaÿaxana da l'aqtac ñi Dios. 
ACT.13.8	Qalaxayi som pi'oxonaq mayi da lÿa l'enaxat Elimas, somayi ÿataqta ncotatapegueto soomayi, qataq nqanaxattac so nta'a, da yaqto' sa ishit da da'amqajnataxan. 
ACT.13.9	Huaña, nachi so Saulo mayi nataq'en l'enaxat Pablo, mayi ÿataqta nlaqchigui so Espíritu Santo, nachi ÿataqta ilochigui somayi. 
ACT.13.10	Nachi 'enapego', 'eeta':
ACT.13.10	–¡'Am tenataxanaxaic, qataq 'am 'itaxaloxoic, 'am llalec so shiÿaxaua mayi lma'na, qataq ÿataqta 'anpa'aguenaxaua 'enauac na ÿaÿamaqchiguiñisat! ¿Tá'ainco' yi sa i'atai' da 'auashaxaadeec naua ÿaÿamaqchiyiñi 'eetapegueco ñi Dios? 
ACT.13.11	Qaq nagui ñi qadataxala' 'am iuaxanec qome da yaqto' sa 'anauaañi, nachi ÿataqta huo'oi caua na'axa'te da yaqto' sa 'anauane' añi nala'.
ACT.13.11	Huaña, nachi somayi 'o'm naua l'ai'te. Nachi nmittaique da huo'o ca ÿaueca'aguet somayi, cha'ayi sa ishit da nauaañi. 
ACT.13.12	Nachi so nta'a co'ollaq ÿauaachigui de'eda, nachi da'amqajnataxan, cha'ayi ÿataqta huo'o da l'aalaxa da napaxaguenataxanaxac da qai'axattac so qadataxala' Jesús.
ACT.13.13	So Pablo qataq soua lÿa't huenotreuo, chigoqchiyiña yi Pafos da nqo'ooda yi Perge mayi huaigui yim 'alhua Panfilia, qalaxayi so Juan Marcos ÿi'iguelaxague da Jerusalén da saq ca'atoiguilo soomayi. 
ACT.13.14	Qaq co'ollaq ime, nachi soomayi queda'ai yi Perge da nqo'ooda yi la ciudad Antioquía mayi huaigui yi 'alhua Pisidia. Qaq co'ollaq huaña yimayi, nachi nqo'oodeu'a aso laponaxaqui na judiopi so na'a'q mataxaqui, nachi nso'ooyiñi. 
ACT.13.15	Qaq co'ollaq ime da qaitaxaÿaxaatac aso lede so Moisés mayi huetalec na nqataxacpi qataq asom lede som l'aqtaxanaxanecpi ñi Dios, nachi soua nataxala'te asom naponaxaqui, soomayi 'enapegalo soua Pablo, 'eeta':
ACT.13.15	–Qami' qadqaÿa't, da huo'o ca qadqataxaqui, nachi no'on da qau'axachiim nagui na shiÿaxauapi.
ACT.13.16	Nachi so Pablo nachajñi, nachi ÿauota'a na lhuaq da 'enapega na shiÿaxauapi da de'enaxaatai'. Nachi 'enapeco':
ACT.13.16	–Aÿim qan'axaÿaxañiÿa, qami' Israel l'ecpi nataq'en qami' mayi qayi'iÿai ñi Dios. 
ACT.13.17	Ñim lta'a Dios nam llalaqpi so Israel, ñimayi lca'aguishic co'ollaxa som hua'au qadta'alpi, nachi ÿanem somayipi da ÿataqta qalota naq'en co'ollaq somayipi netaña yim ÿaqa'a 'alhua l'enaxat Egipto. Qaq co'ollaq ime, nachi ñimayi nqateeguesop yi'iyi 'alhua somayipi, idolec dam lta'adaic l'añaxac. 
ACT.13.18	Ñi Dios ÿataqta n'añaxategueta co'ollaxa naua qauema n'onataxaco somayipi co'ollaq quetalec so tojlec 'alhua se'esoua cuarenta vi'iyi. 
ACT.13.19	Qataq ñimayi i'otec da qaÿalauat co'ollaxa so siete ÿotta'a't shiÿaxauapi mayi netalec ne'ena 'alhua Canaán, cha'ayi nshitaique da ÿanem ne'ena 'alhua som hua'au qadta'alpi. 
ACT.13.20	Qaq co'ollaq ime, nachi ñimayi ilotague' naq'en somayipi soua cuatrocientos cincuenta vi'iyi nam nataxala'pi mayi ishit da nmit na nasouaxashitpi, chochi ivitta'a so na'a'q co'ollaq huo'o so l'aqtaxanaxanec l'enaxat Samuel. 
ACT.13.21	Huaña, nachi namayipi co'ollaxa iÿaxanaique ca lta'a da yaqto' ilo'ogue. Nachi ñi Dios ÿanem da lta'a naq'en so Saúl, som llalec so Quis. Somayi nachi chigaqaigui na llalaqpi so Benjamín, nachi ilotague' namayipi soua cuarenta vi'iyi. 
ACT.13.22	Qaq co'ollaq ime, nachi ñi Dios nqat somayi da yaqto' sa nta'a, nachi ÿanem namayipi da lta'a naq'en so David. Cha'ayi ñimayi 'enapeco': “Nagui sanata ñi David ñim Isaí llalec, ñimayi ÿataqta saÿamaxadeeta, cha'ayi ÿataqta i'ot qome 'enauac nam shiitapeguecpi.” 
ACT.13.23	Qaq huo'o so 'oonolec nam llalaqpi se'eso David, somayi nachiso so Jesús som ÿanagui ñi Dios da lca'alaxaqui naq'en na llalaqpi so Israel, cha'ayi ñimayi nachi ÿachaxanapec co'ollaxa damayi da ÿan. 
ACT.13.24	Qaq co'ollaq saxanaxa da noviyi' so Jesús, nachi so Juan da'aqtaxaatapeguem 'enauac nam Israel l'ecpi, 'eetega da yaqto' ÿaxaadeec naua n'onataxaco, nachi ishit da qanachilaxan. 
ACT.13.25	Qaq so Juan co'ollaq nayiita'a ca laloqo', nachi somayi 'enapeco': “Aÿim sa ishit da nachaÿim cam qanpi'itaxañiitaique; qalaxayi camayi nachi aÿim nca'attaueegue, camayi ÿataqta sa ishit da yalou'a da chochi ñaqa't naua lque'te caua lapela'te.”
ACT.13.26	Qaq qami' ÿaqaÿa't mayi qami' llalaqpi so Abraham qataq 'enauac da qoñiita mayi ÿataqta qayi'iÿai ñi Dios, de'eda qai'axattac nca'alaxa, damayi nachi qadalamaxachi. 
ACT.13.27	Cha'ayi nam shiÿaxauapi mayi netaña yi Jerusalén qataq nam lataxala'pi, namayipi sa ishit co'ollaxa da ÿauatton so Jesús, qataq namayipi sa ishit da ÿaÿajnegueta naua l'aqtaqa som l'aqtaxanaxanecpi ñi Dios mayi qaitaxaÿaxaata'pe naxa da huaigui ana laponaxaquipi namayipi yi na'a'q mataxaqui, nachi qoÿanguet somayi da nalaataguec. Qaq de'eda i'ot, damayi ipacchigui dam i'axattac co'ollaxa so n'aqtaxanaxanecpi. 
ACT.13.28	Qaq nai'ctaxa da sa ishit da qaÿanata co'ollaxa ca lasouaxashit somayi da yaqto' qaÿalauat, qalaxayi nachi 'en'am qaiÿaxanot so Pilato, da yaqto' damaxasoxoolec da qaÿalauat. 
ACT.13.29	Qaq co'ollaq ime da qai'otec somayi 'enauac nam i'axatta'a co'ollaxa naua n'aqtaqa mayi nanettrañi, nachi qanqateeguesop so npe'enaxaqui, nachi qailayiñi. 
ACT.13.30	Qalaxayi ñi Dios qaltaq nca'aleec naq'en somayi. 
ACT.13.31	Nachi somayi ÿataqta huo'oi soua na'axa'te da nachaxaategalo soua ÿataqta nnaigaxa'u co'ollaq chigoqchiguiña yi Galilea, chochi ivitta'a yi Jerusalén. Qaq nagui nachisoua soomayi som da'aqtaxaatapeguema na shiÿaxauapi de'eda.
ACT.13.32	Qaq ÿoqo'oyi qomi' qami' sa'axataqtapeguema nagui de'eda no'on qad'axaÿaxac mayi ÿachaxanapeguem co'ollaxa som hua'au qadta'alpi ñi Dios. 
ACT.13.33	Cha'ayi qomi' maichi qomi' llalaqpi somayipi, qaq ÿoqo'oyi ñi Dios ÿataqta ipacchigui dam 'enapec co'ollaxa da qaltaq nca'alaxateec so Jesús da qadca'alaxaqui. Cha'ayi nachi nanettalec aso nede l'enaxat Salmo da l'aqtac, 'eeta': “'Am mayi nachi'am ÿalec, 'am seco'oic ne'ena na'a'q.” 
ACT.13.34	Ñi Dios i'axata'a co'ollaxa da qaltaq nca'aleeguesop naq'en somayi da nleuaxa, yaqto' da l'oquiaxac sa ishit da nlaguiñi. Cha'ayi nachi 'enapec naua nanettrañi l'aqtaqa, 'eeta': “Aÿim qami' sanema qome da ÿoqouagaxanaqtaic mayi sachaxanapecot co'ollaxa so David.” 
ACT.13.35	Nataq'en so lÿa l'aqtac mayi nanettalec ana Salmo 'eeta': “Sa ishit da 'auashinem da yaqto' nlaguiñi da i'oquiaxac, cha'ayi aÿim 'adamaxashic 'adauotaxat.” 
ACT.13.36	Qaq 'eesa da so David ÿataqta huapegue' co'ollaxa so lauo' da i'o't naua ÿamaxalguete ñi Dios. Qalaxayi co'ollaq ime, nachi somayi ileu, nachi qailadoigui som hua'au lta'alpi, nachi da l'oquiaxac nlaguiñi. 
ACT.13.37	Qalaxayi dam l'oquiaxac som nca'alaxateec ñi Dios, sa ishit da nlaguiñi. 
ACT.13.38	Qaq ÿoqo'oyi, qami' ÿaqaÿa't, iuen da qauaÿajñi da nachiso so Jesús so chigoqchigui da qaÿapalaxat na nasouaxashitpi. Qaq nachida dam qami' sa'axataqtapeguema nagui. 
ACT.13.39	Qaq ÿoqo'oyi 'enauac nam i'amaqten somayi, nachi ishit da qaÿapalaxat 'enauac nam lasouaxashitpi mayi sa ishit co'ollaxa da ÿañoxot da ÿapalaxat nam lqataxacpi so Moisés. 
ACT.13.40	Qaq ÿoqo'oyi maxatchaxa qome da qoñiita, ten qom qami' tachiguilo naua l'aqtaqa som l'aqtaxanaxanecpi ñi Dios, mayi 'eeta':
ACT.13.41	Ña qaumijñi, qami' 'enaxanaxaicpi,
ACT.13.41	chochi qau'elaqÿapigui' qome,
ACT.13.41	qataq qami' qaÿaqatte' da qadellivi;
ACT.13.41	cha'ayi aÿim mayi aÿim Dios,
ACT.13.41	huo'o ca na'a'q qome qavichiÿa,
ACT.13.41	qaq aÿim huo'o ca so'ot lta'adaxanec,
ACT.13.41	qaq camayi ÿataqta sa qau'amaqchiñi,
ACT.13.41	nai'ctoxo' da huo'o ca qami' da'aqtaxaatapeguema.
ACT.13.42	Qaq so Pablo qataq soua lÿa't co'ollaq huenoxootraguec da queda'ai aso laponaxaqui na judiopi, nachi nam sa ishit da judío l'ecpi iÿaxanot somayi, da yaqto' que'eca lÿa na'a'q mataxaqui nachi qaltaq ipaquejlec da i'axat de'eda. 
ACT.13.43	Qaq co'ollaq mashi ime so naponaxac aso naponaxaqui, nachi ÿataqta qalota na judiopi qataq nam chochi ÿaconguet da l'amqajnataxanaxac na judiopi qataq ÿataqta quetegue, namayipi quegue so Pablo qataq so Bernabé. Nachi soomayi ÿataqta huaqattega namayipi, da yaqto' sa ishit da ÿaxaneec da lchoxonnataxanaxa ñi Dios.
ACT.13.44	Qaq co'ollaq iviteuga so lÿa na'a'q mataxaqui, nachi huac da imauec da lapona't 'enauac nam netaña so la ciudad, da n'axaÿaxana da l'aqtac ñi Dios. 
ACT.13.45	Qalaxayi nam judiopi co'ollaq ila'a da ÿataqta qalota na shiÿaxauapi, nachi namayipi ÿataqta huo'o da ndaxaÿaxa. Nachi qaÿasatta'aguet na l'aqtacpi so Pablo qataq qaishiueetac. 
ACT.13.46	Qalaxayi so Pablo qataq so Bernabé sa ishit da ñi'idelec da l'aqtaxanaxa'c. Nachi co'ollaq ime, nachi 'ena'po':
ACT.13.46	–Da l'aqtac ñi Dios, damayi iuen da hua'auñi da qai'axatem nam judiopi. Qalaxayi nagui yi qami' sa ishit da qauacoñiiguet, qataq qoñiÿapec yi sa iuen da qauacoñiiguet da nca'alaxa mayi chochaq tateec, qaq qomoxochictaxa qomi' nagui saxaigui nam sa ishit da judío l'ecpi. 
ACT.13.47	Cha'ayi nachida da qomi' ÿamaxalguete ñi qadataxala', 'eeta':
ACT.13.47	'Am sanagui da 'ico' 'am lcoÿadaxanaxaqui na ÿotta'a't shiÿaxauapi,
ACT.13.47	qataq 'am chigoqchigui qome da nca'alaxa,
ACT.13.47	chochi ivitta'a ca loga't ana 'alhua.
ACT.13.48	Nachi co'ollaq hua'axaÿa de'eda nam sa ishit da judiopi, nachi ÿataqta huo'o da ntonaxac. Nachi namayipi 'enac yi ÿataqta 'onaxaic da l'aqtac ñi qadataxala'. Huaña, nachi da'amqajnataxan nam nal'ena co'ollaxa da qaÿaqataxaatai' da yaqto' taÿot da nca'alaxa mayi chochaq tateec. 
ACT.13.49	Qaq 'eda da 'eetec co'ollaq qai'axattac da l'aqtac ñi qadataxala' 'enauac se'eso 'alhua. 
ACT.13.50	Qalaxayi nam judiopi nachi huo'o ana detaxaÿot nam ÿi'oxodaipi 'alpi mayi quetague' ñi Dios, qataq nam ÿallippi mayi 'amaqtaqaicpi se'eso la ciudad, da ÿayina'a namayipi, da yaqto' sa qaÿalemaxat so Pablo qataq so Bernabé, chochi ivitta'a da queda'ai qanqoÿin se'eso 'alhua. 
ACT.13.51	Huaña, nachi soomayi ichigoxodeec na namoxoÿaxa naua lapia'te, qaq damayi nachi l'anaxat da maichi nasouaxajla't somayipi. Nachi soomayi nqo'ooda yi la ciudad Iconio. 
ACT.13.52	Qalaxayi nam da'amqajnataxanpi ÿataqta huo'o da ntonaxac qataq nlaqchigui so Espíritu Santo.
ACT.14.1	Qaq huetra'a yi Iconio so Pablo qataq so Bernabé, nachi soomayi nqo'oodeu'a aso laponaxaqui na judiopi, nachi da'aqtaxaata'pe. Nachi ÿataqta qalota na da'amqajnataxan nam judiopi, qataq ivida'a nam saq judiopi. 
ACT.14.2	Qalaxayi nam judiopi mayi sa da'amqajnataxan, namayipi ÿilen nam saq judiopi, da yaqto' nquiÿalo soomayi. 
ACT.14.3	Qaq ÿoqo'oyi soomayi ÿataqta huo'oi soua na'axa'te da huetra'a yimayi, nachi ÿataqta sa ishit da ñi'idelec da i'axattrac da n'aqtac qataq ÿataqta huedelec so qadataxala'. Nachi so qadataxala' ÿataqta ipacchiguilo naq'en naua l'aqtaxanaxaco soomayi da i'axattrac da lqouagaxanaqtaic ñi Dios, nachi ÿanema soomayi da l'añaxac, da yaqto' i'o't na n'anecpi qataq nam sa qaÿauanapega. 
ACT.14.4	Qalaxayi nam shiÿaxauapi mayi netaña se'eso la ciudad, namayipi nÿodacachi, huo'o na iuejlec na judiopi qataq huo'o na iuejleguete soua Jesús lamaxa'shi. 
ACT.14.5	Nachi nam judiopi qataq nam saq judiopi naÿamaxate' na nta'alpi da qaitaxaÿapiguilo soomayi, da yaqto' sa qaÿalemaxa't qataq da qaÿasa'q na coma'. 
ACT.14.6	Qalaxayi so Pablo qataq so Bernabé co'ollaq l'axaÿaxa'c de'eda, nachi soomayi naneltaxa'n, tadegue da Listra qataq Derbe, yiimayi nachi huaiguilo yi 'alhua Licaonia. Nachi coleetrapeguelec 'enauac yi'iyi 'alhua. 
ACT.14.7	Huaña yimayi, nachi qaltaq i'axattrac da no'on qad'axaÿaxac.
ACT.14.8	Qaq yi Listra nachi naña so shiÿaxaua sa ishit da queuoÿapigui'. Qaq somayi nso'ootañi, cha'ayi nachi ÿachigoxotteuo co'ollaxa da saq piguiñi, nachi ÿataqta sa nauane' da queuotapigui'. 
ACT.14.9	Qaq se'eso shiÿaxaua co'ollaq n'axaÿaxaatega da l'aqtaxanaxac so Pablo. Nachi so Pablo co'ollaq ÿamato'ot somayi, nachi ila'a da ÿataqta huo'o da lpi'iÿaxac da qanataden. 
ACT.14.10	Nachi ÿataqta ncosaxadeelec da 'enapega, 'eeta':
ACT.14.10	–'Anachajñi qome, 'auapiaxaayiñi naua 'adchil.
ACT.14.10	Nachi se'eso shiÿaxaua npadenaxaashiguem da nachajñi, nachi iqueuoÿapigui'. 
ACT.14.11	Nachi co'ollaq ÿauaachigui de'eda i'ot so Pablo na shiÿaxauapi, nachi i'alqagui, ÿauota'ai naua l'aqtaqa nam Licaonia l'ecpi, 'eeta':
ACT.14.11	–¡Ÿataqta nmedañi daua saq cha'alo nnataqa, 'eeta'ama na shiÿaxaua, daamayi qomi' huetaiguilo!
ACT.14.12	Nachi so Bernabé qoÿiitego' da nachiso so nnatac l'enaxat Zeus, qaq so Pablo qoÿiitega da nachiso so nnatac l'enaxat Hermes, cha'ayi somayi nachiso so detaqtac. 
ACT.14.13	Qaq ÿoqo'oyi so ilotague' aca ñi'oxonnataxanaxaqui da qaÿi'oxoden ca nnatac l'enaxat Zeus, mayi naña cam ñigueuo se'eso la ciudad, somayi nauectrauo soua huaca qataq ndouo ana lauoxo. Nachi somayi qataq 'enauac na shiÿaxauapi huotaique da natamnoto soomayi, nachi qaÿalaua't soua huaca da qaÿauo'o nachitaqtaxanaqte. 
ACT.14.14	Qalaxayi soua Jesús lamaxa'shi Bernabé qataq Pablo co'ollaq nomra de'eda, nachi soomayi ncolaxata'alo naua alogo, nachi tadoigui na shiÿaxauapi, nachi i'alaqta'pe, 'eeta':
ACT.14.15	–¡Qami' ÿallippi! ¿Tá'ainco' yi nachi qoñiitec de'eda? Qomi' nachi qami' shinaqta'ama, chochi qomi' shiÿaxa'u. Qalaxayi nachida da huo'o mshi ñanaguenaq da qami' shinaqpegalo da qai'axañiiuec na chochina qaica ca naigui, nachi qoquiigue ñi Dios mayi nca'altauec, ñim l'onatac na piguem, 'alhua, auaxai qataq 'enauac na huetalecna. 
ACT.14.16	Soua lÿa't na'axa'te ñi Dios ÿauaqta'a na shiÿaxauapi, da yaqto' maichi ÿoiqueetac ca lliquiaxac. 
ACT.14.17	Qalaxayi ñaqaiyita ñimayi ÿataqta qomi' nachaxaatalo, da qomi' i'oteque da ÿaÿamaqchiguiñi, da qomi' namaxalo na auot, qataq 'onaxaic naq'en na qodanguishic, qataq sa qoue naq'en na qonoq, da yaqto' samaqchiguiñi.
ACT.14.18	Qaq soomayi nai'ctaxa da 'eetrac de'eda, qalaq ñaqaiyita ÿajnac da sa ishi't da nqanaxa't so shiÿaxauapi da sa ÿalaua't soua huaca da qoÿaadeuo da qanatamnoto soomayi.
ACT.14.19	Nachi huo'o so nvideuo judío l'ecpi, chigaqa'ague da Antioquía qataq da Iconio. Nachi somayipi ÿilen na shiÿaxauapi, da yaqto' qaÿasaq na coma' so Pablo. Qaq co'ollaq qaipi'itaxana da mashi ileu, nachi qaÿauogonnaueegue da laÿi so pueblo. 
ACT.14.20	Qalaxayi so 'amqajnataxanaxaicpi co'ollaq qalaponeu'a so Pablo, nachi somayi ñishiguem, nachi qaltaq tau'a so pueblo. Qaq so lÿa na'a'q, nachi jec, lÿatac so Bernabé da tadegue da Derbe.
ACT.14.21	Qaq co'ollaq ime da i'axattrac da no'on qad'axaÿaxac yi'iyi pueblo, nachi ÿataqta qalota na loxone'c na da'amqajnataxan. Ime, nachi ÿi'iguelaxadegue da Listra, Iconio, qataq da Antioquía. 
ACT.14.22	Nachi soomayi ÿataqta huaqattrega na 'amqajnataxanaxaicpi mayi netalguete ne'enaua 'ale'u, da yaqto' ÿataqta n'añaxattec da lpi'iÿaxac, qataq i'axattrac da qainoxoneu'a da l'onataxanaxac ñi Dios qom ilo'ogue 'enauacna, nachi ÿataqta qalota da que'ejnaxac. 
ACT.14.23	Nataq'en qaÿauo'o na lataxala'pi na 'amqajnataxanaxaicpi. Qaq co'ollaq ime da sa deque'e' souaxat da nqouagaxaunaxa'c, nachi qan'onaxata'aguet namayipi da ltelaxa ñi qadataxala' mayi qai'amaqteetac.
ACT.14.24	Qaq co'ollaq ime, nachi tajdelec yi 'alhua Pisidia, nachi ivittra'a yi 'alhua Panfilia. 
ACT.14.25	Nachi i'axattrac da n'aqtac huetra'a yi la ciudad Perge. Huaña, nachi qaltaq tadegue da Atalía. 
ACT.14.26	Huaña yimayi, nachi huenotreuo da nqo'ooda yi Antioquía yim la ciudad mayi huaña co'ollaq qoÿanoto ñi Dios da ntela'alo dam l'onataxanaxa'c mayi chita'ague nagui da ima't. 
ACT.14.27	Nachi co'ollaq ivildeu'a yi Antioquía, nachi soomayi lapona't na 'amqajnataxanaxaicpi. Nachi i'axattrapeguem namayipi 'enauac nam i'oteque soomayi ñi Dios qataq da 'eetec so qadataxala' da ÿauateu'a da lpi'iÿaxac nam sa ishit da judiopi, da yaqto' ishit da da'amqajnataxan. 
ACT.14.28	Nachi so Pablo qataq so Bernabé ÿataqta huo'oi soua ca'agoxoiqa da hueta'aguet na 'amqajnataxanaxaicpi da nedaña yimayi.
ACT.15.1	Qaq se'esoua na'axa'te, nachi huo'oi soua nvilyi' shiÿaxa'u chigoqda'ague da Judea da nqo'ooda yi Antioquía. Nachi soomayi ÿapaxagueetrapeguec na 'amqajnataxanaxaicpi da ca nshitaique da qanca'alaxateec, qalaq camayi iuen da qaÿauo'o ca n'anaxashit na l'oc, cha'ayi damayi nachi lamaxasoxonaxac so Moisés. 
ACT.15.2	Nachi so Pablo qataq so Bernabé nqalligottapegueto soomayi, ÿataqta lta'adaic da nqalligotaxa'c. Huaña, nachi qaÿaconeu'alo so Pablo qataq so Bernabé, qataq qaÿauo'oi soua lÿa't. Nachi qaÿamaxadegue da Jerusalén da nqo'onalo qanqoÿin soua Jesús lamaxa'shi qataq soua lÿa't lataxala'te na 'amqajnataxanaxaicpi mayi netraña yi'iyi la ciudad, da yaqto' qaitaxaÿapigui ca llic de'eda.
ACT.15.3	Nachi so 'amqajnataxanaxaicpi mayi netaña yi Antioquía ÿama'q soomayi. Qaq da lliquiaxa'c soomayi nachi tatrelec yi 'alhua Fenicia qataq yi 'alhua Samaria. Nachi i'axatta'pe da 'eetec nam saq judiopi da ÿalat da toguishic l'amqajnataxanaxac, nachi quegue ñi Dios. Nachi 'enauac na 'amqajnataxanaxaicpi ÿataqta huo'o da ntonaxac, souaxat de'eda l'axaÿaxac.
ACT.15.4	Nachi so Pablo qataq so Bernabé co'ollaq ivildeu'a yi Jerusalén, nachi na 'amqajnataxanaxaicpi qataq soua Jesús lamaxa'shi, qataq soua nataxala'te ÿataqta ÿoqochi'igueta soomayi. Nachi soomayi i'axattrac 'enauac nam i'oteque ñi Dios soomayi. 
ACT.15.5	Qalaxayi huo'oi soua ÿalectrauo na fariseopi mayi 'amqajnataxanaxaiqa soua nachajyiñi, nachi 'ena'po':
ACT.15.5	–Nam 'amqajnataxanaxaicpi mayi sa ishit da judiopi, namayipi iuen da qaÿauo'o ca n'anaxashit na l'oc, qataq da qaÿamaxalec da i'ot na nqataxacpi mayi chigoqo'ot so Moisés.
ACT.15.6	Nachi soua Jesús lamaxa'shi qataq soua lÿa't nataxala'te ÿauo'oi so ltaxaÿaxa'c, da yaqto' qailaique ca lataxac de'eda. 
ACT.15.7	Qaq co'ollaq mashi qaÿoqtegue da ntaxaÿaxac, nachi so Pedro nachajñi, nachi 'enapeco':
ACT.15.7	–Qami' ÿaqaÿa't, qami' qauaÿajñi da ñi Dios aÿim ÿaconeu'a co'ollaxa, aÿim ÿachigoxottoigui da qoñiita, da yaqto' aÿim sa'axatem da no'on qad'axaÿaxac na sa ishit da judiopi, da yaqto' da'amqajnataxan. 
ACT.15.8	Qaq ñim Dios mayi maichi ÿauatton da nquiyaqteÿaxac, nachi ÿachaxan nam ÿaÿamaxadeetapi da ÿami' so Espíritu Santo, 'eeta'ama naq'en qomi' co'olloxochiyi. 
ACT.15.9	Ñi Dios sa ishit da qomi' lca'ataguilo, da yaqto' iÿotauga namayipi. Cha'ayi ñimayi iÿoi' nataq'en naua lquiyaqte namayipi, chigoqchigui naq'en da lpi'iÿaxac. 
ACT.15.10	Qaq ÿoqo'oyi nagui qami', ¿tá'ainco' yi qauqolliguichiitac dam i'ot ñi Dios, qataq qauasaqaitapeguelec na sa ishit da judiopi da sa pa'atta mayi qomi' nataq'en sa ishit da sachoq, ivida'a nataq'en som hua'au qadta'alpi? 
ACT.15.11	Chaqdata da qomi' sa'amaqtenaq da yica'alaxauec, qalaxayi sachigoxosoqchigui da lqouagaxanaqtaic so qadataxala' Jesús, qaq nachi shinaqta'am namayipi.
ACT.15.12	Huaña, nachi 'enauac somayipi ÿi'imaqtom. Nachi qan'axaÿaxana so Bernabé qataq so Pablo da i'axattrac na n'anecpi qataq nam sa qaÿauanapega da i'ot ñi Dios, ÿachigoxotchiguilo soomayi da huaigui naq'en nam sa ishit da judiopi. 
ACT.15.13	Qaq co'ollaq ima't da l'aqtaxanaxa'c, nachi so Santiago detaqa, 'eeta':
ACT.15.13	–Qami' ÿaqaÿa't, ñaq qan'axaÿaxañiÿa da i'aqtac, 'eeta': 
ACT.15.14	Ñi Simón Pedro qomi' da'aqtaxaatapeguema da 'eetec ñi Dios co'ollaq chita'ague da nqouaguec nam sa ishit da judiopi, nachi ÿauo'o na lca'au'a namayipi da ÿauo'o lalamaxatpi. 
ACT.15.15	Qaq de'eda ÿataqta nateeteguet dam l'aqtaxanaxac som l'aqtaxanaxanecpi ñi Dios mayi nanettañi, 'eeta':
ACT.15.16	Qom ime de'eda, nachi aÿim ñi'iguelaq,
ACT.15.16	da yaqto' qaltaq ñauaxaÿaxaashiguem ñi lauo' so David mayi mashi nlaguiñi;
ACT.15.16	nachi qaltaq ñi'oxooshiguem cam ñaq huo'o,
ACT.15.17	yaqto' 'enauac nam laÿipi shiÿaxauapi aÿim nmitaique mayi aÿim Dios,
ACT.15.17	qataq 'enauac nam ÿotta'a't shiÿaxauapi mayi seÿaxana da sauotaique ÿalamaxatpi.
ACT.15.18	'Eda da l'aqtac ñi qadataxala' mayi i'axatta'a co'ollaxa soua hua'a'u vi'iyi.
ACT.15.19	Qaq ÿoqo'oyi nagui qami' shinapegalo da sa ishit qome da sa qaualemaxachi nam sa ishit da judiopi, mayi mashi ÿaxaneec dam toguishic l'amqajnataxanaxac, nachi quegue ñi Dios. 
ACT.15.20	Chaqdata da qomi' samaxasaxa aca qodede namayipi, da yaqto' ÿaxaañi da chic na nallic mayi mashi qoÿanot ca nqolac, qataq sa ishit da huo'o ca ncachitapegue' aca sa ishit da lhua, qataq sa ishit da chic na lapat ca chochi chigueuo na lqosot, huo'otaq ca 'ogaxaic mayi sa qaicoldeec na ltago'q, qataq sa ishit da chic na ntago'q. 
ACT.15.21	Cha'ayi dam chigoqta'ague soua hua'a'u vi'iyi huo'o co'ollaxa na shiÿaxauapi mayi i'axatta'pe naua lqataxaco so Moisés mayi qaitaxaÿaxaata'pe yi na'a'q mataxaqui da huaigui ana laponaxaquipi na judiopi.
ACT.15.22	Nachi soua Jesús lamaxa'shi qataq soua lÿa't nataxala'te qataq 'enauac na 'amqajnataxanaxaicpi, huo'o da lhuennataxa da qaÿauo'oi caua qaÿaconeu'alo somayipi, nachi qaÿamaxadegue da Antioquía da nnaicapegueto qanqoÿin so Pablo qataq so Bernabé. Nachi qaÿaconeu'a so Judas, da lÿa l'enaxat Barsabás, qataq so Silas. Soomayi ÿataqte' lataxala'te nam nqaÿañicpi. 
ACT.15.23	Nachi soomayi qaÿamaxadegue aso nede mayi huetalec da n'aqtac, 'eeta':
ACT.15.23	“Qomi' Jesús lamaxa'shi qataq naua qadÿa't nataxala'te qataq 'enauac na qadqaÿañicpi, qomi' samaxasaxa da qadquinaxanaxac na qadqaÿañicpi mayi sa ishit da judiopi, mayi netaña yi Antioquía qataq yi 'alhua Siria qataq yi Cilicia. 
ACT.15.24	Cha'ayi qomi' qad'axaÿaxac da huo'o na shiÿaxauapi chigoqchiguiña ne'ena, da sa ishit da qadamaxashic, da qami' nqo'onalo da qami' sa ÿalemaxa't. Qaq naua l'aqtaxanaxaco namayipi i'ot da sa qauaÿajñi ca qoñiitec, qataq qami' ÿamaqtapeguelguete da qauauo'oi ca qan'anaxachi qataq da qoquiigue na lqataxacpi so Moisés. 
ACT.15.25	Qaq ÿoqo'oyi 'enauac da shinaqta saÿamaxadenaqta da sauoqo'oi ne'enaua qadqaÿa't, da yaqto' qami' nqo'onalo, nachi lÿata'pe naua qanauochaxa'u qadqaÿa't Bernabé qataq Pablo, 
ACT.15.26	nam qadqaÿa't mayi ÿataqta nañaadeguet 'enauac na lchiquiaxac souaxat so qadataxala' Jesucristo. 
ACT.15.27	Qaq nagui qami' samaxasaxalo na Judas qataq na Silas. Qaq naamayi ÿataqta qami' da'aqtaxaatema qome, qami' i'axattema 'enauac de'eda qad'aqtac. 
ACT.15.28	Cha'ayi so Espíritu Santo ÿataqta ÿaÿamaxadeeta, nataq'en qomi', da sa ishit da huo'o ca lÿa qami' sachoxolguete sa pa'atta, chaqdata da iuen da qauaÿajñi da 'eeta': 
ACT.15.29	Sa ishit qome da qolliqui na lapat cam mashi qoÿanot na nqolacpi, qataq sa ishit da qolliqui na ntago'q, nachi 'eeta'am na lapat na shiguiÿac mayi chochi chigueuo na lqosot, qataq sa ishit da huo'o ca ncachitague' aca sa lhua. Qaq qom qaupaquiitelec da qau'ochi' ne'enaua, qaq ÿataqta ÿaÿamaqchiguiñi. No'on qome da qoyiquiaxaqui.”
ACT.15.30	Qaq soomayi co'ollaq ime da qaÿaconeu'alo da qaÿama'q, nachi je'c, tadegue da Antioquía. Qaq co'ollaq mashi ivilyi', nachi lapona't na 'amqajnataxanaxaicpi, nachi ÿaadeuo aso nede. 
ACT.15.31	Nachi so nqaÿañicpi co'ollaq itaxaÿaxaatac aso nede, nachi ÿataqta machiguiñi souaxat da n'añaqchitaguec. 
ACT.15.32	Cha'ayi som Judas qataq so Silas, soomayi nataq'en l'aqtaxanaxanqa ñi Dios. Nachi soomayi i'añaqchi't qataq huaqattrega so nqaÿañicpi, ÿataqta lta'adaic da lqataxa'c. 
ACT.15.33	Qaq co'ollaq mashi qaÿata'aguelo soua na'axa'te, nachi so nqaÿañicpi ncoyigueetagueto soomayi da ÿi'iguela'q. Nachi qoÿanema da ÿataqta ÿachitreec da l-lagaxayi'c, da yaqto' ÿi'iguelaxalo som lamaxa'shi soomayi. 
ACT.15.34	Qalaxayi so Silas huo'o da lhuennataxa da n'onañi. 
ACT.15.35	Nataq'en so Pablo qataq so Bernabé, soomayi n'oidaña yi Antioquía. Nachi soomayi, nataq'en huo'o na qalota laÿipi', queto'oto da lapaxaguenataxanaxa'c da i'axattrac da l'aqtac so qadataxala'.
ACT.15.36	Qaq huo'o so na'a'q, nachi so Pablo 'enapego' so Bernabé, 'eeta':
ACT.15.36	–Qomi' ÿoltaq qolaq qome da ñamaxasoqtega na qadqaÿañicpi mayi neta'alo naua puebloyi mayi souaqta'alo co'ollaq sa'axataqtac da l'aqtac so qadataxala', da yaqto' saÿajnaq da saqca ca da.
ACT.15.37	Nachi so Bernabé ÿauotaique da nauectrague' so Juan Marcos. 
ACT.15.38	Qalaxayi so Pablo sa ÿaÿamaxaden da ÿoltaq qaÿauec somayi, cha'ayi mashi n'onaxatchiguilo soomayi co'ollaq huaña yi Panfilia, nachi sa ishit da ca'atoiguilo soomayi da l'onataxanaxa'u. 
ACT.15.39	Nachi nqalligottrapigui somayi, chochi ivitta'a da nÿottecachi soomayi da lliquiaxa'c. Nachi so Bernabé ÿauec so Marcos, nachi huenoteuo da taigue da Chipre. 
ACT.15.40	Qaq so Pablo, qalaxayi ÿaconeu'a so Silas. Qaq co'ollaq ime da so nqaÿañicpi ÿanot ñi Dios somayi da yaqto' ntela'a, nachi jec. 
ACT.15.41	Nachi tajlec yi Siria qataq yi Cilicia, nachi ÿataqta i'añaqchittac na nqaÿañicpi ana n'onaxanaxaquipi.
ACT.16.1	So Pablo qataq so Silas ivitra yi pueblo l'enaxat Derbe qataq yi Listra. Qaq huaña yimayi, nachi nateedalec so 'amqajnataxanaxaic l'enaxat Timoteo. Somayi llalec aso judío lashi 'amqajnataxanaxai, qaq so lta'a qalaxayi griego l'ec. 
ACT.16.2	Qaq so nqaÿañicpi mayi netaña yi Listra qataq yi Iconio ÿataqta no'on naq'en da n'aqtaguec somayi. 
ACT.16.3	Nachi so Pablo ÿauotaique da lÿatac so Timoteo. Nachi i'auaxaañi da qaÿauo'o naq'en so n'anaxashit na l'oc, cha'ayi nshitaique da na judiopi mayi netañalo se'esoua 'ale'u ishit da ÿaÿamaxadeeta somayi, cha'ayi 'enauac qaÿaÿaten da so lta'a griego l'ec. 
ACT.16.4	Nachi 'enauac nam pueblopi mayi tajdelec, da'aqtaxaatrapeguem dam lqataxa'c soua Jesús lamaxa'shi qataq soua lÿa't nataxala'te mayi netraña yi Jerusalén. 
ACT.16.5	Huaña, nachi na 'amqajnataxanaxaicpi ÿataqta huo'o da l'añaxac da lpi'iÿaxac, nachi naua na'axa'tesa'chi ÿataqta nquictauec yi lcata na da'amqajnataxan.
ACT.16.6	Qaq so Espíritu Santo sa ÿashinema soomayi da i'axa't da n'aqtac yi 'alhua l'enaxat Asia. Qaq ÿoqo'oyi soomayi napactralec yi 'alhua Frigia qataq yi Galacia, 
ACT.16.7	chochi ivittra'a ca loga't yi 'alhua l'enaxat Misia. Huaña, nachi nshitaique da inoxoodeu'a yi 'alhua l'enaxat Bitinia, qalaxayi so Espíritu Santo mayi chigoqo'ot so Jesús sa ishit da ÿashinema soomayi da nqo'oodeu'a. 
ACT.16.8	Nachi soomayi napactralec yi 'alhua Misia, nachi nachiyiña yi ñigaxasom l'enaxat Tróade. 
ACT.16.9	Qaq huaña yimayi, nachi so Pablo huo'o so lauanaqchic se'eso pe: iloto'o' so shiÿaxaua mayi naña yi 'alhua Macedonia. Somayi nachattañi, nachi nachoxodeetacot somayi, 'eeta': “Ña 'ananaita qome na Macedonia, qomi' 'autaua'n.” 
ACT.16.10	Qaq co'ollaq chochi huo'o da lauanaqchic so Pablo, nachi qomi' ñaÿamaxataq da saxatague da Macedonia. Cha'ayi ÿoqta da 'eesa da nachiñi ñi Dios ñi qomi' nÿaxaategalo, da yaqto' sa'axataxam camayipi dam no'on qad'axaÿaxac.
ACT.16.11	Nachi senotaxauo, sachigoxosoqchiguiña yi Tróade, salamaxataqchigui yi 'alhuolec l'enaxat da Samotracia. Qaq so lÿa na'a'q nachi sovitaxa yi ñigaxasom Neápolis. 
ACT.16.12	Qaq huaña yimayi, nachi saxague da Filipos. Qaq ÿataqta ndochiguiñi na chigaqa'ague da Roma na netalec da ilotague' yimayi, qaq nachiyi yim la ciudad mayi ÿataqta ÿi'oxodaic yim 'alhua Macedonia. Huaña yimayi, nachi ÿataqta huo'oi soua na'axa'te da souaqta'a. 
ACT.16.13	Qaq huo'o so na'a'q mataxaqui, nachi saxaueegue da laÿi yi la ciudad, ñoqo'onaqaama so loigue so tala yim huaña naxa da qai'ot da nqouagaxaunaxac. Huaña, nachi ñiso'onaqtañi, nachi sa'axataqtapeguem da n'aqtac na 'alpi mayi lapoota'a't. 
ACT.16.14	Qaq huo'o aso 'oonole 'alo, l'enaxat Lidia, chigaqa'ague co'ollaxa da la ciudad Tiatira. Qaq asomayi imeetac ana ÿataqta no'on npotoyic nauedalec na ltogaxa. Asá'aso 'alo nachi 'eetai' da quetague' ñi Dios. Nachi asomayi n'axaÿaxaatac, nachi so qadataxala' ÿauatoigui da lquiyaqteÿaxac da yaqto' ÿaconguet dam i'axattac so Pablo. 
ACT.16.15	Ime, nachi asomayi qanachilaxan, nataq'en 'enauac so llalaqpi. Qaq co'ollaq ime, nachi asomayi qomi' nachoxonnoto, 'eeta':
ACT.16.15	–Qami' qom ÿoqta 'eesa da qauauattoñi da aÿim sa'amaqten so qadataxala', qaq no'on da qanqo'oñiÿa yi ima' da qad'ochaqa'ai.
ACT.16.15	Nachi asomayi ÿataqta qomi' 'enapegalo da ñi'onaqaña so lma'.
ACT.16.16	Qaq can qomi' qaltaq ñoqo'onaxauga som qouagaxaunaqa', nachi ñatenaqa'aguet aso qa'añole nlata mayi huo'o so l'ec leguemaxaic mayi ishit da ilaviigui ca lÿa. Qaq asomayi ÿataqta qalota naq'en añi laueque so n'aco'pi, chochi qaÿauegaxaatapigui da ilaviigui ca lÿa. 
ACT.16.17	Qaq asa'aso qa'añole nachi ca'attapiguiñi' so Pablo, nataq'en qomi'. Nachi i'alaqtai', 'eeta':
ACT.16.17	–Ne'enaua shiÿaxa'u, naamayi do'onataxaatacoto ñim Dios mayi 'amaqtaqaic, qaq naamayi qami' i'axattapeguema da llic da nca'alaxa.
ACT.16.18	Qaq ÿataqta huo'oi soua na'axa'te da nachi 'eeta'ac de'eda. Qaq chochi ivitta'a da ÿataqta sa ÿaÿamaxaden so Pablo. Nachi somayi ÿi'iguelaxaguet asomayi, nachi 'enapego' som n'ec mayi netaigui asomayi, 'eeta':
ACT.16.18	–'Am sedolec da l'enaxat so Jesucristo da qoca'ai ana'ana qa'añole.
ACT.16.18	Nachi som n'ec ca'ai asomayi.
ACT.16.19	Qalaxayi so n'aco'pi aso qa'añole co'ollaq ila'a da mashi qaica som dauegaxaatapigui n'onataxac asomayi, nachi qaÿaconeu'a so Pablo qataq so Silas, nachi qaÿauegueu'a ca ltaxaÿaqa' so nta'alpi mayi huangui na laiñi so la ciudad. 
ACT.16.20	Nachi qaÿataxanoto soua nta'al mayi nmi't na nasouaxashitpi, nachi qoÿinapeco':
ACT.16.20	–Ne'enaua shiÿaxa'u, naamayi judío lashi'. Qalaq naamayi ÿataqta sa ÿalemaxa't na shiÿaxauapi na qadma', 
ACT.16.21	qataq dapaxaguenataxaatrapeguec na 'onataxacpi mayi qomi' sa ishit da saconaxaguet da so'otaq, cha'ayi qomi' romano lashi'.
ACT.16.22	Nachi na shiÿaxauapi ÿataqta npa'aguenalo soomayi, nachi soua nta'al damaxasoxoolec da qanqa't naua alogo soomayi, nachi qaiuaxa'n, qaidota'alo na nhuaxanaxanaxat qo'ipaq. 
ACT.16.23	Qaq co'ollaq mashi qalota da nhuaxanague'c, nachi qaÿamaxadoigui aca ncoñitaxanaxaqui. Nachi qoÿinapega som ilotague' aso ncoñitaxanaxaqui da ÿataqta ilo'oguelo. 
ACT.16.24	Nachi se'eso ilotague' aso ncoñitaxanaxaqui co'ollaq huo'o da n'aqtac, nachi ÿanau'alo ca ÿataqta pa'auo aso ncoñitaxanaxaqui soomayi, nachi ÿanaguilo naua lapia'te ca ncoñitaxaqui' 'ipaq.
ACT.16.25	Qalaxayi co'ollaq mashi laiñi na pe, nachi so Pablo qataq so Silas, soomayi nqouagaxaueeta'pe qataq do'onaxaata'pe, ÿi'oxodeetrac ñi Dios. Nachi som laÿipi ncoñitaguishicpi n'axaÿaxaategalo soomayi. 
ACT.16.26	Nachi nque'elaxatta da huo'o so nacholaxanaxa, nachi ÿataqta ÿacholaxanapec aso ncoñitaxanaxaqui, ivida'a naq'en na pa'aguiñi. Huaña, nachi maichi nauatoiguilo naua laso'mi, qataq maichi huesodeec naua lque'te na ncoñitaguishicpi. 
ACT.16.27	Nachi som ilotague' aso ncoñitaxanaxaqui nlouec. Qaq co'ollaq ila'a da nauattaigui 'enauac nam lasompi aso ncoñitaxanaxaqui, nachi somayi nqatshiguem so lainec da huotaique da maichi nalajla't, cha'ayi ipi'itaxano' da so ncoñitaguishicpi n'otauec. 
ACT.16.28	Qalaxayi so Pablo i'alaxalec somayi, 'eeta':
ACT.16.28	–Sa ishit da maichi 'analajla't, cha'ayi qomi' 'enauac ñaloqta't.
ACT.16.29	Nachi som ilotague' aso ncoñitaxanaxaqui iÿaxanaique aso coÿadaxanaxaqui, nachi ÿataqta nqalgoqta da tau'a so pa'auo, ÿataqta iviloxolaqchit da lcolanaxa. Nachi i'adoto na l-llicte so Pablo qataq so Silas. 
ACT.16.30	Ime, nachi nqatreec soomayi, nachi inatta'pe, 'eeta':
ACT.16.30	–Qami' ÿaqaÿa't, ¿chaq huá'ague ca shiitec, da yaqto' aÿim qanca'alaxateec?
ACT.16.31	Nachi soomayi 'ena'po':
ACT.16.31	–Qomyi 'au'amaqten so qadataxala' Jesucristo, yaqto' 'am 'anca'aleec, qataq 'enauac ca 'ai'alaqpi.
ACT.16.32	Nachi qai'aqtaxaatapeguem somayi da l'aqtac ñi Dios qataq 'enauac som netañapi so lma'. 
ACT.16.33	Qaq nachiso se'eso pe da so ilotague' aso ncoñitaxanaxaqui iÿota'pe naua nhuaxanqa soomayi. Ime, nachi somayi qataq 'enauac so llalaqpi qanachilaxan. 
ACT.16.34	Qaq co'ollaq ime, nachi ÿauegueu'alo soomayi ca lma', nachi iqui'axaata'pe. Nachi somayi nataq'en so llalaqpi ÿataqta machiguiñi, souaxat da i'amaqten ñi Dios.
ACT.16.35	Qaq so lÿa na'a'q nachi soua nta'al ÿamaxa so huataxanaqpi som ilotague' aso ncoñitaxanaxaqui, da yaqto' 'enapega da isodeec soomayi. 
ACT.16.36	Nachi so ncoñitaxanaxaqui l'o 'enapego' so Pablo, 'eeta':
ACT.16.36	–Huo'o da l'aqtac nam nta'alpi, da yaqto' aÿim qami' saxaadeec. Qaq ÿoqo'oyi nagui qami' ishit da qaunoxoñiiuec, qaica ca qami' idaxaatapigui'salo.
ACT.16.37	Qalaxayi so Pablo 'enapego' so huataxanaqpi, 'eeta':
ACT.16.37	–Qomi' maichi qomi' romano lashi'. Qalaq qomi' qauaxañiita'pe, 'enauac qomi' qaÿauaachiguilo, qamaq saxanaxa da qaÿaÿaten ca qadasouaxashit. Qataq qomi' qaÿamaxaiguilo añi ncoñitaxanaxaqui, qaq ¿nagui, qalaq qanshiitaico' da chochi qomi' qai'oxochiitrañi da qomi' qausoideec? ¡'A'i, sa ishit! No'on da npacai' camayipi, da yaqto' qomi' nqatreec.
ACT.16.38	Nachi soua huataxanaq lashi' i'axatema so nta'alpi da l'aqta'c soomayi. Nachi somayipi co'ollaq ÿaÿaten de'eda, nachi ÿataqta ñi'i, cha'ayi qaÿaÿaten da romano lashi' soomayi. 
ACT.16.39	Nachi somayipi anac, nachi nmaatacoto so Pablo qataq so Silas. Ime, nachi nqatreec soomayi, nachi nachoxodeetacoto, da yaqto' soomayi queda'ai yi la ciudad. 
ACT.16.40	Nachi soomayi co'ollaq queda'ai aso ncoñitaxanaxaqui, nachi nqo'oodeuga ca lma' aso Lidia. Qaq co'ollaq ima't da nauaneto na nqaÿañicpi qataq da i'añaqchittrac, nachi soomayi je'c.
ACT.17.1	Qaq da lliquiaxac so Pablo qataq so Silas tajdelec yi Anfípolis qataq yi Apolonia. Ime, nachi nqo'ooda yi la ciudad Tesalónica. Qaq yimayi huo'o aso laponaxaqui na judiopi. 
ACT.17.2	Qaq so Pablo, cha'ayi nachi n'onataxac, somayi ivi' soua tres mataxaqui' da ÿi'iguelaqtau'a aso laponaxaqui na judiopi, nachi da'aqtaxaatapeguem. 
ACT.17.3	Qaq ÿacona ana huetalguete naua ñiyigui'shi l'aqtaqa ñi Dios, nachi i'axattac da ca nta'a nca'alaxaqui mayi qaiuattaique, camayi qome ÿataqta huo'o da nque'ejnaxac. Qaq qom ime, nachi qaÿalauat, nachi camayi qaltaq nca'aleec. Nachi 'enapeco':
ACT.17.3	–Qaq ÿoqo'oyi se'eso Jesús mayi qami' sa'axattapeguema, somayi nachiso som nta'a mayi qadca'alaxaqui.
ACT.17.4	Nachi huo'o nam judiopi na da'amqajnataxan, nachi quegue so Pablo qataq so Silas. Nataq'en qalota na da'amqajnataxan na griego l'ecpi mayi nachi 'eetai' da quetague' ñi Dios. Qataq qalota na 'alpi na da'amqajnataxan nam ÿataqta ÿi'oxodaipi. 
ACT.17.5	Qalaxayi ñaqaiyita huo'o nam judiopi nam sa ishit da da'amqajnataxan. Nachi namayipi ÿataqta huo'o da ndaxaÿaxa, nachi laÿona't nam shiÿaxauapi qauemaicpi mayi qaica ca i'ot, quetapeeguelo naua nqa'aico, da qainogoqchit. Nachi somayipi chochi idaxangui nam netaña so la ciudad. Nachi qanqo'ona ca lma' so Jasón da qainoxottac, qanmittaique so Pablo qataq so Silas da qaÿauotaique da qaÿaconeu'alo, nachi qoÿaneu'alo na shiÿaxauapi. 
ACT.17.6	Qaq co'ollaq sa qaÿanatalo soomayi, nachi qaÿauec so Jasón, qaÿauogleeta. Qataq huo'oi soua lÿa't 'amqajnataxanaxaiqa da qaÿauegueu'alo som lta'alpi se'eso la ciudad. Nachi i'alaqtagui somayipi, 'eeta':
ACT.17.6	–Ne'enaua shiÿaxa'u mayi idaxaatrapigui 'enauac na shiÿaxauapi da chigoqtra'ague, naamayi nagui qataq nvitra ne'ena souaqta'a. 
ACT.17.7	Qaq dam Jasón, damayi ÿacongueta, nachi ÿaatraña yi lma'. Qaq 'enauac namayipi ÿataqta npa'aguene' da lamaxasoxonaxac ñim qadta'a mayi neta'ague da Roma, cha'ayi namayipi 'eetega da huo'o ca lÿa nta'a, camayi l'enaxato' Jesús.
ACT.17.8	Qaq co'ollaq hua'axaÿa de'eda na shiÿaxauapi qataq so nta'alpi, nachi ÿataqta huo'o da cotaxac. 
ACT.17.9	Qalaxayi so Jasón qataq soua lÿa't co'ollaq ime da huo'o aso qaishiitenaxanaxanque, nachi qaisodeec.
ACT.17.10	Qaq so nqaÿañicpi nachi ÿataqta sa qaÿaÿaloxon da so Pablo qataq so Silas qaÿamaxadegue da Berea se'eso pe. Qaq co'ollaq ivilyi', nachi nqo'oodeu'a aso laponaxaqui na judiopi. 
ACT.17.11	Qaq se'eso judiopi ÿataqta qaica ca ÿictega da n'axaÿaxan, qaq sa ishit da 'en'am nam netaña yi Tesalónica. Cha'ayi namayipi ÿataqta nqopita da n'axaÿaxana da n'aqtac. Ÿoqo'oyi 'enauaque naua na'axa'tesa'chi qaichimaxatta'pe naua ñiyigui'shi l'aqtaqa ñi Dios da huo'otaq ÿoqta 'eesa de'eda qai'axattac. 
ACT.17.12	Huaña, nachi ÿataqta qalota so da'amqajnataxan namayipi, nataq'en nam griego l'ecpi ÿataqta qalota na da'amqajnataxan ÿallippi qataq nam 'alpi mayi ÿi'oxodaipi. 
ACT.17.13	Qalaxayi na judiopi mayi sa da'amqajnataxan mayi lma' yi Tesalónica, co'ollaq l'axaÿaxac so Pablo da i'axattac da l'aqtac ñi Dios hueta'a yi Berea, nachi nqo'ona yimayi, nachi i'ot da l'axa naq'en na shiÿaxauapi. 
ACT.17.14	Qalaxayi so nqaÿañicpi sa ÿaÿaloxonai' somayi da qaÿamaq, da yaqto' taxaama so loigue aso auaxai. Qaq nda'a't so Silas qataq so Timoteo n'oidaña yi Berea. 
ACT.17.15	Nachi soua nnaictagueto so Pablo ivittra'ague da la ciudad Atenas. Qaq co'ollaq ime, nachi ñi'iguela'q, nachi nachitrac da l'aqtac somayi da 'enapegalo so Silas qataq so Timoteo da sa naÿaloxo'n da ana'c da nqo'ooda somayi.
ACT.17.16	Qaq so Pablo co'ollaq hueta'a yi Atenas da iuattapigui so Silas qataq so Timoteo, nachi ÿataqta qaica ca lama' souaxat da imeteetac se'eso la ciudad da ÿataqta nlaqchigui na nqolacpi mayi qanatameetacot. 
ACT.17.17	Qaq ÿoqo'oyi nqo'oneu'a aca naponaxaqui, nachi da'aqtaxaatapeguem na judiopi, nataq'en nam laÿipi mayi ÿi'oxodeetac ñi Dios. Qataq 'enauaque naua na'axa'te da'aqtaxaatac, da'aqtaxaatapeguem nam hueta'a ca naponqa'. 
ACT.17.18	Qaq huo'o nam shiÿaxauapi mayi napaxagueetega da lapaxaguenataxanaxac nam l'enaxat epicúreos, qataq nam napaxagueetega da lapaxaguenataxanaxac nam l'enaxat estoicos, nachi namayipi n'aqtaxaatague' somayi. Nachi namayipi huo'o na 'eeta':
ACT.17.18	–¿Négue't da qomi' i'axattapeguema dam da' shiÿaxaua? yi ÿapacteec da ltaxaÿaxac.
ACT.17.18	Qataq huo'o na 'eeta':
ACT.17.18	–Damayi 'eeta'am da i'axattapeguec cam lÿa nnatac.
ACT.17.18	Qaq qoÿiitec de'eda, cha'ayi so Pablo i'axattac dam no'on qad'axaÿaxac mayi n'aqtaguec so Jesús qataq da 'eetec da qaltaq nca'aleec ca shiÿaxaua. 
ACT.17.19	Ime, nachi so Pablo qaÿauega ca naponqa' l'enaxat Areópago, cam nachi 'eetai' naxa da huaña da huo'o na qaitaxaÿapigui. Nachi qainattac, qoÿiita':
ACT.17.19	–¿Peta'a ishit da qomi' huo'o ca saÿajnaq dam dalaxaic napaxaguenataxanaxac mayi 'au'axattac? 
ACT.17.20	Cha'ayi dam 'au'axattac, damayi ÿataqta yiualaqa'a, qaq sauoqtaique da saÿajnaq ca llic 'enauac damayi.
ACT.17.21	Cha'ayi 'enauac nam netaña na Atenas qataq 'enauac nam chigaqauecpi ÿataqta qaica ca lÿa n'aqtaxangui, nachaqdata da n'axaÿaxaata'ai da huo'o ca qai'axat dalaxaic.
ACT.17.22	Nachi so Pablo nachajñigui na laiñi som shiÿaxauapi mayi hueta'a se'eso Areópago. Nachi 'enapeco':
ACT.17.22	–Qami' ÿallippi mayi qadmayi na Atenas, aÿim sela'a da 'enauac da qoñiita ÿataqta qoquiitegue da qad'amqajnataxanaxaqui nam nqolacpi mayi qanatameetacot. 
ACT.17.23	Cha'ayi can aÿim secoleetac na qoviita'a, nachi semeteetac 'enauac nam qanatamnaqa'aipi. Nachi huo'o yi selalec atamnaqa' qoÿittañi so n'aqtac, 'eeta': “Atamnaqa' da qanatamnot cam Dios mayi sa ishit da qaÿauatton.” Qaq ñi'iñi Dios mayi qanatamñiitacot qalaxayi sa qauauattoñi, nachiñi nagui ñi qami' sa'axatema.
ACT.17.24	Ñim Dios mayi l'onata ana 'alhua qataq 'enauac nam huetalec, ñimayi nachiñi ñi lalamaxat na piguem qataq ana 'alhua. Ñimayi sa ishit da netaigui ca atamnaxaqui mayi chochi l'onatac cam chochi shiÿaxaua. 
ACT.17.25	Qataq sa ishit da iuen ca chochi l'onatac ca shiÿaxaua da qoÿanem. Cha'ayi ñimayi nachiñi ñi chigoqo'ot 'enauac da qadca'alaxa, qataq naua qad'a'chi, qataq 'enauac na chochina.
ACT.17.26	Ñimayi ÿachigoxotchigui co'ollaxa so 'oonolec shiÿaxaua da i'ot 'enauac na ÿotta'a't shiÿaxauapi, da yaqto' namayipi nalguete naua 'ale'u. Nachi ÿauo'oi naua laloqo'te namayipi, qataq i'a'n naua lma'te, 
ACT.17.27	da yaqto' namayipi ishit da nmitaique ñimayi, nai'ctaxa da huo'otaq 'eeta'am da chochi ipottapeecda' da nmittaique ñimayi. Qamaq ñimayi sa ishit da iÿotaique naq'en 'enauac da shinaqta. 
ACT.17.28	Cha'ayi ñim Dios nachiñi ñi huo'o mshi yica'alaqtauec, qataq sedaqtapigui', qataq ñachaataqtac. Qaq damayi nataq'en nachi l'aqtac som ÿajnaxanaxaicpi da qoñiita, 'eeta': “Qomi' maichi qomi' llalaqpi ñi Dios.” 
ACT.17.29	Ÿoqo'oyi nagui da ÿoqta 'en da qomi' llalaqpi ñi Dios, nachi sa ishit qome da ñi Dios 'eeta'am ñaq'enaq ca chochi n'enaqtac mayi chigaqaigui na oro, huo'otaq na plata qataq na coma', mayi maichi l'onatac ca shiÿaxaua ÿachigoxochigui ca maichi lhuennataxac. 
ACT.17.30	Ñim Dios mayi sa ishit co'ollaxa da iloguilo naua n'enaxaco na shiÿaxauapi soua hua'a'u vi'iyi. Qalaxayi nagui ñimayi 'enapega na shiÿaxauapi mayi netalguete naua ÿotta'a't 'ale'u, da yaqto' ÿaxaadeec naua n'onataxaco. 
ACT.17.31	Cha'ayi ñimayi mashi ÿauo'o ca 'oonolec na'a'q mayi huetoigui da nmit qome 'enauac na lasouaxashitpi na shiÿaxauapi, qaq ÿataqta ÿaqatchiguilo naua qai'o't. Qalaxayi ÿachigoxotchigui qome som 'oonolec shiÿaxaua mayi lca'aguishic. Qaq ÿoqta 'eesa da i'ot de'eda qome, ÿoqo'oyi ñimayi qaltaq nca'aleec naq'en co'ollaxa se'eso shiÿaxaua.
ACT.17.32	Qaq co'ollaq qai'axaÿa de'eda 'eetec da qaltaq nca'aleec na leuaxaicpi, nachi huo'o na daÿalliguittac, qataq huo'o na laÿipi 'eeta':
ACT.17.32	–Qaltaq ñi'axaÿaxanaxa de'eda qom qaltaq 'aupaquejlec da 'au'axat.
ACT.17.33	Nachi so Pablo ca'ai somayipi. 
ACT.17.34	Qalaxayi huo'o na da'amqajnataxanpi, nachi ca'ategue somayi. Qaq se'eso da'amqajnataxanpi nachi ÿalectauo so Dionisio. Qaq somayi nachi laÿipi nam ltaxaÿaqa' so Areópago. Nataq'en aso 'alo l'enaxat Dámaris, qataq huo'o so laÿipi.
ACT.18.1	Qaq co'ollaq ime de'eda, nachi so Pablo ca'ai yi Atenas da taigue da la ciudad Corinto. 
ACT.18.2	Qaq huaña yimayi, nachi natena'aguet so judío l'ec l'enaxat Áquila. Somayi chigaqa'ague da 'alhua l'enaxat Ponto. Qaq se'eso Áquila qataq aso lhua Priscila ñaq cha'aguelo da nvi't, chigoqtra'ague da Italia. Queda'ai yimayi, cha'ayi so lta'a na nta'alpi l'enaxat Claudio 'enapega 'enauac na judiopi da ca'ai yi Roma. Nachi so Pablo namaqtego' somayi, 
ACT.18.3	qaq cha'ayi nachi 'eeta'ama soomayi da l'onataxanaxa'c da i'ottrac na npe'l, nachi na'asopa soomayi da l'onataxanaxa'u. 
ACT.18.4	Nachi naxa da iviteuga yi na'a'q mataxaqui, nachi so Pablo tau'a aca laponaxaqui na judiopi, nachi da'aqtaxaatapeguem, qataq nam sa ishit da judiopi, da yaqto' da'amqajnataxan naq'en.
ACT.18.5	Qaq co'ollaq nvilyi' so Silas qataq so Timoteo, chigoqda'ague da Macedonia, nachi so Pablo ÿataqta nalamaqteguet da i'axattac da l'aqtac ñi Dios, qataq ÿataqta da'aqtaxaatem na judiopi da so Jesús somayi nachiso so nta'a mayi qadca'alaxaqui mayi qaiuattaique. 
ACT.18.6	Qalaxayi somayipi ÿataqta ncotatague' somayi qataq ishiueetac, nachi so Pablo ichigo'q soua alogo, damayi l'anaxat da jec. Nachi 'enapego' somayipi, 'eeta':
ACT.18.6	–Qami' maichi qanasouaxachiila't qom ivita da qadellivi; aÿim sa ishit da qami' ÿasouaxashi'te. Qaq nagui dam saÿa'ague, aÿim saigui qome nam sa ishit da judiopi.
ACT.18.7	Nachi ca'ai aso laponaxaqui na judiopi, nachi taÿa ca lma' so shiÿaxaua l'enaxat Ticio Justo. Somayi quetague' ñi Dios qataq nachi sa qaÿapeque ca lma' aso naponaxaqui. 
ACT.18.8	Qaq so Crispo mayi ilotague' aso naponaxaqui, somayi qataq 'enauac so llalaqpi i'amaqten so qadataxala'. Nataq'en qalota nam shiÿaxauapi mayi lma' yi Corinto co'ollaq hua'axaÿa da n'aqtac, nachi da'amqajnataxan, nachi 'enauac qanachilaxan. 
ACT.18.9	Qaq huo'o so pe, nachi so qadataxala' 'enapego' so Pablo co'ollaq huaigui so l'ochaxa, 'eeta':
ACT.18.9	–Sa ishit qome da 'ayi'itac, nachi qoqueto'ot da 'ad'aqtaxanaxac, sa ishit da 'anañaxaañi. 
ACT.18.10	Cha'ayi aÿim 'am soota'aguet, qaq sa ishit qome da huo'o ca 'am ÿaconeu'a da huo'o ca 'am i'otec. Cha'ayi ÿataqta qalota na shiÿaxauapi na netaña ne'ena la ciudad na ÿalamaxatpi.
ACT.18.11	Nachi so Pablo naña yi Corinto so 'oonolec vi'i qataq so laiñi so lÿa vi'i da ÿapaxagueetapeguec somayipi da l'aqtac ñi Dios.
ACT.18.12	Qalaxayi so na'a'q co'ollaq lta'a nam netaña yi Acaya so l'enaxat Galión, nachi na judiopi huaxaÿa't da qanpa'aguena so Pablo. Nachi qaÿaconeu'a somayi da qaÿauegueu'a aca l'onataxanaxaqui so nta'a. 
ACT.18.13	Nachi qoÿinapego' so nta'a, qoÿiita':
ACT.18.13	–De'eda shiÿaxaua, damayi quetapegueu'a na shiÿaxauapi, da yaqto' natamnot naq'en ñi Dios, qalaxayi dam 'eetec naq'en da ñi'oxonnataxanaxac ÿataqta npe'enguet na maichi qanqataxacpi.
ACT.18.14	Qaq co'ollaq mashi huotaique da detaqa so Pablo, nachi so nta'a Galión 'enapego' so judiopi, 'eeta':
ACT.18.14	–Qami' judío lashi', da huo'otaq aÿim qandoiua'a ca negue'tca cotaxac, huo'otaq lta'adaic nasouaxashit, nachi aÿímctaxa ishit da ñiualaxaune' da qami' ñi'axaÿaxanalo. 
ACT.18.15	Qalaxayi da aÿim qandoiua'a yi chochi n'aqtac dam qancotaitapigui, qataq dam n'enaxat, qataq nam maichi qanqataxaqui mayi qami' qoÿanema co'ollaxa, qaq ÿoqo'oyi no'on da maichi qau'ochi ca lataxac. Aÿim sa ishit da saÿapegueu'a da so'ot ca lataxac damayi.
ACT.18.16	Nachi ÿamaqhuec somayipi aso l'onataxanaxaqui. 
ACT.18.17	Nachi 'enauac nam griego l'ecpi ÿaconeu'a so Sóstenes som nataxala' aca naponaxaqui, nachi ÿataqta qaiuaxaatac, ÿauaachigui qanqoÿin so nta'a Galión. Qalaxayi somayi sa ishit da ÿoqochitega de'eda.
ACT.18.18	Nachi so Pablo ÿataqta huo'oi soua na'axa'te da hueta'a yi Corinto. Qaq co'ollaq ime, nachi somayi ncoyiguene' so nqaÿañicpi, nachi huenoteuo da nqo'ona yi 'alhua Siria, lÿatac so Áquila qataq aso Priscila. Qaq somayi co'ollaq yaqta'a da ca'ai yi ñigaxasom Cencrea da huenoteuo, nachi npetec na laue ÿataqta nmatta, cha'ayi nshitaique da ipacchigui cam l'aqtac mayi ÿan co'olloxochiyi. 
ACT.18.19	Qaq co'ollaq ivitra yi la ciudad Éfeso, nachi so Pablo n'onaxatañi aso Priscila qataq so lhua Áquila, nachi tau'a aso laponaxaqui na judiopi, nachi da'aqtaxaatapeguem 'enauac so lapoota'a't judiopi. 
ACT.18.20	Nachi somayipi nachoxodeetacot so Pablo da ñaq cada'ac hua'a, qalaxayi somayi sa ishit da hua'a. 
ACT.18.21	Chaqdata da ncoyiguene' somayipi da jec. Nachi 'eetega, 'eeta':
ACT.18.21	–Aÿim huo'o da iyaxa da sovita yi Jerusalén, da yaqto' salectauo ca naponaxac mayi naÿa'cna. Qalaxayi huo'o qome ca na'a'q da aÿim qaltaq qami' ñi'iguelaxalo, qom huo'otaq aÿim ÿanem ca ÿiquiaxac ñi Dios.
ACT.18.21	Nachi somayi huenoteuo, chigoqchiguiña yi Éfeso. 
ACT.18.22	Nachi co'ollaq ivita yi Cesarea, nachi so Pablo taÿa yi Jerusalén da dequinaxana so 'amqajnataxanaxaicpi. Qaq co'ollaq ime, nachi taigue da Antioquía. 
ACT.18.23	Qaq co'ollaq mashi huo'oi soua na'axa'te da hueta'a yimayi, nachi qaltaq inoxoneec, quetaguilo yiua 'ale'u Galacia qataq yi Frigia, da i'añaqchittac 'enauac na 'amqajnataxanaxaicpi.
ACT.18.24	Qaq se'esoua na'axa'te nachi nvita yi Éfeso so judío l'ec l'enaxat Apolo. Somayi nachi lañoqo' yi 'alhua Alejandría, qaq somayi ÿataqta ÿaÿaten da l'aqtaxanaxac, qataq ÿataqta ÿaÿate'n naua llico naua nanettrañi l'aqtaqa ñi Dios. 
ACT.18.25	Qataq ÿataqta ÿaÿaten da lliquiaxac da l'onataxanaxac ñi qadataxala', nachi da dapaxaguenataxaatac ÿataqta huo'o da lhuogoxo da i'axattegue da llic so Jesús, qaq nai'ctaxa da ndoteec da lachilaxanataxanaxac so Juan da ÿaÿaten da i'axategue. 
ACT.18.26	Nachi so Apolo co'ollaq huaigui aca laponaxaqui na judiopi, nachi da'aqtaxaatac qaica ca ñi'itaique. Qalaxayi co'ollaq n'axaÿaxaategalo somayi aso Priscila qataq so Áquila, nachi qandoxotteec da qaÿauec, nachi ÿataqta qai'aqtaxaatem da lliquiaxac da l'onataxanaxac ñi Dios. 
ACT.18.27	Nachi so Apolo co'ollaq huo'o da lyaxa da taitague da 'alhua Acaya, nachi so nqaÿañicpi itauan somayi da i'añaqchit, nachi qaÿauo'o aso nede qaÿamaxa so 'amqajnataxanaxaicpi mayi naña que'eca 'alhua da ÿataqta qailo'oguet somayi. Nachi somayi co'ollaq ivita yi Acaya, nachi ÿataqta lta'adaic da ltaunaxanaxac da itauaatac nam ñi Dios ÿachigoxotchigui naq'en da lqouagaxanaqtaic da da'amqajnataxan naq'en. 
ACT.18.28	Cha'ayi ÿataqta i'axattem 'enauac na lsomaxacpi na judiopi. Qaq somayi ÿataqta sa ishit da huo'o ca ÿoqolguet. Cha'ayi somayi ÿaconalo naua ñiyigui'shi n'aqtaqa, nachi i'axattac so Jesús da nachiso so nta'a qadca'alaxaqui mayi iuattaique namayipi.
ACT.19.1	Qaq so Apolo co'ollaq ñaq hueta'a yi Corinto, nachi so Pablo quetaguilo naua 'ale'u mayi saqaÿoqotchiguemque, chochi nvitta'a yi Éfeso. Nachi huaña, qaq huo'o so ilalecpi 'amqajnataxanaxaicpi. 
ACT.19.2	Nachi inattaco' somayipi, 'eeta':
ACT.19.2	–¿Qami' peta'a mashi qauacoñiiguet so Espíritu Santo co'ollaq qau'amqajnataxañi?
ACT.19.2	Nachi somayipi 'enapeco':
ACT.19.2	–Qomi' sa ishit da huo'otaq sa'axaÿaqpeguelec da huo'o ca Espíritu Santo.
ACT.19.3	Nachi so Pablo inat somayipi, 'eeta':
ACT.19.3	–Qaq ¿chaq négue't lachilaxanataxanaxac cam qauacoñiiguet co'ollaxa?
ACT.19.3	Nachi somayipi 'enapeco':
ACT.19.3	–Qomyi dam lachilaxanataxanaxac so Juan.
ACT.19.4	Nachi so Pablo 'enapeco':
ACT.19.4	–Aja', so Juan co'ollaxa nachilaxaatac nam shiÿaxauapi mayi ÿaxaadeec naua n'onataxaco, qalaxayi nataq'en 'enapega namayipi da yaqto' i'amaqten cam anatai' mayi nca'attalec, qaq somayi nachiso so Jesús som nta'a mayi qadca'alaxaqui.
ACT.19.5	Nachi somayipi co'ollaq hua'aqchigui de'eda, nachi qanachilaxan, qaÿachilaxanataxana da l'enaxat so qadataxala' Jesús. 
ACT.19.6	Nachi so Pablo co'ollaq ÿashiltalec somayipi, nachi so Espíritu Santo anac da tanguit somayipi. Huaña, nachi detaxaiguilo naua n'aqtaqa mayi sa qaÿauanapegalo, qataq i'axatta'pe naua l'aqtaqa ñi Dios. 
ACT.19.7	Qaq somayipi da ima'a't, nachi ivi' doce ÿallippi.
ACT.19.8	Nachi so Pablo ÿataqta ividaxattreec soua tres ca'agoxoiqa da ÿi'iguelaqtau'a aso laponaxaqui na judiopi da da'aqtaxaatac, qaica ca ñi'itaique, qataq i'axattapeguem somayipi da l'onataxanaxac ñi Dios da ilo'ogue 'enauacna, da yaqto' da'amqajnataxan. 
ACT.19.9	Qalaxayi huo'o na i'añaxattaguilo naua lquiyaqte da sa ishit da da'amqajnataxan; chaqdata da ÿataqta sa iyacnapec da n'aqtac da detaxaÿa, hua'aqtac naq'en na shiÿaxauapi. Nachi so Pablo ca'ai somayipi, nachi ÿauec som da'amqajnataxanpi, ÿauega aca lapaxaguenataxanaxaqui som l'enaxat Tirano. Qaq huaña, nachi ica'n naua na'axa'te da da'aqtaxaatac. 
ACT.19.10	Qaq 'eda da 'eetec, chochi ividaxattrauec soua dos vi'iyi. Nachi ÿataqta 'enauac na netaña yi 'alhua l'enaxat Asia, judiopi qataq nam sa ishit da judiopi, n'axaÿaxaatega da n'aqtaguec so qadataxala' Jesús. 
ACT.19.11	Nachi ñi Dios i'ot nam lta'adaicpi mayi sa qaÿauanapigui da chigoqchigui naq'en so Pablo, 
ACT.19.12	chochi ivitta'a somayi da huo'otaq qaidouec ca camachicague't ncopaxa, huo'otaq ca l'ola' mayi nhuoctapeeguet da l'oquiaxac, da yaqto' qalapaxalec ca sa no'on, nachi ishit da no'oita, qataq i'odauec na n'ecpi leguemaxaic.
ACT.19.13	Qalaxayi huo'oi soua judío lashi' mayi quetragui na shiÿaxauapi da i'ottrapeguec na n'ecpi leguemaxaic. Nachi soomayi nshitraique da do'onataxaada da l'enaxat so qadataxala' Jesús, da yaqto' i'oldauec na n'ecpi. Nachi soomayi 'eetegalo' na n'ecpi, 'eeta':
ACT.19.13	–Qami' sedolguete da l'enaxat so Jesús mayi i'axattac so Pablo da qoquii.
ACT.19.14	Qaq 'eda da 'eetec co'ollaxa soua siete llalqa so judío l'ec l'enaxat Esceva, somayi nachi lataxala' na ntaxaÿaxanaxanecpi da qaitaxaÿapegue' ñi Dios. 
ACT.19.15	Qalaxayi co'ollaq i'o't de'eda, nachi som n'ec leguemaxaic ÿasat, 'eeta':
ACT.19.15	–Aÿim sauatton so Jesús, nataq'en sauattoota so Pablo; qalaq qami', ¿négue't da qoñiita?
ACT.19.16	Nachi se'eso shiÿaxaua mayi huo'o so l'ec leguemaxaic padenaxanoiguilo soomayi, nachi ÿataqta qaica ca 'eneque naq'en, sa iyacna'pe, qataq icolaxatta'pe, huetrauec naq'iñi qataq ique'emaqchi't, nachi soomayi datadeec. 
ACT.19.17	Nachi 'enauac na netaña yi Éfeso judío l'ecpi qataq nam sa ishit da judiopi ÿaÿaten de'eda, nachi ÿataqta qalota da lcolanaxa. Nachi namayipi 'eetac da ÿataqta lta'adaic da lli'oxoyic da l'enaxat so qadataxala' Jesús.
ACT.19.18	Qaq nam da'amqajnataxanpi nataq'en ÿataqta qalota na n'axateuo nam i'otpi qauem co'ollaq saxanaxa da da'amqajnataxan. 
ACT.19.19	Nachi ÿataqta qalota nam napaxagueetego' co'ollaxa da n'enaxanaxac mayi saq cha'a, nam ndouo ana lede mayi huetalec damayi. Nachi qaÿavigaxat 'enauac anamayipi, ÿauaachigui qanqoÿin na shiÿaxauapi. Qaq co'ollaq ime, nachi qanaloqna't aso lashiue, qaq asomayi ÿataqta qaÿoqtegue. 
ACT.19.20	Qaq 'eda da 'eetec da n'aqtaguec so qadataxala' da ÿataqta nquictashiguem, qataq ÿachaxan da l'añaxac.
ACT.19.21	Qaq co'ollaq ime de'eda, nachi so Pablo huo'o da lhuennataxa da taigue da Macedonia qataq da Acaya, qataq nachi huotaique da ivida'a yi Jerusalén. Qataq huotaique da huo'otaq imat yi Jerusalén, nachi taigue da Roma. 
ACT.19.22	Nachi somayi ÿamaxadegue da Macedonia soua dos lta'u Timoteo qataq so Erasto, qaq somayi ñaq huo'oi soua na'axa'te da ñaq hueta'a yi Asia.
ACT.19.23	Qaq se'esoua na'axa'te nachi huo'o so lta'adaic cotaxac souaxat da l'aqtac ñi Dios. 
ACT.19.24	Qaq de'eda cotaxac chigoqchigui so shiÿaxaua l'enaxat Demetrio mayi i'ottac na lcat l'enaxat plata. Qaq somayi nachi i'ottac na l'enaqtac noÿicpi, i'enaxatchigui so lauo' aso nate'e mayi qanatameetacot, l'enaxat Artemisa, ÿachigoxotaigui na plata. Qaq damayi nachida da ÿachigoxottapoigui da lta'adaic lauegaxanaxac na l'onataxanaxanecpi. 
ACT.19.25	Nachi somayi laÿona't so l'onataxanaxanecpi, qataq 'enauac nam 'eeta'am da l'onataxanaxac somayi. Nachi 'enapego', 'eeta':
ACT.19.25	–Qami' ÿallippi, qami' qauaÿajñi da de'eda qad'onataxanaxac, damayi nachida da saÿamaxasoqtapigui. 
ACT.19.26	Qalaxayi qami' mashi qauauañiichigui, qataq qau'aqaichigui da se'eso Pablo somayi 'eetega da na nqolacpi mayi maichi l'onatac na shiÿaxauapi, namayipi sa ishit da ÿoqta 'en da deca'alaqtaxan. Qaq somayi ÿataqta qalota na ÿañoxot da i'amaqten dam 'eetega, qaq sa ishit da chaqnata na Éfeso, nataq'en 'enauaque naua 'ale'u na Asia. 
ACT.19.27	Qaq damayi ÿataqta huo'o da lchic, cha'ayi de'eda qad'onataxanaxac ishit da nlaguiñi. Nataq'en ñi lauo' añi ñatamnaqtacot qadate'e Artemisa, ñimayi ishit da daqat da lli'oxoyic. Huaña, nachi sa ishit da huo'o ca 'enec qanqoÿin dam l'amaqchic añim qadate'e mayi natameetacot na netaña na Asia qataq 'enauac nam neta'alo naua lÿa't 'ale'u.
ACT.19.28	Qaq co'ollaq chochi qai'aqchigui de'eda, nachi 'enauac somayipi ÿataqta dalemata. Nachi i'alaqtagui, 'eeta':
ACT.19.28	–¡Ÿataqta lta'adaic da lli'oxoyic añi Artemisa mayi late'e nam netaña na Éfeso!
ACT.19.29	Nachi ÿataqta huo'o da l'axa 'enauac so la ciudad. Nachi qaÿaconeu'a so Gayo qataq so Aristarco, soomayi chigoqda'ague da Macedonia, qaq nachi nnaictrague' so Pablo. Nachi soomayi qaÿauecdau'a cam noÿic mayi huaña naxa da qai'ot na ntaxaÿaxac. 
ACT.19.30	Qaq so Pablo nachi huotaique da pa'au'a somayipi da yaqto' da'aqtaxanem, qalaxayi som 'amqajnataxanaxaicpi sa ishit da ÿashineuo somayi. 
ACT.19.31	Nataq'en huo'o na nta'alpi mayi lma' yi Asia nam nauattonaxauapi somayi na namaxa da l'aqtac somayi, da yaqto' sa ishit da pa'auo. 
ACT.19.32	Nachi se'eso naponaxac ÿataqta huo'o da n'alaxac, ÿotta'a't na qai'alaqtalecpi, cha'ayi na shiÿaxauapi ÿataqta lliÿa't. Nachi ÿataqta qalota na ÿalectauo na sa ishit da ÿaÿaten ca huo'o mshi qai'ot se'eso naponaxac. 
ACT.19.33	Qalaxayi huo'o na ÿalectauopi na da'aqtaxanem da 'eetec de'eda naponaxac so Alejandro, nachi nam judiopi ÿamaqhuo somayi da yaqto' dataÿa'aguet 'enauac somayipi. Nachi somayi ÿachaxaashiguem na lhuaq, da yaqto' ÿi'imaqtom naq'en na shiÿaxauapi, nachi nshitaique da da'aqtaxanem namayipi da na judiopi sa ishit da lasouaxashit de'eda. 
ACT.19.34	Qalaxayi co'ollaq qaÿauatton somayi da judío l'ec, nachi somayipi qaltaq i'alqagui, ivi' dos horas da i'alaqtac, 'eeta':
ACT.19.34	–¡Ÿataqta lta'adaic da lli'oxoyic añi Artemisa mayi late'e na netaña na Éfeso!
ACT.19.35	Nachi som nedaxanaxanec da qai'ot na ntaxaÿaxac mayi lma' so la ciudad, co'ollaq ÿañoxot da nañaxaañi naq'en so shiÿaxauapi, nachi 'enapeco':
ACT.19.35	–Qami' ÿallippi mayi qadmayi na Éfeso, qami' qauaÿajñi da 'enauac na shiÿaxauapi ÿaÿaten da na la ciudad Éfeso, nachina na ilotague' ñi lauo' añi qadate'e Artemisa qataq ñim lqui'i mayi najñi co'olloxochiyi, chigoqo'ot na piguem. 
ACT.19.36	Qaq cha'ayi sa ishit da huo'o ca ÿoqolguet de'eda, qaq no'on da qauañaxañiiñi, qaq sa ishit qome da huo'o ca qau'ochi da huo'otaq sa qauennataxañiilec. 
ACT.19.37	Cha'ayi ne'enaua shiÿaxa'u mayi qanaviquiideuo, naamayi sa ishit da huo'otaq ishiueetrac añim late'e 'enauac da qoñiita. 
ACT.19.38	Qaq ÿoqo'oyi dam Demetrio qataq nam l'onataxanaxanecpi da huo'otaq huo'o ca ncotatrague', qalaxayi huo'o nam nta'alpi mayi nmit na nasouaxashitpi da nqo'oneu'a, yaqto' ñi 'oonolec i'axat ca sa ÿaÿamaxaden. 
ACT.19.39	Qaq da huo'otaq huo'o ca lÿa qauÿaxañiitaique, qaq no'on da qauauo'oi ca qalaponaxaqui da ÿalectauo qanqashiñi na nta'alpi, da yaqto' qautaqÿapega't. 
ACT.19.40	Cha'ayi qomi' nagui mashi souaqaigui da lchic da huo'otaq qoÿiitega da qomi' npa'aguenaxaiqa, souaxat de'eda so'otaqtac nagui. Cha'ayi qomi' qaica cam qad'aqtaxanaxac da huo'otaq qomi' qaina't da qainataxanec de'eda qancotaxac.
ACT.19.41	Qaq co'ollaq ime de'eda l'aqtac, nachi tachiguiña naq'en se'eso naponaxac.
ACT.20.1	Qaq co'ollaq mashi ime se'eso cotaxac, nachi so Pablo iÿaxanoigui na 'amqajnataxanaxaicpi, da yaqto' ÿanem da lqataxac. Ime, nachi ncoyigueetague' somayipi, nqapaltague', nachi taigue da Macedonia. 
ACT.20.2	Nachi quetaguilo 'enauaque se'esoua 'ale'u, ÿataqta qalota da l'añaqtaxanaxac da i'añaqchittac na 'amqajnataxanaxaicpi, chochi ivitta'a yi Grecia. 
ACT.20.3	Huaña yimayi, nachi ivi' tres ca'agoxoiqa da naña. Qaq co'ollaq mashi huotaique da huenoteu'a aso barco da taigue da Siria, nachi somayi l'axaÿaxac da na judiopi ÿauotaique da ÿalauat. Nachi somayi ÿi'iguelaqtegue na llic, tajlec yi Macedonia. 
ACT.20.4	Nachi nnaictagueto soua Sópatro lma' yi Berea, qataq so Aristarco qataq so Segundo mayi lma't yi Tesalónica, qataq so Gayo mayi lma' yi Derbe, qataq so Timoteo, nataq'en so Tíquico qataq Trófimo mayi chigoqda'ague da 'alhua Asia. 
ACT.20.5	Nachi se'esoua nqaÿa't hua'a'u, qaq co'ollaq ivilda yi la ciudad Tróade, nachi qomi' iuatapigui. 
ACT.20.6	Cha'ayi qomi' can ime so na'a'q naponaxaqui mayi huetoigui da qanallic ana pan mayi sa qaÿauo'o ana lalecte, nachi senoxonaxauec, sachigoxosoqchiguiña yi Filipos, senotaxau'a aso barco. Qaq ivi' soua cinco na'axa'te, nachi sovitaxa yi Tróade yim huetra'a soomayi. Huaña yimayi, nachi ivi' soua siete na'axa'te da souaqta'a.
ACT.20.7	Qaq so l'auaxanec na'a'q naua na'axa'te, nachi huo'o so qalaponaxac, da yaqto' sachiguenaq ana pan. Nachi so Pablo ÿapaxagueetac na 'amqajnataxanaxaicpi. Qaq cha'ayi somayi huotaique da jec so lÿa na'a'q, nachi ÿataqta quetot da l'aqtaxanaxac, chochi ivitta'a da laiñi so pe. 
ACT.20.8	Qaq se'eso qalaponaxac huashiguemec so pa'atchiguem noÿic, ÿataqta qalota ana coÿadaxanaxaquipi 'ettaigui. 
ACT.20.9	Qaq huo'o so nsoq, l'enaxat Eutico, somayi nso'ootañi, netaigui so nalloxoc. Qaq cha'ayi so Pablo ÿataqta qaÿoqteec da ltaxaÿaxac, nachi somayi huo'o na l'ochaxa, ivitta'a da ÿataqta lta'adaic na l'ochaxa. Nachi najñi, chigoqotchiguemec so qanayiitashiguema noÿic, nachi qaÿacoosop, cha'ayi ÿoqta ileu. 
ACT.20.10	Nachi so Pablo huenoteec, nachi nqapaxangue, nachi nsoxouo se'eso nsoq. Nachi 'enapego' so nqaÿañicpi, 'eeta':
ACT.20.10	–Sa ishit qome da qayi'ii; namayi ña nca'altauec.
ACT.20.11	Nachi so Pablo qaltaq ÿi'iguelaxashiguem. Ime, nachi ncolaxajñi aso pan, nachi deque'e. Qataq quetot da l'aqtaxanaxac, chochi ivittalec da yi'oxoñi, nachi jec. 
ACT.20.12	Qaq so nsoq qaÿauega ca lma', cha'ayi nca'aleec. Nachi 'enauac somayipi ÿataqta machiguiñi.
ACT.20.13	Qaq qomi' nachi qaltaq ñoqotaqhua'a aso barco da sa'auaqta'a yi Asón. Qaq huaña yimayi, nachi seuataqa'aguet so Pablo, cha'ayi nachi qadhuennataxa, cha'ayi so Pablo maichi lhuennataxac da petañi. 
ACT.20.14	Qaq can ñauanaxai' somayi yi Asón, nachi ñoqotaqa'ai' aso barco, nachi saxague da Mitilene. 
ACT.20.15	Nachi sachigoxosoqchiguiña yimayi da ñoqo'onaxa yi Quío, nachi souaqa'a yi naloteuga. Qaq so lÿa na'a'q, nachi sovitaxa yi ñigaxasom l'enaxat Samos. Nachi qanmataqa' yi Trogilio. Qaq so lÿa na'a'q, nachi sovitaxa yi Mileto. 
ACT.20.16	Qaq 'eda da 'eetec da qoyiquiaxac, cha'ayi so Pablo nachi lhuennataxac co'ollaxa da sa ishit da ÿoqta hua'a yi Asia, nachi sa ishit da ipagueu'a yi Éfeso. Cha'ayi somayi nshitaique da saqaÿaloq da ividegue da Jerusalén, da yaqto' hueta'a yimayi ca na'a'q Pentecostés, da huo'otaq ishit da ÿañoxot.
ACT.20.17	Qaq so Pablo co'ollaq hueta'a yi Mileto, nachi damaxasoxoneu'a na lataxala'pi na 'amqajnataxanaxaicpi mayi netaña yi Éfeso. 
ACT.20.18	Qaq co'ollaq mashi lapoota'a't, nachi 'enapego', 'eeta':
ACT.20.18	–Qami' qauaÿajñi da 'eetec da ÿataxac chigoqchiguiña so l'auaxanec na'a'q co'ollaq chita'ague da ñiviteu'a na Asia. 
ACT.20.19	Qaq 'enauaque se'esoua na'axa'te da qami' soota'agueta da so'onataxaatacot so qadataxala', qalaq qaica da ñapagaqchiitac. Nda'a't da qalota da ñineenaxac, qataq qalota na ñi'iguenataguecpi mayi aÿim i'otec na judiopi. 
ACT.20.20	Qalaxayi aÿim sa ishit da saxaañi da qami' sa'axattapeguema 'enauac nam qami' i'oteque ca ÿaÿamaqchiguiñi, qaq qami' sapaxagueeta'pe da huo'o na naponaxac qataq da huañalo naua qadma'chilli'. 
ACT.20.21	Qaq 'enauac nam judiopi qataq nam sa ishit da judiopi shiitega da ca'aisalo naua n'onataxaco, nachi quegue ñi Dios, qataq i'amaqten so qadataxala' Jesucristo. 
ACT.20.22	Qaq nagui aÿim saigue da Jerusalén, cha'ayi aÿim ÿauec so Espíritu Santo. Qaq aÿim sa ishit da saÿaten ca 'eetec ca souaigui qom sovi'. 
ACT.20.23	Cha'ayi chaqdata da saÿaten da huo'otaq huo'o yi sovita nam la ciudatpi mayi sovida'a, nachi so Espíritu Santo aÿim da'aqtaxaatapeguem da huo'o qome ca ñicoñitaguec, qataq ÿataqta qalota da ñique'ejnaxac. 
ACT.20.24	Qalaxayi 'enauac namayipi qaica ca soqocha'a, ivida'a da maichi ñachaalataxac 'eeta'am ñaq'en da qaica ca naigui. Chaqdata da ñishitaique da samachiguiñi qom sematta da ñamaxasaguec qataq da sepaquejlec dam i'onataxanaxac mayi aÿim ÿami' so qadataxala' Jesús, da yaqto' sa'axat da no'on qad'axaÿaxac mayi lqouagaxanaqtaic ñi Dios.
ACT.20.25	Qaq nagui yi'oqta da 'enauac da qoñiita nam sa'aqtaxaatapeguem co'ollaxa da l'onataxanaxac ñi Dios da ilo'ogue 'enauacna, da nachi tachiguiña nagui da aÿim sa nauane'. 
ACT.20.26	Qaq ÿoqo'oyi nagui qami' sa'aqtaxanema da qaica ca ÿasouaqtac da qoñiita. 
ACT.20.27	Cha'ayi aÿim ÿataqta sa'axatta 'enauac nam 'eetapeguecpi ñi Dios, qaica ca soxottapiguiñi. 
ACT.20.28	Qaq ÿoqo'oyi ñi 'oonolec da qoñiita ÿataqta ntel-la't qome, qataq nataq'en qadchilliÿa'a qome 'enauac na 'amqajnataxanaxaicpi mayi qami' ipataxagueta so Espíritu Santo da yaqto' qauloÿigue. Namayipi maichi lalamaxatpi so qadataxala', lshijnaxanaxatpi, lashiue soua maichi ltago'q co'ollaq qaÿalauat. 
ACT.20.29	Cha'ayi aÿim saÿateeta da qom shica'ai ne'ena, nachi huo'o qome ca lÿa anac da huotaique da nlaxajñi na 'amqajnataxanaxaicpi, 'eeta'am da 'eetec ca dequi'iÿapec da detoxongui ana qaguetapi. 
ACT.20.30	Qataq da qoñiita huo'o qome ca maichi qami' chigoqchiguinguilo, nachi dapaxaguenataxanec na chochi ashipegaxanaxac, qaq sa ishit da i'axat cam ÿoqta 'eesa, cha'ayi nshitaique da na 'amqajnataxanaxaicpi quegue camayi. 
ACT.20.31	Qaq maxatchaxa qome, qanloishiguem, qauennachiÿo' qome soua tres vi'iyi, da ica'n naua na'axa'te qataq naua pe' da qami' saqattegalo, ñoÿiitalec ñi 'oonolec da qoñiita.
ACT.20.32	Qaq nagui qami' ÿaqaÿa't, qami' sepataxagueta da ltelaxa ñi Dios qataq dam n'aqtaguec da lchoxonnataxanaxa mayi ÿataqta huo'o da l'añaxac, da yaqto' qami' 'añaxaiqa naq'en, qataq da yaqto' qauacoñiiguet cam ÿaqataxaatapigui' da ÿami' ñi Dios 'enauac nam lalamaxatpi. 
ACT.20.33	Aÿim sa ishit da chochi ñaquitta'a co'ollaxa aca alom huo'otaq ca logoxot ca camachicague't shiÿaxaua. 
ACT.20.34	Chaqdata da qami' qauaÿajñiita da aÿim ÿataqta so'onataxaatac, da yaqto' ñauec cam seueetac qataq naua iÿa't. 
ACT.20.35	Qaq nachi 'eetai' da qami' sapaxagueetapegueeque de'eda, da ca shiÿaxaua do'onataxan, yaqto' ishit da itauan cam huo'o da lhuenaxanaxa. Qaq ñitounaqta'ac qome da l'aqtac co'ollaxa so qadataxala', mayi 'eeta': “Ÿataqta machiguiñi ca shiÿaxaua qom dachitaqtaxan, qaq saq 'en'am cam chochi qaÿachit.”
ACT.20.36	Qaq co'ollaq ime da ltaxaÿaxac so Pablo, nachi i'alyiñi naua l-llicte da nqouagaxaunaxaua 'enauac somayipi. 
ACT.20.37	Nachi 'enauac somayipi noÿiitagui, nachi qanqapaltapegue' somayi, qataq qanapigoq. 
ACT.20.38	Nachi somayipi ÿataqta daquico, cha'ayi so Pablo 'enapec yi nachi tachiguiña da sa ishit da qaltaq qanauane'. Ime, nachi qannaicapegue', qaividaxattauga aso barco.
ACT.21.1	Qaq can mashi soqolqa'ai so qadqaÿañicpi, nachi senotaxauo, nachi salamaxataqchigui yi Cos, qaq so lÿa na'a'q, nachi sovitaxa yi Rodas. Qaq huaña yimayi, nachi saxa yi Pátara. 
ACT.21.2	Qaq huaña yimayi, nachi ñatenaqteguet aso barco mayi taÿa'ague da Fenicia. Nachi senotaxau'a asomayi, nachi soqolaq. 
ACT.21.3	Qaq can soqolaqta, nachi chochi seloqtau'a yi 'alhuolec Chipre pa'aÿa'ague da qan'emaq, nachi chochi sovidaqta'a yi Siria. Qaq cha'ayi aso barco qanÿoxoñi na l'ec can huaña yi ñigaxasom Tiro, nachi saxau'a yimayi. 
ACT.21.4	Nachi qomi' ñauanaxai' na 'amqajnataxanaxaicpi, nachi souaqa'aguet somayipi soua siete na'axa'te. Nachi so Espíritu Santo da'aqtaxanem somayipi, da yaqto' 'enapega so Pablo da yaqto' sa ishit da taigue da Jerusalén. 
ACT.21.5	Qaq can inoxoodeec soua siete na'axa'te, nachi qaltaq qolaq. Nachi 'enauac so 'amqajnataxanaxaicpi lÿatac na n'alpi qataq na llalaqpi da qomi' icaadaueegue da laÿi yi la ciudad. Qaq can sovidaqaama so loigue, nachi qomi' sa'adaxayiñi naua qadllicte, nachi ñoqouagaxauenaqtac. 
ACT.21.6	Huaña, nachi ñaqapalaqtague' somayipi da ñicoyiguenaqtague', nachi senotaxau'a aso barco. Qaq somayipi ÿi'iguelaxau'alo naua lma'te.
ACT.21.7	Qaq sachigoxosoqchiguiña yi Tiro, chochi sovidaqta'a yi Tolemaida. Huaña yimayi, nachi tachiguiña da qoyiquiaxac da soqolaqtangui na 'etaxat. Qaq huaña yimayi, nachi ñauanaxai' so qadqaÿañicpi, nachi 'oonolec so na'a'q da souaqta'aguet. 
ACT.21.8	Qaq so lÿa na'a'q, nachi so Pablo nataq'en qomi' qaltaq soqolaq, nachi sovidaxa yi la ciudad Cesarea. Qaq huaña yimayi, nachi ñoqo'onaxau'a yi lma' so Felipe som i'axattac da n'aqtac, som 'oonolec soua siete ntauapi co'olloxochiyi. Nachi souaqa'a yi lma'. 
ACT.21.9	Qaq se'eso Felipe huo'oi soua cuatro llale. Soomayi saxanaxa da huado'n, qaq soomayi l'aqtaxanaxanal ñi Dios. 
ACT.21.10	Qaq can mashi huo'oi soua na'axa'te da souaqta'a yi lma', nachi noviyi' so l'aqtaxanaxanec ñi Dios, l'enaxat Agabo, chigoqta'ague da Judea. 
ACT.21.11	Somayi qomi' namaqtegalo. Nachi somayi ÿacona so nsaataxaqui so Pablo, nachi maichi icoñiyiguilo naua lchil qataq naua lhua'q. Nachi 'enapeco':
ACT.21.11	–So Espíritu Santo 'enapec da l'aqtaxanaxac yi cam judiopi mayi lma' yi Jerusalén nachi 'eetec qome de'eda ñim lalamaxat ne'ena saataxaqui da icoñi'. Ime, nachi ÿaneu'a na sa ishit da judiopi.
ACT.21.12	Qaq can sa'axasoqchigui de'eda, nachi qomi' qataq na qadaÿipi mayi netaña yi Cesarea nachi ñachoxonnaqtacot so Pablo, da yaqto' sa ishit da taigue da Jerusalén. 
ACT.21.13	Qalaxayi so Pablo 'enapec:
ACT.21.13	–¿Tá'ainec yi qanoÿiñiitac qataq qanshiitaique da aÿim qauaquicoqchichi? Yi aÿim ÿataqta qaica ca shictega, nai'ctaxa da huo'otaq aÿim qaicoñi', huo'otaq da aÿim qaÿalauat da huaña yi Jerusalén, souaxat da sasoilec so qadataxala' Jesús.
ACT.21.14	Qaq cha'ayi sa ishit da qomi' ÿalaxagueta so Pablo, nachi saxanaxañi, nachi shinaqtega, shinaqta':
ACT.21.14	–Hua', no'on da ÿataqta ipacchigui ca 'eetapeguec ñi qadataxala'.
ACT.21.15	Qaq can ime de'eda, nachi ñaÿamaxataq, nachi saxague da Jerusalén. 
ACT.21.16	Nachi huo'oi soua qadÿata'pe nam 'amqajnataxanaxaicpi mayi lma' yi Cesarea, nataq'en nachi ÿalectaiguilo soomayi so chigaqa'ague da Chipre, somayi l'enaxat Mnasón. Qaq somayi mashi sa lcoshi'igue da 'amqajnataxanaxaic. Qaq nachiso so 'eetega da qadanataqa' ca lma' da sovidaq.
ACT.21.17	Qaq can mashi sovitaxa yi Jerusalén, nachi na qadqaÿañicpi ÿataqta qomi' ntootapegueque. 
ACT.21.18	Qaq so lÿa na'a'q nachi so Pablo nataq'en qomi' ñoqo'onaxau'a so Santiago. Qaq somayi nachi hueta'aguet 'enauac so laÿipi nataxala'pi. 
ACT.21.19	Nachi so Pablo nquiitague' 'enauac somayipi. Ime, nachi ÿachigoxottot da i'axattac 'enauac nam i'otpi ñi Dios mayi ÿachigoxotchigui somayi da huaigui naq'en nam sa ishit da judiopi. 
ACT.21.20	Qaq can ime da qai'aqchigui 'enauac de'eda, nachi ÿataqta qaÿi'oxodeetac ñi Dios. Ime, nachi qoÿiitega so Pablo, qoÿiita':
ACT.21.20	–Hua', 'am qadqaÿa, qalaxayi 'am mashi 'auaÿaten da na judiopi ÿataqta qalota na da'amqajnataxan. Qaq namayipi ÿataqta ipactega da qaipactelec da qanayiigue 'enauac nam lqataxacpi so Moisés. 
ACT.21.21	Qaq namayipi l'axaÿaxac da 'am 'auapaxagueetapegueco' 'enauac nam judiopi mayi neta'alo naua ÿaqa'alo' 'ale'u, da yaqto' sa ishit da ÿalaxaguet nam lqataxacpi so Moisés, qataq qonetego' da yaqto' sa ishit da ÿauo'o na n'anaxat na l'oc na llalec, qataq ÿaxaneec na maichi qan'onataxacpi. 
ACT.21.22	Qaq ¿chaq huá'ague ca 'eetec nagui? Cha'ayi na shiÿaxauapi laÿona't qom l'axaÿaxac da 'am mashi 'anovi'. 
ACT.21.23	Qaq ÿoqo'oyi 'am no'on da 'au'ot qome da qadqataxac, 'eeta': Huo'oi naua cuatro shiÿaxa'u souaqta'agueta mayi yaqta'a da ivita ca laloqo' cam l'aqta'c co'olloxochiyi da yaqto' ÿauo'oi ca ÿaadot ñi Dios. 
ACT.21.24	Qaq nachiñiua qome 'annaicapegueto da 'anÿoxo'u, ime, nachi qaushiichiñi acam lashiue da qanÿoxoqui. Qaq qom ime, nachi naamayi ishi't da npete'c na laue. Qaq 'eda qome da qonetec, yaqto' 'enauac ishit da qaÿaÿaten da sa ishit da 'eesa de'eda 'an'aqtaguec, cha'ayi chaqdata da 'am nataq'en ÿataqta 'aupacchigui 'enauac da 'aualaxalec na nqataxacpi. 
ACT.21.25	Qaq nam sa ishit da judiopi mayi mashi da'amqajnataxan, qalaxayi mashi sauoqo'o co'ollaxa aso qodede da shinaqtega, da yaqto' sa ishit da taÿapegueu'a de'eda qan'onataxac. Chaqdata da namayipi sa ishit qome da chic na lapat nam mashi qoÿanot na nqolacpi, qataq sa ishit da chic na ntago'q qataq na lapat ca chochi ichigueuo na lqosot, qataq sa ishit qome da huo'o ca ncachitague' aca sa lhua.
ACT.21.26	Nachi so Pablo ÿaue'c soua lÿa't cuatro shiÿaxa'u. Nachi so lÿa na'a'q, nachi nÿo nataq'en soomayi. Qaq co'ollaq ime', nachi nqo'oodeu'a aso n'onaxanaxaqui da i'axatreuo cam na'a'q mayi laloxoqui da ime' da nÿoxo'c, cam na'a'q mayi huetoigui da ÿaadeuo aca lachitaqtaxanaqte'.
ACT.21.27	Qalaxayi co'ollaq yaqta'a da inoxoodeec soua siete na'axa'te, nachi huo'oi soua judío lashi' mayi chigoqda'ague da 'alhua Asia. Soomayi ilalguete so Pablo da huetaigui aso n'onaxanaxaqui. Nachi soomayi i'o't da l'axa, ÿataqta lliÿa't naq'en na shiÿaxauapi. Nachi qaÿaconeu'a so Pablo. 
ACT.21.28	Nachi qai'alaqtalec somayi, qoÿiita':
ACT.21.28	–¡Qami' Israel l'ecpi, ña qomi' qautauañi'! 'Ena nam shiÿaxaua mayi ÿataqta nmatte' 'enauaque naua 'ale'u da ÿapaxagueetapeguec na shiÿaxauapi, da yaqto' npa'aguene' na qadhuo' l'ecpi, qataq na nqataxacpi mayi chigoqo'ot so Moisés, qataq anam qad'onaxanaxaqui. Qaq namayi nagui qataq huenoxonoigui naq'en ana qad'onaxanaxaqui naua griego lashi', qaq ÿataqta ishipaxanaqchi't ne'ena n'onaxanqa' mayi qui'itta.
ACT.21.29	Qaq soomayi 'eedapec de'eda, cha'ayi ÿauaachiyigui co'ollaxa so Pablo huaigui so la ciudad da nnaictague' so Trófimo, som l'ec yi Éfeso. Nachi qaipi'itaxaatega da so Pablo ÿauegoigui aso n'onaxanaxaqui somayi.
ACT.21.30	Nachi 'enauac na shiÿaxauapi mayi netaña so la ciudad ÿataqta qalagaxa't, nqalgoqtagui. Nachi qaÿaconeu'a so Pablo, qaÿauogonnaueegue da laÿi aso n'onaxanaxaqui. Nachi ÿataqta saqaÿaloq da qaÿapoguilo naua laso'mi. 
ACT.21.31	Nachi qanshitaique da qaÿalauat. Qalaxayi mashi huo'o co'ollaxa da l'axaÿaxac so huataxanaq lta'a da 'enauac se'eso la ciudad Jerusalén ÿataqta huo'o da l'axa. 
ACT.21.32	Nachi se'eso huataxanaq lta'a laÿona't so nallippi qataq so ltauapi, nachi nqalgoqta'a so hueta'a so shiÿaxauapi. Nachi co'ollaq qaila'aguet so huataxanaq lta'a qataq so nallippi, nachi qoÿaxaañi da qaiuaxaatac so Pablo. 
ACT.21.33	Nachi so huataxanaq lta'a nqochineuo, nachi ÿaconeu'a so Pablo, nachi damaxasoxoolec da qaicoñida'aque naua lhua'q soua lque'te. Qaq co'ollaq ime, nachi dechimaqtaxaatapeguelec somayi qataq chaq negue't cam i'ot. 
ACT.21.34	Qalaxayi so shiÿaxauapi ÿataqta i'alaqtagui, saq ÿataq ca 'eetec ca l'aqtaxanaxac, qaq ÿoqo'oyi se'eso huataxanaq lta'a sa ÿaÿaten ca 'eetec souaxat na n'alaxac. Nachi damaxasoxoolec da qaÿauega so lma' na huataxanaqpi. 
ACT.21.35	Qaq co'ollaq qanayiitau'a ca lma' na huataxanaq, nachi ÿataqta qanachishiguem so Pablo souaxat da lhuaxanaxanaxac na shiÿaxauapi. 
ACT.21.36	Cha'ayi 'enauac namayipi nca'attauo, ÿataqta i'alaqtagui, 'eeta':
ACT.21.36	–¡No'on da qaÿalauat!
ACT.21.37	Qaq co'ollaq mashi huotaique da qaipa'axaneuo so Pablo, nachi somayi 'enapego' so lta'a na huataxanaq, 'eeta':
ACT.21.37	–¿Peta'a ishit da huo'o ca i'aqtac?
ACT.21.37	Nachi so nta'a 'enapeco':
ACT.21.37	–¡'A! ¿Qachi 'auaÿate'no' naua l'aqtaqa na griegopi? 
ACT.21.38	Qachi ¿sa ishit qone' da nachi'am som Egipto l'ec mayi huo'o so na'a'q nachi i'ot so npa'aguenaxac, nachi ÿauegueuga so tojlec so cuatro mil shiÿaxauapi mayi laataxanaxaicpi?
ACT.21.39	Nachi so Pablo 'enapeco':
ACT.21.39	–'A'i, aÿim judío l'ec, ÿañoqo' yi Tarso mayi ÿi'oxodaic, huaigui yi 'alhua l'enaxat da Cilicia. Qalaxayi ñaq aÿim 'auchoxoden, aÿim 'auashiitem da sauo'o ca i'aqtac nam shiÿaxauapi.
ACT.21.40	Nachi so huataxanaq lta'a ÿashiitem so Pablo da detaqa. Nachi somayi nachajñi cam ñiguishiguem, nachi ÿachaxaashiguem na lhuaq da 'enapega na shiÿaxauapi da de'enaxaatai'. Qaq co'ollaq mashi ntochiguiñi, nachi somayi detaqa, huota'aisalo naua l'aqtaqa na judiopi. Nachi 'eeta':
ACT.22.1	–Qami' ÿaqaÿañicpi, qataq qami' ita'alpi, ña qan'axaÿaxañiÿa da itaxaÿaxac da qami' shinapegalo.
ACT.22.2	Qaq co'ollaq qai'axaÿa da detaxaiguilo naua judío l'aqtaqa, nachi ÿataqta ÿi'imaqtom so shiÿaxauapi. Nachi so Pablo 'enapeco':
ACT.22.3	–Aÿim judío l'ec. Ÿañoqo' yi Tarso mayi huaigui yi 'alhua Cilicia. Qalaxayi aÿim ñañaxatalec na Jerusalén, qaq aÿim lapaxaguenatac so Gamaliel. Aÿim ÿataqta shicteguelo naua nqataxaco som hua'au qadta'alpi. Qaq ÿoqo'oyi nachi 'eetai' da ÿataqta huo'o da iuogoxo da so'onataxaatacot ñi Dios, ÿataqta semato'ot da iquiyaqteÿaxac. Qaq nachi shiita'am 'enauac da qoñiita nagui. 
ACT.22.4	Qaq aÿim co'ollaxa ÿataqta secaatac nam quetague' de'eda n'aqtac, chochi ivitta'a da huo'o na salauat. Nachi saconeu'a da secoñi' na ÿallippi qataq na 'alpi, da yaqto' sanaigui añi ncoñitaxanaxaqui. 
ACT.22.5	Qaq som lataxala' na ntaxaÿaxanaxanecpi da qaitaxaÿapegue' ñi Dios, qataq 'enauac nam laÿipi nataxala'pi, namayipi ishit da i'axat de'eda, da nachina namayipi na aÿim ÿanem aso nede mayi taÿa'a na qadaÿipi judiopi mayi netaña yi Damasco. Qaq aÿim saÿa'a yimayi co'ollaxa da shi'iguena'a na 'amqajnataxanaxaicpi, da yaqto' ñauega na Jerusalén, qaq yi qaiuaxan.
ACT.22.6	Qalaxayi co'ollaq shictague' so nqa'aic, nachi mashi ñayiitau'a yi Damasco, qaq mashi yaqta'a da na'a'q laiñi, nachi nque'elaxatta da souaigui so n'edaxa mayi chigoqo'ot na piguem. 
ACT.22.7	Nachi aÿim sanajñi. Ime, nachi sa'axaÿa so n'aqtac aÿim 'eetega, 'eeta': “Saulo, Saulo, ¿tá'ainco' yi aÿim 'aucaatac?” 
ACT.22.8	Nachi aÿim senataxaatac, shiita': “'Am ÿataxala', ¿négue't 'am?” Nachi somayi aÿim 'enapega, 'eeta': “Qomyi nachaÿim Jesús mayi aÿim Nazaret l'ec, nachaÿim mayi aÿim 'aucaatac.” 
ACT.22.9	Qaq som ñinaictagueto, soomayi ÿauaachiyigui som n'edaxa, nachi ÿataqta ñi'i't, qalaxayi sa ishit da qai'axaÿa som aÿim 'eetega. 
ACT.22.10	Nachi aÿim shinapec: “'Am ÿataxala', ¿négue't ca 'anshitaique da so'ot?” Nachi so qadataxala' aÿim 'enapega, 'eeta': “Qoñishiguem, nachi qocot da 'iquiaxac da 'aigue da Damasco. Qaq qom huaña yimayi, nachi 'am qai'aqtaxanem 'enauac cam 'ad'onataxanaxac.” 
ACT.22.11	Qaq cha'ayi aÿim nachi sa ñauaañi souaxat so n'edaxa, nachi soua ñinaictagueto aÿim ÿauecta'agueta, chochi sevittau'a yi Damasco.
ACT.22.12	Qaq yimayi nachi netaña so shiÿaxaua l'enaxat Ananías. Qaq somayi ÿataqta ÿalaxalec nam lqataxacpi so Moisés, qaq nam judiopi mayi lma' yi Damasco ÿataqta no'on naq'en da n'aqtaguec somayi. 
ACT.22.13	Nachi se'eso Ananías aÿim anaÿa, nachi aÿim 'enapega, 'eeta': “'Am ÿaqaÿa Saulo, 'am qaltaq 'anauaañi qome.” Huaña, nachi qaltaq ishit da ñauaañi, nachi sela'a somayi. 
ACT.22.14	Nachi somayi aÿim 'enapega, 'eeta': “Ñim nDios som hua'au qadta'alpi, ñimayi 'am lca'aguishic co'ollaxa, cha'ayi nshitaique da yaqto' 'am 'auaÿaten cam maichi 'eetapeguec ñimayi, qataq da 'anauane' som no'on da lataxac, qataq da yaqto' 'an'axaÿaxana somayi da 'am detaxaÿot. 
ACT.22.15	Qataq 'am 'au'axat qome somayi da 'au'aqtaxanem 'enauac na shiÿaxauapi, qataq da 'au'axat dam 'adauanaqchic qataq dam 'au'aqchigui. 
ACT.22.16	Qaq ÿoqo'oyi nagui, ¿négue't cam 'au'aptapigui? Qoñishiguem qome, nachi 'am qanachilaxan, ÿataqta 'aupi'iÿa'a da l'enaxat so qadataxala', yaqto' ishit da qaÿapalaxat na 'adasouaxashitpi.”
ACT.22.17	Qaq can aÿim ñi'iguelaxague na Jerusalén, nachi ñoqo'oneu'a añi n'onaxanaxaqui da yaqto' ñoqouagaxauen, nachi huo'o so ÿauanaqchic. 
ACT.22.18	Aÿim sela'a so qadataxala', nachi aÿim 'eetega, 'eeta': “Sa 'anaÿaloxon qome da qoca'ai na Jerusalén, cha'ayi sa ishit da qaÿaconguet da 'ad'aqtaxanaxac da aÿim 'au'axattac.” 
ACT.22.19	Nachi aÿim shiita': “'Am ÿataxala', namayipi ÿaÿaten da aÿim shictagui co'ollaxa 'enauac ana laponaxaquipi na judiopi, nachi saconeu'a da secoñi' 'enauac nam i'amaqteetac da qoneta, qataq seuaxaatac. 
ACT.22.20	Qataq co'ollaq qaÿalauat yi Esteban mayi 'ad'aqtaxanaxanec, qalaq aÿim salectauo, qataq sovida'a da selotague' na logoxotpi nam dalaataxanpi.” 
ACT.22.21	Qalaxayi so qadataxala' aÿim 'enapega, 'eeta': “'Aue qome, qojec, cha'ayi ÿataqta qaÿoqtegue cam 'am samaxague, 'am samaxa qome nam sa ishit da judiopi.”
ACT.22.22	Huaña, nachi tachiguiña da sa ishit da qan'axaÿaxana. Nachi so shiÿaxauapi ÿataqta i'alaqtagui, 'eeta':
ACT.22.22	–¡No'on da qaÿalauat de'eda shiÿaxaua! ¡Sa ishit da nachi 'eetai' da nca'altauec!
ACT.22.23	Qaq cha'ayi nachi queto'ot da i'alaqtagui somayipi, qataq imetta'pe naua alogo qataq na 'alhua, 
ACT.22.24	nachi so huataxanaq lta'a damaxasoxoolec da qaltaq qoÿanaigui so lma' so huataxanaqpi so Pablo, qataq damaxasoxoolec da yaqto' qaiuaxan somayi, da yaqto' ishit da i'axat ca huo'o mshi i'alaqtalec somayi na shiÿaxauapi. 
ACT.22.25	Qalaxayi co'ollaq mashi ime da qaicoñida'ague da qaÿauotaique da qaiuaxan, nachi so Pablo 'enapeco':
ACT.22.25	–¿Qami' qachi ishito' da huo'o da qoñiic da qauaxañi ca romano l'ec, da huo'otaq saxanaxa da qanmichi ca 'eetec ca lasouaxashit?
ACT.22.26	Qaq co'ollaq hua'aqchigui de'eda so ltaua so huataxanaq lta'a, nachi jec da icoyiguen so lta'a, 'eeta':
ACT.22.26	–Maxatchaxa, 'advitalec qome da 'anshitaique da 'au'ot, cha'ayi de'eda shiÿaxaua, damayi romano l'ec.
ACT.22.27	Nachi se'eso nta'a nqo'oneu'a so Pablo, nachi inattac, 'eeta':
ACT.22.27	–¿'Eesa peta'a da 'am romano l'ec?
ACT.22.27	Nachi so Pablo 'enapeco':
ACT.22.27	–Aja'.
ACT.22.28	Nachi so nta'a 'enapeco':
ACT.22.28	–Aÿim ÿataqta qaÿoqtegue aso seshiiten da yaqto' aÿim romano l'ec.
ACT.22.28	Qalaxayi so Pablo 'enapeco':
ACT.22.28	–Aÿim, qalaxayi ÿataqta ÿañoqo' yimayi.
ACT.22.29	Huaña, nachi som nshitaique da iuaxan somayi nachi nlagaxatapecpi. Ivida'a som nta'a co'ollaq mashi ÿaÿaten da somayi romano l'ec, nachi somayi ÿataqta huo'o da lcolanaxa souaxat da icoñittai' so Pablo.
ACT.22.30	Qaq so lÿa na'a'q nachi som nta'a huotaique da ÿaÿaten chaq ta'ainec na judiopi da nquiÿatega so Pablo. Nachi nqa't so lque'te, nachi ÿamaxalec da i'ot so laponaxac so lataxala'pi na ntaxaÿaxanaxanecpi, nataq'en 'enauac so nta'alpi mayi loicnatac na lataxaguesat. Nachi nqateec so Pablo da ÿataxanoigui somayipi.
ACT.23.1	Nachi so Pablo co'ollaq ÿamataigui so nta'alpi mayi loicnatac na lataxaguesat. Nachi 'enapeco':
ACT.23.1	–Qami' ÿaqaÿañicpi, aÿim chochi ivitta'a nagui da qaica ca da da ivilÿaxac, qaq ñi Dios ÿaÿaten.
ACT.23.2	Nachi so Ananías mayi nachiso so lataxala' na ntaxaÿaxanaxanecpi da qaitaxaÿapegue' ñi Dios, somayi ÿamaxalec nam sa qaÿapeque so Pablo, da yaqto' iuaxanoigui na alap somayi. 
ACT.23.3	Qalaxayi so Pablo 'enapeco':
ACT.23.3	–¡Ñi Dios 'am iuaxan qome, 'am mayi qonetega da 'am 'eesa! 'Am 'anso'ootaina da yaqto' aÿim 'audolec na nqataxacpi da yaqto' aÿim 'anmit, qalaq ¿tá'ainco' yi maichi 'anpa'aguene' na nqataxacpi da aÿim 'auamaxasoxoolec da aÿim qaiuaxan?
ACT.23.4	Nachi nam huetai'yi 'enapego' somayi, 'enapeco':
ACT.23.4	–¿Tá'ainec yi qonetec de'eda da 'aushiuen ñim lataxala' na ntaxaÿaxanaxanecpi da qaitaxaÿapegue' ñi Dios?
ACT.23.5	Nachi so Pablo 'enapeco':
ACT.23.5	–Qami' ÿaqaÿañicpi, aÿim sa ishit da saÿaten ñimayi da nachiñi ñim lataxala' na ntaxaÿaxanaxanecpi; cha'ayi nachi 'enapec naua nanettrañi n'aqtaqa, 'eeta': “Sa ishit qome da 'aushiuen cam lta'a na 'adhuo' l'ecpi.”
ACT.23.6	Nachi so Pablo ila'a da huo'o na saduceopi se'eso nta'alpi mayi loicnatac na lataxaguesat, qataq huo'o na fariseopi. Nachi somayi ÿataqta n'axanneque naua l'aqtaqa, 'eeta':
ACT.23.6	–Qami' ÿaqaÿañicpi, aÿim fariseo l'ec, nachi sachigaqaigui na fariseopi, qalaq nagui aÿim qanmichiitac, souaxat da huo'o da ñaquitaxac da qaltaq qanca'alaxateec na leuaxaicpi.
ACT.23.7	Qaq co'ollaq chochi 'enapec de'eda, nachi na fariseopi qataq na saduceopi maichi taÿa't da ncotatega't. Huaña, nachi somayipi nÿodacachi. 
ACT.23.8	Cha'ayi nam saduceopi, namayipi 'eetega da sa ishit da qaltaq nca'aleec na leuaxaicpi, qataq sa ishit da huo'o ca chigaqshiguem lamaxashic ñi Dios, qataq qaica nam saq cha'a nqui'ipi; qaq nam fariseopi, qalaxayi i'amaqten da huo'o 'enauac ne'enapi. 
ACT.23.9	Nachi 'enauac somayipi i'alaqtagui; nachi huo'o na nachajñi nam dapaxaguenataxaatapeguec na nqataxacpi mayi nachi laÿipi na fariseopi. Nachi namayipi 'eeta':
ACT.23.9	–De'eda shiÿaxaua, damayi sa ishit da huo'o ca i'ot sa ÿaÿamaxañi, cha'ayi sa iuena'a da huo'otaq huo'o cam detaqtague' nam namaxashic piguem l'ecpi, huo'otaq nam saq cha'a nqui'ipi. Qaq no'on da sa ishit qome da 'ico' ñipa'aguenaqtague' ñi Dios.
ACT.23.10	Nachi ÿataqta lta'adaic da cotaxac. Nachi som huataxanaq lta'a ÿataqta huo'o da lcolanaxa da qanaviigui so Pablo. Huaña, nachi damaxasoxoneuga so nallippi da yaqto' nqateeguesop somayipi so Pablo, nachi qaltaq ÿauegueu'a so lma' na huataxanaq.
ACT.23.11	Qaq se'eso pe nachi so qadataxala' nachaxana so Pablo, nachi 'eetega, 'eeta':
ACT.23.11	–Pablo, 'an'añaxat qome, cha'ayi de'eda qonetec co'ollaq aÿim 'au'axattac can huaña na Jerusalén, nataq'en nachida qome da qonetec da aÿim 'au'axat qom huaña yi Roma.
ACT.23.12	Qaq so lÿa na'a'q, nachi huo'o na judiopi na detaxaÿapigui da huotaique da ÿalauat so Pablo, nachi somayipi ÿan da l'aqtac da 'enapec sa ishit da deque'e, huo'otaq nÿom, da huo'otaq saxanaxa da ÿalauat somayi. 
ACT.23.13	Qaq napacalec cuarenta som shiÿaxauapi mayi n'ochigui de'eda. 
ACT.23.14	Nachi somayipi nqo'oneu'a som lataxala' na ntaxaÿaxanaxanecpi, qataq nam lquedoxonecpi nam judiopi, nachi 'enapeco':
ACT.23.14	–Qomi' sanaq da qad'aqtac, da yaqto' sepagaqchigui da sa ishit da sequi'aq, da huo'otaq saxanaxa da salauataq so Pablo. 
ACT.23.15	Qaq nagui qami' qataq nam laÿipi nta'alpi mayi loicnatac na lataxaguesat, qauÿaxañiÿot qome ñi huataxanaq lta'a, da yaqto' qoyi'oxoñi nte'eta nachi navigui' ca Pablo, chochi qoñiÿapec qome da huotaique da ÿoqta qaumijñiita da lasouaxashit somayi. Qaq qomi' qome nachi sogote da ñaÿamaxataqtai', da yaqto' salauataq camayi qom huo'otaq saxanaxa da noviyi'.
ACT.23.16	Qalaxayi som llalec aso lqaÿa so Pablo l'axaÿaxac de'eda, nachi somayi jec da nqo'oneu'a so lma' na huataxanaqpi, nachi i'axatem de'eda so Pablo. 
ACT.23.17	Nachi so Pablo iÿaxana so 'oonolec nam ltauapi so huataxanaq lta'a, nachi 'enapega, 'eeta':
ACT.23.17	–'Auauegueu'a qome de'eda nsoq ca nta'a, cha'ayi damayi huo'o da l'aqtaxanaxac da da'aqtaxanem camayi.
ACT.23.18	Nachi se'eso ltaua so nta'a ÿauegueu'a somayi so nta'a, nachi da'aqtaxanem, 'eeta':
ACT.23.18	–Ñim Pablo mayi ncoñitaguishic, ñimayi aÿim iÿaxana, nachi aÿim 'enapega da yaqto' 'am ñauegueu'a ne'ena nsoq, cha'ayi huo'o cam l'aqtaxanaxac da 'am da'aqtaxanem.
ACT.23.19	Nachi so nta'a ÿacona na lhuaq so nsoq, nachi iÿotauga. Nachi inattac, 'eeta':
ACT.23.19	–¿Négue't cam huotaique da aÿim 'au'axatem?
ACT.23.20	Nachi so nsoq 'enapeco':
ACT.23.20	–Nam judiopi mashi nmachigui da l'aqtac da huotaique da 'am qaiÿaxanot qonte' nte'eta, da yaqto' 'auauega ñi Pablo na nta'alpi mayi loicnatac na lataxaguesat, qaq chochi qaÿatenataxangui da qoÿiitega da ÿoqta qanmitta ca lasouaxashit. 
ACT.23.21	Qalaxayi sa ishit qome da 'au'amaqten; cha'ayi napacalec ca cuarenta na shiÿaxauapi na nqañoxottañi na dauanaxaatac. Qaq namayipi ÿan da l'aqtac da 'enapec sa deque'e qataq sa nÿom, da huo'otaq saxanaxa da ÿalauat ñi Pablo. Qaq yimayipi nagui mashi naÿamaxattai', chochi qaiuatta'a ca 'ad'aqtac.
ACT.23.22	Nachi so nta'a nquine' so nsoq, nachi huaqattapeguelec da yaqto' sa ishit da huo'o ca i'axatem de'eda.
ACT.23.23	Nachi so nta'a iÿaxanalo soua dos mayi ilotagueto na huataxanaqpi, nachi 'enapegalo da yaqto' ÿaqataxanai'salo ca doscientos huataxanaqpi na petañi, qataq setenta nam ÿauota'a na lalo caaÿo, qataq doscientos nam ÿauota'a ana lataquiaxai, cha'ayi qom qaÿata'ague so pe, nachi soomayi qaÿamaxadegue da Cesarea. 
ACT.23.24	Nataq'en damaxasoxoolec da qaÿaqataxanai' ca nnotaxala' caaÿo so Pablo. Nachi huaqata da ÿataqta qaica ca da qanqoÿin da qaÿauega so nta'a Félix. 
ACT.23.25	Nachi ÿamaxaguelo soomayi aso lede mayi huetalec da 'eeta':
ACT.23.26	“Aÿim Claudio Lisias, 'am samaxa da iquinaxanaxac, 'am ñauochaxaua ita'a Félix. 
ACT.23.27	Na judiopi co'ollaxa ÿaconeu'a ne'ena shiÿaxaua, nachi mashi huotaique da ÿalauat. Qalaxayi can saÿaten da namayi romano l'ec, nachi sauo'o so ñallippi, nachi ñoqo'ona da ñica'alaxateec. 
ACT.23.28	Qaq can sauotaique da saÿaten cam huo'o mshi qanquiÿatega, nachi sauega nam lta'alpi na judiopi. 
ACT.23.29	Huaña, nachi saÿaten da chochi huasoitapeguelec nam maichi nqataxacpi namayipi, qaq qaica cam ÿoqta huasoilec namayi da yaqto' qaÿalauat, huo'otaq da qaicoñittai'. 
ACT.23.30	Qalaxayi can aÿim i'axaÿaxac da na judiopi mashi detaqtapigui namayi da huotaique da ÿalauat, nachi namayi 'am samaxa. Nataq'en shinapega nam ipa'agueetacpi namayi da yaqto' nataq'en 'am dataÿot da yaqto' i'axat cam ÿasaqtapeguelec lasouaxashit namayi. Hua', nachi tachiguiña.”
ACT.23.31	Nachi so huataxanaqpi i'ot dam l'aqtac so nta'a. Nachi se'eso pe qaÿacoosop so Pablo, qaÿaueegue da Antípatris. 
ACT.23.32	Qaq so lÿa na'a'q nachi ñi'iguelaxa so lma' so huataxanaqpi mayi petañi, nachi ndoteec som huota'a lalopi so nnaicapegue' so Pablo. 
ACT.23.33	Qaq co'ollaq qaivita yi Cesarea, nachi qoÿanem so nta'a aso nede, nataq'en qoÿaneuo so Pablo. 
ACT.23.34	Qaq co'ollaq imat da itaxaÿaxaatac aso nede so nta'a, nachi inattac so Pablo da chaq hua'ague ca chigoqchiguiña. Qaq co'ollaq mashi ÿaÿaten somayi da chigoqta'ague da Cilicia. 
ACT.23.35	Nachi 'enapego', 'eeta':
ACT.23.35	–Maichi 'am ñi'axaÿaxano' qom ivita da nvi' cam 'am ipa'agueetacpi.
ACT.23.35	Ime, nachi damaxasoxoolec somayi da yaqto' qaÿauega da qoÿanaigui so lma' co'olloxochiyi so Herodes. Nachi qaÿauo'o so nhuataxaua.
ACT.24.1	Qaq co'ollaq mashi inoxoodeec soua cinco na'axa'te, nachi nvi' so Ananías, som lataxala' na ntaxaÿaxanaxanecpi, chigoqta'ague da Cesarea, nnaictague' so nquedoxonecpi qataq so aloico l'o', l'enaxat Tértulo. Nachi soomayi nachaateu'alo so nta'a, da yaqto' qai'axat cam lasouaxashit so Pablo. 
ACT.24.2	Qaq co'ollaq mashi qanauegueuo so Pablo, nachi so Tértulo da'aqtaxanem so nta'a Félix da i'axat cam lasouaxashit so Pablo, 'eeta':
ACT.24.2	–Souaxat da qoneta, 'am qadta'a, qomi' huo'o da qadlagaxayic, ÿataqta selagaqtapiguiñi, qataq 'enauac da 'ad'onataxanaxac da 'am nta'a ÿataqta ÿaÿamaqchiguiñi, souaxat da 'adaÿajnec. 
ACT.24.3	Qaq 'enauac nam shiÿaxauapi mayi neta'alo naua 'ale'u ÿataqta nachi 'eetai' da ntootapeguec damayi, 'am qadta'a. 
ACT.24.4	Qaq aÿim sauotaique da sa qaÿauec ca itaxaÿaxac, qaq ÿoqo'oyi 'am ñachoxonnot da qomi' 'anqouagueque da cada'ac da qomi' 'an'axaÿaxanalo. 
ACT.24.5	Cha'ayi qomi' ÿataqta selaqlec ñi'iñi shiÿaxaua da ÿataqta sa dalemaqtaxan, qataq 'enauaque naua lÿa't 'ale'u i'otec da nÿodacachi naq'en na judiopi, qataq nachiñi ñim lataxala' nam lataxanatacpi so qaÿamata'ac Nazaret l'ec. 
ACT.24.6	Ñimayi nataq'en ivida'a da huotaique da ÿi'inai' añi qad'onaxanaxaqui; nachi qomi' saconaxau'a da secoñidaq, nachi ñimitaqtac, sedoxolec na maichi qanqataxacpi. 
ACT.24.7	Qalaxayi so huataxanaq lta'a Lisias qomi' tanguilo, nachi ÿataqta sa dechidaqtaxanapec da deuotaxanec. 
ACT.24.8	Nachi somayi 'enapega nam npa'agueetega ñimayi da anac da 'am naÿa. Qaq nagui 'am maichi 'auchimaxata ñimayi da huo'otaq sa ishit da 'en dam qad'aqtaxanaxac da sa'axataqtac 'enauac nam lasouaxashitpi.
ACT.24.9	Nachi nam judiopi mayi ÿalectauo 'enauac nmashiguem da 'enapec ÿataqta 'eesa damayi. 
ACT.24.10	Nachi so nta'a ÿauota'a l'anec da 'enapega so Pablo, da yaqto' detaqa. Nachi so Pablo 'enapeco':
ACT.24.10	–Aÿim ÿataqta saÿamaxadeeta da sauo'o ca itaxaÿaxac, da yaqto' aÿim 'au'aqchigui, cha'ayi aÿim saÿaten da 'am mayi nachi'am 'au'ot na lataxaguesat da huo'o ca camachaqca nam qadhuo' l'ecpi, qaq de'eda 'ad'onataxanaxac, damayi mashi huo'oi soua vi'iyi. 
ACT.24.11	Qaq nagui 'am ishit da maichi 'auchimaxata qome da i'aqtaxanaxac, cha'ayi aÿim ñaq cha'ague da ñovita yi Jerusalén nagui saxanaxa da ivi' caua doce na'axa'te, qaq aÿim ñanac da sauotaique da ñatamnot ñi Dios. 
ACT.24.12	Qaq sa ishit da aÿim qanatenalec da huo'otaq huo'o ca ñicotatague', huo'otaq da so'ottac ca l'axa da huaigui añi n'onaxanaxaqui, huo'otaq da huaigui añi laponaxaquipi na judiopi, huo'otaq huo'o ca hua'ague yim la ciudad. 
ACT.24.13	Qaq ne'ena shiÿaxauapi sa ishit da huo'o ca 'eesa naq'en 'enauac nam 'eetega da ÿasouaxashit. 
ACT.24.14	Qalaxayi aÿim ñi'axatta da aÿim so'onataxaatacot ñim Dios so hua'au ita'alpi, qalaxayi aÿim shictague' de'eda dalaxaic ñiquiaxac mayi namayipi ÿamata'ac da dalaxaic n'amqajnataxanaxac, cha'ayi aÿim sa'amaqten 'enauac nam nanettañi nqataxacpi mayi chigoqo'ot so Moisés qataq som l'aqtaxanaxanecpi ñi Dios. 
ACT.24.15	Qataq nachi shin'am namayipi dam qanaquitaxac ñi Dios da na leuaxaicpi ishit da qaltaq nca'aleec naq'en, cam no'on da lataxac qataq cam qauem da lataxac. 
ACT.24.16	Qaq ÿoqo'oyi aÿim ÿataqta ñipogoxoueetapegue' da ÿataqta saqca ca da da ivilÿaxac, da yaqto' qaica ca hueto'ot ÿasouaxashit ñi Dios, nataq'en 'enauac na shiÿaxauapi.
ACT.24.17	Qaq can mashi qaÿoqteguelo soua vi'iyi da secoleetac, nachi aÿim ñi'iguelaxa yi ima' da ñidoi' aso i'agaxanaqte qataq da sanot aca ÿachitaqtaxanaqte ñi Dios. 
ACT.24.18	Qaq aÿim mashi so'ottac co'ollaxa de'eda, nachi huo'oi soua judío lashi' mayi chigoqda'ague da Asia. Soomayi aÿim ilodalec da sootaigui añi n'onaxanaxaqui, can mashi seme da ñiÿoxoc da so'ottac dam maichi qan'onataxac. Qaq qaica da huo'otaq qalota na shiÿaxauapi, huo'otaq da huo'o ca n'axa. 
ACT.24.19	Qaq que'ecaua shiÿaxa'u mayi nachicauáctaxa da ana'c, da yaqto' i'axa't ca ÿasouaxashit da huo'otaq huo'o cam sa ÿaÿamaxade'n da shiita. 
ACT.24.20	Qalaxayi nachi 'en'am ne'enapi da ishit da i'axat nagui da huo'otaq huo'o ca ilalec ÿasouaxashit can salectaigui so laponaxac nam lta'alpi na judiopi mayi loicnatac na lataxaguesat. 
ACT.24.21	Cha'ayi sa iuena'a da huo'otaq nachida dam i'aqtac da sasoilec can ÿataqta sa ñicosaÿañi da shiita': “Na na'a'q aÿim qanmichiitac souaxat da aÿim sa'amaqten da qaltaq qanca'alaxateec qome na leuaxaicpi.”
ACT.24.22	Qaq co'ollaq hua'aqchigui de'eda so nta'a Félix, qaq somayi yi ÿataqta ÿaÿateeta da llic nam i'amaqteetac so Jesús, nachi somayi nañaxaañi naq'en so ntaxaÿaxac. Nachi 'enapeco':
ACT.24.22	–Qom ivita da nvi' ca huataxanaq lta'a Lisias, nachi qaltaq huo'o qome ca saÿaten de'eda qancotaitapigui.
ACT.24.23	Nachi so nta'a Félix 'enapega som ilotague' na huataxanaqpi da ñaq 'eetalec da qaicoñittai' so Pablo, qalaxayi qoÿanem da saqalligueme da qailo'ogue qataq qaÿashiitem da ishit da qanamaqtapegueu'a, qataq da maichi qanayiuapegue' da qaitauan.
ACT.24.24	Qaq soua lÿa't na'axa'te nachi qaltaq nvi' so Félix, nnaictague' aso lhua Drusila, asomayi judío lashi. Nachi somayi damaxasoxoneuga so Pablo da yaqto' n'axaÿaxana da i'axat ca llic da qaipi'iÿa'a so Jesucristo. 
ACT.24.25	Qalaxayi co'ollaq so Pablo i'axat da llic ca shiÿaxaua da no'on da lataxac, qataq da 'eetec da maichi ntel-la't, qataq cam pa'ateec na'a'q qom qanmit 'enauacna, nachi so Félix ÿataqta ñi'i. Nachi 'enapeco':
ACT.24.25	–'Asoma qome, maichiyo' qom qaltaq huo'o ca idaqa', nachi qaltaq 'am seÿaxaneuga.
ACT.24.26	Nataq'en so Félix huo'o da lhuataxanaxac da huo'otaq so Pablo ishit da ishiiten somayi, nachi ishit da ÿaxaneec. Qaq ÿoqo'oyi ÿataqta qalota da iÿaxaneuga somayi da detaxaÿapegue'. 
ACT.24.27	Qaq ivi' soua dos vi'iyi da 'eeta'ac de'eda. Nachi so Félix co'ollaq ÿaxaneec da nta'a, nachi anac so Porcio Festo da qoÿanagui da l'onataxanaxac somayi. Qaq so Félix, cha'ayi huotaique da chochi qaica ca da naq'en na judiopi, nachi queto'ot da qaicoñittai' naq'en so Pablo.
ACT.25.1	Nachi so Festo co'ollaq mashi qoÿanagui da nta'a, nachi co'ollaq ivi' soua tres na'axa'te nachi chigoqchiguiña yi Cesarea da taigue da Jerusalén. 
ACT.25.2	Qaq huaña yimayi, nachi na lataxala'pi na ntaxaÿaxanaxanecpi da qaitaxaÿapegue' ñi Dios qataq na judiopi mayi ÿi'oxodaicpi nachi nachaateu'a somayi da qaiquictapegueu'a so Pablo. 
ACT.25.3	Nachi qanachoxodeetacot somayi da ishit da nqouac da damaxasoxona so Pablo da qanauega yi Jerusalén. Qaq da lhuennataxac somayipi nshitaique da damaxasoxoolec somayi da qaÿachangui na nqa'aic da qaÿalauat. 
ACT.25.4	Qalaxayi so Festo i'axat so Pablo da qaicoñittai', neta'ague da Cesarea, qataq somayi nachi lhuennataxa da saqaÿaloq da taigue damayi. 
ACT.25.5	Nachi 'enapeco':
ACT.25.5	–Qaq ÿoqo'oyi no'on da na nta'alpi da qoñiita ishit da ñinaicapegue' da saxague da Cesarea, yaqto' que'eca shiÿaxaua da huo'otaq 'eesa da huo'o ca lasouaxashit, nachi ishit da maichi qoicñiÿapec ca qoñiitec.
ACT.25.6	Nachi so Festo huac da ivi' naua ocho huo'otaq diez na'axa'te da hueta'a yi Jerusalén. Ime, nachi ÿi'iguelaxague da Cesarea, qaq so lÿa na'a'q nachi nqo'oneu'a aso l'onataxanaxaqui, nachi damaxasoxoneuga so Pablo. 
ACT.25.7	Nachi co'ollaq nvideuo so Pablo, nachi anac so judiopi mayi chigaqa'ague da Jerusalén. Nachi ÿataqta qalota na qaÿasaxalec lasouaxashitpi somayi, qalaxayi sa ishit da huo'o ca 'en qanqoÿin. 
ACT.25.8	Nachi so Pablo i'ot da ltaxaÿaxac, 'eeta':
ACT.25.8	–Aÿim sa ishit da huo'o ca ÿasouaxashit, sa ishit da huo'otaq ñipa'agueetague' na nqataxacpi mayi chigoqo'ot so Moisés, qataq sa ñipa'agueetega añi n'onaxanaxaqui, qataq cam nta'a mayi neta'ague da Roma.
ACT.25.9	Qalaxayi so Festo, yi nshitaique da qaica ca da naq'en na judiopi, nachi inat so Pablo, 'eeta':
ACT.25.9	–¿'Anshitaique peta'a da 'aigue da Jerusalén, da yaqto' hua'ague damayi da 'am ñomit da huo'otaq 'en da huo'o ca 'adasouaxashit?
ACT.25.10	Nachi so Pablo 'enapeco':
ACT.25.10	–Aÿim mashi sootaigui mque' ana l'onataxanaxaqui ca nta'a mayi neta'ague da Roma, qaq namayi nachina na huaña da ishit da aÿim qanmit. Cha'ayi 'am mashi 'auaÿateeta da aÿim qaica ca ÿasouaxashit da huo'otaq huetaigui na judiopi. 
ACT.25.11	Cha'ayi da ÿoqta 'eesa da huo'o ca ÿasouaxashit mayi naigui ca ñalaataguec, qaq aÿim sa ishit da ñillitac da aÿim qaÿalauat. Qalaxayi da huo'otaq sa ishit da huo'o ca 'en nam aÿim qaÿasaqtapeguelecpi, qaq nataq'en sa ishit da huo'o ca chochi aÿim ÿanoigui namayipi. Qaq ÿoqo'oyi aÿim seÿaxaneu'a da no'on da nachica ca nta'a mayi neta'ague da Roma da aÿim nmit.
ACT.25.12	Nachi so Festo co'ollaq ime da detaxaÿapegue' so ltauapi, nachi 'enapego' so Pablo, 'eeta':
ACT.25.12	–'Am 'auÿaxaneu'a da 'am nmit ca nta'a mayi neta'ague da Roma. Qaq nagui nachica ca 'anqo'ona, da yaqto' 'am nmit.
ACT.25.13	Qaq co'ollaq mashi qaÿata'aguelo soua na'axa'te, nachi anac so nta'a Agripa qataq aso lhua Berenice da nqo'ooda yi Cesarea da dequinaxaada so Festo. 
ACT.25.14	Nachi ÿataqta huo'oi soua na'axa'te da huetra'a yimayi, nachi so Festo da'aqtaxaatapeguem so Agripa da 'eetec da huaigui so Pablo, 'eeta':
ACT.25.14	–Huo'o ñi shiÿaxaua hueta'a ne'ena mayi damaxasoxoolec co'ollaxa so Félix da nachi 'eetai' da qaicoñittai'. 
ACT.25.15	Qaq can soota'ague da Jerusalén, nachi na lataxala'pi na ntaxaÿaxanaxanecpi qataq nam lquedoxonecpi na judiopi nachi aÿim qaiquictacot da huo'otaq ishit da sashiita da yaqto' qaÿalauat. 
ACT.25.16	Nachi aÿim sa'aqtaxaatapeguem namayipi da na nta'alpi mayi chigaqa'ague da Roma sa ishit da nai'ac da ÿanguet da nalaataguec ca ncoñitaguishic da huo'otaq saxanaxa da natai'ai' da ncotaÿapegue' cam decoñitaxanpi. 
ACT.25.17	Qaq ÿoqo'oyi somayipi can anac da naÿa ne'ena, nachi aÿim sa saÿaloxonai' da so lÿa na'a'q nachi sau'a añi i'onataxanaxaqui, nachi samaxasoxoneuga ñi'iñi shiÿaxaua. 
ACT.25.18	Qalaxayi som nachaateuopi da i'axat na qoÿiitega lasouaxashitpi ñimayi, yi sa ishit da huo'o ca natenguet nam qoÿiitega lasouaxashitpi nam sepettegapi. 
ACT.25.19	Chaqdata da qancotatapigui dam maichi n'amqajnataxanaxac, qataq cam l'enaxato' Jesús mayi qaÿalauat co'ollaxa, qalaxayi ñi Pablo 'eetega camayi da qaltaq nca'aleec. 
ACT.25.20	Qaq aÿim yi sa ishit da saÿaten ca sataxaateuga ca 'eeta'am de'eda, nachi senattac ñi'iñi Pablo da huo'otaq nshapeque da taigue da Jerusalén, da yaqto' hua'ague damayi nachi ishit da qanmit damayi. 
ACT.25.21	Qalaxayi ñimayi maichi iÿaxaneu'a da yaqto' nmit cam nta'a Augusto mayi na'ague da Roma. Nachi aÿim samaxasoxoolec ñimayi da yaqto' nachi 'eetai' da qaicoñitai', maichiyi da ivita da samaxa que'eca nta'a.
ACT.25.22	Nachi so nta'a Agripa 'enapego' so Festo, 'eeta':
ACT.25.22	–Aÿim nataq'en ñishitaique da ñi'axaÿaxana que'eca shiÿaxaua.
ACT.25.22	Nachi so Festo 'enapeco':
ACT.25.22	–Qome nte', qaq 'an'axaÿaxana ñimayi.
ACT.25.23	Qaq so lÿa na'a'q co'ollaq nvildeuo so Agripa qataq aso Berenice, nachi ÿataqta qalota da lli'oxoyic qanqoÿin, lÿatreuo so huataxanaq lta'alpi qataq nam nta'alpi yim la ciudad da qotaigui aso ntaxaÿaxaqui. Nachi so Festo damaxasoxoneuga so Pablo. 
ACT.25.24	Nachi 'enapeco':
ACT.25.24	–'Am nta'a Agripa, qataq 'enauac nam qomi' ÿalectaiguilo, 'eda dam ÿale mayi ÿataqta qalota na judiopi mayi netaña yi Jerusalén qataq nam netaña na Cesarea da dequictapegueu'a. Qaq namayipi ÿataqta aÿim ÿi'iguelaqto'ot da de'eda ÿale sa ishit da nachi 'eetai' da nca'altauec. 
ACT.25.25	Qalaxayi aÿim sa ishit da sela'a da huo'o ca lasouaxashit da yaqto' naigui ca nalaataguec damayi. Qalaxayi damayi yi maichi iÿaxaneu'a da yaqto' nmit cam nta'a Augusto, qaq aÿim mashi sasateguet damayi, da yaqto' samaq. 
ACT.25.26	Qalaxayi aÿim ña saqalaataique ca i'aqtac da yaqto' samaxa cam qadta'a mayi neta'ague da Roma, da sa'axat ca lasouaxashit damayi, qaq ÿoqo'oyi damayi qami' ñauegueu'alo. Qaq aÿim ÿataqta 'am salamaxatchigui, 'am nta'a Agripa, da yaqto' 'aunat damayi, yaqto' aÿim qome ishit da huo'o ca shiyiñi i'aqtaxanaxac da samaq. 
ACT.25.27	Cha'ayi aÿim sela'a da sa ÿaÿamaxañi da chochi samaq ca ncoñitaguishic da huo'otaq sa ishit da shiyiñi ca qoÿiitega lasouaxashit.
ACT.26.1	Nachi so nta'a Agripa 'enapega so Pablo, 'eeta':
ACT.26.1	–'Am peta'a ishit da 'au'ot ca 'adtaxaÿaxac.
ACT.26.1	Nachi so Pablo ÿachaxaashiguem na lhuaq, nachi detaqa, 'eeta':
ACT.26.2	–Aÿim ÿataqta samachiguiñi da aÿim 'an'axaÿaxana da setaqa, 'am ita'a Agripa, da yaqto' aÿim so'ot ca itaxaÿaxac da sataÿa'aguet 'enauac nam 'eetega ÿasouaxashitpi na judío l'ecpi. 
ACT.26.3	Cha'ayi aÿim saÿateeta da 'am ÿataqta 'auaÿateete' naua qan'onataxaco qomi' judío lashi', qataq dam de'eda ñicotaqtapigui. Qaq ÿoqo'oyi aÿim 'am ñachoxonnot da aÿim 'anhualaxaune' da aÿim 'an'axaÿaxana.
ACT.26.4	'Enauac na judiopi ÿataqta ÿaÿateeta da ÿataxac co'ollaq sootaña yi ima' qataq yi Jerusalén can sootaigui namayipi co'ollaq ñaq aÿim nogotolec. 
ACT.26.5	Namayipi nataq'en ÿaÿateeta, qataq ishit da maichi i'axat, da co'ollaq ñaq aÿim nogotolec qalaq ñanacte' da shictaigui na fariseopi, nam ÿataqta quetegue da l'amqajnataxanaxac na judiopi, saq 'en'am na laÿipi. 
ACT.26.6	Qaq nagui aÿim qanauegueuo, da yaqto' aÿim qanmit souaxat de'eda ñaquitaxac, da ñi Dios ishit qome da qaltaq nca'aleec naq'en na leuaxaicpi, cha'ayi nachida dam ÿachaxanapecot co'olloxochiyi som hua'au qadta'alpi. 
ACT.26.7	Nataq'en nam llalaqpi soua sachigoxosoxogueta doce llalqa so Israel, namayipi nataq'en iuattaique qom ivita da ipacchigui de'eda qaÿachaxanapec co'ollaxa. Qaq ÿoqo'oyi namayipi ÿi'oxodeetac ñi Dios, qataq i'ot da l'aqtac 'enauaque naua na'axa'te qataq naua pe'. Qaq nachida de'eda ñaquitaxac, 'am ita'a Agripa, da huo'o mshi na judiopi aÿim npa'agueetega. 
ACT.26.8	Qaq ¿qami' peta'a sa ishito' da qau'amaqchiñi da ñi Dios ishit da qaltaq nca'aleec naq'en na leuaxaicpi?
ACT.26.9	Aÿim co'ollaxa ÿataqta qalota nam qauem iuennataxacpi mayi huotaique da so'otec dam l'enaxat som Jesús mayi Nazaret l'ec. 
ACT.26.10	Qaq damayi sepacalec da so'ot co'ollaq huaña yi Jerusalén, nachi nam lataxala'pi nam ntaxaÿaxanaxanecpi aÿim ÿanem so l'aqtac. Huaña, nachi ÿataqta qalota na secoñi' nam 'amqajnataxanaxaicpi. Qataq naxa da huo'o na qaÿalauat, nachi aÿim ÿataqta saÿamaxadeeta. 
ACT.26.11	Qataq ÿataqta qalota da seuaxaatac namayipi da sauotaique da yaqto' ÿaxaañi da lpi'iÿaxac. Qaq 'eda da so'otec 'enauac anam laponaxaquipi nam judiopi. Cha'ayi aÿim ÿataqta qalota da iquiÿaxa namayipi, ÿoqo'oyi aÿim ivida'a da secanaxangui nam hueta'alo naua ÿaqa'alo la ciudad.
ACT.26.12	Qaq nachida de'eda iuennataxac co'ollaq aÿim saÿa'ague da la ciudad Damasco, aÿim ÿanem da l'aqtac nam lataxala'pi nam ntaxaÿaxanaxanecpi da aÿim ÿamaq. 
ACT.26.13	Qalaxayi co'ollaq huangui so nqa'aic, 'am ita'a Agripa, mashi na'a'q laiñi, nachi aÿim sela'aguet so n'edaxa ÿataqta napacalec na l'edaxa añi nala', chigoqo'ot na piguem. Nachi somayi souaigui, nataq'en soua ñinaictagueto. 
ACT.26.14	Nachi qomi' 'enauac da sanataxañi, nachi aÿim sa'axaÿa so n'aqtac aÿim 'eetega, huota'aisalo naua l'aqtaqa na judiopi, 'eeta': “Saulo, Saulo, ¿tá'ainco' yi aÿim 'aucaatac? 'Am maichi 'anque'emaqchittapeguela't, qoneta'am ca nauegaxanaxala' huaca da maichi ÿasottapeeguet aca n'adaxanaqte.” 
ACT.26.15	Nachi aÿim shinapec: “¿Négue't da qoneta, 'am ÿataxala'?” Nachi somayi aÿim 'enapega, 'eeta': “Qomyi nachaÿim Jesús mayi aÿim 'aucaatac. 
ACT.26.16	Qalaxayi qoñishiguem qome, 'anachajñi, cha'ayi aÿim 'am ñachaxana, cha'ayi sauotaique da yaqto' aÿim 'au'onataxanot, qataq da yaqto' 'au'axat dam nagui 'adauanaqchic qataq cam taÿa'a da 'am sachaxana. 
ACT.26.17	Aÿim qome 'am ñica'alaxateeguesop na judiopi, qataq nam ÿaqa'a ca chigaqa'ague, nam nagui 'am samaxa da 'anqo'ona. 
ACT.26.18	Aÿim 'am samaxa namayipi, da yaqto' ishit da nauaañi 'anqa'en, yaqto' sa ishit da 'ico' quetaigui na napalaxa, chaqdata da quetaigui na yi'oqchiguiñi; qataq yaqto' namayipi sa ishit da hueto'ot da l'añaxac so Satanás, chaqdata da quegue ñi Dios; qataq yaqto' aÿim i'amaqten, nachi ishit da qaÿapalaxat na lasouaxashitpi, qataq yaqto' qaÿalecneu'a da qoÿanem qome cam ÿachaxanapec ñi Dios da ÿami' nam lalamaxatpi ñimayi.”
ACT.26.19	Qaq ÿoqo'oyi, 'am ita'a Agripa, aÿim sa ishit co'ollaxa da sa salaxaguet de'eda ÿauanaqchic mayi chigoqo'ot na piguem. 
ACT.26.20	Ÿoqo'oyi aÿim sa'auaxaachiguiñi da sa'axatem da n'aqtac nam netaña yi Damasco. Ime, qataq jec nam netaña yi Jerusalén, qataq 'enauac nam netaña yi 'alhua Judea, qataq nataq'en nam sa ishit da judiopi. Shinapega da yaqto' ca'aisalo naua n'onataxaco, qataq ÿi'iguelaxa ñi Dios, nachi i'ot cam no'on mayi chigaqaigui da dalaxaic lataxac. 
ACT.26.21	Qaq nachida da huo'o mshi na judiopi aÿim ÿaconeu'a da aÿim icoñi' can huaigui añi n'onaxanaxaqui, nachi huotaique da aÿim ÿalauat. 
ACT.26.22	Qalaxayi souaxat da ltaunaxanaxac ñi Dios da shiita, ÿoqo'oyi nagui ñaq shicta da sa'axattapeguem ñimayi 'enauac na shiÿaxauapi, sa'aqtaxanem na saxanaxa da ÿi qataq nam ÿipi. Qaq sa ishit da huo'otaq ÿaqa'a ca i'aqtaxanaxac da sa'aqtaxan. Chaqdata da sa'axattac da l'aqtaxanaxac som hua'au l'aqtaxanaxanecpi ñi Dios qataq so Moisés da qai'axatta'aguet ca naÿa'cna. 
ACT.26.23	Qaq dam n'aqtaxanaxac qoÿinac yi cam nta'a mayi nca'alaxaqui, camayi qome ÿataqta huo'o da nque'ejnaxac. Qaq da ime, nachi qaÿalauat, qaq nachica qome ca l'auaxanec da qanca'alaxateeguesop na leuaxaicpi. Ime, nachi camayi i'axatem da nca'alaxa nam qadhuo' l'ecpi qataq nam saq judío l'ecpi, qaq damayi 'eeta'am na yi'oqchiguiñi.
ACT.26.24	Qaq co'ollaq 'enapec de'eda so Pablo, nachi so Festo 'enapeco':
ACT.26.24	–¡Ÿoqta huo'o da 'oic, 'am Pablo! Souaxat da ÿapacteec da 'anapaxaguenaxac, nachi 'am n'aqchit.
ACT.26.25	Qalaxayi so Pablo 'enapeco':
ACT.26.25	–Sa ishit da huo'o ca aÿoic, 'am ita'a Festo; cha'ayi aÿim dam sa'axattac ÿataqta lataxac, qataq ÿataqta 'eesa. 
ACT.26.26	Qaq 'iñi ñi nta'a Agripa qomi' ÿalectaiguilo, ñimayi ÿataqta ÿaÿateeta de'eda. Qaq ÿoqo'oyi aÿim sa ishit da ñiteltapiguiñi da aÿim hua'aqtega ñimayi da sa'aqtaxaatac, cha'ayi saÿaten da ñimayi nataq'en ÿaÿateeta 'enauac de'eda. Cha'ayi damayi sa ishit da huo'otaq ÿapogoñi ca lataxac; damayi ÿataqta ÿaateec. 
ACT.26.27	Qaq 'am ita'a Agripa, ¿'au'amaqten peta'a da l'aqtaxanaxac som l'aqtaxanaxanecpi ñi Dios? Yi'oqta da 'am 'au'amaqten.
ACT.26.28	Nachi so Agripa 'enapeco':
ACT.26.28	–Mashi huac da aÿim 'auañoxot da yaqto' sa'amaqten so Cristo.
ACT.26.29	Nachi so Pablo 'enapeco':
ACT.26.29	–Nai'ctoxo' da huac da 'au'amqajnataxan, huo'otaq saxanaxa, qalaxayi ñishitaique da ñi Dios saq'amta naq'en, nataq'en 'enauac nam aÿim n'axaÿaxaatega nagui, ishit da ivida'a da 'eeta'am aÿim, qalaxayi sa ishit qome da aÿim qoñiita'am da aÿim qaicoñittai'.
ACT.26.30	Qaq co'ollaq ime da 'enapec de'eda so Pablo, nachi ñishiguem so nta'a Agripa, nataq'en so nta'a Festo, qataq aso Berenice, qataq 'enauac som nso'ootañipi. 
ACT.26.31	Nachi pa'auec somayipi, nachi qaitaqtapigui de'eda. Nachi somayipi maichi 'enapeco':
ACT.26.31	–Ñi'iñi shiÿaxaua, ñimayi qaica ca lasouaxashit mayi naigui da yaqto' qaÿauo'o ca nalaataguec, huo'otaq da chochi qaicoñittai'.
ACT.26.32	Nachi so Agripa 'enapega so Festo, 'eeta':
ACT.26.32	–Ñi'iñi shiÿaxaua ishíttaxa da qaisouec da huo'otaq sa iÿaxaneu'a da nmit cam nta'a mayi neta'ague da Roma.
ACT.27.1	Qaq co'ollaq mashi qanasachigui da qomi' qaÿamaxadegue da Italia. Nachi so Pablo qataq so laÿipi ncoñitaguishicpi qoÿanot so huataxanaq lta'a, l'enaxat Julio, som ilotague' so huataxanaqpi mayi qaÿamata'ac nallippi so nta'a Augusto. 
ACT.27.2	Nachi qomi' senotaxau'a aso barco mayi lashi yi ñigaxasom Adramitio, asomayi taÿa'a na ñigaxasompi yi Asia. Qaq qomi' ÿalectaiguilo nataq'en so Aristarco, som lma' yi Tesalónica mayi huaigui yi 'alhua Macedonia. 
ACT.27.3	Qaq so lÿa na'a'q, nachi sovidaxa yi ñigaxasom l'enaxat Sidón. Qaq yimayi nachi huaña da so Julio da ÿataqta ÿaÿamaxatta so Pablo, nachi ÿanem somayi da yaqto' namaqtega na nauattonaxauapi da yaqto' qaitauan. 
ACT.27.4	Nachi qaltaq soqolqa'ai yi Sidón, ñilegaqtelec yi 'alhuolec Chipre, pa'aÿa'ague da qan'emaq, cha'ayi souaxat so l'at da sataqta'aguet. 
ACT.27.5	Nachi soqolaqtangui aso auaxai, qalaxayi soqolaqto'ot na loigue, ÿoqo'oyi ñilegaqtot yi Cilicia qataq yi Panfilia, nachi sovidaqta'a yi la ciudad Mira huaigui yi 'alhua Licia.
ACT.27.6	Qaq huaña yimayi, nachi so huataxanaq lta'a ÿanata aso barco lashi yi Alejandría, asomayi taÿa'ague da Italia. Qaq nachaso aso qomi' inotaxanaxaneu'alo, nachi qaltaq qolaq. 
ACT.27.7	Qaq ÿataqta huo'oi soua na'axa'te da soqolaqta, saualgoxosoqtom, qataq ÿataqta huo'o da qancotaxac, chochi sovidaqta'a yi naloteuga yi Cnido. Qaq cha'ayi ñaq huo'o so l'at sataqta'aguet, nachi saqteuga yi naloteuga yi Salmón, nachi chochi ñiconnaqteu'a yi 'alhuolec Creta. 
ACT.27.8	Nachi ÿataqta huo'o da qanqalligotaxac can soqolaqto'ot so loigue, chochi sovidaqta'a yi l'enaxat 'Onaxaic Ñigaxasom. Yimayi nachi sa qaÿapeque yi pueblo Lasea.
ACT.27.9	Qaq mashi ÿataqta qaÿoqteguelo soua daqa't na'axa'te da qoyiquiaxac, qataq mashi huo'o da lchiquiaxac da qanayictangui aso auaxai, cha'ayi mashi nayiitauo so n'omaxa. Qaq ÿoqo'oyi so Pablo huo'o da lqataxac, 
ACT.27.10	'eeta':
ACT.27.10	–Qami' ÿallippi, aÿim sela'a de'eda qoyiquiaxac da ÿataqta huo'o da lchic. Ishit qome da huo'otaq daqat ana qannotaxaqui qataq na lli'ac, qataq ivida'alo qomi' ishit qome da saqataq.
ACT.27.11	Qalaxayi so huataxanaq lta'a sa ishit da ÿalaxaguet so Pablo, nda'a't da ÿapagaqnauec dam l'aqtac som lalamaqte aso barco qataq som l'o asomayi. 
ACT.27.12	Cha'ayi yi'iyi ñigaxasom ÿataqta qauem da qanayiuta'a yi n'omaxa, nachi somayipi huac da 'eeta'a't da nhuennataxac da qanayica'ai yimayi, nachi qaÿi'iguen da qanqo'ona yi Fenice, ñigaxasom yi Creta, da yaqto' qanayiua'a yimayi da n'omaxa. Cha'ayi yimayi datategue da avit qataq da taguiñi.
ACT.27.13	Qanachi lapaxauo so l'at nte, qalaxayi saq chaxaguet. Nachi somayipi ipi'itaxano' da ishit da mashi qaltaq jec. Nachi qaltaq jec, qanayicto'ot na loigue yi Creta. 
ACT.27.14	Qalaxayi co'ollaq qaÿata'ague, nachi lapaxauo so l'at lta'adaic quenaquiaxaic, nachi ÿataqta iuaxanot aso barco. 
ACT.27.15	Nachi ÿataqta ivida'a da ÿachi. Qaq cha'ayi sa ishit da ñaloxoguet so l'at, nachi sauaxasoqta'a da qomi' ÿachi'. 
ACT.27.16	Nachi chochi qomi' ividaxattra'ague da laÿi so ÿaqauga 'alhuolec l'enaxat Cauda. Nachi huaña, qaq saqalligueme da chaxaguet so l'at. Huaña, nachi ÿataqta ñaqalligotaqtague' aso secoñidaqtauo qadellicta da sepenaxangui aso qannotaxaqui. 
ACT.27.17	Qaq can ime da sepenaqshiguem asomayi, nachi somayipi ÿacona so nañic, nachi qoÿaxata'ague na lasot aso barco, da yaqto' i'añaxatta'a't. Qaq can ime, nachi ÿataqta huo'o da ncolanaxa da huo'otaq qotajlec aso da'añaalec l'enaxat da la Sirte. Qaq ÿoqo'oyi qanqajyiñi soua l'at l'ol, nachi qoÿaxaneueegue aso barco da ÿaÿoxonaqchit so l'at. 
ACT.27.18	Qaq so lÿa na'a'q, cha'ayi ñaq queta som l'at lta'adaic, nachi somayipi ÿasaxauec na lli'ac aso barco, qaÿasaxangui aso auaxai. 
ACT.27.19	Qaq can mashi ivi' soua tres na'axa'te, nachi sauoqta'ai naua qadhua'q da sasaxasoqtangui na 'etaxat na maichi logoxoshitpi aso barco. 
ACT.27.20	Qaq mashi qaÿoqteguelo soua na'axa'te da sa ishit da ñauanaxai' aso nala' qataq ana huaqajñipi, qataq souaxat so l'at mayi qomi' ÿaÿoxonaqchitta'pe, nachi mashi imeuo 'enauac da qanaquitaxac da ñica'alaxauec.
ACT.27.21	Qaq mashi qaÿoqtegue da sa ishit da sequi'aq, nachi so Pablo nachajñigui na laiñi somayipi, nachi 'enapega, 'eeta':
ACT.27.21	–Qami' ÿallippi, 'onaxáictoxo' co'ollaxa da aÿim qaualaqaiguet da sa soqolqa'ai yi Creta, da yaqto' sa ishit da ñique'etaxanaxagui de'eda, qataq da huo'o na daqatpi. 
ACT.27.22	Qalaxayi nagui qami' shinapegalo da qan'añaxachi qome, cha'ayi sa ishit da huo'o ca 'oonolec da qoñiita da ileu, nai'ctoxo' da huo'otaq daqat ana qannotaxaqui. 
ACT.27.23	Cha'ayi ne'ena pe aÿim nachaxana so chigaqshiguem lamaxashic ñi Dios mayi sooto'ot qataq so'onataxaatacot. 
ACT.27.24	Qaq somayi aÿim 'eetega, 'eeta': “Sa ishit qome da 'ayi'itac, 'am Pablo, cha'ayi 'am 'anachaateu'a qome ñi nta'a mayi neta'ague da Roma. Qaq souaxat da qoneta, nachi ñi Dios nca'alaxateeguesop qome da l-leuaxa 'enauac nam 'anqotta'ai'pi ana barco.” 
ACT.27.25	Qaq ÿoqo'oyi qami' ÿallippi, qan'añaxachi qome, cha'ayi aÿim ÿataqta huo'o da ipi'iÿaxac ñi Dios, qataq ÿataqta 'eesa ñaq'en da ipacchigui dam 'enapec so namaxashic piguem l'ec. 
ACT.27.26	Qalaxayi qomi' saÿoxonaqlec qome aca ÿaqa'ata 'alhuole.
ACT.27.27	Nachi huo'o so 'oonolec pe can mashi inoxoodeec soua dos semanas da soqolaqta, qaq ñaq souaqtangui aso auaxai l'enaxat Adriático, chochi qomi' ÿaÿoxonaqchitta'pe so l'at. Qaq can mashi laiñi so pe, nachi so l'opi aso barco noma da mashi sa qaÿapeque ca 'alhua. 
ACT.27.28	Nachi qanaloqten yi lshicchiguiñi na 'etaxat, nachi mashi ivi' treinta y seis metros. Qaq can qaltaq qanaloqten, nachi mashi ivi' veintisiete metros. 
ACT.27.29	Nachi ÿataqta huo'o da ncolanaxa da huo'otaq aso barco huo'o ca ÿi'iguenguet na coma'. Huaña, nachi qaÿasaxayiñi soua cuatro lca'chi anam nllañi ana barco. Nachi somayipi ÿataqta huo'o da lcolanaxa, nachi qaiuatta'a da yi'oxoñi. 
ACT.27.30	Huaña, nachi som ltauapi so l'o aso barco, somayipi huotaique da n'otauec. Qaq ÿoqo'oyi somayipi nachi huotaique da ÿasaxangui so 'etaxat aso l-llicota, qaq chochi datenataxangui da huotaique da ÿasaxayiñi cam nllidañi aso barco na hua'auta. 
ACT.27.31	Qalaxayi so Pablo icoyiguen som huataxanaq lta'a qataq so nallippi, 'eeta':
ACT.27.31	–Ne'enapi da huo'otaq sa ishit da netangui ana barco, nachi qami' sa ishit qome da qadca'alliiuec.
ACT.27.32	Nachi so huataxanaqpi ichigueec so lquet aso nllicota, nachi tangui qanqoÿin so 'etaxat.
ACT.27.33	Qaq so mashi qaÿata'aguet so na'a'q, nachi so Pablo huaqattegoigui 'enauac so laÿipi da yaqto' deque'e, 'eeta':
ACT.27.33	–Nagui mashi ivi' naua dos semanas da qami' sa ishit da qau'ochi qataq da qauqui'i. 
ACT.27.34	Qaq ÿoqo'oyi nagui qami' ñachoxonnoiguilo da no'on da qauqui'i. Qami' iuen da qauqui'i, yaqto' ishit da qadca'alliiuec, cha'ayi ÿataqta sa ishit qome da huo'o ca 'oonolec da qoñiita da huo'otaq daqat.
ACT.27.35	Qaq co'ollaq 'enapec de'eda so Pablo, nachi ÿacona aso pan, nachi ÿaatacot da n'achic ñi Dios, ÿauaachigui 'enauac somayipi. Ime, nachi ncolaxajñi aso pan, nachi deque'e. 
ACT.27.36	Ime, nachi 'enauac somayipi huo'o da l'añaxac, nachi nataq'en deque'e. 
ACT.27.37	Qaq yi lcata 'enauac qomi' mayi sonaqtangui aso barco sovidaq doscientos setenta y seis. 
ACT.27.38	Qaq can ime da lqui'axac somayipi, nachi na trigo qaÿasaxangui aso auaxai, cha'ayi qaÿauotaique da sa desalli aso barco.
ACT.27.39	Qaq can mashi yi'oxoñi, nachi som l'opi aso barco ÿataqta lhuala'a so 'alhua. Qalaxayi qailota'ata aso lallimaqhuo huo'o so l-lagaqa' delec. Nachi qaÿauotaique da huo'otaq ishit da ividau'a qanqoÿin ca loigue aso barco. 
ACT.27.40	Nachi qaichiguedec soua lque'te soua nllitrañi aso barco, nachi qan'onaxatranguilo aso auaxai, qataq qaisodeec soua lque'te soua nlloctaxanqa'te soua ishit da ÿashaxaatreguiñi aso barco, qataq qaÿaviguishiguem aso l'at l'o mayi hua'auta. Nachi aso barco ishit da nqochiita so loigue. 
ACT.27.41	Qalaxayi qotajlec som huaña da huo'oi soua dos l'auaxaco. Huaña, nachi aso barco ÿi'igueelec aso delec, nachi nam lqaic ÿataqta llapchiguiñi, nachi sa ishit da dedaÿapigui'. Nachi na nca'ataxaata aso barco ÿataqta colaqtac, souaxat ana lapaxa. 
ACT.27.42	Nachi so allippi huotaique da ÿalauat na ncoñitaguishicpi, da yaqto' sa ishit da huo'o ca daloxoneec da n'otauec. 
ACT.27.43	Qalaxayi som lta'a so huataxanaqpi huotaique da nca'alaxateec so Pablo, nachi sa ishit da ÿashinem somayipi da dalaataxan; chaqdata da ÿan da l'aqtac da ca ÿaÿaten da laloxonaxac nachi ishit da hua'auta'ata so 'alhua daloxoota. 
ACT.27.44	Qaq na laÿipi qalaq ishit da nca'attauo, daloxoolec na qo'ipaq laÿipi, huo'otaq na laÿipi aso barco. Qaq 'eda da 'eetec somayipi da ivida'ata so loigue, 'enauac nca'aleec.
ACT.28.1	Qaq can mashi 'enauac da qadca'aleec, nachi saÿajnaq da l'enaxat yi'iyi 'alhuolec, l'enaxat da Malta. 
ACT.28.2	Qaq nam lma' yimayi ÿataqta qomi' ilo'ogueta. Ÿoqo'oyi qaÿalooñi so nodec lta'adaic, souaxat na latomaxa qataq so auot. Ime, nachi qomi' 'enapegalo da 'enauac ñoqochinaxau'a so nodec, da yaqto' ñitonaq. 
ACT.28.3	Nachi so Pablo laÿootega't na qo'ipaq ltoxoicpi mayi daqaqta, nachi ÿasaqtangui so nodec. Nachi som n'adaxanaq mayi dataueguesop na l'edaxa na nodec, nachi inaigui na lhuaq, nachi netauo. 
ACT.28.4	Nachi nam lma' se'eso 'alhua co'ollaq ÿauaachigui se'eso n'adaxanaq da netau'a na lhuaq so Pablo, nachi namayipi 'enapeco':
ACT.28.4	–De'eda shiÿaxaua yi'oqta da laataxanaxaic, ÿoqo'oyi nai'ctaxa da ÿit na 'etaxat, qalaxayi dam nhuaxanaguec mayi saq cha'a sa ishit da nca'alaxattauec damayi.
ACT.28.5	Qalaxayi so Pablo ichigoxongui somayi so nodec. Qaq somayi ÿataqta qaica ca da. 
ACT.28.6	Nachi 'enauac somayipi iuatta'a da huo'otaq somayi nalauat na l'oc, huo'otaq da nque'elaxatta da huañi da ileu. Qalaxayi co'ollaq mashi qaÿoqtegue da qaiuatta'a, nachi co'ollaq qaila'a da qaica ca da, nachi somayipi nadalaxat da lhuennataxa. Nachi qoÿiitega somayi da nachina na nnatac mayi saq cha'a.
ACT.28.7	Qaq se'eso qanayiuta'a nachi sa qaÿapeque so n'alhua som lataxala' na lma' se'eso 'alhuolec, somayi l'enaxat da Publio. Nachi somayi qomi' ÿacongueta, nachi ÿataqta qomi' huetapegueto se'esoua tres na'axa'te. 
ACT.28.8	Qaq somayi so lta'a sa no'on, huetalec ca lmala', huo'o na l'edaxa qataq iuet na lauel. Nachi so Pablo jec da namaqtega somayi. Qaq co'ollaq ime da natameetapeguelec somayi, nachi ÿashil-lec, nachi no'oita naq'en. 
ACT.28.9	Huaña, nachi anac nataq'en nam laÿipi sa no'on mayi netaña se'eso 'alhuolec, nachi 'enauac no'oita qanqoÿin. 
ACT.28.10	Nachi somayipi ÿataqta qalota da lli'oxonnataxanaxa da shinaqta. Qaq can ime, nachi qaltaq soqolaq, nachi somayipi qomi' ÿanema 'enauac na qadhuenec de'eda qoyiquiaxac.
ACT.28.11	Qaq can mashi inoxoodeec soua tres ca'agoxoiqa da souaqta'a yi'iyi 'alhuolec. Nachi qaltaq senotaxau'a aso barco mayi nal'ena da hueta'a yimayi, iuatta'a da inoxoneec so n'omaxa. Asá'aso barco, asomayi lashi yi Alejandría, huetalguete soua dos n'anqa lqui'il soua nnataqa Cástor qataq so Pólux. 
ACT.28.12	Qaq can sovidaxa yi ñigaxasom l'enaxat Siracusa, nachi tres na'axa'te da souaqta'a. 
ACT.28.13	Qaq huaña yimayi, nachi soqolaqto'ot so loigue, chochi sovidaqta'a yi l'enaxat Regio. Qaq so lÿa na'a'q, nachi qaltaq anac so nte. Qaq ÿoqo'oyi so lÿa na'a'q nachi chita'ague da sovitaxa yi Pozzuoli. 
ACT.28.14	Nachi huaña, qaq huo'oi soua ñatenaqleguete qadqaÿa't, nachi soomayi qomi' 'eetegalo da souaqa'a 'oonolec la semana. Qaq can ime, nachi qaltaq soqolaq da saxague da Roma. 
ACT.28.15	Qaq som qadqaÿañicpi mayi netaña yi Roma mashi huo'o da l'axaÿaxac da shinaqta; nachi somayipi qomi' huaqata'agueta. Huo'o na nqatauga yi nmenqa' so Apio, qataq yim l'enaxat tres mataqa'te. Qaq can ilaigui somayipi so Pablo, nachi ÿanot da n'achic ñi Dios, nachi ÿataqta nomteguet da l'añaxac. 
ACT.28.16	Qaq can sovitaxau'a yi Roma, nachi som huataxanaq lta'a ÿaneu'a na ncoñitaguishicpi som ilotague' aso ncoñitaxanaxaqui. Qalaxayi so Pablo ÿaqa'a ca netaña qanqoÿin, qalaxayi qaÿauo'o so nhuataxaua.
ACT.28.17	Qaq can mashi ivi' tres na'axa'te da sovidaxa yi Roma, nachi so Pablo damaxasoxoneuga nam lataxala'pi na judiopi mayi netaña yimayi. Qaq can mashi laÿoota'a't somayipi, nachi so Pablo 'enapega, 'eeta':
ACT.28.17	–Qami' ÿaqaÿañicpi, aÿim nai'ctaxa co'ollaxa da qaica ca so'otec na qadhuo' judío l'ecpi, qataq qaica da ñipa'agueetega da n'onataxac som hua'au qadta'alpi, qalaxayi ñaqaiyita namayipi aÿim icoñi' can huaña yi Jerusalén, nachi aÿim ÿaneu'a na nta'alpi romano l'ecpi. 
ACT.28.18	Qaq can ime da aÿim qaichimaxattega, nachi qaÿauotaique da aÿim qaÿachaxaneec, cha'ayi qaica ca qaÿanata ÿasouaxashit cam naigui da huo'otaq qaÿauo'o ca ñalaataguec. 
ACT.28.19	Qalaxayi nam judiopi sa ÿaÿamaxaden da aÿim qaisouec. Huaña, nachi aÿim seÿaxaneu'a da aÿim nmit ñim nta'a mayi naña na Roma, qaq nai'ctaxa da aÿim qaica ca sasaxalec lasouaxashit na iuo' l'ecpi. 
ACT.28.20	Qaq nachida da huo'o mshi qami' seÿaxaneugalo, da yaqto' qami' ñauaneto, qataq qami' setaxaÿapegueto. Cha'ayi nachida dam 'enauac qanaquitaxac qomi' Israel l'ecpi, da huo'o mshi aÿim qaicoñitta'aque ne'enaua ique'te.
ACT.28.21	Nachi qoÿiitego' somayi, qoÿiita':
ACT.28.21	–Qomi' qaca aca qomi' nvitalo nede da chigaqa'ague da Judea da huo'otaq 'am qai'axattac, qataq nam nvittac qadhuo' l'ecpi qaica da huo'otaq huo'o ca 'am i'axattac da huo'o ca 'adasouaxashit. 
ACT.28.22	Qaq ÿoqo'oyi qomi' sauoqtaique da 'am ñi'axaÿaxanaxa ca 'eetec ca 'adhuennataxac. Cha'ayi saÿajnaq da 'enauaque naua 'ale'u qanpa'agueetega de'eda dalaxaic n'amqajnataxanaxac.
ACT.28.23	Qaq ÿoqo'oyi qaÿauo'o so naloqnec na'a'q. Qaq co'ollaq ivita se'eso na'a'q, nachi ÿataqta qalota na shiÿaxauapi na nvita ca netaña so Pablo. Nachi ÿachigoxottot se'eso nte'eta, chochi ivitta'a so avit, da i'axattapeguem somayipi da l'onataxanaxac ñi Dios da ilo'ogue 'enauacna. Ÿataqta quetapegueu'a somayipi da i'amaqten naq'en so Jesús, nachi i'axattac nam nqataxacpi mayi chigoqo'ot so Moisés qataq nam l'aqtaxanaxac som l'aqtaxanaxanecpi ñi Dios. 
ACT.28.24	Nachi huo'o na i'amaqten da l'aqtaxanaxac so Pablo, qataq huo'o na sa ishit da i'amaqten. 
ACT.28.25	Qaq cha'ayi sa ishit da 'eeta'a't somayipi, nachi huo'o na jec. Nachi so Pablo 'enapeco':
ACT.28.25	–Ÿataqta tachigui da l'aqtaxanaxac so Espíritu Santo co'ollaq ÿachigoxotchigui so Isaías da 'enapega naq'en so hua'au qadta'alpi, 'eeta':
ACT.28.26	'Asoma, 'au'aqtaxanem qome ne'ena shiÿaxauapi, qoneta':
ACT.28.26	Qami' yi'oqta da qau'aqaitac,
ACT.28.26	qalaxayi sa ishit da qauaÿajñi cam qai'axattac;
ACT.28.26	qami' qanloitauec,
ACT.28.26	qalaxayi sa ishit da huo'o ca qauloÿa'a.
ACT.28.27	Cha'ayi da lquiyaqteÿaxac ne'ena shiÿaxauapi ÿi'iguelaxalec da ÿataqta qadamchigui,
ACT.28.27	qataq sa ishit da ÿoqta hua'aqa,
ACT.28.27	qataq naua l'ai'te ÿamaqta'a't;
ACT.28.27	da yaqto' sa ishit da huo'o ca ila'a,
ACT.28.27	qataq sa ishit da huo'o ca hua'axaÿa,
ACT.28.27	qataq sa ishit da huo'o ca ÿaÿaten da lquiyaqteÿaxac,
ACT.28.27	qataq sa ishit da aÿim ñi'iguelaxa da yaqto' ñataden.
ACT.28.28	Qaq nagui qami' qauaÿajñi, da de'eda qotaÿa'ague, nachi de'eda nca'alaxa mayi chigoqo'ot ñi Dios, damayi qoÿami' qome nam sa ishit da judío l'ecpi. Qaq namayipi qome ÿataqta n'axaÿaxana.
ACT.28.29	Nachi so Pablo co'ollaq 'enapec de'eda, nachi nam judiopi jec, qalaxayi ÿataqta maichi nqalligottega't.
ACT.28.30	Nachi so Pablo ÿataqta ividaxattreec soua dos vi'iyi da naña yimayi, netaigui so lma' mayi chochi qaishiiteetac. Nachi ÿataqta ilo'oguet 'enauac nam natapegueu'a somayi da nauane'. 
ACT.28.31	Nachi ÿataqta qaica ca ndaqtaique da i'axattac da l'onataxanaxac ñi Dios da ilo'ogue 'enauacna, qataq dapaxaguenataxaatapeguec so qadataxala' Jesucristo. Ÿataqta qaica ca naxattac da l'aqtaxanaxac.
ROM.1.1	Aÿim Pablo, aÿim l-latac so Jesucristo. Ñi Dios aÿim iÿaxana, qataq aÿim iÿotauga da ÿauo'o aÿim lamaxashic, da yaqto' sa'axat da l'aqtac mayi chigaqaigui da nca'alaxa.
ROM.1.2	Ñi Dios ÿan co'ollaxa de'eda l'aqtac, ÿachigoxotchigui naq'en so l'aqtaxanaxanecpi da ÿilyiñi naq'en naua qui'itte' l'aqtaqa ñimayi. 
ROM.1.3	Dam n'aqtac mayi i'axat da llic so qadataxala' Jesucristo som llalec ñi Dios. Qaq dam yi'oqchigui lañoxoc somayi, qalaxayi chigoxoguet so nta'a l'enaxat David. 
ROM.1.4	Qalaxayi chigoqchigui so Espíritu Santo co'ollaq i'axat da somayi llalec ñi Dios qataq 'añaxaic co'ollaq ñi Dios nca'aleeguesop naq'en da nleuaxa. 
ROM.1.5	Qaq nachi chigoqchigui so Jesucristo da ñi Dios qomi' nqouagueque da qomi' ÿanaguilo da qomi' lamaxa'shi, da yaqto' so'onataxanqot somayi, yaqto' 'enauac na ÿotta'a't shiÿaxauapi ishit da huo'o ca da'amqajnataxan qataq ÿalaq. 
ROM.1.6	Qaq namayipi nataq'en qaualliquiitaigui da qami' iÿaxanalo ñi Dios, da yaqto' qami' lalamqa'te naq'en so Jesucristo.
ROM.1.7	Qaq 'enauac qami' mayi qoñiitaña na la ciudad Roma, qami' samaxalo ana ÿide. Qami' mayi qami' lauotaqa'te ñi Dios qataq qami' iÿaxanalo, da yaqto' qami' qanañañiÿot ñimayi. Qaq qauacoñiiguet qome da nqouagaxanaqtaic qataq da nlagaxayic mayi chigoqo'ot ñi qadta'a Dios qataq so qadataxala' Jesucristo.
ROM.1.8	Qaq aÿim sa'auaxaachiguiñi da sachigoxotchigui so Jesucristo da sanot da ñi'achiquiaxac ñi ita'a Dios souaxat da qoñiita 'enauac, cha'ayi 'enauaque na laÿil qan'aqtaxaatapigui da qadpi'iÿaxaqui. 
ROM.1.9	Qaq ñim Dios mayi so'onataxaatacot ñim semattot da iquiyaqteÿaxac da sa'axattac dam n'aqtaguec so llalec, ñimayi aÿim ÿaÿateeta da sa ishit da qami' secoua'aisalo da ivita da ñoqouagaxaueetac. 
ROM.1.10	Qaq sa i'atai' da seÿaxaatacot ñi Dios da maichi chigoqchigui ñimayi da ishit da aÿim ÿanem ca na'a'q da ishit da qami' ñamaqtegalo. 
ROM.1.11	Cha'ayi ñishitaique da qami' ñauaneto, qataq da qami' setauanque cam chigoqo'ot so Espíritu Santo, yaqto' ÿataqta qami' 'añaxaiqa. 
ROM.1.12	Qaq yaqto' ñi 'oonolec da shinaqta ishit da i'añaqchit ca lÿa da idolec de'eda npi'iÿaxac mayi qami' hueto'oto nataq'en aÿim.
ROM.1.13	Qami' ÿaqaÿa't, sauotaique da qami' qauaÿajñiita da aÿim ÿataqta qalota da ñishitaique da qami' ñoqo'onalo da yaqto' qami' ñauaneto. Qalaxayi chochi ivitta'a nagui da saxanaxa da sañoxot. Sauotaiquecnaxa da qami' saÿalo, da yaqto' qalota ca ÿaueguec da qoñiita da da'amqajnataxan, 'eeta'am da shiitec naua lÿa't 'ale'u. 
ROM.1.14	Cha'ayi huo'o da ñi'aqtac da sa'aqtaxanem 'enauac na shiÿaxauapi, nai'ctaxa cam ÿaÿaten da naÿamaxataxac, huo'otaq cam sa ishit da naÿamaxatapec, qataq nam ÿaÿaten ana nede, huo'otaq cam sa ÿaÿaten ana nede. 
ROM.1.15	Qaq ÿoqo'oyi aÿim ÿataqta huo'o da iyaxa da nataq'en qami' sa'aqtaxanema de'eda nca'alaxa 'enauac da qoñiita mayi qoñiitaña na Roma.
ROM.1.16	Cha'ayi aÿim sa ishit da yicoqtapeguelec da no'on qad'axaÿaxac, cha'ayi damayi l'añaxac ñi Dios mayi ishit da nca'alaxateec 'enauac cam i'amaqten. Hua'auchiguiñi na judiopi da qanca'alaxateec. Ime, qataq jec na saq judío l'ecpi. 
ROM.1.17	Cha'ayi de'eda no'on qad'axaÿaxac, damayi ishit da qomi' ÿachaxaatalo da lataxac da ñi Dios ishit da qomi' ÿaÿamaxadeete'. Qaq damayi 'eeta': nachicata cam huo'o ca lpi'iÿaxac da da'amqajnataxan. Qaq 'eda da 'enapec naua ñiyigui'shi l'aqtaqa ñi Dios, da 'eeta': “Cam ÿaÿamaxadeeta ñi Dios, ca mayi da nachaalataxac ÿachigoxotchigui da lpi'iÿaxac.”
ROM.1.18	Qaq ÿoqo'oyi qomi' selaqa'a da lchic da lta'adaic layiloxo ñi Dios mayi ÿachigoxottot naq'en na piguem, da namaxa 'enauac na shiÿaxauapi mayi ca'ai ñimayi qataq qauemaicpi, da ÿauo'o ca nhuaxanaguec, souaxat de'eda i'ottac qauem mayi sa ishit da ÿashinem naq'en ca lÿa da ÿauatton da 'eesa lataxac. 
ROM.1.19	Namayipi ÿataqta ÿaÿateeta mque' da 'eetec da lataxac da qaÿauatton ñi Dios, cha'ayi ñimayi ÿataqta nachaxaata namayipi. 
ROM.1.20	Cha'ayi dam saq cha'a lataxac ñi Dios ishit da chigoqchigui nam l'onatacpi ñimayi da ishit da qaila'a. Qaq ishit da ÿataqta qaÿauattoota da ñimayi nachiñi ñi imattalecna qataq da ñimayi nachi 'eetai' da 'añaxaic, chigoqchiguiña co'ollaq ñimayi i'ot ana 'alhua. Qaq ÿoqo'oyi namayipi sa ishit da saqca ca lasouaxashit. 
ROM.1.21	Qaq namayipi nai'ctaxa da ÿauatton ñi Dios, qalaxayi sa ishit da ÿamata'ac da nachiñi ñi lta'a, qataq sa ishit da ÿanot da n'achiquiaxac. Chaqdata da namayipi iuennatapega nam qaica ca naigui, qataq da lquiyaqteÿaxac ÿataqta 'ico' huetaigui na napalaxa. 
ROM.1.22	Qaq nai'ctaxa namayipi da 'eetega da ÿajnaxanaxaicpi, qamaq qaica ca ÿaÿajnapec. 
ROM.1.23	Cha'ayi namayipi ÿaxaañi da natamnot ñi Dios mayi sa ishit da ileu. Chaqdata da natamnot na lqui'ipi nam shiÿaxauapi mayi ishit da ileu, qataq ivida'a nam lqui'ipi na maÿopi, n'adaxanaqpi qataq nam shiguiÿacpi. 
ROM.1.24	Qaq ÿoqo'oyi ñi Dios nachi ÿaxaneec namayipi da maichi queguelo nam maichi lhuennataxaco mayi ishit da deshipaxanaqtaxa'n. Huaña, nachi namayipi ñi 'oonolec maichi i'otec ca lÿa cam ishit da i'ot da n'aloxo, 
ROM.1.25	cha'ayi souaxat da sa ishit da qai'amaqten dam 'eesa lataxac mayi chigoqo'ot ñi Dios, chaqdata dam shipegaxanaxac. Huaña, nachi qaÿi'oxoden qataq qanatamnot nam l'onatacpi ñimayi. Qaq ñimayi sa ishit da qanatamnot ñim ÿataqta 'itchiguiñi da ishit da chochaq tateec da ñi'oxonnataguec. Aja', nachi 'eetec.
ROM.1.26	Qaq ÿoqo'oyi ñi Dios ÿauaqta'a namayipi da i'ot nam maichi 'eetapeguecpi mayi ÿataqta qai'aguelec. Cha'ayi na 'alpi qalaq ivida'a da ÿalat da maichi lataxac da i'ot cam sa ishit da natenguet da lataxac. 
ROM.1.27	Qataq ivida'a nataq'en na ÿallippi ÿalat da lataxac da huadonguet aca 'alo, nachi ñi 'oonolec maichi dapaqtega ca 'eeta'am lÿa. Na ÿallippi nataq'en ñi 'oonolec i'otec ca lÿa cam ÿataqta i'ot da n'aloxo. Nachi ÿataqta nque'etaxangui da nhuaxanaguec da maichi lalamaxat l'oquiaxac, souaxat da i'ot da sa ÿaÿamaxañi.
ROM.1.28	Qaq cha'ayi namayipi mashi ÿaxaneec da nauattonaguec ñi Dios, nachi ñimayi ca'ai namayipi, da yaqto' i'o't naua qauema lhuennataxaco, qataq da i'ot cam sa ishit da lataxac. 
ROM.1.29	Nachi namayipi ÿataqta nlaqchigui 'enauac na ñi'itaxaloxosat, quishiguetaxac, qauemsat, qataq da qanmitta'ai añi plata, qataq na sa ÿaÿamaxañisat. Namayipi quiÿaxanaqtaqaicpi, laataxanaxaicpi, loquiaxaicpi, tenataxanaxaicpi, qauemaicpi, qataq n'aqtaqa l'o'pi. 
ROM.1.30	Qataq sa iyacnapec ca lÿa da detaxaÿa, sa ÿauotec ñi Dios, nogoqtaxanaxaicpi, n'amqajnaxaicpi, ñi'oxonnaxaicpi. Namayipi chigaqpigui na qauempi, sa ishit da ÿalaxalguete caua lta'al, 
ROM.1.31	qaica ca ÿaÿajnapec, sa ishit da ipaguelguete naua l'aqtaqa, sa ishit da huo'o ca ÿauotec, sa ÿaÿaten da ichoxoden ca lasouaxashit ca lÿa, sa ishit da doqouagaxanaqta. 
ROM.1.32	Namayipi ÿaÿateeta nam damaxasoxoolecpi ñi Dios, qataq ÿaÿateeta da ca i'ottac ne'enapi qalaq ca mayi netagui da qaÿauo'o ca nalaataguec. Qalaxayi namayipi ñaqaiyita queto'ot da i'ottac nam qauemsat, qataq ivida'a da ÿataqta ÿaÿamaxadeeta da ilota'a ca lÿa da i'ottac namayipi.
ROM.2.1	Qaq ÿoqo'oyi sa ishit da saqca ca 'adasouaxashit, 'am mayi 'ai'aatapigui ca lasouaxashit ca 'adÿa, nai'ctaxa da chaq negue't da qoneta. Cha'ayi da 'am 'ai'aatapigui ca lasouaxashit ca 'adÿa, nachi 'am maichi qoquetau'a da qaÿauo'o qome ca 'anhuaxanaguec, cha'ayi 'am nataq'en 'au'ottac nam 'anshitaique da 'anmit. 
ROM.2.2	Cha'ayi qomi' saÿajnaq da ñi Dios sa ishit da sa ÿaqatchigui da nmit ca nasouaxashit, qom ivita da ÿauo'o ca nhuaxanaguec cam i'ottac nam sa ÿaÿamaxañisat. 
ROM.2.3	Qaq 'am mayi 'ai'aatapigui ca lasouaxashit ca 'adÿa, qamaq 'am nataq'en 'au'ottac namayipi, qaq ¿'aupi'itaxaatega peta'a da 'am ÿit ñi Dios, qom ÿauo'o ca nhuaxanaguec cam huo'o ca ÿasouaxat? 
ROM.2.4	Loqo' chaq ¿'am 'au'otan peta'a dam sa ishit da imeuo lqouagaxanaqtaic qataq da lhualaxavic ñi Dios, qaq sa ishit da tagui yi 'adhuel da de'eda nqouagaxanaqtaic ishit da 'am ÿaueca'a da ishit da 'axaadeec naua 'an'onataxaco? 
ROM.2.5	Qalaxayi 'am ÿataqta qadamchigui añi 'adquiyaqte, qataq sa ishit da 'ai'axaadeec naua 'an'onataxaco. Qaq ÿoqo'oyi 'eeta'am da maichi 'alapootashiguem nam 'anhuaxanaguecpi, qom ivita ca na'a'q mayi huetoigui da ñi Dios ichoxot ca lasouaxashit ñi 'oonolec da ÿauo'o ca nhuaxanaguec. 
ROM.2.6	Que'eca na'a'q qom ñimayi ÿauo'o ca nshiitenaguec naq'en ñi 'oonolec cam naigui ca i'ottac. 
ROM.2.7	Nachi ñimayi ÿanem cam achaalataxac chochaq tateec cam quetot da i'ottac cam ÿaÿamaqchiguiñi qataq nmittaique da ñi Dios ÿanem ca lli'oxoyic, ñi'oxonnataguec, qataq cam achaalataxac mayi qaica ca loga't. 
ROM.2.8	Qalaxayi idolec qome da layiloxo qom ÿauo'o ca nhuaxanaguec nam i'ottac ca maichi 'eetapeguec qataq sa ishit da ÿalaxalec da 'eesa lataxac, chaqnata nam sa ÿaÿamaxañisat. 
ROM.2.9	Qaq ÿataqta huo'o qome da nque'ejnaxac qataq da nqui'ic 'enauac nam i'ottac da qauem. Qaq i'auaxaachiguiñi qome na judiopi, qataq nataq'en nam saq judiopi. 
ROM.2.10	Qalaxayi ñi Dios ÿanem qome da lli'oxoyic, ñi'oxonnataguec, qataq da nlagaxayic 'enauac nam i'ottac da ÿaÿamaqchiguiñi. Hua'auchiguiñi naq'en na judiopi, nataq'en nam saq judiopi.
ROM.2.11	Cha'ayi ñi Dios sa ishit da lca'atapigui na shiÿaxauapi. 
ROM.2.12	Cha'ayi 'enauac nam huo'o ca ÿasouaxat, da sa ishit da hueto'ot na nqataxacpi mayi chigoqo'ot so Moisés, namayipi daqat, nai'ctaxa da saq hueto'ot de'eda nqataxac. Qataq na huo'o ca ÿasouaxat, nai'ctaxa da huo'otaq hueto'ot ne'ena nqataxacpi, namayipi qome qanmit, qaidolec cam 'enapec ne'ena nqataxacpi. 
ROM.2.13	Cha'ayi sa ishit da ÿaÿamaxadeeta ñi Dios ca ndoxotteec da n'axaÿaxaatega na nqataxacpi, chaqcata cam ÿataqta ÿalaq. 
ROM.2.14	Qalaxayi nam sa ishit da judiopi mayi sa ishit da hueto'ot na nqataxacpi, da maichi chigoqchigui da lavilÿaxac da i'ot cam damaxasoxoolec na nqataxacpi, nachi namayipi ÿachaxan da ÿaÿaten cam ishit da qai'ot. 
ROM.2.15	Cha'ayi da maichi lalamaxat lataxac ichoxot da de'eda nqataxac nanettalec da lquiyaqteÿaxac. Cha'ayi dam lavilÿaxac 'eesa naq'en de'eda, qataq da maichi lhuennataxac ichoxot da lasouaxashit, huo'otaq ncotatapec 
ROM.2.16	que'eca pa'ateec na'a'q, qom ivita da ñi Dios chigoqchigui naq'en so Jesucristo da nmi't nam saq cha'alo lhuennataxaco 'enauac na shiÿaxauapi. Nachi ÿataqta ipacchigui qome de'eda sa'axattac n'aqtac mayi chigaqaigui da nca'alaxa.
ROM.2.17	Qaq 'am mayi qonetega da 'am judío l'ec, qataq 'ai'ictega nam nqataxacpi mayi chigoqo'ot so Moisés, qataq 'añi'oxodeetapigui ñi 'adta'a Dios. 
ROM.2.18	Qataq 'auauattoota nam 'eetapeguecpi ñi Dios, qataq na nqataxacpi 'am ÿapaxaguenec da qoquegue ca ÿaÿamaqchiguiñi. 
ROM.2.19	Qataq ÿataqta 'eesa 'anqa'en da 'auaÿaten da 'auaueca'aguet cam sa ishit da nauaañi, qataq da 'ico' 'aucoÿadelec nam huetaigui ca napalaxa. 
ROM.2.20	Qataq 'aupi'itaxaatega da 'am 'auaÿaten da lataxac da 'auapaxaguen cam qaica ca ÿaÿajnapec qataq nam dalaxaicpi, cha'ayi nam nqataxacpi imatta't 'enauac nam lataxaguesat dam nauattonaxanaxac qataq dam lataxac mayi 'eesa. 
ROM.2.21	Qaq 'am mayi 'auapaxagueetac ca 'adÿa, qalaq ¿tá'ainco' yi sa ishit da maichi 'anapaxagueela't? Yi 'am maichi 'au'axattac da sa ishit da huo'o ca qaicachiÿa, qalaq ¿tá'ainco' yi 'aucachitac? 
ROM.2.22	Qataq 'am mayi qonetega da sa ishit da qancachitapegue' aca sa ishit da nhua, qalaq ¿tá'ainco' yi 'ancachitapegue' aca sa 'adhua? Qataq 'am mayi 'anquiÿatega na nqolacpi, qalaq ¿tá'ainco' yi 'aucachitapega da lsallaxa na lma'pi na nqolacpi? 
ROM.2.23	Qataq 'am mayi 'añi'oxodeetapigui na nqataxacpi, qalaxayi sa ishit da 'aualaxalec namayipi. Nachi 'am 'auasouaxat da sa ishit da qaiyacnapec ñi Dios. 
ROM.2.24	Qaq mañaxasaco' naua ñiyigui'shi l'aqtaqa ñi Dios da 'eeta': “Nam sa ishit da judiopi sa ishit da iyacnapec da detaxaÿa ñi Dios, souaxat da qoñiita.”
ROM.2.25	Qaq 'eesa da huo'o ca naigui da huo'otaq qaÿauo'o ca 'an'anaxat, da ÿataqta 'aualaxaguet ca 'enapec na nqataxacpi mayi chigoqo'ot so Moisés. Qalaxayi da sa ishit da 'aualaxalec, nachi 'eeta'am da sa ishit da qaÿauo'o ca 'an'anaxat. 
ROM.2.26	Qaq cam sa ishit da qaÿauo'o ca n'anaxat na l'oc, da huo'otaq i'ot 'enauac nam damaxasoxoolec na nqataxacpi, nachi camayi ñi Dios 'eeta'am naq'en cam huo'o ca n'anaxat, qaq nai'ctaxa da sa ishit da huo'o ca n'anaxat. 
ROM.2.27	Qaq que'eca sa ishit da huo'o ca n'anaxat na l'oc, qalaxayi ÿataqta ÿalaxaguet cam 'enapec na nqataxacpi, nachi camayi i'ot qome da 'am qaÿauo'o ca 'anhuaxanaguec, souaxat da sa ishit da 'aualaq, qamaq 'am hueto'ot na nqataxacpi, qataq da qaÿauo'o ca 'an'anaxat. 
ROM.2.28	Cha'ayi da 'am judío l'ec, qalaxayi sa ishit da chaqdata dam yi'oqchigui. Qataq da qaÿauo'o ca 'an'anaxat, qalaxayi sa ishit da chaqdata dam yi'oqchigui 'ad'oquiaxac. 
ROM.2.29	Cha'ayi ca ÿoqta 'eesa da judío l'ec, qalaxayi nachida dam saq cha'a lavilÿaxac. Qataq cam ÿoqta 'eesa da qaÿauo'o ca n'anaxat, qalaxayi nachañi añi lquiyaqte qai'an. Qaq de'eda sa ishit da chigoqchigui naua ñiyigui'shi nqataxaco, cha'ayi damayi chigoqchigui dam saq cha'a nvilÿaxac. Qaq cam nachi 'eetec de'eda, nachi camayi ÿataqta qaÿaÿamaxadeeta, qalaxayi sa ishit da chochi shiÿaxaua ca ÿaÿamaxadeeta, cha'ayi nachiñi ñi Dios.
ROM.3.1	Qaq ÿoqo'oyi ¿huá'ague ca 'eetec ca lataxac da ñapagaqlec ca qadÿa da qomi' judío lashi'? qataq ¿négue't cam qaÿachigoxotaigui da qaÿauo'o ca n'anaxat ca shiÿaxaua? 
ROM.3.2	Qomyi qalota, qataq qalota na lataxaguesat da namayipi napacalec ca lÿa. Cha'ayi da hua'auchiguiñi 'eeta': Ñi Dios ipataxalec co'ollaxa na judiopi da l'aqtac. 
ROM.3.3	Qalaxayi ¿huá'ague ca 'eetec namayipi da huo'otaq sa ipaguelec de'eda n'aqtac? Qaq ¿peta'a ñi Dios nachi ÿaxaañi da sa ishit da ipaguelec da l'aqtac? 
ROM.3.4	¡'A'i, sa ishit! Chaqdata da ñi Dios ÿataqta 'eesa da ipacchiguilo naua l'aqtaqa, qaq nai'ctaxa da 'enauac na shiÿaxauapi shipecaicpi. Cha'ayi nachi 'enapec naua ñiyigui'shi l'aqtaqa, 'eeta':
ROM.3.4	Da 'autaqa, nachi qaila'a da ÿataqta 'eesa da qonapec,
ROM.3.4	qataq 'anachatteec qome da qaica ca 'adasouaxashit,
ROM.3.4	qom 'am qanmit.
ROM.3.5	Qalaxayi nam qayi'itaxaloxosat da chigoqchigui da i'axat da ñi Dios i'ot ca ÿaÿamaqchiguiñi, qaq ¿huá'ague ca shinaqtec? ¿Peta'a ñi Dios ishit da sa ÿaÿamaxañi ca i'ot, da huo'otaq qomi' iuaxa'n? (De'eda i'aqtac 'eeta'am da l'aqtac na chochi shiÿaxauapi.) 
ROM.3.6	¡'Eesa mque' da sa nachi 'eetec de'eda! Cha'ayi da huo'otaq ñi Dios sa ishit da ÿaÿamaqchiguiñi ca i'ot, nachi ¿huá'aguectoxo' ca 'eetec da ishit da nmit ca lasouaxashit na shiÿaxauapi?
ROM.3.7	Qalaxayi de'eda ÿatenataxanaxac da huo'otaq ichoxot da nquicteec da lli'oxoyic de'eda 'eesa lataxac mayi chigoqo'ot ñi Dios, qanachi ¿tá'ainco' qone' da aÿim qanmit da shiita'am qanqoÿin ca huo'o ca lasouaxashit? 
ROM.3.8	Qaq da nachi 'eetec de'eda, qaq ¿tá'ainco' qone' yi sa qai'ot cam sa ÿaÿamaxañi, yaqto' ishit da anac cam ÿaÿamaqchiguiñi? Qaq 'eda dam huo'o na 'eetega da sapaxaguenataxanaqtapeguec, cha'ayi qauem da lhuennataxa. Qaq ÿoqo'oyi ne'ena shiÿaxauapi no'on qome da qaÿauo'o ca nhuaxanaguec.
ROM.3.9	Qaq ÿoqo'oyi ¿chaq huá'ague ca 'eetec? ¿Peta'a da qomi' judío lashi' nachi ishit da ñapagaqlec namayipi? ¡'A'i, sa ishit da nachi 'eetec de'eda! Cha'ayi mashi ime da sa'axatta da qomi' judío lashi' qataq nam saq judío l'ecpi da 'enauac souaqto'ot da lamaxasoxonaxac da ñi'itaxaloxo. 
ROM.3.10	Cha'ayi naua ñiyigui'shi l'aqtaqa ñi Dios 'eeta':
ROM.3.10	Qaica da huo'o ca chochi 'oonolec shiÿaxaua da no'on ca i'ot;
ROM.3.11	qataq sa ishit da huo'o ca chochi 'oonolec da nshitaique da huo'o ca ÿaÿaten,
ROM.3.11	qataq sa ishit da huo'o ca nmitaique ñi Dios.
ROM.3.12	'Enauac namayipi isomtac, qataq 'enauac daqat.
ROM.3.12	Sa ishit da huo'o ca i'ot ca ÿaÿamaqchiguiñi,
ROM.3.12	ÿataqta imauec da qaica.
ROM.3.13	Naua ala'pi qalaq 'eeta'am aca huachiqui mayi qaÿauattangui;
ROM.3.13	naua l'aqtaqa qalaq datenataxa'n,
ROM.3.13	qataq 'eeta'am na n'adaxanaq lshinataxanaxa na huetaiguilo.
ROM.3.14	Da detaqa, qalaq ndoteec da ÿayiita'a da qaÿauo'o ca nhuaxanaguec ca lÿa, qataq qaica ca lamai'c naua l'aqtaqa.
ROM.3.15	Naua lchil qalaq sa ilaua'aguelo da dalaataxan,
ROM.3.16	da lataxac qalaq nlaxajñi ca lÿa, qataq ÿachoxoden,
ROM.3.17	qataq sa ishit da ÿauatton ca llic da nlagaxayic.
ROM.3.18	Qataq sa ishit da chochi cada'ac da taÿapigui lauel da ñi'iÿa ñi Dios.
ROM.3.19	Cha'ayi qomi' saÿajnaq da 'enauac nam 'enapec nam nqataxacpi mayi chigoqo'ot so Moisés, ÿalamaqchigui da 'enapega nam hueto'ot ne'ena nqataxacpi, da yaqto' sa ishit da huo'o ca 'eetega qaica ca ÿasouaxat, qataq yaqto' 'enauac na shiÿaxauapi ishit da huo'ot da 'eetec qom ñi Dios nmit 'enauac na shiÿaxauapi. 
ROM.3.20	Cha'ayi qaica ca ishit da ÿaÿamaxadeeta ñi Dios souaxat da i'ottac nam damaxasoxoolec na nqataxacpi, cha'ayi ne'ena nqataxacpi, namayipi chaqdata da i'ot da qomi' ÿaÿajnaxanaxanque da qomi' huo'o cam qadasouaxashit.
ROM.3.21	Qaq ÿoqo'oyi nagui ñi Dios ishit da qomi' ÿaÿajnaxanaxanque da 'eetec da lataxac da ishit da qomi' ÿaÿamaxadeete' ñimayi, qaq sa ishit da chigoqchigui naq'en na nqataxacpi. Qaq damayi ishit da selaqa'a da qomi' setaxaÿaxanaqtac nam qoÿittañi nqataxacpi qataq naua l'aqtaqa som n'aqtaxanaxanecpi. 
ROM.3.22	De'eda 'eetec da ñi Dios ishit da qomi' ÿaÿamaxadeete', damayi chigoqchigui da qaipi'iÿa'a so Jesucristo, qaq ÿanem 'enauac nam da'amqajnataxan. Qaq sa ishit da lca'atagui na shiÿaxauapi, 
ROM.3.23	cha'ayi 'enauac nam shiÿaxauapi huo'o da ÿasouaxat, qataq ÿataqta qaÿoqta ñim Dios mayi ishit da deca'alaqtaxan. 
ROM.3.24	Qalaxayi ñi Dios dam lauotaxanaqtaic i'oteguet namayipi da ishit da ÿaÿamaxadeeta. Qaq sa ishit da huo'o aca lashiue naq'en, cha'ayi ñimayi ÿachigoxotchigui naq'en so Jesucristo da nca'alaxateec namayipi. 
ROM.3.25	Ñi Dios ÿan so Cristo, da yaqto' da l-leuaxa chigoqchigui naq'en da ishit da ÿapalaxat na nasouaxashitpi. Qaq damayi chigoqchigui da qaipi'iÿa'a somayi. Qaq de'eda 'eetec ñimayi, nshitaique da qaÿaÿaten da ishit da i'ot ca ÿaÿamaqchiguiñi, cha'ayi da lhualaxavic ñimayi ÿataqta sa ishit da ilogui som hua'au nasouaxashitpi. 
ROM.3.26	Qaq de'eda 'eetec ñimayi, nshitaique da ÿachaxan da ishit da i'ot ca ÿaÿamaqchiguiñi. Qaq ñaq queta nagui da ñimayi ishit da i'ot ca ÿaÿamaqchiguiñi, souaxat da ishit da ÿaÿamaxadeeta cam i'amaqten so Jesús.
ROM.3.27	Qaq ÿoqo'oyi ¿huá'ague ca taigue que'eca n'amqajnaxac na shiÿaxauapi? Qomyi camayi qaipa'axanauec. Qaq ¿chaq tá'ainco' yi qaipa'axanauec? Cha'ayi da qaipacchigui na 'enapecpi na nqataxacpi, nachi i'ot da 'amqajnaxac, qaq dam npi'iÿaxac qalaxayi sa ishit. 
ROM.3.28	Qaq ÿoqo'oyi qomi' selaqa'a da ñi Dios ishit da ÿaÿamaxadeeta cam shiÿaxaua mayi huo'o da lpi'iÿaxac, qaq sa ishit da ilotapigui camayi da huo'otaq i'ottac cam 'enapec na nqataxacpi, huo'otaq da sa ishit da i'ot.
ROM.3.29	Qaq ¿peta'a ishit da nachaqnata nam judiopi da lta'a ñi Dios? Qaq ¿sa ishit peta'a da nataq'en lta'a na saq judiopi? Aja', namayipi nataq'en lta'a ñimayi. 
ROM.3.30	Cha'ayi sa ishit da huo'o ca lÿa, ñi Dios ÿataqta 'oonolec. Ñim Dios mayi ishit da ÿaÿamaxadeeta cam huo'o da lpi'iÿaxac, sa ishit da ilogui da huo'otaq qaÿauo'o ca n'anaxat, huo'otaq da sa ishit da qaÿauo'o. 
ROM.3.31	Qaq ¿peta'a chigoqchigui da qadpi'iÿaxac da qaica ca naigui ñaq'enaq na nqataxacpi? ¡'A'i, sa ishit! Chaqdata da ÿataqta 'itchiguiñi ñaq'enaq dam 'enec na nqataxacpi.
ROM.4.1	Qaq ÿoqo'oyi chaq shinaqtec ca qad'aqtac: ¿Chaq négue't cam ÿaconguet co'ollaxa som Abraham mayi sachigoxosoxoguet? 
ROM.4.2	Yi somayi da huo'otaq ÿaÿamaxadeeta ñi Dios, souaxat cam l'onataxanaxac, nachi somayi ishíttaxa da huo'o da n'amqajnaxac, qalaxayi sa ishit da n'amaqteeto'ot ñi Dios. 
ROM.4.3	Cha'ayi ¿huá'ague ca 'eetec ca l'aqtac naua ñiyigui'shi l'aqtaqa ñi Dios? Qomyi 'eeta': “So Abraham huo'o da lpi'iÿaxac ñi Dios, qaq chigoqchigui de'eda lpi'iÿaxac da huo'o mshi ñi Dios ÿaÿamaxadeeta, nachi ÿamata'ac da no'on shiÿaxaua.” 
ROM.4.4	Cha'ayi da huo'otaq huo'o ca shiÿaxaua da huo'o ca l'onataxanaxac, nachi camayi da nshiitenaguec da qaishiiten sa ishit da chochi qoÿaatem, cha'ayi nachi lashiichiÿaxac. 
ROM.4.5	Qalaxayi da huo'o ca sa ishit da do'onataxan, qalaxayi ÿataqta i'amaqten ñim Dios mayi ishit da ÿaÿamaxadeeta cam 'itaxaloxoic, nachi camayi ÿataqta ÿaÿamaxadeeta ñi Dios souaxat da lpi'iÿaxac. 
ROM.4.6	So David nataq'en i'axat da lamaxayic ca shiÿaxaua mayi ÿamata'ac ñi Dios da no'on shiÿaxaua, qaq sa ishit da ilotapigui cam i'ottac. 
ROM.4.7	Nachi so David 'eeta':
ROM.4.7	Ÿataqta machiguiñi qome ca shiÿaxauapi mayi ÿapalaxat ñi Dios na lli'itaxaloxosat,
ROM.4.7	qataq sa ishit da ilogui 'enauac nam lasouaxashitpi.
ROM.4.8	Qaq ÿataqta machiguiñi qome ca shiÿaxaua mayi sa ishit da ilogui 'enauac na lasouaxashitpi ñi qadataxala' Dios.
ROM.4.9	Qaq ¿peta'a de'eda namaxayic nachaqcata ca qaÿauo'o ca n'anaxat, qalqo' nataq'en cam sa ishit da qaÿauo'o ca n'anaxat? Qaq qomi' sa'axataqtac da ñi Dios ÿaÿamaxadeeta so Abraham, nachi ÿamata'ac da no'on shiÿaxaua souaxat da lpi'iÿaxac. 
ROM.4.10	Qalaxayi ¿chaq lágui co'ollaxa da ÿaÿamaxadeeta? ¿Peta'a co'ollaq imat so Abraham da qaÿauo'o so n'anaxat, loqo' chaq co'ollaq saxanaxa da qaÿauo'o? 'A'i, sa ishit da co'ollaq imat da qaÿauo'o so n'anaxat. Mayi co'ollaq saxanaxa da qaÿauo'o. 
ROM.4.11	Qaq co'ollaq ime da so Abraham qaÿauo'o so n'anaxat na l'oc da 'eeta'am da l'anaxanaxat ñi Dios da mashi ÿaÿamaxadeeta somayi, nachi ÿamata'ac da no'on shiÿaxaua souaxat da lpi'iÿaxac. Qaq 'eda da 'eetec so Abraham da huo'o mshi qoÿanagui da lta'a naq'en nam huo'o da lpi'iÿaxac, nai'ctaxa da saxanaxa da qaÿauo'o ca n'anaxat na l'oc. Qalaxayi ñaqaiyita ÿaÿamaxadeeta ñi Dios da 'eeta'am naq'en ca no'on shiÿaxaua. 
ROM.4.12	Qaq 'eesa da so Abraham nachiso so lta'a nam qaÿauo'o ca n'anaxat na l'oc. Qalaxayi sa ishit da nachaqdata damayi. Cha'ayi namayipi nataq'en quetague' da lliquiaxac da lpi'iÿaxac so qadta'a Abraham co'ollaq saxanaxa da qaÿauo'o ca n'anaxat na l'oc.
ROM.4.13	Cha'ayi ñi Dios ÿachaxanapecot co'ollaxa so Abraham qataq cam llalaqpi ana 'alhua da ÿauo'o lalamaxat lma'. Qalaxayi de'eda qaÿachaxanapec sa ishit da huo'otaq chigoqchigui da souaxat da ÿalaxalec nam nqataxacpi so Abraham. Mayi souaxat da somayi huo'o da lpi'iÿaxac ñi Dios. Nachi ñi Dios ÿaÿamaxadeeta somayi, nachi ÿamata'ac da no'on shiÿaxaua. 
ROM.4.14	Cha'ayi da huo'otaq ndoteec nam ÿalaxaguet na nqataxacpi da nachaqnata ishit da ÿaconguet cam qaÿachaxanapec, huaña, nachi da npi'iÿaxac ÿataqta qaica ca chigaqaigui, qataq de'eda ÿachaxanapec ñi Dios ishit da qaica ca naigui. 
ROM.4.15	Cha'ayi nam nqataxacpi ishit da i'ot ca nhuaxanaguec ca shiÿaxaua. Qalaxayi cam huetaña da qaica na nqataxacpi, nachi sa ishit da huo'o ca sa ÿalaxalec namayipi.
ROM.4.16	Qaq ÿoqo'oyi de'eda qaÿachaxanapecot so Abraham, damayi chigoqchigui qanqoÿin da npi'iÿaxac, da yaqto' chochi qoÿaatem, qataq yaqto' nachi 'eetai' da hueto'ot 'enauac cam llalaqpi. Qaq damayi 'eeta': De'eda qaÿachaxanapec sa ishit da nachaqnata nam ÿalaxaguet nam nqataxacpi da ÿaconguet, cha'ayi nataq'en 'enauac nam da'amqajnataxan, 'eeta'am so Abraham. Huaña, nachi somayi qoÿanagui da 'enauac qadta'a, 
ROM.4.17	qaq damayi chigoqchigui ñi Dios ñim i'amaqten nataq'en somayi. Qaq ipacchigui dam 'enapec naua ñiyigui'shi l'aqtaqa ñi Dios, mayi 'eeta': “'Am sanagui da 'am lta'a na saqalota ÿotta'a't shiÿaxauapi.” Cha'ayi ñi Dios ishit da qaltaq nca'aleec naq'en nam leuaxaicpi, qataq ishit da yi'oq naq'en cam saq cha'a.
ROM.4.18	Qaq nai'ctaxa da mashi qaica ca aquitaxac, qalaxayi so Abraham da'amqajnataxan, qataq huo'o da naquitaxac. Qaq ÿoqo'oyi ishit da “lta'a cam qalota ÿotta'a't shiÿaxauapi.” Qaq ipacchigui da l'aqtac ñi Dios co'ollaq 'enapega, 'eeta': “Qaq 'eda qome da 'eetec yi lcata ca 'ai'alaqpi.” 
ROM.4.19	Nachi so Abraham sa ishit da daqat da lpi'iÿaxac, nai'ctaxa da mashi yaqta'a da ivi' naua cien vi'iyi da llaxa. Qataq ila'a somayi qataq aso lhua Sara da mashi yaqta'a da ile'u, cha'ayi mashi ÿataqta ÿi'axaiqolqa, da huo'otaq huo'o ca llalaqpi'. 
ROM.4.20	Qalaxayi somayi sa ishit da ÿoqolguet qataq da sa naquita'a dam qaÿachaxanapec. Chaqdata da lta'adaic da lpi'iÿaxac qataq da naquitaxac. Nachi ÿi'oxodeetac ñi Dios, 
ROM.4.21	cha'ayi ÿataqta ÿaÿateeta da ñimayi huo'o da l'añaxac da ishit da ipacchigui 'enauac cam ÿachaxanapec. 
ROM.4.22	Qaq ÿoqo'oyi ñi Dios ÿaÿamaxadeeta somayi, nachi ÿamata'ac da no'on shiÿaxaua, souaxat da lpi'iÿaxac.
ROM.4.23	Qanachi de'eda 'eetec somayi da ñi Dios ÿaÿamaxadeeta qataq ÿamata'ac da no'on shiÿaxaua souaxat da lpi'iÿaxac, damayi qoÿiyiñi, qalaxayi sa ishit da nachaqsota so Abraham, 
ROM.4.24	nataq'en qomi' tachiguilo. Cha'ayi souaxat da qadpi'iÿaxac, nachi ñi Dios nataq'en qomi' ÿaÿamaxadeete', qataq qomi' ÿamata'aque da qomi' no'o'n shiÿaxa'u. Cha'ayi qomi' sa'amaqtenaq ñimayi mayi ishit da nca'alaxateeguesop naq'en da nleuaxa so qadataxala' Jesús, 
ROM.4.25	som qoÿanguet co'olloxochiyi da nalaataguec souaxat na qadasouaxashitpi, qataq nca'aleeguesop naq'en ñi Dios da nleuaxa, da yaqto' ishit naq'en da qomi' ÿaÿamaxadeete' ñi Dios.
ROM.5.1	Qaq mashi qomi' ÿaÿamaxadeete' ñi Dios souaxat da qadpi'iÿaxac. Qaq ÿoqo'oyi nagui ñaÿamaxannaqte' ñimayi, qaq de'eda chigoqchigui so qadataxala' Jesucristo. 
ROM.5.2	Cha'ayi somayi chigoqchigui da huo'o mshi qomi' senoxonaxau'a de'eda lqouagaxanaqtaic ñi Dios, qaq de'eda chigoqchigui da qadpi'iÿaxac. Qaq ÿoqo'oyi de'eda nqouagaxanaqtaic ÿataqta ñi'añaxataqtec, qataq samaqchiguiñi, cha'ayi huo'o da qanaquitaxac da ñiuanaqhua'a da lli'oxoyic ñi Dios. 
ROM.5.3	Qaq sa ishit da chaqdata de'eda. Nataq'en samaqchiguiñi souaxat da qanque'ejnaxac. Cha'ayi qomi' saÿajnaq da de'eda que'ejnaxac i'ot da qadhualaxavic, 
ROM.5.4	qaq de'eda nhualaxavic i'ot da qomi' qaÿaÿamaxadeete'. Qaq da qomi' qaÿaÿamaxadeete', nachi huo'o nataq'en da qanaquitaxac. 
ROM.5.5	Qaq de'eda qanaquitaxac i'ot da sa ishit da ñi'aloxonaqtac. Cha'ayi da lsoxoyic ñi Dios sogote da qaicoyinguita naua qadquiyaqte, chigoqchigui naq'en so n'Espíritu Santo mayi qomi' ÿanema.
ROM.5.6	Cha'ayi co'ollaq souaqtaigui da qaica ca qad'añaxac da maichi ñica'alaxataxala't, nachi so Cristo ileualec na qauemaicpi co'ollaq ivita so laloqo' naq'en ñi Dios. 
ROM.5.7	Ÿataqta 'eesa da qaica ca shiÿaxaua da huo'otaq ishit da ÿañoxot da nañaalec da ileualec ca 'eeta'am lÿa, nai'ctaxa da huo'otaq ipacchiguilo naua nqataxaco. Qalaxayi sa iuena'a da huo'otaq huo'o ca ishit da ÿañoxot da nañaalec da ileualec ca lÿa mayi ÿataqta soxodaic. 
ROM.5.8	Qalaxayi da ÿoqta ichoxot da ñi Dios qomi' ÿauoteque 'eeta': So Cristo qomi' ileualguete naq'en, nai'ctaxa da qomi' ñaq souaqtaigui da qayi'itaxaloxo. 
ROM.5.9	Qaq nagui da mashi qomi' ÿaÿamaxadeete' ñi Dios da sachigoxosoqchigui da l-leuaxa so Cristo, nachi ÿoqta 'itchiguiñi qone' da qomi' nca'alaxateeguesopa somayi cam nhuaxanaguec na shiÿaxauapi mayi ñaq naÿa'cna. 
ROM.5.10	Cha'ayi ñi Dios da ÿachigoxotchigui da l-leuaxa so llalec da qomi' ÿaÿamaxadeete' co'ollaq ñaq souaqtaigui da ñipa'aguenaqtague' ñimayi, qanachi ÿoqta 'itchiguiñi qone' da qomi' nca'alaxatreec somayi, cha'ayi nca'altauec, qataq cha'ayi mashi ime da ñaÿamaxannaqte' ñi Dios. 
ROM.5.11	Qaq sa ishit da nachaqdata de'eda. Cha'ayi nataq'en qomi' ñitonaqtapeguec ñi Dios, qaq de'eda qantonaxac chigoqchigui so qadataxala' Jesucristo. Cha'ayi somayi chigoqchigui da huo'o mshi ñaÿamaxannaqte' ñi Dios.
ROM.5.12	Qaq chigoqchigui so 'oonolec shiÿaxaua da huo'o mshi huo'o da nasouaxashit ana 'alhua qataq da nleuaxa. Huaña, nachi da nleuaxa taigui 'enauac na shiÿaxauapi, cha'ayi 'enauac namayipi huo'o da lasouaxashit. 
ROM.5.13	Qaq co'ollaq saxanaxa da huo'o na nqataxacpi, nachi nal'ena da huo'o na nasouaxashitpi ana 'alhua, qaq nai'ctaxa da huo'otaq sa qaÿoqocha'a na nasouaxashitpi da huo'otaq qaica na nqataxacpi. 
ROM.5.14	Qaq nachi chigoqchiguiña so Adán nachi ivitta'a so Moisés da de'eda nleuaxa ÿataqta huo'o da l'añaxac da ishit da ileu naq'en nam huo'o da ÿasouaxat, qaq nai'ctaxa da huo'otaq de'eda lasouaxashit, sa ishit da chigoqchigui da souaxat da sa ÿalaxaguet ca namaxasoxonaxac, 'eeta'am da 'eetec so Adán. Qaq so Adán, somayi chochi 'ico' lqui'i som naÿa'cna.
ROM.5.15	Qalaxayi de'eda lasouaxashit so Adán, damayi sa ishit da qanaloqnaxanguet dam lachitaqtaxanaxat ñi Dios mayi qomi' ÿanema. Cha'ayi de'eda lasouaxashit so 'oonolec shiÿaxaua ÿasouaxat da qalota na ileu. Qalaxayi de'eda nca'alaxa, damayi ÿataqta ÿacteec da lta'adaic, da yaqto' qalota na ishit da ÿaÿamaxañi. Qaq damayi chochi qomi' ÿaatema ñi Dios, chigoqchigui naq'en so 'oonolec ÿale, l'enaxat Jesucristo. 
ROM.5.16	Qaq de'eda lasouaxashit so 'oonolec shiÿaxaua sa ishit da qanaloqnaxanguet dam nca'alaxa mayi qomi' ÿanema ñi Dios. Cha'ayi da 'eetec de'eda 'oonolec nasouaxashit, damayi chigoqchigui da qaÿauo'o ca nhuaxanaguec na shiÿaxauapi. Qaq dam 'eetec da nca'alaxa, qalaxayi ñi Dios chochi ÿaatem na shiÿaxauapi da ishit da ÿaÿamaxadeeta, qaq nai'ctaxa da huo'otaq namayipi qalota co'ollaxa na lasouaxashitpi. 
ROM.5.17	Cha'ayi de'eda nleuaxa da huo'otaq chigoqchigui da lasouaxashit so 'oonolec shiÿaxaua da ÿataqta huo'o da l'añaxac co'ollaxa, nachi ¿táloxochiyictoxo' da saq 'eetec nam shiÿaxauapi mayi chochi ÿaatem ñi Dios da ishit da ÿaÿamaxadeeta? Namayipi ishit da huo'o da l'añaxac dam dalaxaic achaalataxac mayi chigoqchigui so 'oonolec shiÿaxaua Jesucristo.
ROM.5.18	Qaq de'eda 'eetec dam lasouaxashit so Adán da ÿasouaxateguet 'enauac na shiÿaxauapi da qaÿauo'o ca nhuaxanaguec, qaq nachi 'eetec nataq'en dam no'on lataxac so Jesucristo nda'a 'enauac na shiÿaxauapi cam achaalataxac mayi ÿataqta huesochiguiñi. Sa ishit da huo'o ca nhuaxanaguec qanqoÿin. 
ROM.5.19	Cha'ayi de'eda 'eetec co'ollaq sa ishit da ÿalaq so 'oonolec shiÿaxaua, nachi ÿasouaxat da qalota na 'itaxaloxoicpi, qaq nachi 'eetec nataq'en dam lalaxayic so 'oonolec shiÿaxaua i'ot da qalota naq'en na ÿaÿamaxadeeta ñi Dios.
ROM.5.20	Cha'ayi nam nqataxacpi anac, da yaqto' ishit da nquicteec da yi'oq naq'en na nasouaxashitpi. Qalaxayi co'ollaq nquicteec na nasouaxashitpi, nachi da lqouagaxanaqtaic ñi Dios nataq'en ÿataqta nquiguishiguem. 
ROM.5.21	Cha'ayi dam 'eetec da nasouaxashit co'ollaq ÿataqta huo'o da l'añaxac da ishit da dalaataxan, qaq nachi 'eetec nataq'en da qomi' ÿaÿamaxadeete' ñi Dios, nachi de'eda lqouagaxanaqtaic ñimayi ÿataqta huo'o da l'añaxac da qomi' ÿanema da achaalataxac mayi qaica ca loga't, chigoqchigui naq'en so qadataxala' Jesucristo.
ROM.6.1	Qaq nagui ¿chaq huá'ague ca 'eetec ca qad'aqtac? ¿Peta'a soqolaqtalec da ñi'itaxaloxo, yaqto' ñi Dios ishit da nquigaxattashiguem da qomi' ÿachaxanalo da lqouagaxanaqtaic? 
ROM.6.2	¡'A'i, sa ishit! Cha'ayi qomi' mashi soqolqa'ai da ñi'itaxaloxo, qaq 'eeta'am da mashi 'ico' qomi' leuaxaiqa. Qaq ÿoqo'oyi ¿táloxochiyictoxo' da ña soqolaqtalec da so'otaqtac damayi? 
ROM.6.3	Cha'ayi 'enauaque qomi' mayi mashi qomi' qanachilaxa'n, da yaqto' ñi'adaxau'a so Cristo Jesús, 'eeta'am da qomi' qanachilaxanguilo da l-leuaxa somayi. Qaq ¿peta'a sa ishito' da qauaÿajñi damayi? 
ROM.6.4	Cha'ayi co'ollaq qomi' qanachilaxa'n, nachi 'eeta'am da qomi' qailalyiñi da qadÿachiguiñi' so Cristo da qadeleu, yaqto' qaltaq qomi' qanca'alaxatreec, nachi sanaxañi da dalaxaic qanachaalataxac. Qanachi shinaqta'am so Cristo co'ollaq ñi qadta'a Dios nca'aleeguesop naq'en da nleuaxa, idolec da l'añaxac mayi lta'adaic da lli'oxoyic.
ROM.6.5	Cha'ayi da mashi 'ico' qadÿachiguiñi' so Cristo da 'eetec co'ollaxa da l-leuaxa, qanachi shinaqta'am nataq'en da 'eetec qom qaltaq qomi' qanca'alaxatreec. 
ROM.6.6	Cha'ayi qomi' mashi saÿajnaqta da so toguishic qanachaalataxac mashi qaiuaxaneuo, lÿatchiguem so Cristo co'ollaq qaiuaxanguet so npe'enaxaqui, yaqto' da qadapachiyaxac mayi 'itaxaloxoic ishit da qanlaxajñi, yaqto' sa ishit da qomi' l-lataqa da ñi'itaxaloxo da qomi' ÿamaqta'pe da 'ico' qan'aco'. 
ROM.6.7	Cha'ayi ca shiÿaxaua da mashi ileu, nachi camayi huesoueguesop dam ñi'itaxaloxo. 
ROM.6.8	Cha'ayi qomi' da mashi seleuaqtañi' so Cristo, qataq sa'amaqtenaq da nachi qanachaalataxaua somayi. 
ROM.6.9	Cha'ayi qomi' saÿajnaq so Cristo co'ollaq ñi Dios qaltaq nca'aleec naq'en, nachi somayi lÿactoxo' da qaltaq ileu, cha'ayi da nleuaxa mashi sa ishit da huo'o ca l'añaxac da qaltaq ÿalauat somayi. 
ROM.6.10	Cha'ayi so Cristo co'ollaq ileu souaxat da ñi'itaxaloxo, nachi somayi lÿactoxo' da qaltaq ileu, cha'ayi co'ollaq nca'aleec, nachi de'eda nachaalataxac lalamaxat ñi Dios. 
ROM.6.11	Qaq ÿoqo'oyi nataq'en da qoñiita qoquiÿa'ai qome na nasouaxashitpi, nachi 'eeta'am qanqashiñi da 'ico' mashi qami' leuaxaiqa. Cha'ayi da qanachaalataxaqui lalamaxat qanqashiñi ñi Dios, cha'ayi mashi qoviito'ot so Cristo Jesús som qadataxala'.
ROM.6.12	Qaq ÿoqo'oyi qami' sa ishit qome da qauauaqaita'a da 'onataxac da nachi 'eetai' da ÿamaqtac dam qad'oquiaxaqui mayi huo'o ca loga't, da ÿileetalec da i'ot da maichi 'eetapeguec. 
ROM.6.13	Qataq sa ishit qome da qai'añiim da qad'oquiaxaqui dam 'onataxac da yaqto' i'onataxanaxanec cam sa ÿaÿamaxañi. Chaqdata da qami' qanañañiÿot ñi Dios, qalaxayi qoñiita'am ca shiÿaxaua da mashi ileu qaltaq ÿi'iguelaxalec da nca'aleec. Qaq qai'añiÿot qome ñi Dios 'enauac da qad'oquiaxaqui, da yaqto' ñimayi do'onataxana da i'ot ca ÿaÿamaqchiguiñi. 
ROM.6.14	Cha'ayi de'eda ñi'itaxaloxo mashi sa ishit da qami' ÿamaqta'pe, cha'ayi qami' sa ishit da qoviito'ot da lamaxasoxonaxac na nqataxacpi, chaqdata dam lqouagaxanaqtaic ñi Dios.
ROM.6.15	Qaq ÿoqo'oyi ¿huá'ague ca 'eetec ca qad'aqtac? ¿Peta'a so'otaq ca qadasouaxashit, cha'ayi mashi sa ishit da souaqto'ot na nqataxacpi, chaqdata dam lqouagaxanaqtaic ñi Dios? ¡'A'i, sa ishit! 
ROM.6.16	Cha'ayi qami' qauaÿajñiita da huo'otaq qanañañiÿot ca 'aco' da ÿauo'o qami' l-lataqa, huaña, nachi qami' ÿataqta qaualaqaiguet camayi, cha'ayi qan'aco'oi. Qaq nachi 'eetec nataq'en qami' da huo'otaq ÿataqta qaualaqaiguet da ñi'itaxaloxo mayi chigaqaigui da nleuaxa da 'eeta'am da qan'aco'oi, huo'otaq da qaualaqaiguet ñi Dios da qau'ochi ca ÿaÿamaqchiguiñi. 
ROM.6.17	Qalaxayi huo'o da qan'achic ñi Dios souaxat da qoñiita mayi qami' l-lataqa co'olloxochiyi da ñi'itaxaloxo, qalaxayi nagui ÿataqta imauec da qadquiyaqteÿaxaqui da qaualaqaiguet dam lataxac da napaxaguenataxanaxac mayi qami' qoÿanema. 
ROM.6.18	Qaq nagui da mashi qami' huesochiyiñi da sa ishit da qami' l-lataqa da ñi'itaxaloxo, nachi qaunoxoñiu'a da qami' l-lataqa ñi Dios da qau'ochi ca ÿaÿamaqchiguiñi. 
ROM.6.19	(Qaq de'eda itaxaÿaxac 'eeta'am ñaq'en da ltaxaÿaxac na shiÿaxauapi, cha'ayi qami' qaica ca qad'añaxaqui, qaq sa ishit da qauaÿajñi de'eda.) Qaq ÿoqo'oyi de'eda 'eetec co'ollaq qami' qai'añiim da qad'oquiaxaqui dam lamaxasoxonaxac nam ishit da deshipaxanaqtaxan qataq nam sa ÿaÿamaxañisat qataq nam qauemsat, da yaqto' i'ot. Qaq nachida nagui da qoñiitec, qai'añiÿot da qad'oquiaxaqui dam lamaxasoxonaxac da qui'itta achaalataxac, da yaqto' ishit da imauec da qanañañiÿot ñi Dios.
ROM.6.20	Cha'ayi qami' co'ollaq ñaq qami' l-lataqa da ñi'itaxaloxo, nachi qami' sa ishit da qoviito'ot da lamaxasoxonaxac da achaalataxac mayi qui'itta. 
ROM.6.21	Qaq ¿chaq négue't cam qauachigoxochiÿaigui damayi dam i'ot nagui da qad'alqoi? Cha'ayi damayi da naigui, nachida da nleuaxa. 
ROM.6.22	Qalaxayi nagui da mashi qansoiueguesop da l-lataxanaxac da ñi'itaxaloxo, nachi qami' qaunoxoñiu'a da qami' l-lataqa ñi Dios. Qaq 'eda mayi ÿataqta huo'o ca naigui. Qaq dam naigui nachida da achaalataxac qui'itta mayi qoÿanot ñi Dios qataq dam achaalataxac mayi qaica ca loga't. 
ROM.6.23	Cha'ayi dam ñi'itaxaloxo da deshiitenaxan, qalaq deshiitenaxana da nleuaxa. Qaq dam lqouagaxanaqtaic ñi Dios, qalaxayi da mashi souaqto'ot so Cristo Jesús som qadataxala', nachi deshiitenaxana da achaalataxac mayi qaica ca loga't.
ROM.7.1	Qami' ÿaqaÿa't, qami' mayi qauauattoñi na nqataxacpi, qaq qauaÿajñi da ne'ena nqataxacpi, namayipi nllitañi que'eca shiÿaxaua da huo'otaq ña nca'altauec. 
ROM.7.2	Qaq saloqnaxana aca 'alo mayi mashi huadon, acamayi na nqataxacpi ña ncoñitta'ai' naq'en ca lhua qom huo'otaq camayi ña nca'altauec. Qalaxayi que'eca lhua qom huo'otaq ileu, nachi acamayi ishit da huesoueguesop na nqataxacpi mayi icoñitta'aguet naq'en camayi. 
ROM.7.3	Qaq ÿoqo'oyi acamayi da huo'otaq huadonguet ca lÿa ÿale, da huo'otaq ña nca'altauec ca lhua, nachi acamayi qaÿamata'ac da ncachaxai. Qalaxayi que'eca lhua da huo'otaq mashi ileu, nachi acamayi nsoueguesop ne'ena nqataxacpi. Nachi acamayi ishit da huadonguet ca lÿa shiÿaxaua. Qaq sa ishit da qaÿamata'ac da ncachaxai.
ROM.7.4	Qaq nachi 'eetec nataq'en qami' ÿaqaÿadolqa mayi qan'ayiitau'a da l'oquiaxac so Cristo, 'eeta'am da mashi qaullivi, da yaqto' qoquiÿa'ai na nqataxacpi, da yaqto' ishit da 'ico' qaltaq qauadoñi. Nachi nagui qaq qami' lalamqa'te so Cristo som nca'alaxateeguesop naq'en ñi Dios da nleuaxa, da yaqto' so'onataxanqot ñi Dios da so'otaq ca ÿaÿamaqchiguiñi. 
ROM.7.5	Cha'ayi co'ollaq qomi' ñaq qolaqtague' da qadapachiyaxac, nachi ne'ena nqataxacpi, namayipi ÿayiita'a nam qauem 'eetapeguecpi dam qad'oquiaxac. Qaq nachida da qomi' ÿauecta'alo da qadeleuaxa. 
ROM.7.6	Qalaxayi nagui mashi seleuaq, da yaqto' soqolqa'ai na nqataxacpi mayi qomi' icoñittai'salo. Huaña, nachi ÿataqta qomi' huesochiyiñi, da yaqto' so'onataxanqot ñi Dios dam dalaxaic qanachaalataxac mayi chigoqo'ot so Espíritu Santo. Qaq mashi sa ishit da souaqto'oto naua nqataxaco mayi qoÿittrañi.
ROM.7.7	Qaq ÿoqo'oyi ¿chaq huá'ague ca 'eetec ca qad'aqtac? ¿Peta'a qauem na nqataxacpi? ¡'A'i, sa ishit! Cha'ayi aÿim sa ishit co'ollaxa da saÿaten chaq negue't dam ñi'itaxaloxo, da huo'otaq sa ishit da aÿim da'aqtaxanem na nqataxacpi. Qaq chochi saloqnaxana da aÿim sa ishit da saÿaten ca lataxac da huo'otaq qaÿoqopitta'a ca ÿaqa'a, da huo'otaq aÿim sa da'aqtaxanem na nqataxacpi, da 'eeta': “Sa ishit qome da 'auqopitta'a ca ÿaqa'a.” 
ROM.7.8	Qalaxayi de'eda ñi'itaxaloxo co'ollaq ÿanata da 'eetec, nachi do'onataxana de'eda namaxasoxonaxac, da yaqto' ÿayina'a 'enauac na ÿotta'a't qauem shiitapeguecpi. Cha'ayi ne'ena nqataxacpi da huo'otaq qaica, nachi de'eda ñi'itaxaloxo sa ishíttaxa da huo'o ca l'añaxac. 
ROM.7.9	Cha'ayi huo'o co'ollaxa so na'a'q da aÿim chochi ñica'altauec, qaq sa ishit da sauatton na nqataxacpi. Qalaxayi co'ollaq sauatton de'eda namaxasoxonaxac, nachi de'eda ñi'itaxaloxo nca'aleec, qaq aÿim qalaq 'ico' seleu. 
ROM.7.10	Huaña, nachi de'eda namaxasoxonaxac mayi ishíttaxa da aÿim nca'alaxateec, mataq 'ico' aÿim ÿaueca'a da ileuaxa. 
ROM.7.11	Cha'ayi de'eda ñi'itaxaloxo, co'ollaq ÿanata da 'eetec, nachi do'onataxana de'eda namaxasoxonaxac, nachi aÿim ÿatenachit, qataq chigoqchigui naq'en de'eda namaxasoxonaxac da aÿim ÿalauat.
ROM.7.12	Qaq ÿoqo'oyi ne'ena nqataxacpi, namayipi chigoqo'ot ñi Dios. Qaq ñim 'oonolec nam namaxasoxonaxacpi mayi chigoqo'ot ñimayi, ÿaÿamaqchiguiñi cam 'enapec, qataq i'ot cam no'on. 
ROM.7.13	Qaq ¿peta'a ne'ena no'on nqataxacpi nachina na aÿim ÿauega ca ileuaxa? ¡'A'i, sa ishit! Cha'ayi nachida dam ñi'itaxaloxo da aÿim ÿasouaxateguet da seleu. Huaña, qaq damayi maichi ÿachaxan da lataxac co'ollaq do'onataxana dam no'on. Qaq 'eda da 'eetec da namaxasoxonaxac da i'axategue da llic da ñi'itaxaloxo da ÿataqta qauem.
ROM.7.14	Cha'ayi qomi' saÿajnaq da saq cha'a na nqataxacpi. Qaq aÿim, qalaxayi yi'oqchigui da chochi aÿim shiÿaxaua, shiita'am da 'ico' aÿim qaimen da yaqto' aÿim l-latac da ñi'itaxaloxo. 
ROM.7.15	Cha'ayi aÿim sa ishit da saÿaten cam shiita, souaxat da sa ishit da so'ot cam ÿataqta shiitapeguec. Nda'a't cam ÿataqta saÿimec, qaq nachica so'ot. 
ROM.7.16	Qalaxayi que'eca sa saÿamaxaden da huo'otaq nachica so'ot, nachi aÿim maichi saÿaten da ÿataqta no'on ne'ena nqataxacpi. 
ROM.7.17	Qaq sa ishit da nachaÿim da so'ot camayi, cha'ayi nachida da ñi'itaxaloxo mayi huetaigui añi iquiyaqte. 
ROM.7.18	Cha'ayi aÿim saÿaten da sa ishit da huo'o ca ÿaÿamaqchiguiñi huetaigui da yi'oqchigui ÿapachiyaxac. Qaq nai'ctaxa da aÿim huo'o da iyaxa da so'ot ca ÿaÿamaqchiguiñi, qalaxayi sa ishit da sañoxot da so'ot. 
ROM.7.19	Qaq sa ishit da so'ot cam ÿaÿamaqchiguiñi mayi seuennatapega, chaqdata da shicto'ot da so'ottac cam sa ishit da seuennatapega. 
ROM.7.20	Qaq ÿoqo'oyi da huo'otaq so'ot cam sa ishit da seuennatapega, nachi sa ishit da nachaÿim da so'ot camayi, cha'ayi nachida da ñi'itaxaloxo mayi huetaigui añi iquiyaqte.
ROM.7.21	Qaq 'edacnaxa da 'eetec da souaigui, 'eeta': Da huo'otaq ñishitaique da so'ot ca ÿaÿamaqchiguiñi, qalaq ndoteec da sa ÿaÿamaxañi mayi aÿim huetaigui da so'ot. 
ROM.7.22	Cha'ayi dam iquiyaqteÿaxac mayi aÿim pa'ataigui noqopita nam nqataxacpi mayi chigoqo'ot ñi Dios. 
ROM.7.23	Qalaxayi huo'o da lÿa sela'a da huetaigui da i'oquiaxac, damayi deloctague' dam iuennataxac. Qaq damayi nachida dam lamaxasoxonaxac dam ñi'itaxaloxo mayi huetaigui da i'oquiaxac, qataq aÿim icoñittai'.
ROM.7.24	Qaq ¡ÿataqta choxodaicolec aÿim! ¿Negue'tom ca ishit da aÿim huesoueguesop naq'en de'eda i'oquiaxac mayi aÿim ÿauecta'a da ileuaxa? 
ROM.7.25	Qaq nachaqñita ñi Dios mayi ishit da ÿachigoxotchigui naq'en so qadataxala' Jesucristo. ¡Ñi'achic ñi ita'a Dios! Qaq ÿoqo'oyi aÿim nagui saÿateeta da ÿataqta ñañanot da so'ot na lqataxacpi ñi Dios. Qaq dam yi'oqchigui ÿapachiyaxac, qalaxayi l-latac dam lamaxasoxonaxac dam ñi'itaxaloxo.
ROM.8.1	Qaq ÿoqo'oyi nagui sa ishit da qaÿauo'o ca nhuaxanaguec cam mashi sogote da n'attau'a so Cristo Jesús, cam mashi sa ishit da quegue cam qauem 'eetapeguec da lapachiyaxac, chaqcata cam 'eetapeguec som Espíritu Santo. 
ROM.8.2	Cha'ayi dam l'añaxac so Espíritu mayi ÿan da achaalataxac, damayi aÿim huesoueguesop naq'en da l'añaxac da ñi'itaxaloxo qataq da nleuaxa, chigoqchigui naq'en da mashi qan'attau'a so Cristo Jesús. 
ROM.8.3	Cha'ayi ñi Dios i'ot co'ollaxa dam sa ishit da ÿañoxot da i'ot nam nqataxacpi mayi chigoqo'ot so Moisés. Cha'ayi na nqataxacpi qaica ca l'añaxac souaxat da lapachiyaxac na shiÿaxauapi. Nachi ñi Dios namaq so lalamaxat llalec da 'eeta'am naq'en ca shiÿaxaua, da yaqto' ishit da qaÿalauat da ishiiten da ñi'itaxaloxo. Qaq 'eda da 'eetec da huo'o mshi ñimayi namaq so llalec da 'eeta'am naq'en ca 'itaxaloxoic shiÿaxaua. Huaña, nachi ÿachigoxotchigui de'eda lapachiyaxac somayi da nlaxajñi da l'añaxac da ñi'itaxaloxo. 
ROM.8.4	Qaq 'eetec de'eda ñimayi, cha'ayi nshitaique da qomi' ishit da so'otaq 'enauac nam damaxasoxoolec nam nqataxacpi. Cha'ayi qomi' mashi sa ishit da qolaqtague' cam qauem 'eetapeguec dam qadapachiyaxac, chaqcata cam 'eetapeguec som Espíritu.
ROM.8.5	Cha'ayi cam iuennatapega cam 'eetapeguec da lapachiyaxac, camayi quetague' da lhuennataxac da maichi lapachiyaxac. Qaq cam iuennatapega cam 'eetapeguec so Espíritu Santo, nachi camayi i'ot cam 'eetapeguec somayi. 
ROM.8.6	Cha'ayi da qaiuennatapega cam 'eetapeguec da napachiyaxac, qaq damayi naigui da nleuaxa. Qaq da qaiuennatapega cam 'eetapeguec so Espíritu, qaq damayi naigui da achaalataxac qataq da nlagaxayic. 
ROM.8.7	Cha'ayi cam iuennatapega cam 'eetapeguec da lapachiyaxac, nachi camayi ÿataqta deloctague' ñi Dios, cha'ayi sa ishit da nañan da hueto'ot na lqataxacpi ñimayi, qataq ÿataqta sa ishit da nañoxojla't. 
ROM.8.8	Qaq ÿoqo'oyi cam quetague' da 'eetapeguec da maichi lapachiyaxac, nachi camayi sa ishit da ÿaÿamaxaden ñi Dios.
ROM.8.9	Qalaxayi qami' mashi sa ishit da qoquiitague' cam 'eetapeguec da qadapachiyaxaqui. Chaqdata da qoquiitague' cam 'eetapeguec so Espíritu Santo, qom ÿoqta 'eesa da qami' netanguita so Espíritu mayi chigoqo'ot ñi Dios. Qaq cam sa ishit da netanguit so Espíritu mayi chigoqo'ot so Cristo, nachi camayi sa ishit da lalamaxat somayi. 
ROM.8.10	Cha'ayi so Cristo da mashi qami' nachattaiguilo, nachi nca'aleec som qoquiÿapegue' qadqui'ii, cha'ayi mashi ime da qami' ÿaÿamaxadeete' ñi Dios, qaq nai'ctaxa da huo'otaq de'eda ñi'itaxaloxo ishit da ÿalauat da qad'oquiaxaqui. 
ROM.8.11	Cha'ayi da mashi qami' netanguita som n'Espíritu ñi Dios mayi nca'alaxateeguesop naq'en da nleuaxa so Cristo Jesús, qaq ñimayi nachiñi qome ñi qami' ÿanema ca dalaxaic nachaalataxac da qad'oquiaxaqui mayi taÿa'a da ileu, qalaxayi ÿachigoxotchigui qome naq'en som n'Espíritu mayi qami' netanguita.
ROM.8.12	Qaq ÿoqo'oyi qami' ÿaqaÿa't, qomi' huo'o de'eda qanqataxac, qalaxayi sa ishit da nachida da qadapachiyaxac da qolaxague cam qauem 'eetapeguec. 
ROM.8.13	Cha'ayi qami' da huo'otaq chaqdata da qoquiitague' cam maichi 'eetapeguec da qadapachiyaxaqui, nachi ishit da qadellivi. Qalaxayi da chigoqchigui qanqashiñi so Espíritu Santo da 'ico' qaualauachi nam 'eetapegueguesat de'eda qadapachiyaxaqui, nachi ishit da qadca'allivic.
ROM.8.14	Cha'ayi 'enauac nam lataxala' so Espíritu mayi chigoqo'ot ñi Dios, nachi namayipi 'enauac llalaqpi ñi Dios. 
ROM.8.15	Cha'ayi som Espíritu mayi qami' qauacoñiiguet, somayi sa ishit da i'ot da qami' nlataqa naq'en, qataq sa ishit da ÿoltaq ÿauo'o ca qadcolanqai. Chaqdata da somayi qami' i'otegueta da qami' llalqa naq'en ñi Dios. Qataq se'eso Espíritu itaxaÿaxanaxanec naq'en ñi 'oonolec da shinaqta da 'eeta': “'Am ita'a Dios.” 
ROM.8.16	Qataq se'eso Espíritu nachi huaxaiguet ñi qolaqpegue' qadqui'i da i'axa't da qomi' mashi qomi' llalqa ñi Dios. 
ROM.8.17	Qaq nagui da mashi qomi' llalqa ñi Dios, nachi nataq'en ishit da saconaxaguet cam qomi' ÿachaxanapeguema ñimayi. Qalaxayi ÿataqta ñiuanaqte' so Cristo, qaq lamaaxa nagui da ÿataqta qanque'ejnaxaua somayi, da yaqto' ishit qome da ñiuanaqhua'a cam lli'oxoyic somayi.
ROM.8.18	Cha'ayi 'eesa da huo'oi naua qanque'ejnaxaco de'eda qanachaalataxac mayi souaqtaigui nagui, qalaxayi sa ishit da 'en'am ñaqshin cam ñaq natai' ñi'oxoyic mayi ñiuanaqhua'a qome. 
ROM.8.19	Cha'ayi ÿataqta lta'adaic da lyaxa 'enauac nam l'onatacpi ñi Dios da iuatta'a que'eca na'a'q qom ivita da na llalaqpi ñi Dios qaÿachaxan ca 'eetec ca lataxac. 
ROM.8.20	Cha'ayi nam n'onatacpi mayi qoÿanguet co'ollaxa da ishit da nlaguiñi, qaq damayi sa ishit da maichi lhuennataxac namayipi, cha'ayi ñi Dios nachi 'en'ac naq'en namayipi. Qalaxayi ñaqaiyita huo'o da aquitaxac 
ROM.8.21	da ne'ena seloqtaigui n'onatacpi ishit da huesoueguesop de'eda nlataguec qataq dam 'eetec da qanlaxajñi namayipi, da yaqto' ishit da nhuanau'a cam qaica ca 'eeta'am lli'oxoyic nam llalaqpi ñi Dios qom qaisouec. 
ROM.8.22	Cha'ayi saÿajnaq da 'enauac na l'onatacpi ñi Dios ñaq 'eetalec nagui da 'ico' dachotta'am da nqui'ic, 'eeta'am aca 'alo da deco'otapigui'. 
ROM.8.23	Qaq saqnata namayipi da 'ico' dachottac, nataq'en qomi', nai'ctaxa da mashi qomi' netanguita so Espíritu Santo som l'auaxanec da qomi' qoÿanema. Qalaq ñaqaiyita ÿataqta lta'adaic da pa'atauo qanqui'ic da sayinaqta'aguet que'eca na'a'q qom qomi' ÿacongueta ñi Dios da ÿoqta qomi' llalqa qataq da isouec da qad'oquiaxac. 
ROM.8.24	Cha'ayi nachida de'eda qanaquitaxac da qomi' nca'alaxatreec. Cha'ayi ca 'oonolec da huo'otaq ilota'a cam naquitta'a, nachi damayi sa ishit da aquitaxac. Cha'ayi cam mashi qailota'a, nachi sa ishit da iuen da qanaquitta'a. 
ROM.8.25	Cha'ayi cam ñaquitaqtaique, da huo'otaq saxanaxa da yi'oq, nachi ishit da ÿataqta huo'o da qadhualaxavic da seuataqta'a.
ROM.8.26	Qaq nachi 'en'am nataq'en so Espíritu Santo qomi' itaua'n, souaxat da qaica ca qad'añaxac. Cha'ayi qomi' sa ishit da saÿajnaq ca lataxac cam qanqouagaxaunaique. Qalaxayi nachiso so Espíritu nqouagaxaunot ñi Dios da qomi' nqouagaxaueelguete, qalaxayi naua nachoxonnaxaco somayi ÿataqta sa ishit da qaivi' da qai'axateguelo ca naigui. 
ROM.8.27	Qaq ñim Dios mayi imeteeta'pe naua nquiyaqtel, ñimayi ÿaÿaten cam 'eetega so Espíritu. Cha'ayi so Espíritu nqouagaxaunaique cam ÿaÿamaxadeeta ñi Dios da nqouagaxaueelec nam lalamaxatpi ñimayi.
ROM.8.28	Cha'ayi qomi' saÿajnaqta da ñi Dios ÿaqataxanai' 'enauac na lataxaguesat da ÿauotaique chigoqchigui naq'en da ÿaÿamaxatchiguiñi da lliquiaxac nam ÿauotec ñimayi mayi maichi lÿaxanataguishicpi co'olloxochiyi da ÿauotaique nca'alaxateec. 
ROM.8.29	Cha'ayi nam nal'ena co'ollaxa da ÿauattonpi ñi Dios, qaq nachina nam lca'au'a co'olloxochiyi ñimayi, da yaqto' 'eeta'am naq'en so llalec, yaqto' so llalec 'eeta'am ca ñaxanec da ÿataqta qalota na lqaÿañicpi. 
ROM.8.30	Qaq nam lca'aguishicpi co'ollaxa ñi Dios, nachi nataq'en iÿaxana. Qaq nam lÿaxanataguishicpi ñimayi nataq'en ÿanagui da ÿataqta ÿaÿamaxadeeta qataq nhuanau'a naq'en da lli'oxoyic.
ROM.8.31	Qaq ÿoqo'oyi ¿chaq huá'ague ca 'eetec ca qad'aqtac de'eda? Da huo'otaq qomi' hueta'agueta ñi Dios, nachi ¿négue't ca ishit da qomi' npa'agueneto? ¡Qomyi qaica! 
ROM.8.32	Cha'ayi ñim Dios mayi ÿataqta sa ÿauota'ac so lalamaxat llalec, chaqdata da ÿanguet da nalaataguec souaxat da shinaqta. Qaq ¿táloxochiyictoxo' da sa lÿateec naq'en so llalec da qomi' ÿanema 'enauacna, da yaqto' qadalamaxat? 
ROM.8.33	Qaq ÿoqo'oyi ¿negue'tom ca ishit da ÿauo'o ca lasouaxashit cam lca'aguishic ñi Dios? Cha'ayi ñim Dios mayi i'axat da qaica ca lasouaxashit camayi. 
ROM.8.34	Qataq ¿négue't ca ishit da ÿauo'o ca lasouaxashit ca shiÿaxaua? ¡Qaica! Cha'ayi so Cristo nachiso so ileu, qaltaq jec da nca'aleeguesop qanqoÿin da nleuaxa. Ime, qaq nso'oota'ague da aloic ñi Dios, nachi nachoxodeetapeguelec da shinaqta. 
ROM.8.35	Qaq ÿoqo'oyi ¿négue't ca ishit da nqanaxat da lauotaxanaqtaic so Cristo da shinaqta? ¿Peta'a nachida da qanque'ejnaxac, huo'otaq da huo'o da qadqalaic, huo'otaq da qancanaguec, qadqouaxa, huo'otaq qaica ca qanapogoña, huo'otaq ca lchic, huo'otaq da nleuaxa? ¡'A'i, qaica! 
ROM.8.36	Qaq ipacchigui da 'enapec naua ñiyigui'shi n'aqtaqa, 'eeta':
ROM.8.36	'Am sasouaxalec da imauec yi na'a'q da qomi' qaÿauecta'alo da qadeleuaxa;
ROM.8.36	qomi' qoÿiita'ama qanqoÿin aca qaguetapi da qaÿauecta'a ca nalaataqa'.
ROM.8.37	Qalaxayi 'enauac namayipi senoxotaqchiviigui. Chaqdata da ÿataqta qomi' 'añaxaiqa, da qad'añaxac chigoqchigui som qomi' lauotaqa'te. 
ROM.8.38	Qaq ÿoqo'oyi ÿataqta 'eesa ñaq'en da sa ishit da huo'o ca ishit da nqanaxat da lauotaxanaqtaic ñi Dios da shinaqta. Nai'ctaxa da huo'otaq nleuaxa, huo'otaq da achaalataxac, huo'otaq nam namaxashicpi piguem l'ecpi qataq nam damaxasoxonapecpi qataq nam n'añaxacpi mayi saq cha'a, huo'otaq nam souaqtaigui nagui qataq cam ñaq natauo, 
ROM.8.39	huo'otaq nam hueto'ot na piguem qataq nam huetaña na pa'aguiñi, qataq 'enauac na laÿipi l'onatacpi ñi Dios, qaica ca ishit da ÿañoxot da nqanaxat da lauotaxanaqtaic da shinaqta ñi Dios dam ÿachigoxotchigui naq'en so qadataxala' Cristo Jesús.
ROM.9.1	Ÿataqta 'eesa de'eda sa'axattac, cha'ayi aÿim sa'amaqten so Cristo, qaq sa ishit da chochi satenataxaatac. Cha'ayi da ivilÿaxac chigoqchigui so Espíritu Santo da aÿim i'axatem da ÿoqta aÿim 'eesa. 
ROM.9.2	Qataq aÿim ÿataqta saquicota qataq añi iquiyaqte chochi tateec da lqui'ic. 
ROM.9.3	Cha'ayi aÿim mashi sovida'a da ñishitaique da aÿim ÿamaqauec ñi Dios da yaqto' aÿim qaÿoqta naq'en so Cristo, souaxat na ÿaqaÿañicpi mayi maichi ÿalamaxat iuo' l'ecpi, da huo'otaq damayi ishit da naigui ca no'on laÿamqa' namayipi. 
ROM.9.4	Cha'ayi namayipi maichi llalaqpi so Israel, qataq ñi Dios ÿaconguet namayipi da 'eeta'am naq'en da llalaqpi. Ñi Dios ÿataqta hueta'aguet co'ollaxa naq'en namayipi da lli'oxoyic qataq da chigoqta'ague somayipi ÿanem ñi 'oonolec da naÿamaxataxac, qataq ÿanem so nqataxacpi mayi chigoqo'ot naq'en so Moisés, qataq dam lataxac da qaÿi'oxoden ñimayi da huaigui aso ñi'oxonnataxanaxaqui, qataq ÿanem nam ÿachaxanapecpi. 
ROM.9.5	Namayipi maichi llalaqpi som hua'au qadta'alpi. Qaq da yi'oqchigui lapachiyaxac namayipi chigoqtoigui so Cristo som qoÿanagui da qadta'a Dios da ilo'ogue 'enauacna, da yaqto' nachi 'eetai' da qaÿi'oxodeetac. Aja', nachi 'eetec de'eda.
ROM.9.6	Qaq sa ishit da huo'otaq sa ipaguelec nam ÿachaxanapecotpi ñi Dios so Israel, qalaxayi nam llalaqpi so Israel sa ishit da ima'a't da lalamaxatpi ñi Dios. 
ROM.9.7	Cha'ayi na llalaqpi so Abraham sa ishit da 'enauac namayipi da llalaqpi ñi Dios. Chaqdata da ñi Dios 'eeta': “Chigoqchigui qome ñi Isaac ca 'ai'alaqpi.” 
ROM.9.8	Qaq 'eda da huo'o mshi qomi' saÿajnaq da qaica ca ishit da llalec ñi Dios, souaxat da maichi nhuo' l'ec. Cha'ayi nachaqcata cam chigoqchigui da ÿachaxanapec co'ollaxa ñi Dios, qaq 'ica mayi ÿoqta 'eesa da qaÿamata'ac da llalaqpi ñi Dios. 
ROM.9.9	Cha'ayi dam ÿachaxanapecot co'ollaxa ñi Dios so Abraham 'eeta': “Qom ivita ca ÿaloqnec, nachi aÿim ñanac qome, nachi añi Sara huo'o qome ca llalec.”
ROM.9.10	Qaq damayi sa ishit da nachaqdata, cha'ayi nataq'en soua dos llalqa aso Rebeca, soomayi 'oonolec so lta'a', som hua'au qadta'a Isaac. 
ROM.9.11+ROM.9.12+ROM.9.13	Cha'ayi soomayi co'ollaq saxanaxa da ñiyiñi, qataq saxanaxa da huo'otaq huo'o ca i'ot ca no'on huo'otaq ca qauem, qalaq ñi Dios 'enapega aso Rebeca, 'eeta': “Yim ÿi yiua 'ai'alqa, nachiyi qome yi l-latac yim n'asa.” Qaq damayi nateeteguet da 'enapec naua ñiyigui'shi l'aqtaqa ñi Dios mayi 'eeta': “Ÿauotaxat so Jacob, qaq so Esaú qalaxayi sa ishit.” Huaña, nachi ÿoqta yi'oqteec da 'eetec ñi Dios da maichi lca'ateu'a cam tajlec yi lavilÿaxac da iÿaxana, qaq sa ishit da ilotagui ca 'eetec ca i'ottac.
ROM.9.14	Qaq ÿoqo'oyi ¿chaq huá'ague ca 'eetec ca qad'aqtac? ¿Peta'a ñi Dios ishit da i'ot ca sa ÿaÿamaxañi? ¡'A'i, sa ishit! 
ROM.9.15	Cha'ayi co'ollaq 'eetega so Moisés, qalaq 'eeta': “Sechoxoden cam ñishitaique da sechoxoden, qataq ñoqouaguec cam ñishitaique da ñoqouaguec.” 
ROM.9.16	Qaq ÿoqo'oyi sa ishit qone' da chigoqchigui ca maichi 'eetapeguec qataq ca l'añaxac ca shiÿaxaua, cha'ayi nachaqcata cam maichi chigoqchigui da nqouaguec ñi Dios. 
ROM.9.17	Cha'ayi naua ñiyigui'shi l'aqtaqa ñi Dios na nettrañi co'ollaq ñimayi 'enapega so nta'a mayi ilotague' yi Egipto, 'eeta': “'Am sanagui da 'am nta'a, cha'ayi ñishitaique da 'am sachigoxotchigui da sachaxan da i'añaxac, qataq yaqto' ishit da ÿauatton da i'enaxat 'enauac nam huetalec ana 'alhua.” 
ROM.9.18	Qaq 'eda da 'eetec da ñi Dios da nqouaguec cam tajlec da nqouaguec qataq qadamchigui naq'en añi lquiyaqte cam tajlec da qadamchigui naq'en.
ROM.9.19	Qaq 'am peta'a ishit da aÿim qonapega da qoneta': “Da huo'otaq nachi 'eetec de'eda, nachi ¿tá'ainco' qone' ñi Dios da ÿauo'o ca lasouaxashit ca shiÿaxaua? Cha'ayi ¿négue't ca ishit da dataÿa'aguet ca maichi 'eetapeguec?” 
ROM.9.20	Qaq 'am shiÿaxaua, ¿négue't 'am da 'anshitaique da 'ancotaÿapegue' ñi Dios? ¿Peta'a ishito' aca n'oxona 'alhua da 'enapega cam i'oxon da 'eeta': “Tá'ainco' yi aÿim qonetec de'eda?” 
ROM.9.21	Cha'ayi cam 'alhua l'o mayi huo'o naq 'enec da maichi ÿoiqueetac ca 'eetec da i'ot que'eca 'alhua. Camayi ishit da ÿachigoxotaigui que'eca 'alhua da i'ot aca 'alhua mayi taiguet da ñi'oxoyic qataq acam taiguet da chochi ndaxac.
ROM.9.22	Qaq ÿoqo'oyi ¿huá'ague ca qoÿiitec ca n'aqtac, da huo'otaq ñi Dios nshitaique da ÿachaxan da 'eetec da huo'o ca ÿauo'o ca nhuaxanaguec qataq da l'añaxac, nachi huo'o da lhualaxavic da n'añaxateguet nam 'itchiguiñi taÿa'a da qaÿauo'o ca nhuaxanaguec qataq tai'a da qanlaxajñi? 
ROM.9.23	Cha'ayi ñimayi i'ot de'eda, cha'ayi nshitaique da qomi' ÿauattonaxanaxanque da lta'adaic lli'oxoyic, qomi' mayi qomi' nqouagueque, qataq qomi' ÿaqataxanai'salo co'ollaxa da nshitaique da ñiuanaqhua'a da lli'oxoyic ñimayi. 
ROM.9.24	Cha'ayi ñi Dios da qomi' iÿaxanalo, qalaq huo'o na chigoqtoigui naq'en na judiopi, qataq na laÿipi huo'o na chigoqtoigui naq'en na saq judiopi. 
ROM.9.25	Qaq ipacchigui da 'enapec naua l'aqtaqa ñi Dios mayi ÿilyiñi so Oseas, co'ollaq 'eeta':
ROM.9.25	Nam sa ishit da ÿalamaxatpi,
ROM.9.25	qalaq seÿaxana da ÿalamaxatpi,
ROM.9.25	qataq nam sa ishit da sauotec,
ROM.9.25	qalaq seÿaxana da ÿauotaxatpi.
ROM.9.26	Qaq yim huaña co'ollaxa da qoÿinapega namayipi da qoÿiita':
ROM.9.26	“Qami' sa ishit da qami' ÿalamqa'te,”
ROM.9.26	qaq nachiyi yi huaña da qaiÿaxana namayipi da llalaqpi ñim Dios mayi nca'altauec.
ROM.9.27	Qaq nam Israel llalaqpi, qalaq so Isaías co'ollaq detaxaÿa, qalaq 'eeta': “Nai'ctaxa da ÿataqta qalota na llalaqpi so Israel da 'eeta'am na lsochi na 'alhua mayi hueto'ot na loigue aso auaxai, qalaxayi nachaqcata cam saq 'amaqtaq n'onañi, nachica cam nca'aleec. 
ROM.9.28	Cha'ayi ñi qadataxala' ÿataqta ipacchiguilo naua l'aqtaqa mayi ÿa'n 'enauac ana 'alhua, qataq ÿataqta saqaÿaloq naq'en.” 
ROM.9.29	Qaq ipacchigui nataq'en co'ollaxa da 'enapec so Isaías, co'ollaq 'eeta':
ROM.9.29	Ñim Dios mayi lataxala' 'enauac nam piguem l'ecpi,
ROM.9.29	da huo'otaq sa ishit da huo'o ca n'onaxatañi nam qoyalaqpi,
ROM.9.29	nachi sogotéctaxa da sovidaqa'a da shinaqta'am soua la ciudad Sodoma qataq so Gomorra.
ROM.9.30	Qaq ÿoqo'oyi ¿chaq huá'ague ca 'eetec ca qad'aqtac? Yi nam sa ishit da judiopi qataq sa ishit da nmittaique da ÿaÿamaxadeeta ñi Dios, qalaq nachina nam ÿaÿamaxadeeta ñi Dios, chigoqchigui da lpi'iÿaxac. 
ROM.9.31	Qamaq nam Israel l'ecpi mayi quetague' nam nqataxacpi mayi ishíttaxa da ÿaÿamaxadeeta naq'en ñi Dios, qalaxayi namayipi sa ishit da ÿañoxot da ipaguelec nam nqataxacpi. 
ROM.9.32	Qaq ¿chaq tá'ainco'? Qomyi souaxat namayipi da sa ishit da npogoxoinapegue' da chigoqchigui da lpi'iÿaxac da ÿaÿamaxadeeta ñi Dios, chaqdata da ipactega nam maichi l'onataxanaxacpi. Qaq ÿoqo'oyi namayipi qui'aqaisop so Cristo mayi 'eeta'am ca coma' nsalviaxala', 
ROM.9.33	som i'axat naua ñiyigui'shi l'aqtaqa ñi Dios, mayi 'eeta':
ROM.9.33	Aÿim sanangui qome na laiñi yi Sión cam 'en'am ca coma' mayi ishit da qaiqui'aqaisop,
ROM.9.33	cam coma' mayi ishit da 'ico' nsalviaxala',
ROM.9.33	qaq cam i'amaqten camayi,
ROM.9.33	qaq sa ishit da n'aloxootac.
ROM.10.1	Qami' ÿaqaÿa't, lta'adaic da lhuennataxac añi iquiyaqte qataq da ñoqouagaxaunaxac ñi Dios da ñoqouagaxaueetapeguelec na Israel llalaqpi, cha'ayi ñishitaique da qanca'alaxateec. 
ROM.10.2	Cha'ayi aÿim sa'axat da namayipi ÿataqta lta'adaic da lyaxa da do'onataxanot ñi Dios, qalaxayi de'eda lyaqchic sa ishit da chigoqchigui ca 'eesa nauattonaxanaxac. 
ROM.10.3	Cha'ayi namayipi sa ishit da ÿaÿaten ca 'eetec ca lataxac da ñi Dios ishit da ÿaÿamaxadeeta ca shiÿaxaua. Chaqdata da namayipi ipactega da maichi 'eetapeguec, da yaqto' ishit da ÿaÿamaxadeeta ñimayi, qaq sa ishit da nañaneu'a dam lataxac mayi lapaxañi ñi Dios. 
ROM.10.4	Cha'ayi som Cristo nachiso so loga't nam nqataxacpi mayi chigoqo'ot so Moisés, qataq chigoqchigui somayi da 'enauac nam i'amaqten somayi, nachi ishit da ÿaÿamaxadeeta ñi Dios.
ROM.10.5	Qaq de'eda 'eetec da huo'o ca ishit da ÿaÿamaxadeeta ñi Dios da chigoqchigui na nqataxacpi, qalaq so Moisés co'ollaq ÿiyiñi, qalaq 'eeta': “Ca shiÿaxaua da ipacchigui 'enauac na nqataxacpi, qaq camayi da nachaalataxac chigoqchigui da i'ot ca 'enapec namayipi.” 
ROM.10.6	Qataq da 'eetec da huo'o ca ishit da ÿaÿamaxadeeta ñi Dios da chigoqchigui da lpi'iÿaxac, qalaq 'eeta': “Sa ishit da detaqtagui da 'adquiyaqteÿaxac da qoneta': ¿Négue't ca ishit da taÿot na piguem, da yaqto' ishit da ñi'iguelaxajñi so Cristo? 
ROM.10.7	Qataq sa ishit da qoneta': ¿Négue't ca ishit da nqo'ooña ca lma' na nqui'ipi,” da yaqto' ñi'iguelaxatshiguem so Cristo da chigoqtoigui naq'en na leuaxaicpi? 
ROM.10.8	Qaq 'eda dam 'eetega naua ñiyigui'shi l'aqtaqa ñi Dios, mayi 'eeta': “Naua n'aqtaqa ÿataqta sa qaÿapiguii naq'en 'am da 'au'axa't qataq 'au'amaqte'n.” Qaq 'eda da n'aqtaxanaxac mayi i'axat da qai'amaqten ñi Dios dam sa'axataqtac. 
ROM.10.9	Cha'ayi da 'au'axat so Jesús da nachiso so 'adataxala', qataq da 'adquiyaqteÿaxac i'amaqten da ñi Dios nca'aleeguesop naq'en somayi da nleuaxa, nachi 'am qanca'alaxateec. 
ROM.10.10	Cha'ayi da qadquiyaqteÿaxac da ÿataqta da'amqajnataxan, nachi ñi Dios ishit da qomi' ÿaÿamaxadeete'; qataq da sa'axataq so Jesucristo, nachi ishit da qomi' qanca'alaxatreec.
ROM.10.11	Cha'ayi naua ñiyigui'shi l'aqtaqa ñi Dios 'eeta': “Qaica ca 'oonolec nam i'amaqteetac ñimayi da huo'otaq ishit da n'aloxootac.” 
ROM.10.12	Cha'ayi qaica ca ÿaqa'a ca lataxac da qanca'alaxateec na judiopi qataq nam sa ishit da judiopi. Cha'ayi so qadataxala' nachiso so lataxala' 'enauac namayipi, qataq somayi ÿataqta sa naloqnañi ca ÿanem cam nqouagaxaueetega somayi. 
ROM.10.13	Cha'ayi nachi 'enapec dam nanettañi, 'eeta': “'Enauac nam nqouagaxaueetapega da l'enaxat so qadataxala', namayipi qanca'alaxateec.” 
ROM.10.14	Qalaxayi ¿huá'ague ca 'eetec ca lataxac da qanqouagaxauna somayi, da huo'otaq sa ishit da qai'amaqten? qataq ¿huá'ago' ca 'eetec da qai'amaqten somayi, da huo'otaq sa ishit da qai'axaÿa da qai'axattac? qataq ¿huá'ago' ca 'eetec da qai'axaÿa somayi, da huo'otaq sa ishit da huo'o ca i'axat cam n'aqtaguec? 
ROM.10.15	Qataq ¿huá'ago' ca 'eetec da huo'otaq huo'o ca da'aqtaxan, da huo'otaq sa ishit da namaxashic? Cha'ayi dam 'enapec naua ñiyigui'shi l'aqtaqa ñi Dios, 'eeta': “¡Ÿataqta sa n'onolec da lvidaxac nam ndotai' da n'aqtaxanaxac mayi i'ot da nlagaxayic, qataq i'axattac da no'on qad'axaÿaxac!”
ROM.10.16	Qalaxayi sa ishit da 'en'a't da qaÿoqocha'a de'eda n'aqtaxanaxac mayi i'axat da nca'alaxa. Qaq ipacchigui da l'aqtac so Isaías co'ollaq 'eeta': “'Am ÿataxala', ¿negue'tom ca ishit da i'amaqten da qad'aqtaxanaxac?” 
ROM.10.17	Qaq ÿoqo'oyi da npi'iÿaxac chigoqchigui da 'axaÿaxanaxac, qaq dam qan'axaÿaxaatega, nachida da n'aqtaguec so Cristo.
ROM.10.18	Qalaxayi aÿim senataxan, shiita': ¿Namayipi sa ishit peta'a da hua'axaÿa de'eda n'aqtaxanaxac? ¡'A'i, sogote da hua'aqtega! Cha'ayi naua ñiyigui'shi l'aqtaqa ñi Dios 'eeta':
ROM.10.18	Naua l'aqtaqa so n'aqtaxanaxanecpi ima 'enauac na huetalec ana 'alhua da hua'axaÿa,
ROM.10.18	qataq naua l'aqtaxanaxaco ivida'alo 'enauaque naua pa'atreec laÿil ana 'alhua.
ROM.10.19	Qalaxayi qataq shi'iguelaxalec da inataxanaxac, shiita': ¿Peta'a nam Israel l'ecpi sa ishit da ÿaÿaten de'eda n'aqtaxanaxac? 'A'i, ÿaÿaten. Yi so Moisés hua'auchiguiñi da ÿiyiñi co'ollaxa da l'aqtac ñi Dios, mayi 'eeta':
ROM.10.19	Aÿim qami' sanema qome da ÿataqta qadquiÿai cam shiÿaxauapi mayi sa ishit da qadhuo'oi l'ecpi,
ROM.10.19	qataq ÿataqta qami' senogoqchi't souaxat cam shiÿaxauapi mayi sa iuen da huo'o ca ÿaÿaten.
ROM.10.20	Ime, qataq so Isaías ÿataqta qaica ca lyiÿaxac co'ollaq ÿiyiñi da l'aqtac ñi Dios, mayi 'eeta':
ROM.10.20	Nam sa ishit co'ollaxa da aÿim nmittaique, qalaq aÿim ÿanata,
ROM.10.20	qataq ñachaxana nam sa ishit co'ollaxa da aÿim denataxanaique.
ROM.10.21	Qataq co'ollaq detaxaÿa na Israel l'ecpi so Isaías, qalaq 'eeta': “Ÿataqta ima yi na'a'q da aÿim seÿaxaatega nam shiÿaxauapi mayi aÿim sa ÿalaxaguet qataq aÿim npa'aguene'.”
ROM.11.1	Qaq ÿoqo'oyi nagui aÿim senataxan, shiita': ¿Ñi Dios peta'a imaqhuec na Israel l'ecpi mayi maichi lalamaxatpi? ¡'A'i, sa ishit! Cha'ayi aÿim nataq'en aÿim Israel l'ec, aÿim lauo' l'ec so Abraham, qataq sachigoxoigui na llalaqpi so laual Benjamín. 
ROM.11.2	Cha'ayi nal'ena co'ollaxa ñi Dios da lca'aguishic na Israel l'ecpi da ÿauo'o lalamaxatpi. Qaq ÿoqo'oyi nagui sa ishit da imaqhuec. Qaq ÿoqta da qami' mashi qauaÿajñi dam 'enapec naua ñiyigui'shi l'aqtaqa ñi Dios co'ollaq i'axat so l'aqtaxanaxanec Elías co'ollaq somayi nqouagaxaueetacot ñimayi, nachi ÿauo'o da ÿasaxalec na Israel l'ecpi, 'eeta': 
ROM.11.3	“'Am ÿataxala', 'enauac so 'ad'aqtaxanaxanecpi qaÿalauat, qataq qanlaxajñi nam huañapi da 'am qanatamnot, qaq chaqaÿimtom da ñi'onañi, qaq nataq'en qanshitaique da aÿim qaÿalauat.” 
ROM.11.4	Qalaxayi ñi Dios 'enapeco': “Aÿim seÿotauga yi siete mil shiÿaxauapi yim sa ishit da i'adoto naua l-llicte da natamnot ñim nqolac l'enaxat Baal.” 
ROM.11.5	Qaq nachida da 'eetec nagui da huo'o na n'onañi namayipi da chigoqchigui da lqouagaxanaqtaic ñi Dios da nca'aguishicpi. 
ROM.11.6	Qaq ÿoqo'oyi da huo'otaq nachida da lqouagaxanaqtaic ñi Dios da chigoqchigui namayipi, nachi sa ishit qone' da ñi 'oonolec maichi chigoqchigui cam l'onataxanaxac. Cha'ayi da huo'otaq nachi 'eetec de'eda, nachi da lqouagaxanaqtaic ñi Dios sa ishit qone' da nqouagaxanaqtaic.
ROM.11.7	Qaq ¿chaq huá'ague ca 'eetec? Yi nam Israel l'ecpi sa ishit da ÿanata cam nmittaique, qalaxayi nam lca'aguishicpi ñi Dios qalaq ishit da ÿanata. Qaq nam laÿipi, qalaq n'ona'aguet da ÿataqta qadamchigui. 
ROM.11.8	Qaq ipacchigui da 'enapec naua ñiyigui'shi l'aqtaqa ñi Dios, 'eeta': “Ñi Dios i'otec namayipi da ÿataqta qaica ca nomguet, cha'ayi ÿanem da sa ishit da nauaañi, qataq sa hua'aqa. Qaq 'eda da 'eetec namayipi, chochi ivitta'a nagui.” 
ROM.11.9	So David nataq'en 'eeta':
ROM.11.9	'Onaxaico' qome da lta'adaic lqui'axac namayipi da ishit da que'emaxam,
ROM.11.9	'eeta'am aca nqoina qataq ca naleguec,
ROM.11.9	da yaqto' qui'aqaisop qataq qaÿauo'o ca nhuaxanaguec.
ROM.11.10	Qataq 'onaxaico' qome da naua l'ai'te qana'm, nachi sa ishit da nauaañi,
ROM.11.10	qataq 'onaxaico' qome da nachi 'eetai' na l-laq da sa ishit da nchilliishiguem.
ROM.11.11	Qaq ÿoqo'oyi huo'o da inataxanaxac, shiita': ¿Peta'a nagui da 'ico' qui'aqañi na judiopi, nachi ÿoqta imauec da daqat? ¡'A'i, sa ishit! Cha'ayi de'eda 'eetec da sa ÿalaq na judiopi, nachida da i'ot da ishit da huo'o mshi huo'o da lca'alaxa nam saq judiopi, yaqto' nam Israel l'ecpi ishit da n'añaxatta da ilolec namayipi. 
ROM.11.12	Qaq ÿoqo'oyi de'eda lasouaxashit na judiopi da i'otteu'a da nchoxonnataguec 'enauac na shiÿaxauapi mayi huetalec ana 'alhua, qataq dam lqoshaxac da huo'otaq i'otteu'a da nchoxonnataguec nam saq judiopi, qaq ¡táloxochiyictoxo' da saq ÿacteec ca nchoxonnataguec namayipi, qom ivita ca na'a'q da qaltaq inoxoneuo!
ROM.11.13	Qalaxayi aÿim huo'o da i'aqtac qami' tachiguilo qami' mayi sa ishit da qami' judío lashi'. Cha'ayi ñi Dios aÿim ÿamaxalec nam sa ishit da judiopi, qaq ÿoqo'oyi aÿim ÿataqta shi'oxoden da i'onataxanaxac. 
ROM.11.14	Cha'ayi ñishitaique da yaqto' na maichi ÿalamaxat iuo' l'ecpi ishit da huo'o ca lyaxa da qami' datalguete, yaqto' namayipi ishit da qanca'alaxateec. 
ROM.11.15	Cha'ayi de'eda 'eetec na judiopi da qaimaqhuec, nachi chigoqchigui da ishit da 'enauac nam shiÿaxauapi mayi huetalec ana 'alhua ishit da nmane' ñi Dios, qaq ¡táloxochiyictoxo' da saq ÿacteec qom ivita da qaÿaconguet namayipi! Ÿataqta 'eeta'am ca nca'aleec da chigoqtoigui na leuaxaicpi. 
ROM.11.16	Cha'ayi aca hua'auchiguiñi pan mayi chigaqaigui ca nvigoxoshic, da mashi sogote da qoÿanot ñi Dios, nachi nataq'en 'enauac que'eca nvigoxoshic lalamaxat ñimayi. Qataq cam lpa'a'q aca qo'ipaq, da mashi sogote da qoÿanot ñi Dios, nachi nataq'en 'enauac ana lcouepi imauec da lalamaqte ñimayi.
ROM.11.17	Qaq huo'o nam judiopi nam lcoue asa'aso nanguishi l'enaxat olivo nam qaiquesoxouec. Qaq som chigoqchiguiña, nachi nañaxateu'a qanqoÿin 'am mayi qoneta'am aca lcoue aca olivo mayi saq nanguishi. Huaña, nachi 'am ishit da 'anhuanau'a so lpa'a'q qataq da lca'alaxa asom olivo. 
ROM.11.18	Qalaxayi 'am sa ishit qome da 'anapacapeguelec anam ÿataqta lcouepi mayi qaiquesoxouec. Cha'ayi da 'aupi'itaxaatega da 'am ÿi'oxodaq, qaq 'auennata'a qome da sa ishit da nachi'am mayi 'au'añaqchit so lpa'a'q, cha'ayi so lpa'a'q mayi nachiso so 'am i'añaqchit.
ROM.11.19	Qaq sa iuena'a da qoneta': “Aja', qalaxayi anam lcouepi qaiquesoxouec, yaqto' ishit da aÿim nañaxateu'a qanqoÿin aso nanguishi olivo.” 
ROM.11.20	Qaq damayi ÿaÿamaqchiguiñi. Qalaxayi namayipi qaiquesoxouec, cha'ayi qaica ca lpi'iÿaxac. Qaq 'am huo'o yi 'addaqa', cha'ayi souaxat da huo'o da 'adpi'iÿaxac. Qaq ÿoqo'oyi sa ishit qome da 'am 'an'amaqten. Chaqdata da ÿataqta 'antelañi. 
ROM.11.21	Cha'ayi ñi Dios da ÿataqta sa ichoxonnai' co'ollaxa da nqat asa'aso lcoue aso qo'ipaq, qaq nataq'en 'am sa ishit da 'am ichoxonnai'. 
ROM.11.22	Qaq ña 'aula'a, ÿataqta qouagaxanaqtaqaic ñi Dios, qalaxayi nataq'en ÿataqta qaica ca lqouagaxat. Ñimayi ÿataqta sa ichoxonnai' nam huo'o co'ollaxa ca ÿasouaxat, qaq 'am qalaxayi ñimayi ÿataqta 'am nqouaguec. Qalaxayi iuen da 'am nachi 'eetai' da qoquetalec de'eda lqouagaxanaqtaic. Cha'ayi qom sa ishit, qaq nataq'en ishit da 'am qaiquesoxouec. 
ROM.11.23	Qaq nachi 'eetec nataq'en na judiopi da huo'otaq ÿi'iguelaxalec da da'amqajnataxan, nachi namayipi ishit da qaltaq nañaxateuo qanqoÿin. Cha'ayi ñi Dios sa ishit da ÿaqalanapec da qaltaq ÿi'iguelaxateuo da nañaxateuo naq'en. 
ROM.11.24	Cha'ayi 'am mayi sa ishit da 'am judío l'ec, qoneta'am aca qaiquesoxouec lcoue aca olivo mayi saq nanguishi, nachi 'am nañaxateu'a qanqoÿin aso olivo mayi nanguishi, qaq ¡táloxochiyictoxo' da saq 'eetec qome na judiopi da qaltaq qaÿi'iguelaxatteu'a asom chigoqteu'a nanguishi olivo! Cha'ayi namayipi maichi lcoue co'ollaxa asomayi.
ROM.11.25	Ÿoqo'oyi qami' ÿaqaÿa't, ñishitaique da qauaÿajñi de'eda saq cha'a lataxac mayi 'eetapeguec ñi Dios, yaqto' qami' sa ishit da qaupi'itaxañiitega da qami' ÿajnaxanaxaiqa. Cha'ayi huo'o nam Israel l'ecpi nam ÿataqta qadamchigui, qalaxayi to' qom ivita ca laloqo' da nala'a't na sa ishit da Israel l'ecpi da inoxoneuo. 
ROM.11.26	Qaq qom mashi ime, nachi 'enauac nam Israel l'ecpi qanca'alaxateec, cha'ayi naua ñiyigui'shi l'aqtaqa ñi Dios 'eeta':
ROM.11.26	Chigoqchiguiña qome yi Sión cam ishit da nsouec naq'en nam llalaqpi so Jacob,
ROM.11.26	qataq nqat qome da lli'itaxaloxo.
ROM.11.27	Qaq 'eda qome da lataxac cam ñaÿamaxataxac mayi sami' namayipi,
ROM.11.27	qom ivita da ñaqat na lasouaxashitpi.
ROM.11.28	Cha'ayi nam judiopi yi sa ishit co'ollaxa da ÿaconguet da n'aqtaxanaxac mayi chigaqaigui da nca'alaxa, qaq ÿoqo'oyi 'eeta'am qanqoÿin da npa'aguene' ñi Dios, da yaqto' huo'o yi qaddaqa'ai qami'. Qalaxayi ñi Dios ñaq 'eetalec da ÿauotec namayipi, cha'ayi lca'aguishic som hua'au lta'alpi. 
ROM.11.29	Cha'ayi cam mashi ÿan ñi Dios, qalaq sa ishit da ÿacona, qataq sa ishit da ñi'iguelaxajla't da lÿaxanaxac. 
ROM.11.30	Cha'ayi qami' sa ishit co'ollaxa da qaualaqaiguet ñi Dios. Qalaxayi nagui na judiopi da sa ishit da ÿalaq, nachi ñi Dios huo'o da lchoxonnataxanaxa da qoñiita. 
ROM.11.31	Qaq nachi 'eeta'am da 'eetec nagui namayipi da sa ishit da ÿalaq, nachi ñi Dios ishit da qaltaq huo'o da lchoxonnataxanaxa namayipi, da 'eeta'am naq'en da 'eetec nagui da qoñiita. 
ROM.11.32	Cha'ayi ñi Dios i'otec da lcoñitaguishic naq'en 'enauac na shiÿaxauapi da lasouaxashit, da yaqto' ñimayi ishit da imata da huo'o da lchoxonnataxanaxa 'enauac namayipi.
ROM.11.33	¡Ÿataqta lta'adaxanec da lqouagaxanaqtaic ñi Dios, qataq da laÿajnec qataq da lauattonaxanaxac! Ÿataqta sa ishit da saÿajnaq da sa'axataxaguelo naua 'eetapegueco qataq naua llico. 
ROM.11.34	Cha'ayi “¿negue'tom ca ishit da ÿaÿate'n naua lhuennataxaco ñi qadataxala'? qataq ¿negue'tom ca ishit da ÿapaxaguen ñimayi? 
ROM.11.35	Qataq ¿negue'tom ca ishit da hua'auñi da ÿauo'o ca ÿanem ñi qadataxala', da yaqto' ñimayi ishit da ÿi'iguelaxateguet camayi da ÿauo'o ca ÿanem?” 
ROM.11.36	Cha'ayi 'enauac na huetalec na chigoqo'ot ñi Dios, qaq 'enauac l'onatacpi ñimayi, qataq maichi lalamaxatpi. Qaq ÿoqo'oyi ¡nachi 'eetai' da shi'oxodenaqtac ñi Dios! Aja', nachi 'eetec.
ROM.12.1	Qaq ÿoqo'oyi qami' ÿaqaÿadolqa, souaxat da lta'adaic lqouagaxanaqtaic ñi Dios, qaq ÿoqo'oyi qami' ñachoxodeetoiguilo da ÿataqta imauec qome da qanachaalataxaqui da qai'añiÿot ñi Dios. Qoñiita'am qanqashiñi aca nachitaqtaxanaqte mayi ÿataqta nca'altauec, yaqto' qami' lhuotte' da qau'onataxañiÿot ñi Dios, qataq da qami' ÿaÿamaxadeete' ñimayi. Qaq 'eda qome da 'eetec da lli'oxonnataxanaxac da qadquiyaqteÿaxaqui. 
ROM.12.2	Qaq sa ishit qome da qoquiitegue da llic na 'onataxacpi mayi lma' ana 'alhua. Chaqdata da qanadalaxachi qome naua qadhuennataxacolli', yaqto' ishit da qanadalaxat 'enauac da qanachaalataxaqui, qataq yaqto' ishit da ÿataqta qauaÿajñiita ca 'eetapeguec ñi Dios: cam ÿaÿamaqchiguiñi qataq cam ÿaÿamaxadeeta ñimayi qataq cam nalochiguiñi.
ROM.12.3	Cha'ayi ñi Dios aÿim nqouaguec da aÿim ÿanem de'eda i'onataxanaxac. Ÿoqo'oyi qami' shinapegalo da 'enauac da qoñiita sa ishit qome da huo'o ca ñi'oxonnapec da lhuennataxa da nlotapeguela't. Chaqdata qome da ñi 'oonolec ÿataqta nloteec da deuennataxaatac, qataq iloteguet cam nalotau'a da lpi'iÿaxac mayi ÿanem ñi Dios. 
ROM.12.4	Cha'ayi de'eda 'eetec da qad'oquiaxac da ÿataqta qalota na logoxoshitpi, qalaxayi sa ishit da 'enauac namayipi da 'oonolec ca l'onataxanaxac. 
ROM.12.5	Qaq nachi 'eetec nataq'en qomi', nai'ctaxa da ÿataqta qomi' qalota, qalaxayi 'oonolec da qad'oquiaxac da ñi'adaqtau'a so Cristo. Qataq ñi 'oonolec da shinaqta ÿataqta n'atte' ca lÿa, nachi 'eeta'am da 'oonolec da n'oquiaxac.
ROM.12.6	Cha'ayi ñi Dios maichi chigoqchigui da qomi' ÿanema na ÿotta'a't lshitaxanaxatpi. Qaq ÿoqo'oyi ÿataqta sepagaqtenaqchigui da 'eetec ca qomi' ÿanema. Da ñi Dios qomi' ÿanema da sa'axata'q naua l'aqtaqa, qaq nachida so'otaq, qalaxayi cam nalotau'a da qadpi'iÿaxac. 
ROM.12.7	Da huo'o ca qoÿami' da huapegue' na laÿi 'amqajnataxanaxaicpi, qaq nachiyi i'ot. Qataq ca tateu'a da dapaxaguenataxan qanqoÿin, qaq nachiyi huelec da i'ot. 
ROM.12.8	Qaq cam tateu'a da ÿaÿaten da i'añaqchit ca lÿa, qaq nachiyi huelec da i'ot. Ca da'agaxanaqta, qaq sa ishit qome da huo'o ca chochi naquitta'a. Ca tateu'a da nataxala', qaq ÿataqta ilotelec qome da l'onataxanaxac. Ca tateu'a da itaunec da lhuenaxanaxa ca lÿa, qalaq chaqdata qome da lamaiquiaxac.
ROM.12.9	Ÿataqta 'eesa qome da qadsoxoyiqui ñi 'oonolec da ÿauotec ca lÿa. Qataq ÿataqta sa qauojñiÿa'aguet qome ca sa ÿaÿamaxañi, qataq qoquiigue ca ÿaÿamaqchiguiñi. 
ROM.12.10	Ñi 'oonolec ÿataqta ÿauotec ca lÿa, 'eeta'am naq'en da lauotaxanaqtaic ca maichi lqaÿa. Qataq ÿataqta ipacapega ca lÿa, qataq ñi 'oonolec sa ishit da saq huo'o naq'en ca 'enec ca lÿa.
ROM.12.11	Qataq ÿataqta qan'añaxachi, sa ishit da qami' hualaiqa. Qataq da qau'onataxañiitacot so qadataxala', qalaq ÿataqta imauec da qadquiyaqteÿaxaqui.
ROM.12.12	Qataq ÿataqta qauamaichiguiñi souaxat dam qanaquitaxaqui. Qataq ÿataqta qauauo'oi da qanhualaxaunaxaqui da huo'o ca qanque'ejnaxaqui. Qataq sa ishit da qai'axañiiñi da qanatamnaxaqui.
ROM.12.13	Qataq qautauañi ca qad'amqajnataxanaxauai da huo'o ca lhuenaxanaxa, qataq ÿataqta qauloÿiguet ca qanamaxasoxoiqui.
ROM.12.14	Qataq ÿataqta qauchoxoyiñi cam saq qami' iyacna'pe. Qataq qauÿaxañiÿot ñi Dios, da yaqto' ÿanem ca no'on lliquiaxac namayipi, qaq sa ishit da nachica ca sa ÿaÿamaxañi.
ROM.12.15	Qataq qauamaitapegue' cam matapec, qataq qannoinaxauai cam noÿiitapec.
ROM.12.16	Qataq sa ishit da huo'o ca ÿoqtapeuga da qoñiita. Qataq sa ishit da qami' ñi'oxonnaxaiqa. Chaqdata da qau'enaxachi cam qaica ca l'amaqchic. Qataq sa ishit da qaupi'itaxañiitega da qami' ÿajnaxanaxaiqa.
ROM.12.17	Qataq sa ishit da huo'o ca qavi'iguelaxachiÿa'aguet ca sa ÿaÿamaxañi. Chaqdata da qanpogoxoiñiÿapegue' ca no'on, yaqto' 'enauac qami' qaÿaÿamaxadeete'. 
ROM.12.18	Qaq souaxat da qanshiitaique da qaica ca da qanqashiñi 'enauac na shiÿaxauapi, qaq ÿoqo'oyi qan'añaxachi qome, ÿataqta cam tachiguiña ca qauañoxochi. 
ROM.12.19	Qami' ÿaqaÿadolqa, sa ishito' qome qami' da maichi qaupalliitaique ca qadviyi. Chaqdato' qome da qauauaqaita'a da nachiñi ñi Dios ñim i'ot ca nhuaxanaguec ca shiÿaxaua. Cha'ayi naua ñiyigui'shi l'aqtaqa ñimayi 'eeta': “Aÿim mayi nachaÿim so'ot ca nhuaxanaguec ca shiÿaxaua, nachaÿim mayi seshiitenaxan, 'enapec nam qadataxala'ai.” 
ROM.12.20	Qataq nataq'en 'eeta': “Ca 'am ipa'agueetac, da huo'otaq ÿoqouat, qalaq 'auqui'axan. Qataq da ilem laquip, qalaq 'anÿomaxan. Cha'ayi da nachi qoÿiitec de'eda, nachi camayi 'ico' napaqhuec naq'en na lashic souaxat da l'aloxo.” 
ROM.12.21	Sa ishit qome da 'auauaqta'a da 'am loxonec ca sa ÿaÿamaxañi. Chaqdata da 'oxonec ca sa ÿaÿamaxañi, qalaxayi 'audolec ca ÿaÿamaqchiguiñi.
ROM.13.1	'Enauac qome na shiÿaxauapi iuen da ÿalaxaguet da l'onataxanaxac na nta'alpi. Cha'ayi qaica ca nta'a da saq chigoqchigui ñi Dios. Qaq ÿoqo'oyi nam nta'alpi mayi do'onataxaatacpi nagui, namayipi chigoqchigui ñi Dios. 
ROM.13.2	Qaq ÿoqo'oyi cam npa'aguene' na nta'alpi, nachi camayi npa'aguene' dam lataxac mayi lapaxañi ñi Dios. Qaq ÿoqo'oyi na nachi 'eetec de'eda, nachi namayipi maichi nasouaxajla't da qaÿauo'o ca nhuaxanaguec. 
ROM.13.3	Cha'ayi nam nta'alpi sa ishit da huo'otaq icolanaqchit cam i'ottac ca ÿaÿamaqchiguiñi, cha'ayi chaqcata cam i'ottac cam sa ÿaÿamaxañi. Qaq ¿'anshitaique peta'a da saq 'am icolanaqchit na nta'alpi? Qaq 'an'onaxajla't qone', yaqto' na nta'alpi ishit da 'am ÿi'oxodeetac. 
ROM.13.4	Cha'ayi namayipi do'onataxaatacot ñi Dios, da yaqto' 'am saqca ca da. Qaq da huo'otaq sa ÿaÿamaxañi da 'adataxac, nachi 'am ishit da huo'o da 'adcolanaxa. Cha'ayi sa ishit da chochi dasaguettac na nta'alpi da huo'o da l'añaxac da huo'o ca ÿauo'o ca nhuaxanaguec. Cha'ayi namayipi do'onataxaatacot ñi Dios, da yaqto' ÿauo'o ca 'itchiguiñi nhuaxanaguec cam huo'o ca i'ot sa ÿaÿamaxañi. 
ROM.13.5	Qaq ÿoqo'oyi no'on da ÿataqta qaÿalaxaguet na nta'alpi. Sa ishit da chaqdata da qaivittega ca nhuaxanaguec ca shiÿaxaua, cha'ayi nachi lataxac, yaqto' matapiguiñi yi lavilÿaxac ca shiÿaxaua. 
ROM.13.6	Qaq souaxat nataq'en de'eda, nachi qami' qaushiichiñi qome ca nta'a. Cha'ayi nam nta'alpi, namayipi do'onataxaatacot ñi Dios, qataq ÿataqta nañanguet da i'ottac na l'onataxanaxacpi.
ROM.13.7	Qaq ÿoqo'oyi iuen da ñi 'oonolec shiÿaxaua qoÿanem cam iuen da qoÿanem. Cam neto'ot aca navigaxaiste nam ÿotta'a't mayi qaishiiteetacpi, qaq no'on da camayi qaÿi'iguelaxatot cam lalamaxat. Qataq cam iuen da huo'o naq 'enec qanqoÿin, qaq nachida qai'otec. Qataq cam iuen da qaÿi'oxoden, qaq nachida qai'otec. 
ROM.13.8	Sa ishit qome da huo'o ca neto'ot aca qadavigaxaischi, chaqdato' da lauotaxanaqtaic ñi 'oonolec ca lÿa. Cha'ayi ca ÿauotec ca lÿa, nachi camayi ÿataqta ipacchigui dam lamaxasoxonaxac na lqataxacpi ñi Dios. 
ROM.13.9	Cha'ayi na namaxasoxonaxacpi 'eeta': “Sa ishit da 'ancachitapegue' aca sa 'adhua, sa ishit da 'aualaataxan, qataq sa ishit da 'aucachi, qataq sa ishit da 'aucachiÿa'a da huo'o ca 'auasaxalec ca camachicague't, qataq sa ishit da 'auqopitta'a ca ÿaqa'a.” Qalaxayi de'eda qataq 'enauac na laÿi namaxasoxonaxacpi imatta't da n'aqtac mayi 'eeta': “'Auauotec ca 'adÿa, 'eeta'am 'anqashin da maichi 'anauojla't.” 
ROM.13.10	Cha'ayi cam huo'o da lsoxoyic, camayi sa ishit da n'aqchit ca lÿa, qaq ÿoqo'oyi de'eda nsoxoyic nachida qone' da ipacchigui 'enauac na lqataxacpi ñi Dios.
ROM.13.11	Qaq 'enauac de'eda shiitega da qami' iuen da qauloÿa'alo ne'enaua na'axa'te mayi souaqtaiguilo, qataq qauaÿajñi da mashi ivita yi laloqo' da ñiloxoueguesop na qad'ochaxa. Cha'ayi dam qadca'alaxa mashi ÿataqta sa qaÿapeque, saq 'en'am co'ollaq chita'ague da sa'amaqtenaq da n'aqtac. 
ROM.13.12	Nagui 'ico' mashi qaÿoqtegue so pe, qaq mashi sa qaÿapeque ca na'a'q. Qaq ÿoqo'oyi iuen da qomi' saxanaxauec nam qai'ottacpi mayi huaigui na napalaxa. Ime, qaq sanaxayiñi caua qad'ogoxonqa'te, shinaqta'am ca ale da quetaigui yi na'a'q. 
ROM.13.13	Qaq ÿoqo'oyi ÿataqta ñaÿamaxataqta qome, se'enaxataqteguem da qanayiutaigui yi na'a'q. Sa ishit da qomi' taxaiqa. Qataq sa ishit da so'otaq ca lta'adaic qadqui'axac qataq da quishiguetaxac, na ÿotta'a't namanaxanaqtaiguesat, na cotaxaguesat, na nquiÿaxanaqtaiguesat. 
ROM.13.14	Chaqdata da qai'añiiñi da lataxac so qadataxala' Jesucristo, qoñiita'am ca qad'ogoxonaxachi. Qaq sa ishit da qauqochiÿai cam qauem 'eetapeguec dam yi'oqchigui qadapachiyaxaqui.
ROM.14.1	Ca shiÿaxaua da huo'otaq qaica ca l'añaxac da lpi'iÿaxac, qalaq camayi qauacoñiiguet, qalaxayi sa ishit da qancotaitapigui cam saq 'en. 
ROM.14.2	Chochi saloqnaxana da huo'otaq huo'o ca ipi'ittega da ÿañoxot da chic 'enauac na nalliguesat, qalaxayi huo'o cam lÿa mayi sa ishit da huo'o ca l'añaxac da lpi'iÿaxac, nachi ndoteec nam nallic mayi chigaqaigui na nanguishic laue na chictac. 
ROM.14.3	Qaq ÿoqo'oyi cam 'eetega ÿañoxot da chic 'enauac na nalliguesat, no'on da sa ishit da i'otan cam huo'o ca ivita'a da chic nam nalliguesat. Qataq cam huo'o ca ivita'a da chic naua nalli'c, no'on da sa ishit da quetega cam ÿañoxot da chic 'enauac nam nalliguesat. Cha'ayi ñi Dios ÿaconguet que'eca shiÿaxaua. 
ROM.14.4	Cha'ayi ¿négue't 'am da huo'otaq qoquetapeguelec cam l-latac ca lÿa shiÿaxaua? Cha'ayi da huo'otaq ÿaÿamaqchiguiñi cam i'ottac, huo'otaq sa ÿaÿamaxañi, qalaxayi maichi ÿoiqueetac cam n'aco'. Qalaxayi camayi ÿataqta ÿaÿamaqchiguiñi, cha'ayi so qadataxala' ÿataqta 'añaxaic da ÿaÿamaqchiguiñi naq'en camayi.
ROM.14.5	Qataq da lÿa saloqnaxana 'eeta': Huo'o na ÿapagaqchiitac ca 'oonolec na'a'q da 'eetega saq 'en'am ca lÿa na'a'q. Qataq huo'o na 'eetega da 'en'a't naua na'axa'te. Qaq ñi 'oonolec maichi ÿataqta 'eesa naq'en da lhuennataxa. 
ROM.14.6	Qaq cam ÿapagaqchin ca 'oonolec na'a'q, camayi i'ot, qalaxayi ÿi'oxoden so qadataxala'. Qataq cam sa ishit da i'ot, qalaxayi nataq'en camayi ÿi'oxoden so qadataxala', qaq nai'ctaxa da sa ishit da i'ot. Qaq cam ishit da 'enauac chic na nalliguesat, camayi deque'e, qalaxayi nachiso so qadataxala' ÿi'oxoden, cha'ayi camayi ÿaatacot da n'achic ñi Dios. Qaq cam ivita'a da huo'o ca chic naua nalli'c, camayi i'ot damayi, da yaqto' ÿi'oxoden so qadataxala', qaq camayi nataq'en ÿaatacot da n'achic ñi Dios.
ROM.14.7	Cha'ayi sa ishit da huo'o ca 'oonolec da shinaqta da maichi lalamaxat da nachaalataxac, qataq qaica ca chochi maichi lalamaxat da l-leuaxa. 
ROM.14.8	Cha'ayi da huo'otaq ñica'alaqtauec, qalaq da qanachaalataxac naigui da lli'oxoyic so qadataxala'. Qaq da huo'otaq seleuaq, qalaq da qadeleuaxa naigui da lli'oxoyic so qadataxala'. Qaq ÿoqo'oyi da huo'otaq ña ñica'alaqtauec, huo'otaq da seleuaq, qalaxayi nachi 'en'am qomi' lalamqa'te somayi. 
ROM.14.9	Cha'ayi so Cristo ileu qataq ÿi'iguelaxalec da nca'aleec, da yaqto' somayi nachiso so lataxala' nam saqcapi qataq nam ña nca'altauecpi.
ROM.14.10	Qalaq 'am ¿tá'ainco' yi qoquetapeguelec ca 'ad'amqajnataxanaxaua? qataq ¿tá'ainco' yi 'au'otaatac? Cha'ayi 'enauac qome da shinaqta da ñachaataxau'a so Cristo, da yaqto' somayi qomi' nmi't. 
ROM.14.11	Cha'ayi naua ñiyigui'shi l'aqtaqa ñi qadataxala' 'eeta':
ROM.14.11	Ÿataqta 'eesa da aÿim ñica'altauec,
ROM.14.11	ÿoqo'oyi ÿataqta 'eesa da 'enauac qome na shiÿaxauapi aÿim i'adoto naua l-llicte,
ROM.14.11	qataq 'enauac qome namayipi detaxaÿa da ÿataqta aÿim lta'a.
ROM.14.12	Qaq ÿoqo'oyi ñi 'oonolec qome da shinaqta ishit da maichi nauattoola't qom dataÿot ñi Dios.
ROM.14.13	Qaq ÿoqo'oyi sa ishit qome da ca 'oonolec da shinaqta da quetapeguelec ca l'amqajnataxanaxaua. Chaqdata da qami' qanpogoxoiñiÿapegue' da sa ishit da 'ico' huañi qanqashiñi ca qad'amqajnataxanaxauai, huo'otaq da huo'o qanqashiñi ca lasouaxashit. 
ROM.14.14	Cha'ayi aÿim saÿaten da sa ishit da huo'o ca chochi natchiguem da dauogaxanaqta. Qaq de'eda shiitega ÿataqta 'eesa, cha'ayi sa'amaqteetac so qadataxala' Jesús. Qalaxayi da huo'o ca 'oonolec da qoñiita ipi'ittega da ishit da sa qaishitapec ca nallic, qaq camayi mayi maichi pa'aÿo'ot da sa qaishitapec naq'en. 
ROM.14.15	Qaq ÿoqo'oyi ca nallic mayi qollictac, da huo'otaq ishit da ique'emaqchit da lhuennataxac ca 'ad'amqajnataxanaxaua, nachi 'am sa ishit qone' da qoquetaigui da 'adsoxoyic. Qaq sa ishit qome da huo'o ca 'auqataqchit nam ileualecpi co'ollaxa so Cristo, souaxat da 'am 'anshitaique da qollic nam ÿotta'a't nallic. 
ROM.14.16	Qaq sa ishit qome da qauauo'oi ca ldaqa' da huo'o ca qauem n'aqtaguec cam qami' qoñiitega da ÿaÿamaqchiguiñi. 
ROM.14.17	Cha'ayi da l'onataxanaxac ñi Dios da ilo'ogue 'enauacna, damayi sa ishit da naigui da yi'oqchigui nqui'axac qataq da ÿomaxac, chaqdata da qui'itta achaalataxac, nlagaxayic, qataq da namaiquiaxac mayi chigoqo'ot so Espíritu Santo. 
ROM.14.18	Qaq ca nachi 'eetec de'eda da do'onataxanot so Cristo, qaq camayi ÿataqta ÿaÿamaxadeeta ñi Dios qataq 'enauac na shiÿaxauapi.
ROM.14.19	Qaq ÿoqo'oyi qolaqtot qome da ñimitaqaique cam i'ot ca nlagaxayic, yaqto' ñi 'oonolec da shinaqta itaunec ca lÿa da da'añi naq'en da lpi'iÿaxac. 
ROM.14.20	Qaq sa ishit qome da qanlaxachiiñi da l'onataxanaxac ñi Dios da ÿasouaxat qanqashiñi cam chochi nallic. Cha'ayi 'eesa da 'enauac nam nalliguesat ÿataqta qui'itta. Qalaxayi sa ÿaÿamaxañi da cam qanallic ishit da chigoqchigui da huo'o naq'en ca lasouaxashit ca nÿa. 
ROM.14.21	Qaq ÿoqo'oyi 'onaxaic da sa ishit da qanallic na lapat qataq da qanÿomgui na lataxa qataq 'enauac nataq'en nam ishit naq'en da huañi ca 'ad'amqajnataxanaxaua, huo'otaq da ÿauo'o naq'en ca lasouaxashit, huo'otaq da qaica naq'en ca l'añaxac da lpi'iÿaxac. 
ROM.14.22	Qaq ÿataqta 'auaÿamaxattec qome dam 'ad'amqajnataxanaxac mayi 'am hueto'ot, ÿataqta 'analamaqteguet ñi Dios. Cha'ayi ¡ÿataqta machiguiñi qome ca shiÿaxaua qom ime da huo'o ca ÿataqta ÿaÿamaxadeeta, nachi sa ishit da ÿi'iguelaxaguet da 'ico' n'aqchit naq'en da lavilÿaxac! 
ROM.14.23	Cha'ayi cam chochi nachita'a da chic ca nallic, camayi ishit da maichi nasouaxajla't, cha'ayi sa ishit da ÿoqta i'amaqteeta cam chic. Qaq 'enauac nam qanallic, da sa ishit da natenguet da n'amqajnataxanaxac, nachi i'ot ca nasouaxashit.
ROM.15.1	Qomi' mayi ÿataqta 'añaxaic da qadpi'iÿaxac, qaica qome ca shigaqtega da saconaxaguet da sachoq da lqalviaxa nam sa da'añi da lpi'iÿaxac, qaq sa ishit da maichi qomi' ñaÿamaxadenaqtapeguela't. 
ROM.15.2	Ñi 'oonolec da shinaqta ÿataqta npogoxoinapegue' qome cam ishit da machiguiñi naq'en ca l'amqajnataxanaxaua qataq cam ÿaÿamaqchiguiñi, qataq cam ishit da nquictashiguem naq'en da lpi'iÿaxac. 
ROM.15.3	Cha'ayi so Cristo sa ishit co'ollaxa da maichi naÿamaxadeetapeguela't. Chaqdata da ipacchiguilo naua nanettrañi l'aqtaqa ñi Dios mayi 'eeta': “Da lshiunaxanaxac nam 'am ishiueetac 'enauac aÿim talec.” 
ROM.15.4	Cha'ayi 'enauac nam l'aqtacpi ñi Dios mayi qoÿiyiñi co'ollaxa, namayipi qoÿiyiñi da qanapaxaguenaxat, yaqto' sachigoxotaqaigui da qadhualaxavic qataq qan'añaqchitaguec, da yaqto' huo'o da qanaquitaxac. 
ROM.15.5	Qaq ñim Dios mayi ÿan da nhualaxavic qataq da n'añaxac itauan qome ñi 'oonolec da qoñiita, da ÿataqta 'oonolec ca qadhuennataxaqui mayi chigoqo'ot so Cristo Jesús, 
ROM.15.6	yaqto' ima 'enauac da qoñiita 'oonolec ca qadvilÿaxaqui da qavi'oxoyiñiitac ñi Dios ñim lta'a so qadataxala' Jesucristo.
ROM.15.7	Qaq ÿoqo'oyi ñi 'oonolec qome da qoñiita ÿataqta ÿaconguet ca lÿa da 'eeta'am naq'en da 'eetec so Cristo co'ollaq qomi' ÿacongueta, da yaqto' qaÿi'oxoden ñi Dios. 
ROM.15.8	Cha'ayi de'eda sa'axattac da so Cristo anac da do'onataxaalec nam judiopi, da yaqto' ipacchigui 'enauac nam qaÿachaxanapeguempi som hua'au qadta'alpi, qataq da ÿachaxan da ñi Dios ÿataqta ipacchiguilo nam ÿachaxana'pe. 
ROM.15.9	Somayi nataq'en anac da yaqto' nam sa ishit da judiopi ishit da ÿi'oxoden ñi Dios souaxat da lchoxonnataxanaxa, cha'ayi nachi 'enapec naua ñiyigui'shi l'aqtaqa ñi Dios, mayi 'eeta':
ROM.15.9	Ÿoqo'oyi aÿim 'am shi'oxodeetac da sootangui na ÿotta'a't shiÿaxauapi,
ROM.15.9	qataq so'ootac na n'onecpi mayi naigui da 'ayi'oxoyic.
ROM.15.10	Qataq so lÿa nanettañi l'aqtac ñi Dios 'eeta':
ROM.15.10	Qami' ÿotta'a't shiÿaxauapi,
ROM.15.10	qataq 'enauac nam lalamaxatpi ñi Dios,
ROM.15.10	qantoñiitapigui' qome.
ROM.15.11	Qataq so lÿa l'aqtac 'eeta':
ROM.15.11	Qavi'oxoyiñi qome ñi qadataxala',
ROM.15.11	qami' ÿotta'a't shiÿaxauapi,
ROM.15.11	qataq 'enauac da qoñiita,
ROM.15.11	qau'axachi da l'amaqchic ñimayi.
ROM.15.12	So Isaías nataq'en ÿiyiñi da l'aqtac ñi Dios, 'eeta':
ROM.15.12	Ñaxatshiguem qome ca 'ico' lpa'a'q so Isaí,
ROM.15.12	cam nachajñi da ilo'ogue qome na ÿotta'a't shiÿaxauapi;
ROM.15.12	nachi namayipi ÿataqta huo'o qome da lpe'e camayi.
ROM.15.13	Qaq ñi Dios mayi qomi' ÿanema da qanaquitaxac qami' nlaxatchiguilo qome da qantonaxaqui qataq da qadlagaxayiqui souaxat da qau'amaqchiñi ñimayi, da yaqto' chochaq huañi da qanaquitaxaqui souaxat da l'añaxac so Espíritu Santo.
ROM.15.14	Qami' ÿaqaÿadolqa, aÿim ÿoqta 'eesa ñaq'en da ÿataqta qami' nlaqchiguilo da qadauotaxanaqtaiqui qataq 'enauac nam nauattonaxanaxacpi, qataq ñi 'oonolec da qoñiita ÿaÿaten da huaqata ca lÿa. 
ROM.15.15	Qalaxayi ñaqaiyita sa ishit da shi'iÿalec ana'ana ÿide da qami' samaxalo da sa'axatta 'enauac namayipi, yaqto' sa ishit qome da qaucouai'ai. Cha'ayi maichi chigoqchigui naq'en da lqouagaxanaqtaic ñi Dios da aÿim ÿanagui da i'onataxanaxac, 
ROM.15.16	da aÿim lamaxashic naq'en so Jesucristo, da yaqto' so'onataxanoigui na saq judiopi. Qaq ÿoqo'oyi sa'axatem namayipi da n'aqtac mayi naigui da nca'alaxa mayi ÿan ñi Dios, da yaqto' sanot ñimayi nam saq judiopi, da 'eeta'am ñaq'en acam nachitaqtaxanaqte mayi ÿaÿamaxadeeta ñi Dios, cha'ayi mashi iÿotauga namayipi so Espíritu Santo.
ROM.15.17	Cha'ayi aÿim sa'amaqteetac so Cristo Jesús, ÿoqo'oyi huo'o da ñi'amqajnaxac, souaxat da so'onataxaatacot ñi Dios. 
ROM.15.18	Cha'ayi aÿim ÿataqta sa sadenalec da sa'axat 'enauac nam chigoqchigui naq'en aÿim so Cristo da ÿauotaique lalaxayic naq'en nam saq judiopi, da yaqto' ÿalaxaguet ñi Dios. Qaq damayi chigoqchiguilo naua i'aqtaqa qataq nam so'otpi 
ROM.15.19	qataq da l'añaxac na n'anecpi qataq nam sa qaÿauanapegapi qataq da l'añaxac so Espíritu Santo. Qaq 'eda da 'eetec da aÿim sematta da sa'axat da n'aqtac mayi n'aqtaguec so Cristo dam chigaqaigui da nca'alaxa, sachigoqchiguiña yi Jerusalén qataq 'enauaque naua 'ale'u, chochi sovitta'a yi Iliria. 
ROM.15.20	Qaq ÿataqta huo'o da iuogoxo da sa'axattac da nca'alaxa nam huañalo da saxanaxa da qai'axat da l'enaxat so Cristo, da yaqto' sa ishit da 'ico' shiita'am ca n'oxooshiguem ca noÿic mayi ÿaqa'a ca lapaxañi ca l'oxonaxala'. 
ROM.15.21	Chaqdata da yaqto' ipacchigui dam 'enapec naua ñiyigui'shi l'aqtaqa ñi Dios, mayi 'eeta':
ROM.15.21	Yaqto' nam sa ishit da nauanapegue' da hua'axagui ca n'aqtaguec somayi ishit da ila'a,
ROM.15.21	qataq yaqto' ÿauatton nam sa ishit da hua'axaÿapeguelec somayi.
ROM.15.22	Qaq 'eda da huo'o mshi sa ishit naxa da sañoxot da qami' ñoqo'onalo da qami' ñamaqtegalo, qaq mashi qalota da sauotaique da qami' ñoqo'onalo, qalaxayi sa seshit. 
ROM.15.23	Qalaxayi nagui mashi semat nam so'ottacpi ne'enaua 'ale'u, qataq da mashi qaÿoqteguelo naua vi'iyi da sauotaique da qami' soota'agueta. 
ROM.15.24	Qalaxayi aÿim seuatta'a qom huo'otaq ishit da saigue da España, nachi qami' saÿalguete da qami' ñamaqtegalo. Qaq qom mashi nmeta da qami' ñauaneto, nachi huo'o da ñaquitaxac da ishit da aÿim qautauañi, da yaqto' sevida'ague damayi. 
ROM.15.25	Qalaxayi nagui aÿim satapeegue da Jerusalén da sedo aca ntaunaqte cam qadqaÿañicpi mayi netaña yimayi. 
ROM.15.26	Cha'ayi nam Macedonia l'ecpi qataq nam Acaya l'ecpi mashi huo'o da lhuennataxa da i'ot aca ltaunaxanaqte da ÿauotaique da ÿamaxa cam qadqaÿañicpi choxodaqpi mayi netaña yi Jerusalén. 
ROM.15.27	Qaq damayi quetelec yi lavilÿaxac da i'ot namayipi, cha'ayi nachi 'eetec iuen da i'ot damayi. Cha'ayi nam judiopi mayi 'amqajnataxanaxaicpi ÿachitec co'ollaxa da n'achiquiaxac mayi saq cha'a nam sa ishit da judiopi. Qaq ÿoqo'oyi namayipi iuen da itaunec nam judiopi 'amqajnataxanaxaicpi dam yi'oqchigui lsallaxa. 
ROM.15.28	Qaq qom huo'otaq mashi so'ot de'eda, qataq da mashi ime da sanem camayipi acam ntaunaxanaqte, nachi saigue qome da España, nachi qami' saÿalguete qome da qami' ñamaqtegalo. 
ROM.15.29	Qaq yi'oqta da qom qami' ñoqo'onalo, qalaq aÿim nlaqchigui da nqouagaxanaqtaic mayi chigaqaigui da n'aqtaguec so Cristo.
ROM.15.30	Qami' ÿaqaÿa't, souaxat da qadpi'iÿaxac so qadataxala' Jesucristo, qataq souaxat da nsoxoyic mayi qomi' ÿanema so Espíritu Santo, ÿoqo'oyi qami' ñachoxodeetoiguilo da aÿim qautauañi qome da qanqouagaxauñiÿot ñi Dios da aÿim qanqouagaxauñiitalec, 
ROM.15.31	da yaqto' ñimayi aÿim nca'alaxateeguesop nam sa da'amqajnataxanpi mayi netaña yi Judea, qataq yaqto' aca ntaunaxanaqte mayi seda'a ca qadqaÿañicpi mayi netaña yi Jerusalén ishit da saqca ca da qom qaÿaconguet, 
ROM.15.32	yaqto' qom huo'otaq aÿim ÿashiiteec ñi qadta'a Dios, nachi ndoteec qome da ñitonaxac qom qami' ñauaneto, qataq yaqto' ishit da ñimateec qom qami' ñamaqtegalo. 
ROM.15.33	Qaq ñim Dios mayi chigoqo'ot da nlagaxayic hueta'aguet 'enauac qome da qoñiita. Aja', nachi 'eetec.
ROM.16.1	Huo'o da ÿaqataxac aca qadqaÿa Febe mayi itauaatac nam 'amqajnataxanaicpi mayi netaña yi Cencrea, 
ROM.16.2	da ÿataqta qauacoñiiguet, cha'ayi acamayi lalamaqte so qadataxala'. 'Eeta'am qanqashiñi da 'eetec na nqaÿañicpi da ÿaconguet ca l'amqajnataxanaxaua. Qataq ÿataqta qautauañi da huo'o ca iueetac, cha'ayi acamayi ÿataqta qalota na itauan, ivida'a nataq'en aÿim.
ROM.16.3	Samaxa da iquinaxanaxac aca Priscila qataq ca lhua Áquila mayi ita'u da so'onataxanaqtacot so Cristo Jesús. 
ROM.16.4	Cha'ayi caamayi ÿataqta nañangueta co'ollaxa da lchic, da yaqto' aÿim nca'alaxatreec. Qaq ÿoqo'oyi saatac da ñi'achiquiaxac. Qalaxayi sa ishit da nachaqaÿimta, cha'ayi nataq'en 'enauac na qadqaÿañicpi mayi sa ishit da judiopi. 
ROM.16.5	Nataq'en samaxa da iquinaxanaxac ca qadqaÿañicpi mayi natamnaqa' yi lma' aca Priscila qataq ca Áquila, qataq nataq'en ca ñauochaxaua ÿaqaÿa Epéneto mayi nachica ca l'auaxanec da i'amaqten so Cristo nam lma' yi Acaya. 
ROM.16.6	Nataq'en samaxa da iquinaxanaxac aca María mayi ÿataqta qalota da l'onataxanaxac da qoñiita. 
ROM.16.7	Nataq'en samaxa da iquinaxanaxac caua maichi iuo' lashi' Andrónico qataq aca Junias mayi ñicoñitaxa'u co'ollaxa. Caamayi ÿataqta qaÿauattoote', 'eeta'ama qanqoÿin soua lamaxa'shi so Jesús, qataq hua'auchiyiñi co'ollaxa da i'amaqte'n so Cristo, qaq aÿim qalaq ñica'ataxanauo.
ROM.16.8	Nataq'en samaxa da iquinaxanaxac ca ñauochaxaua Ampliato cam n'attau'a so qadataxala'. 
ROM.16.9	Nataq'en samaxa da iquinaxanaxac ca Urbano cam qad'onataxanaxaua da so'onataxanqot so Cristo Jesús qataq ca lÿa ñauochaxaua Estaquis. 
ROM.16.10	Nataq'en samaxa da iquinaxanaxac ca Apeles mayi ÿataqta qalotacnaxa da ÿachaxaata da lpi'iÿaxac so Cristo, qataq nataq'en cam llalaqpi ca Aristóbulo. 
ROM.16.11	Nataq'en samaxa da iquinaxanaxac ca iuo' l'ec Herodión, qataq cam llalaqpi ca Narciso mayi i'amaqteetac so qadataxala'. 
ROM.16.12	Nataq'en samaxa da iquinaxanaxac aca Trifena qataq aca Trifosa mayi do'onataxaatracot so qadataxala', qataq nataq'en aca qanauochaxaua qadqaÿa Pérside mayi qalota da ldaxac da i'ottac da l'onataxanaxac so qadataxala'. 
ROM.16.13	Nataq'en samaxa da iquinaxanaxac ca Rufo cam nauattonatac mayi i'amaqteetac so qadataxala', qataq acam late'e mayi nataq'en 'eeta'am ñaq'en aca maichi ÿate'e. 
ROM.16.14	Nataq'en samaxa da iquinaxanaxac ca Asíncrito, Flegonte, Hermes, Patrobas, Hermas, qataq ca qadqaÿañicpi mayi hueta'agueta caamayi. 
ROM.16.15	Nataq'en samaxa da iquinaxanaxac ca Filólogo qataq aca Julia, Nereo qataq aca lqaÿa, qataq ca Olimpas qataq 'enauac ca qadqaÿañicpi qad'amqajnataxanaxauapi mayi hueta'agueta caamayi.
ROM.16.16	Nataq'en ñi 'oonolec qome da qoñiita napigoq ca lÿa da nquine', ÿataqta qanchoxonñiÿa't. Qataq 'enauac nam 'amqajnataxanaxaicpi mayi quetague' so Cristo qami' ÿamaxalo da lquinaxanaxac.
ROM.16.17	Qami' ÿaqaÿa't, qami' ñachoxodeetoiguilo da ÿataqta qauloiteguet qome nam huesogui naq'en na shiÿaxauapi, qataq 'ico' qui'aqañi naq'en. Cha'ayi namayipi ÿataqta npa'aguene' nam napaxaguenataxanaxacpi mayi mashi qauaÿajñi. Ÿoqo'oyi qoquiÿa'ai qome namayipi. 
ROM.16.18	Cha'ayi ne'ena shiÿaxauapi sa ishit da do'onataxaatacot so qadataxala' Jesucristo, chaqdata da maichi lsoxo. Qataq namayipi ÿatenachit da lquiyaqteÿaxac nam shiÿaxauapi mayi qaica ca ÿaÿajnapec, idolguete naua l'aqtaqa isotta'pe qataq amai'. 
ROM.16.19	Qaq 'enauac qaÿaÿaten da qami' ÿataqta qaualaqai. Ÿoqo'oyi aÿim ÿataqta samachiguiñi. Qalaxayi ñishitaique da ÿataqta qami' lhuotte' da qau'ochi ca no'on, qaq cam qauem qalaxayi sa ishit. 
ROM.16.20	Qaq ñim Dios mayi chigoqo'ot da nlagaxayic saqaÿaloq qome da nlaxajñi da l'añaxac so Satanás da ÿacho'oto na qadapia'chilli', da yaqto' qauapiilec. Qaq so qadataxala' Jesucristo qami' ÿanema qome ca qanchoxonnataguiiqui.
ROM.16.21	Nataq'en qami' ÿamaxalo da lquinaxanaxac ñi Timoteo mayi ñitaunaxaua, qataq ñi Lucio, Jasón qataq ñi Sosípatro nam iuo' lashi'.
ROM.16.22	Qataq aÿim Tercio mayi settapiguiñi ana'ana nede, nataq'en qami' samaxalo da iquinaxanaxac, cha'ayi nataq'en sa'amaqteetac so qadataxala'.
ROM.16.23	Qaq aÿim Pablo ñi sootaña na lma' Gayo, ñim natamnaqa' na lma' na 'amqajnataxanaxaicpi, nataq'en qami' ÿamaxalo da lquinaxanaxac. Nataq'en qami' ÿamaxalo da lquinaxanaxac ñi Erasto ñim ilotague' ana alom na la ciudad, qataq ñim qadqaÿa Cuarto.
ROM.16.24	Qaq so qadataxala' Jesucristo 'enauac da qoñiita qami' ÿanema qome ca no'on. Aja', nachi 'eetec.
ROM.16.25	Qaq ÿoqo'oyi nagui shi'oxodenaq qome ñi Dios ñim ishit da ÿataqta da'añi naq'en da qadpi'iÿaxaqui, da yaqto' nateeteguet naq'en dam sa'axattac n'aqtac mayi chigaqaigui da nca'alaxa qataq da napaxaguenataxanaxac mayi n'aqtaguec so Jesucristo. Cha'ayi damayi ÿataqta nateeteguet dam saq cha'a 'eetapeguec ñi Dios mayi qomi' ÿaÿajnaxanaxanque. Damayi chochi saq cha'a naq'en ñimayi co'ollaq saxanaqaca ana 'alhua. 
ROM.16.26	Qalaxayi nagui mashi qaichoxot, chigoqchiguilo qanqoÿin naua ñiyigui'shi l'aqtaqa ñi Dios mayi ÿilyiñi da n'onaxatrañi som hua'au l'aqtaxanaxanecpi. Qaq damayi nateeteguet dam lamaxasoxonaxac ñim Dios mayi chochaq tateec. Qaq de'eda saq cha'a mayi 'eetapeguec ñi Dios, damayi ÿauattonaxanaxanec nagui naq'en na ÿotta'a't shiÿaxauapi, da yaqto' i'amaqten ñimayi qataq ÿalaxaguet.
ROM.16.27	¡Qaq ñim Dios, mayi qaica ca lÿa qataq ÿajnaxanaxaic, nachi 'eetai' qome da qaÿi'oxodeetac, souaxat so Jesucristo! Aja', nachi 'eetec.
1CO.1.1	Aÿim Pablo, maichi chigoqchigui co'ollaxa ñi Dios da ÿauo'o aÿim lamaxashic naq'en so Jesucristo. Aÿim hueta'aguet ñi qadqaÿa Sóstenes. 
1CO.1.2	Qaq nagui qami' samaxalo ana ÿide, qami' ÿaqaÿañicpi mayi qau'amaqchiñiitac ñi Dios, mayi qoñiitaña na la ciudad Corinto. Qami' lalamqa'te ñi Dios, cha'ayi qan'ayiitau'a so Cristo Jesús. Ñi Dios iÿaxana da ÿauotaique da qui'itta naq'en da qanachaalataxaqui, nataq'en 'enauac na neta'alo naua lÿa't 'ale'u mayi nqouagaxaueetacot so qadataxala' Jesucristo, som lataxala' namayipi, nataq'en qomi'. 
1CO.1.3	Ñishitaique da qauacoñiiguet da nqouagaxanaqtaic qataq da nlagaxayic mayi chigoqo'ot ñi qadta'a Dios qataq so qadataxala' Jesucristo.
1CO.1.4	Nachi 'eetai' da shicto'ot da saatacot da ñi'achiquiaxac ñi Dios, souaxat da qoñiita, cha'ayi so Cristo Jesús qami' nda'alo da lqouagaxanaqtaic ñi Dios. 
1CO.1.5	Cha'ayi souaxat da qan'ayiitau'a somayi, nachi ñi Dios qami' ÿanema 'enauac na ÿotta'a't nsallaxa mayi saq cha'a da qami' ÿanema da qad'aqtaxanaxaqui, nataq'en da qadauattonaxanaxaqui. 
1CO.1.6	Qaq ÿoqo'oyi da n'aqtaguec so Cristo yi'oqta da mashi qami' nañaxatoiguilo. 
1CO.1.7	Qaq 'eda da 'eetec da huo'o mshi qami' qaica ca qaviñiitac nam Dios qami' ÿanema, nagui da ña qauachiitaique ca na'a'q qom nachaxan so qadataxala' Jesucristo. 
1CO.1.8	Qaq ñimayi ÿataqta qami' lasoqchiyiñi, qami' ividaxatta'alo ca loga'tna, yaqto' sa ishit da huo'o ca qami' ÿasaxalguete ca qadasouaxashichi qom nvi' so qadataxala' Jesucristo. 
1CO.1.9	Ñi Dios ÿataqta ipactelguete naua l'aqtaqa, ñimayi nachiñi ñi qami' iÿaxanalo da qanhuañiÿau'a da nachaalataxac so llalec Jesucristo mayi qadataxala'.
1CO.1.10	Qami' ÿaqaÿa't, qami' sedolguete da l'enaxat so qadataxala' Jesucristo da qami' saqatalo da ÿataqta 'oonolec da qadtaxaÿaxaqui. Sa ishit da qaucolaqaitagui. Chaqdata da qaica ca ÿaqpeuga, 'oonolec da qadhuennataqai qataq ca qoñiitapeguec. 
1CO.1.11	Shinapec de'eda, qami' ÿaqaÿadolqa, cha'ayi huo'o na lauo' l'ecpi aca qadqaÿa Cloe aÿim da'aqtaxaatapeguem da huo'o na sa naÿamaxanna't da qoñiita. 
1CO.1.12	Qaq ÿoqo'oyi yi'oqta da qoñiita da ÿotta'a't naua qadtaxaÿaxacolli'. Cha'ayi huo'o na 'eeta': “Aÿim ÿataxala' so Pablo;” qataq huo'o na 'eeta': “Aÿim ÿataxala' so Apolo;” qataq huo'o na 'eeta': “Aÿim ÿataxala' so Pedro;” qataq huo'o na 'eeta': “Aÿim ÿataxala' so Cristo.” 
1CO.1.13	Qaq ¿peta'a so Cristo ishit da 'ico' colaqtagui? ¿Aÿim peta'a qaiuaxaneuo da seleualguete qami'? ¿Peta'a qai'onataxana da i'enaxat co'ollaq huo'o ca qanachilaxan da qoñiita? 
1CO.1.14	Aÿim saatacot da ñi'achic ñi Dios da aÿim sa ishit da huo'o ca ÿachilaxanatac da qoñiita, chaqsota so Crispo qataq so Gayo, 
1CO.1.15	yaqto' qaica ca 'oonolec da qoñiita 'eeta' da l'aqtac: “Aÿim qanachilaxangui da l'enaxat so Pablo.” 
1CO.1.16	'Eesa nataq'en da ÿachilaxanatac na lauo' l'ecpi ca Estéfanas, qaq sa ishit da ñitounec da huo'otaq huo'o ca lÿa ÿachilaxanatac. 
1CO.1.17	Cha'ayi so Cristo sa ishit da aÿim ÿamaxalec da sachilaxanataxan. Chaqdata da aÿim ÿamaxalec da sa'axattac da nca'alaxa. Qalaxayi sa ishit da so'onataxana ca laÿajnec ca chochi shiÿaxaua, yaqto' sa ishit da huo'otaq saqca ca naigui da l-leuaxa so Cristo co'ollaq qaiuaxaneuo.
1CO.1.18	Cha'ayi da n'aqtaguec da l-leuaxa so Cristo co'ollaq qaiuaxaneuo, 'eeta'am da chochi 'oopashic da hua'axaÿa nam taÿa'a da qanlaxajñi. Qalaxayi qomi' mayi saqa'a da qomi' qanca'alaxatreec, de'eda n'aqtaxanaxac, damayi l'añaxac ñi Dios. 
1CO.1.19	Cha'ayi nachi 'enapec naua nanettrañi l'aqtaqa ñi Dios, 'eeta':
1CO.1.19	Ñilaxajñi da laÿajnataxanaxac na ÿajnaxanaxaicpi,
1CO.1.19	qataq qaica ca naigui ñaq'en da lauattonaxanaxac na huattonaxanaxaicpi.
1CO.1.20	Qaq nagui ¿huá'ague ca hueta'ague ca ÿajnataxanaxaic, huo'otaq ca dapaxaguenataxanapec, huo'otaq ca ÿaÿaten da i'axat na huetalecna? Cha'ayi da naÿajnec mayi lma'na, damayi chochi 'ico' 'oopashic naq'en ñi Dios. 
1CO.1.21	Qaq ñi Dios mayi ÿaÿateetalec cam i'ot, ñimayi sa ÿashinem nam huetalecna da huo'otaq ÿachigoxotchigui da maichi lauattonaxanaxac da ÿauatton ñimayi. Chaqdata da ÿauotaique da nca'alaxateec na i'amaqten ñimayi, chigoqchigui naq'en de'eda n'aqtaxanaxac mayi 'ico' 'oopashic naq'en na laÿipi.
1CO.1.22	Na judío l'ecpi nmitta'ai da ÿauaachigui na n'anecpi mayi sa qaÿauanapega. Qaq na saq judío l'ecpi nmitta'ai da saqalota na laÿajnecpi. 
1CO.1.23	Qalaxayi qomi' sa'axataqtac da n'aqtaguec so Cristo co'ollaq qaiuaxaneuo. Na judío l'ecpi da hua'axaÿa de'eda n'aqtaxanaxac, nachi ÿataqta da'aguelec. Qaq nam saq judío l'ecpi da hua'axaÿa, nachi 'eeta'am naq'en da chochi 'oopashic. 
1CO.1.24	Qalaxayi nam lÿaxanataguishicpi ñi Dios judío l'ecpi, huo'otaq nam saq judío l'ecpi, namayipi ÿauattoota so Cristo da nachiso so l'añaxac qataq laÿajnec ñi Dios. 
1CO.1.25	Cha'ayi na shiÿaxauapi dam ipettega da chochi 'oopashic naÿajnec mayi chigoqo'ot ñi Dios, damayi napacalec da laÿajnaxanaxa nam huetalecna. Qataq dam qaipettega da 'ico' saqca ca l'añaxac mayi chigoqo'ot ñi Dios, damayi napacalec da l'añaxac na huetalecna. 
1CO.1.26	Qami' ÿaqaÿa't, qami' tachigui qadvilli da 'eetec co'ollaq qami' iÿaxanalo ñi Dios, nai'ctaxa da saqalligueme da qoñiita na huo'o da laÿajnec nam huetalecna, qataq saq 'amaqtaq na nalau'a da nta'a, huo'otaq na chigaqaigui nam 'amaqtaqaicpi. 
1CO.1.27	Chaqdata da ñi Dios lca'aguishic nam qaÿamata'ac da qaica ca ÿaÿajnapec, cha'ayi nshitaique da i'aloqchit na ÿajnaxanaxaicpi. Qataq lca'aguishic na qaÿamata'ac da saqca ca l'añaxac, cha'ayi nshitaique da 'aloxogui lauel naq'en na 'añaxaicpi. 
1CO.1.28	Ñi Dios lca'aguishic nam saqca ca l'amaqchic qataq n'otanec, huo'otaq nam qaica ca qoÿanapoigui, cha'ayi nshitaique da imeuo naq'en na huo'o naq 'enec, 
1CO.1.29	yaqto' sa ishit da huo'o ca n'amaqteeto'ot ñimayi. 
1CO.1.30	Qaq ñimayi nalligoxottela't da qan'ayiitau'a naq'en so Cristo Jesús, qataq chigoqchigui naq'en somayi da qadaÿajnec. Qataq chigoqchigui naq'en somayi da qomi' ÿaÿamaxadeete' ñimayi, qataq da qomi' lalamqa'te, qataq da qomi' yica'alaxauec. 
1CO.1.31	Qaq ÿoqo'oyi “ca nshitaique da napagaqchin, no'on da ÿapagaqchin so qadataxala'.” Qaq 'eda da 'enapec naua ñiyigui'shi l'aqtaqa ñi Dios.
1CO.2.1	Ÿoqo'oyi qami' ÿaqaÿa't, co'ollaq qami' ñoqo'onalo da qami' sa'aqtaxanema da 'eesa lataxac mayi chigoqo'ot ñi Dios, qalaq sa ishit da saconalo naua ltaxaÿaxaco na ÿajnaxanaxaicpi, huo'otaq naua pooco n'aqtaqa. 
1CO.2.2	Cha'ayi co'ollaq qami' soota'agueta, qalaq ñacoola't da sa ishit da huo'o ca lÿa tatapigui iuel, chaqsota so Jesucristo som qaiuaxaneuo. 
1CO.2.3	Co'ollaq qami' ñachattaiguilo, qalaq qaica ca i'añaxac qataq yiviloxolaqchit da icolanaxa. 
1CO.2.4	Ÿoqo'oyi co'olla setaqtac da sa'axattac da n'aqtac, qalaq sa ishit da saconalo naua ltaxaÿaxaco ca shiÿaxaua ÿajnaxanaxaic, da yaqto' qau'amqajnataxañi. Chaqsota so Espíritu Santo qataq da l'añaxac ñi Dios dam huo'o mshi qau'amqajnataxañi co'ollaq qami' sa'aqtaxaatapeguema. 
1CO.2.5	Qaq ÿoqo'oyi da qadpi'iÿaxaqui sa ishit da n'attalec da laÿajnec ca chochi shiÿaxaua, chaqdata da l'añaxac ñi Dios.
1CO.2.6	'Eesa da qomi' setaxasoxoiguilo naua ntaxaÿaxaco ÿajnaxanaxaiqa, qalaxayi chaqnata nam mashi ÿataqta ÿi da lpi'iÿaxac. Qalaxayi de'eda naÿajnec sa ishit da lma'na, qataq sa ishit da chigoqo'ot na nta'alpi mayi huetalecna, nam taÿa'a da imeuo. 
1CO.2.7	De'eda naÿajnec mayi sa'axataqtac, damayi naÿajnec saq cha'a mayi chigoqo'ot ñi Dios. Damayi nachida da maichi 'eetapeguec ñimayi co'ollaq saxanaqaca ana 'alhua da ÿauotaique qadca'alaxa chochaq tateec. 
1CO.2.8	Na nta'alpi mayi huetalecna, qaica ca ÿaÿaten de'eda naÿajnec. Cha'ayi da huo'otaq ÿaÿaten de'eda, qaq sa ishíttaxa da qaiuaxaneuo so qadataxala' mayi ÿi'oxodaic. 
1CO.2.9	Qaq tachigui da 'enapec naua ñiyigui'shi l'aqtaqa ñi Dios, 'eeta':
1CO.2.9	Ñi Dios ÿaqataxaatapigui' da ÿanem cam ÿauotec ñimayi
1CO.2.9	da 'achiquiaxac mayi qaica ca ishit da ila'a, huo'otaq hua'axaÿa,
1CO.2.9	huo'otaq da iuennatapega.
1CO.2.10	Qaq 'eda da qomi' ÿauattonaxanaxanque ñi Dios, chigoqchigui naq'en so Espíritu Santo, cha'ayi somayi nmittac 'enauac, qataq ivida'a da ÿaÿaten na saq cha'a 'eetapeguecpi ñi Dios.
1CO.2.11	Na shiÿaxauapi ¿negue'tom ca ishit da ÿaÿaten ca lhuennataxac ca lÿa shiÿaxaua? Chaqsota so capegue' lqui'i mayi ishit da ÿaÿaten. Qaq nachi 'eeta'am nataq'en so n'Espíritu ñi Dios, chaqsota mayi ÿaÿaten ca lhuennataxac ñi Dios. 
1CO.2.12	Qaq qomi' sa ishit da qomi' tanguita da nauattonaxanaxac mayi lma'na, chaqsota so Espíritu mayi chigoqo'ot ñi Dios, nachiso so qomi' tanguita, yaqto' saÿatenaq da 'achiquiaxac mayi qomi' ÿanema ñimayi. 
1CO.2.13	Qaq qomi' da sa'axataq de'eda, nachi setaxasoxoiguilo naua n'aqtaqa mayi qomi' ÿapaxaguenque so Espíritu mayi chigoqo'ot ñi Dios, qaq sa ishit da nachinaua naua n'aqtaqa mayi sachigoxotaqaiguilo da maichi qadaÿajnataxanaxac. Qaq 'eda da 'eetec da sa'axata'q naua napoyiñi lataxaco da sa'aqtaxanaxam cam netanguita so Espíritu Santo.
1CO.2.14	Qaq ca shiÿaxaua mayi sa ishit da netanguit so Espíritu, sa ishit da ÿaconguet cam i'ot so n'Espíritu ñi Dios. Cha'ayi camayi da n'axaÿaxaatega, qalaq 'eeta'am naq'en da 'ico' chochi 'oopashic. Sa ishit da ÿaÿaten damayi, cha'ayi da qanmit, qalaq qaiuen da ltaunaxanaxac so Espíritu. 
1CO.2.15	Qalaxayi ca shiÿaxaua mayi netanguit so Espíritu, camayi ishit da nmit 'enauac na lataxaguesat. Qaq camayi qaica ca ishit da nmit. 
1CO.2.16	Qaq ÿoqo'oyi naua ñiyigui'shi l'aqtaqa ñi Dios 'eeta': “¿Negue'tom ca ishit da ÿaÿaten ca lhuennataxac ñi qadataxala' Dios? qaltaq ¿negue'tom ca ishit da ÿapaxaguen ñimayi?” Qalaxayi qomi' mashi qomi' hueto'oto da lhuennataxac so Cristo.
1CO.3.1	Ÿoqta 'eesa, qami' ÿaqaÿa't, da aÿim sa seshit co'ollaxa da setaxaiguilo qami' da se'enaxatteguema ca shiÿaxaua mayi netanguit so Espíritu Santo. Chaqdata da shiita'am ñaq'en qami' ca shiÿaxaua mayi ñaq quetaigui da lapachiyaxac, cha'ayi qami' 'ico' da ñaq nogotolec da qadpi'iÿaxaqui so Cristo. 
1CO.3.2	Qami' sanema da napaxaguenataxanaxac huosotta, 'eeta'am ñaq'en qami' ca nogotolec mayi ñaq lliptac qoÿaata'ai' na nchi', qaq sa ishit da qoÿanem ca nallic mayi sa nsatta. Cha'ayi qami' saxanaxa da ishit da qolliqui ca nallic mayi sa nsatta. Qaq nagui ñaq 'eetalec da saxanaxa da qaushichi da qolliqui ca sa nsatta nallic, 
1CO.3.3	cha'ayi ñaq 'eetalec da qoquiitaigui da qadapachiyaxaqui. Cha'ayi da ña qannoita'a't, qataq qancotaitega't, qataq qaucolaqaitagui, qaq yi'oqta da qami' ña qoquiitaigui da qadapachiyaxaqui, qaq qoñiita'am da n'onataxac 'enauac na shiÿaxauapi. 
1CO.3.4	Cha'ayi da huo'o ca 'enapec: “Aÿim ÿataxala' so Pablo,” qaq ca lÿa 'eeta': “Aÿim ÿataxala' so Apolo,” qaq yi'oqta da qami' qoñiita'am ca shiÿaxaua mayi quetaigui da lapachiyaxac.
1CO.3.5	Cha'ayi ¿négue't aÿim Pablo? qataq ¿négue't ca Apolo? Qomi' chaqdata da qomi' lamaxa'shi ñi Dios, qomi' qauachigoqoichiguilo da huo'o mshi qami' qau'amaqchiñi so qadataxala' Jesús. Ñi 'oonolec da shinaqta i'ot ca l'onataxanaxac mayi ÿachaxaalec ñi qadataxala'. 
1CO.3.6	Aÿim saañi co'ollaxa da n'onataxanaxac, qaq so Apolo anac da icodelec, qalaxayi ñi Dios mayi i'ot da lañaxataxac. 
1CO.3.7	Qaq ÿoqo'oyi ca danaxaatac qataq ca decodaxaatac qaica ca 'enec. Nachiñita ñi Dios mayi huo'o naq 'enec, cha'ayi ñimayi mayi i'ot da lañaxataxac da n'onataxanaxac. 
1CO.3.8	Ca danaxaatac qataq ca decodaxaatac, caamayi 'eeta'a't, nai'ctaxa da ñi 'oonolec ÿaconguet da lashiichiÿaxac da l'onataxanaxac qom ishiiten ñi Dios. 
1CO.3.9	Cha'ayi qomi' n'onataxanaxauapi da l'onataxanaxac ñi Dios. Qaq qami' 'ico' da qoñiÿa'am ca lanaxanqa' ñi Dios.
1CO.3.9	Qami' nataq'en qoñiÿa'am ca noÿic mayi n'oxootapiguishiguem ñi Dios. 
1CO.3.10	Qaq aÿim shiita'am ca ilotague' na noÿic l'opi, cha'ayi ñi Dios aÿim ÿanem da llapaxañi so n'oxonaxala' ca noÿic. Qaq na laÿipi n'oxootapiguishiguem somayi. Qalaxayi ñi 'oonolec iuen da ilotelec da lataxac da do'oxonaxan. 
1CO.3.11	Qaq ÿoqo'oyi qaica ca ishit da qaltaq lapaxañi ca lÿa n'oxonaxala' que'eca noÿic, cha'ayi mashi huo'o so qalapaqtañi. Somayi nachiso so Jesucristo. 
1CO.3.12	Qaq ca 'oonolec ishit da i'oxoolec se'eso n'oxonaxala' ca noÿic, do'oxonaxana ca oro, qataq ca plata, qataq ca qashilgaxadaic coma', huo'otaq do'oxonaxana ca qo'ipaq, qataq na 'auaqpi, qataq ana coqta late'e. 
1CO.3.13	Ca l'onatac ñi 'oonolec yi'oq qom ivita ca pa'ateec na'a'q. Cha'ayi que'eca na'a'q anac ca nodec, qaq que'eca nodec ÿavigaxat na ÿotta'a't n'onatacpi. Huaña, qanachi yi'oq ca yi'oqta no'on l'onatac ñi 'oonolec. 
1CO.3.14	Ñi 'oonolec ca n'oxooshiguem noÿic qom nala'aguet ca nodec, qaq camayi ÿaconguet aca nshiitenaqte. 
1CO.3.15	Qalaxayi ca l'oxonec da huo'otaq ÿavic, huaña, qanachi daqat 'enauac da l'onataxanaxac, nai'ctaxa da camayi ishit da qanca'alaxateec, qalaxayi 'eeta'am ca llitec ca nodec.
1CO.3.16	¿Qami' sa qauaÿajñiÿo' da qoñiÿa'am da qami' lauo' ñi Dios, qaq so Espíritu Santo mayi chigoqo'ot ñimayi qami' netaiguilo? 
1CO.3.17	Qaq da huo'o ca nlaxajñi na lauo' ñi Dios, qaq ñimayi nlaxajñi que'eca shiÿaxaua. Cha'ayi ne'ena lauo' ñi Dios lalamaxat ñimayi, qaq ne'ena nhuo' nachida da qoñiita.
1CO.3.18	Qaica qome ca natenachittapeguela't. Da huo'o ca ipettega da ÿaÿaten da lliquiaxac na naÿajnec mayi lma'na, camayi no'on da nacoola't da qaica ca ÿaÿaten, yaqto' ÿataqta 'eesa da ÿajnaxanaxaic. 
1CO.3.19	Cha'ayi da naÿajnec mayi lma'na, damayi 'eeta'am da chochi 'oopashic naq'en ñi Dios. Cha'ayi naua ñiyigui'shi l'aqtaqa ñi Dios 'eeta': “Ñi Dios maichi lqoinguishic naq'en na ÿajnaxanaxaicpi naua maichi lqoinaxanaxaco.” 
1CO.3.20	Nataq'en 'eeta': “Ñi qadataxala' Dios ÿaÿaten da lhuennataxac na ÿajnaxanaxaicpi da qaica ca naigui.” 
1CO.3.21	Qaq ÿoqo'oyi qaica ca n'amqajnapec da ÿi'oxodeetac ca chochi shiÿaxaua, cha'ayi 'enauac na huetalecna, namayi qadalamaxachi: 
1CO.3.22	nai'ctaxa da Pablo, huo'otaq Apolo, huo'otaq Pedro, huo'otaq ana 'alhua, huo'otaq da nca'alaxa, huo'otaq da nleuaxa, huo'otaq naua ñachaataqtaiguilo na'axa'te, huo'otaq ca ñaq natauo, cha'ayi namayi 'enauac qadalamaxachi. 
1CO.3.23	Nataq'en qami' lalamqa'te so Cristo, qaq so Cristo lalamaxat ñi Dios.
1CO.4.1	Qaq ÿoqo'oyi qami', da qomi' qautaqÿalo, qalaq qomi' qauamachiÿa'aque da qomi' lta'u so Cristo, qataq qomi' qaipataxalguete da sapaxaguenataxanaxac da lataxac saq cha'a mayi chigoqo'ot ñi Dios. 
1CO.4.2	Qaq ÿoqo'oyi cam huo'o ca qaipataxalec iuen da ÿataqta npe'et. 
1CO.4.3	Qaq aÿim sa setena'a da huo'o ca aÿim qai'añiitapoigui, huo'otaq da aÿim qaÿataxanot ca yi'oqchigui nta'a da aÿim nmit. Nachi 'en'am aÿim sa ishit da maichi ñimitteguela't. 
1CO.4.4	'Eesa da ñitounaxac da sa ishit da yi'aloqchittac, qalaxayi sa ishit da sa'aualec da shinapec da saqca ca ÿasouaxashit. Cha'ayi so qadataxala' Jesús mayi nachiso so aÿim nmit qome. 
1CO.4.5	Qaq ÿoqo'oyi qami' sa ishit da huo'o ca qau'aviÿalec da qanmichi. Qauachiÿa'aguet so qadataxala' qom ñi'iguelaq da yi'oq naq'en na huetaigui na napalaxa. Somayi mayi yi'aqlec naq'en na 'eetapeguecpi ana nquiyaqtepi. Ime, qanachi ñi Dios ÿaconguet ca 'oonolec da ÿanem ca 'itchiguiñi naÿamaxannataguec.
1CO.4.6	Qami' ÿaqaÿa't, de'eda qami' sa'axatema, damayi maichi qadaÿamqai. Saloqnaxaatapigui so Apolo qataq aÿim, yaqto' qami' ishit da qauachigoqoichigui da shinaqta da qauaÿajñi da sa ishit da qanapaquiÿapeguelguete naua ñiyigui'shi n'aqtaqa, yaqto' qaica ca n'amaqchiitacot ca lÿa, qaq ca lÿa i'otan. 
1CO.4.7	Cha'ayi ¿négue't ca 'am ÿanagui da 'anataÿaña na 'adaÿipi? ¿Negue'to' ca saq chigoqo'ot ñi Dios na 'am hueto'ot? Qaq ñimayi da 'am ÿanem na 'am hueto'ot, qaq ¿tá'ainco' yi 'an'amaqchiitac, 'eeta'amo' da 'enauac na 'am hueto'ot maichi 'ad'añaqtaguishic?
1CO.4.8	Qami' 'eeta'am da mashi qami' sallaxanqa, qataq qami' hueto'oto 'enauac nam qauviñiitac. 'Eeta'am da mashi qami' nta'al, qaq qomi' nachi qomi' qauasaqaitreec. ¡'Onaxaico' da ÿataqta 'eesa da qami' nta'al, yaqto' qami' ñiuanaqhua'alo da qomi' nta'al nataq'en! 
1CO.4.9	Cha'ayi yi'oqta da ñi Dios ipa'axaatreec qomi' mayi qomi' Jesús lamaxa'shi da saqca ca qad'amaqchic. Shinaqta'am ca shiÿaxaua mayi taÿa'a da qaÿalauat souaxat da lasouaxashit. Sovidaqta'aguet da qomi' i'aalaque da qomi' imete'n 'enauac na chigaqshiguem Dios lamaxashicpi qataq 'enauac na shiÿaxauapi. 
1CO.4.10	Qaq qomi' qaÿamata'aque da qaica ca saÿajnaq, souaxat da soqolaqtague' so Cristo, qalaq qami' qanamachiitala't da qami' ÿajnaxanaxaiqa so Cristo. Qomi' qaica ca qad'añaxac, qalaq qami' qanamachiitala't da qami' 'añaxaiqa. Na shiÿaxauapi qomi' n'otanguilo, qalaq qami' ÿataqta huo'o naq 'enec qanqoÿin. 
1CO.4.11	Nagui ñaq 'eetalec da huo'o ca qanque'etaxanaxac na qadqouaxa, qataq na qadaquip, qataq qaica ca ñapoxoña. Na shiÿaxauapi qomi' iuaxaatalguete, qataq qaica ca ÿoqta qadma'. 
1CO.4.12	Ñasamaqtañi souaxat da yi'oqchigui qad'onataxanaxac. Na shiÿaxauapi qomi' ishiueetalguete, qalaq qomi' sedoxolguete naua qadtaxaÿaxaco ÿaÿamaqchiyiñi. Qomi' qaicaata'pe, qalaq ñi'añaxataxaguet da qancanaguec. 
1CO.4.13	Qomi' qaÿasaxalguete naua ntaxaÿaxaco sa ÿaÿamaxayiñi, qalaxayi huo'o da qadhualaxavic da saqataqtega. Qaq nagui ñaq 'eetalec da qomi' qai'enaxatteguema ca lasogoñi, huo'otaq na lte nam ÿasaxauec na shiÿaxauapi.
1CO.4.14	De'eda shiyiñi damayi sa ishit da huo'otaq ñishitaique da qami' sa'aloqchi't. Chaqdata da ñishitaique da qami' saqatalo, se'enaxatteguema qami' da ÿauotaxanaqtaic ca ÿalec. 
1CO.4.15	Cha'ayi nai'ctaxa da qami' ivi' ca diez mil na qami' ÿapaxaguenque so Cristo, qalaxayi sa ishit da qalota na qadta'aipi. Cha'ayi aÿim mayi aÿim lta'a da qadpi'iÿaxaqui so Cristo Jesús. Cha'ayi aÿim mayi qami' sa'axatema co'ollaxa da no'on qad'axaÿaxac mayi chigaqaigui da nca'alaxa. 
1CO.4.16	Qaq ÿoqo'oyi qami' ñachoxodeetoiguilo da qoquiitelec da ÿataxac.
1CO.4.17	Qaq ÿoqo'oyi mashi qami' samaxalo so Timoteo mayi 'eeta'am da ÿalec, cha'ayi aÿim ÿachigoxotchigui da quetague' so qadataxala'. Somayi qami' iuennataxanaxanque da 'eetec da ÿataxac da shictague' so Cristo dam sapaxagueetapeguec 'enauac ana qad'onaxanaxaquipi mayi neta'alo naua 'ale'u. 
1CO.4.18	Huo'o ca 'oonolec da qoñiita ÿashittagui da ñi'oxonnaxac, ipettega da huo'otaq aÿim sa ishit da qami' ñamaqtegalo. 
1CO.4.19	Qalaxayi saqaÿaloq da qami' ñauaneto, qom aÿim ÿanem ca ÿiquiaxac so qadataxala'. Hua'a, qanachi ishit da saÿaten chaq 'eetec da l'añaxac que'eca ñi'oxonnaxaicpi, yaqto' sa ishit da chaqdata da l'aqtac mayi qai'axattac. 
1CO.4.20	Cha'ayi da l'onataxanaxac ñi Dios da ilo'ogue 'enauacna sa ishit da chochi ndoxoiqa naua n'aqtaqa. Cha'ayi damayi ÿataqta n'añaxac. 
1CO.4.21	¿Négue't ca ÿoqta qaupaquiitaique da qami' sedolguete qom qami' ñoqo'onalo? ¿Peta'a qadavilliÿa da qami' sedolguete ca iuaxanaxanaxat, qalqo' da isoxoyic qataq da huosotta ÿataxac?
1CO.5.1	Mashi sogote da qaÿaÿajna'a't da huo'o ñi 'oonolec da qoñiita qami' netanguilo mayi huadoota'aguet añi l'aale late'e. De'eda nadonaxac, damayi ÿataqta sa qaishitapec. Ivida'a na saxanaxa da ÿauatton ñi Dios ÿataqta sa ishitapec de'eda. 
1CO.5.2	¡Qalaq ñaq 'eetalec da qami' ÿashittaguilo da qañi'oxonnaxaqui! ¡Qamaq ishíttaxa da ÿataqta qauaquicoita! Qaq que'eca shiÿaxaua mayi i'ot de'eda lta'adaic sa ÿaÿamaxañi, ÿataqta qauamaqÿauéctaxa da sa ishit da nachi 'eetai' da qami' netanguilo. 
1CO.5.3	Nai'ctaxa da sa ishit da yi'oqchigui da qami' ñachattaiguilo, qalaxayi da iqui'iÿaxac mashi sogote da qami' hueta'agueta. Qaq mashi sogote da ñimattague' da iuennataxac da 'en'am da mashi qaÿamaqhuec que'eca shiÿaxaua mayi i'ot de'eda lta'adaic sa ÿaÿamaxañi, 'eeta'am da mashi qami' soota'agueta. 
1CO.5.4	Qalapoñiÿa't qome da qanataÿigui da l'enaxat so qadataxala' Jesucristo. Qaq aÿim 'eeta'am da qami' ñachattaiguilo, qataq da l'añaxac so qadataxala' Jesús qami' hueta'agueta. 
1CO.5.5	Ime, qanachi que'eca shiÿaxaua qoÿanguet so Satanás, yaqto' qanlaxajñi da l'oquiaxac, qalaxayi qanca'alaxateec som capegue' lqui'i, qom ñi'iguelaq so qadataxala' Jesús.
1CO.5.6	Qami' sa ÿaÿamaxañi da qañi'oxonñiitapigui da qau'ochiitac. ¿Sa qauaÿajñiÿo' naxa da n'aqtac mayi 'eeta': “Aca saq 'amaqtaq lalecte ana pan ishit da quichigui da ÿashiidaxachigui 'enauac ca ndaqnguishic 'ayiiña”? 
1CO.5.7	Qaq ÿoqo'oyi qanqachiiuec qome ana toguishi lalecte ana pan mayi ishit da qami' n'aqchi't, yaqto' qami' qoñiÿa'am ca dalaxaic ndaqnguishic mayi sa qaÿauo'o aca lalecte da qai'ot ana pan mayi taÿaigui da qanallic da iviteuga ca naponaxaqui mayi l'enaxat la pascua. Cha'ayi qami' mashi qoñiÿa'am ca dalaxaic ndaqnguishic. Cha'ayi so Cristo mashi sogote da qaÿalauat da qomi' ileualguete, qaq somayi nachiso so 'ico' qagueta llalec mayi qanallic da iviteuga que'eca la pascua. 
1CO.5.8	Qaq ÿoqo'oyi da qolaqtague' ñi Dios, no'on da soqolaxague da huosochiguiñi ñiquiaxac qataq da 'eesa lataxac mayi 'eeta'am da qanallic ana pan mayi qaca aca lalecte. Qaq sa ishit da soqolaxague da sa ÿaÿamaxañi qataq ca qauem mayi 'eeta'am ana pan mayi huo'o aca lalecte.
1CO.5.9	Aso lÿa ÿide mayi mashi qami' samaxalo shiitega caillayi da sa ishit da qaualliquiiguet na quishiguetaxaicpi. 
1CO.5.10	Sa ishit da shiitega da imauec da sa qaualliquiiguet 'enauac na shiÿaxauapi mayi quishiguetaxaicpi, huo'otaq mataxalaic, huo'otaq cachaxaic, huo'otaq nam natameetacot na nqolacpi. Cha'ayi da qavichiitega namayipi, qaq 'en'am da ÿataqta qoquiÿa'ai ana 'alhua. 
1CO.5.11	Da shiitega 'eeta': sa ishit da qaualliquiitapeeguet da huo'o ca 'eetega da qad'amqajnataxanaxauai, qalaq quetaigui da lquishiguetaxac, huo'otaq mataxalaic, huo'otaq natameetacot na nqolacpi, huo'otaq n'aqtaqa l'o', huo'otaq taxaic, huo'otaq cachaxaic. Qataq ivida'a da sa ishit da chochi qadqui'axauai ca nachi 'eeta'ac de'eda. 
1CO.5.12+1CO.5.13	Cha'ayi aÿim sa ishit da sa'aualec da ñimit ca saxanaxa da da'amqajnataxan. Ñim Dios mayi nmit qome namayipi. Qaq qami' mayi ishit da qanmichi na mashi da'amqajnataxan. Qaq ÿoqo'oyi qanqachiiuec ñi'iñi 'itaxaloxoic mayi qami' netanguilo.
1CO.6.1	Da huo'o ca 'oonolec da qoñiita nasouaxata'ai' ca lÿa 'amqajnataxanaxaic, qaq ¿táloxochiyo' da iÿaxanot ca nta'a mayi saxanaxa da da'amqajnataxan da ÿaÿamaxajñi ca nasouaxashit, qaq sa ishit da iÿaxanoigui nam lalamaxatpi ñi Dios? 
1CO.6.2	Qaq ¿sa qauaÿajñiÿo' da na lalamaxatpi ñi Dios ishit da nmit qome 'enauac na huetalecna shiÿaxauapi? Qaq da ishit qome da qanmichi 'enauac namayipi, qaq ¿huá'ago' da sa qanaloitau'a da qanmichi ca 'eeta'am de'edatai' saq 'amaqtaq? 
1CO.6.3	¿Sa qauaÿajñiÿo' da sovidaqa'a qome da ñimitaq nataq'en na chigaqshiguem Dios lamaxashicpi? Qaq ¿táloxochiyo' da sa yaloqtau'a da ñimita'q naua saq 'amaqtachi mayi huelguete da qanachaalataxac? 
1CO.6.4	Cha'ayi da huo'otaq huo'o ca 'eeta'am de'eda cotaxac qami' huelguete, qaq ¿tá'ainco' yi qauÿaxañiÿa cam sa ishit da taÿapegueu'a na 'amqajnataxanaxaicpi da ÿaÿamaxajñi? 
1CO.6.5	Qaq damayi shinapec, yaqto' huo'o da qad'alqoi. 'En'amo' da ÿoqta qaica ca 'oonolec da qoñiita da nalotau'a da nmit ca lasouaxashit ca l'amqajnataxanaxaua. 
1CO.6.6	Da huo'o ca 'amqajnataxanaxaic huo'otaq nasouaxata'ai' ca l'amqajnataxanaxaua, qaq ¿iuen peta'a da iÿaxanot ca nta'a mayi sa da'amqajnataxan da ÿaÿamaxajñi?
1CO.6.7	Ÿoqta 'eesa da huo'otaq huo'oi naua cotaxaco qami' huanguilo, nachi yi'oq naq'en da huo'o da qadasouaxashichi. ¿Sa ÿaÿamaxaño' da qan'añaxachiiguet cam qami' qai'oteque sa ÿaÿamaxañi? ¿Sa ÿaÿamaxaño' da qauauaqaita'a da qami' qaicachiÿoto? 
1CO.6.8	Qalaxayi qami' chaqdata da qauviyiÿa'a da qau'ochiic ca sa ÿaÿamaxañi ca maichi qad'amqajnataxanaxauai, qataq qaucachiitacot.
1CO.6.9+1CO.6.10	¿Qami' sa qauaÿajñiÿo' da ca i'otec ca sa ÿaÿamaxañi ca lÿa, qaq sa ishit da inoxoneu'a ca ñaq natauo l'onataxanaxac ñi Dios? Sa ishit qome da qaupe'enaxañi. Cha'ayi sa ishit qome da inoxoneu'a que'eca l'onataxanaxac ñi Dios nam quetaigui da lquishiguetaxac, qataq na natameetacot na nqolacpi, qataq na lauatapiguiñi' aca sa lhua, qataq na huetapeeguet ca 'eeta'am lÿa shiÿaxaua, qataq na cachaxaicpi, qataq na mataxalaicpi, qataq na taxaicpi, qataq na n'aqtaqa l'o'pi, qataq na ÿayin ca lÿa da nqat aca alom. 
1CO.6.11	Qaq huo'o co'ollaxa da qoñiita na 'eeta'am ne'enapi. Qalaxayi mashi qami' qaiqui'itaxatte', qataq mashi qanañañiÿot ñi Dios, qataq ñimayi mashi qami' ÿaÿamaxadeete'. Qaq 'enauac de'eda chigoqchigui so qadataxala' Jesús qataq so Espíritu mayi chigoqo'ot ñi qadta'a Dios.
1CO.6.12	'Eesa quenaxa da n'aqtac da 'eeta': “Sa ishit da qaillapeguem ñi 'oonolec da maichi ÿoiqueetac ca i'ot,” qalaxayi sa ishit da 'enauac na lataxaguesat da n'onaxat ca shiÿaxaua. Aja', 'eesa da sa ishit da qaillapeguem ñi 'oonolec da maichi ÿoiqueetac ca i'ot, qalaxayi ca shiÿaxaua sa ishit da ÿauaqta'a da 'ico' lcoñitaguishic ca i'ot. 
1CO.6.13	'Eesa quenaxa da n'aqtac da 'eeta': Ca nallic qai'ot da tangui ana qad'am, qaq ana qad'am qai'ot da yaqto' ÿaconguet ca nallic. Qalaxayi ñi Dios taÿa'a da nlaxajyiñi ne'enaua dos. Qaq sa ishit da qai'ot da qad'oquiaxac da taÿaigui da nquishiguetaxac. Chaqdata da qai'ot damayi da lalamaxat so qadataxala', qaq so qadataxala' anac da nca'alaxateec da qad'oquiaxac. 
1CO.6.14	Qaq ñim Dios mayi nca'aleec naq'en so qadataxala' co'olla qaÿalauat, ñimayi nataq'en taÿa'a da qomi' nca'aldeec naq'en, do'onataxana da maichi l'añaxac.
1CO.6.15	¿Sa qauaÿajñiÿo' da l'oquiaxac ñi 'oonolec da qoñiita da n'attau'a da l'oquiaxac so Cristo? Qaq ¿ishit peta'a da ñaqateu'a de'eda i'oquiaxac mayi n'attau'a da l'oquiaxac so Cristo, ime, qanachi n'adeu'a ñaq'en da l'oquiaxac aca quishiguetaxai? ¡Sa ÿauango' da nachi shiitec de'eda! 
1CO.6.16	Qalqo' ¿sa qauaÿajñi peta'a da huo'otaq huo'o ca huadonguet aca quishiguetaxai, nachi que'ecaua dos 'eeta'am da 'oonolec da n'oquiaxac? Cha'ayi nachi 'enapec naua ñiyigui'shi l'aqtaqa ñi Dios, 'eeta': “Caua dos ivilda'a da 'ico' 'oonolec.” 
1CO.6.17	Qaq ÿoqo'oyi ca 'oonolec shiÿaxaua da n'attau'a so qadataxala', nachi 'eeta'ama da 'oonolec, cha'ayi ncoñittragui so Espíritu Santo.
1CO.6.18	Ÿoqo'oyi qauataiueguesop da nquishiguetaxac. Na laÿipi sa ÿaÿamaxañi mayi ishit da i'ot ca shiÿaxaua, namayipi sa ishit da pa'aigui da l'oquiaxac. Qalaxayi cam quetaigui da lquishiguetaxac, qaq camayi maichi ÿasouaxat da lalamaxat l'oquiaxac. 
1CO.6.19	¿Qami' sa qauaÿajñiÿo' da qad'oquiaxaqui da 'eeta'am da lauo' so Espíritu Santo mayi qami' ÿanema ñi Dios, qaq somayi qami' netaiguilo? Qaq ÿoqo'oyi qami' sa ishit da qadalamaxachi da qad'oquiaxaqui, 
1CO.6.20	cha'ayi ñi Dios co'olla qami' deshijnaxanalo, qalaq ÿataqta sa nalañi da qadashiichiÿaxaqui. Ÿoqo'oyi ÿataqta qaumachiÿo'ot ñi Dios da lli'oxonnataxanaxac da qad'oquiaxaqui qataq ñi qoquiÿapegue' qadqui'ii, cha'ayi naamayi lalamqa'te ñi Dios.
1CO.7.1	Qaq nagui qami' sa'axatema dam qaunataxañiitapeguelec co'ollaq aÿim qanamaqaÿa aso qad'aqtaqui lmalate. Qaq aÿim shinapec da 'onaxaic ca shiÿaxaua da sa ishit da huadon. 
1CO.7.2	Qalaxayi souaxat da huo'o na quetaigui da lquishiguetaxac, qaq no'on ca 'oonolec shiÿaxaua da ÿauo'o aca lalamaqte lhua, qataq aca 'alo ÿauo'o ca lalamaxat lhua. 
1CO.7.3	Qaq ca shiÿaxaua mayi mashi huadon ÿataqta iloteguet aca lhua. Nachi 'en'am aca 'alo ÿataqta iloteguet ca lhua. 
1CO.7.4	Aca 'alo mayi mashi huadon, acamayi sa ishit da lalamaxat da l'oquiaxac. Nachi 'en'am ca ÿale, camayi sa ishit da lalamaxat da l'oquiaxac. Cha'ayi da huadona't, nachi aca 'alo lalamaxat ca ÿale, qaq ca ÿale lalamaqte aca 'alo. 
1CO.7.5	Qaq sa ishit da nmaqtega't caamayi. Chaqdata da huo'otaq nsoxoota't caamayi da ÿauo'o ca laloqne'c da sa ishit da nauaña't da ÿauotraique da ÿataqta nañaadeguet da nqouagaxaunaxa'c. Qalaxayi da ime, nachi qaltaq ipactegue da nauaña't, cha'ayi sa iuena'a da ÿasouaxat da sa ishit da naÿateetrela't, nachi so Satanás huo'o ca lligueuo da ÿauo'o ca lasouaxashi't.
1CO.7.6	'Enauac de'eda qami' sa'axattapeguema, damayi chochi ÿinnataxanaxac, qaq sa ishit da ÿoqta ÿamaxasoxonaxac. 
1CO.7.7	Aÿim huo'o da iyaxa da 'enauac aÿim qoÿiita'am, qalaxayi ñi Dios ÿanem ñi 'oonolec na ÿotta'a't lshitaxanaxatpi. Ca 'oonolec 'eeta' da lataxac, qataq ca lÿa 'eeta'.
1CO.7.8	Qaq nam qaca aca lhua qataq ana pa'ai huo'o da i'aqtac da 'onaxaic da nachi 'eetai' da sa ishit qome da huadon, 'eeta'am aÿim. 
1CO.7.9	Qalaxayi da sa ishit da nalo'oguet da 'eeta, qaq 'onaxaic da ÿataqta huadon, cha'ayi sa ÿaÿamaxañi da nachi 'eetai' da dapaqtac.
1CO.7.10	Qalaxayi na mashi sogote da huadon huo'o da ÿaqataxac da aca 'alo sa ishit da ÿalat ca lhua. De'eda ÿaqataxac damayi sa ishit da ÿalamaxat, damayi chigoqo'ot so qadataxala'. 
1CO.7.11	Qalaxayi sa iuena'a da aca 'alo huo'otaq ÿalat ca lhua, qaq da huo'otaq sa ishit da ÿi'iguelaxaguet, qaq no'on da nachi sa ishit da huadon. Qaq nachi 'eeta'am nataq'en ca ÿale sa ishit da nalate' aca lhua.
1CO.7.12	Qaq na laÿipi 'amqajnataxanaxaicpi aÿim ñalligoxottela't da shinapega, qaq sa nachiso so qadataxala'. Da huo'o ca huo'o aca lhua mayi sa ishit da da'amqajnataxan, qaq acamayi da ÿaÿamaxadeeta da neta'aguet camayi, qaq ca ÿale no'on da sa ishit da nalate'. 
1CO.7.13	Qaq da huo'o aca huo'o ca lhua mayi sa ishit da da'amqajnataxan, qaq camayi da ÿaÿamaxadeeta da neta'aguet acamayi, qaq aca 'alo no'on da sa ishit da nalate'. 
1CO.7.14	Cha'ayi ca ÿale mayi sa da'amqajnataxan ividauga da ÿaÿamaxadeeta ñi Dios, souaxat da huadonguet aca 'amqajnataxanaxai. Qaq aca 'alo mayi sa da'amqajnataxan ividauga da ÿaÿamaxadeeta ñi Dios, souaxat da huadonguet ca 'amqajnataxanaxaic. Cha'ayi da sa ishit da nachi 'eetec de'eda, nachi da qadco'oxoqui 'eeta'am na llalaqpi na sa da'amqajnataxanpi. Qalaxayi nagui sogote da mashi ÿaÿamaxadeeta ñi Dios. 
1CO.7.15	Qalaxayi ca ÿale, huo'otaq aca 'alo mayi sa da'amqajnataxan, da ipacapegue' da dalataxan, qaq no'on da ipacalec. Qaq da nachi 'eetec de'eda, qaq ca 'amqajnataxanaxaic, huo'otaq aca 'amqajnataxanaxai, nachi qalta ipactegue da huosochiguiñi. Cha'ayi ñi Dios qomi' iÿaxanalo da selagaqtapiguiñi. 
1CO.7.16	Cha'ayi 'am 'alo, ¿sa 'auaÿajno' da huo'otaq ishit da 'am chigoqchigui da qanca'alaxateec ca 'adhua? Huo'otaq 'am ÿale, ¿sa 'auaÿajno' da huo'otaq ishit da 'am chigoqchigui da qanca'alaxateec aca 'adhua?
1CO.7.17	Nai'ctaxa ca 'eetec ca lataxac ñi 'oonolec, nachica saq ÿaxaneec. Chaqdata da ilotelec da lliquiaxac cam ÿanem so qadataxala'. Da 'eetec da lataxac co'ollaq Dios iÿaxana, nachida saq ÿaxaneec. Qaq 'eda da saqattega 'enauac ana n'onaxanaxaquipi. 
1CO.7.18	Da huo'o ca huo'o ca n'anaxashit na l'oc co'ollaq iÿaxana ñi Dios, qaq nachida sa ishit da ÿaxaneec. Qaq da huo'o ca qaica ca n'anaxashit na l'oc co'olla qaiÿaxana, no'on da nachi 'eetai' da sa ishit da ÿauo'o ca n'anaxashit. 
1CO.7.19	Nai'ctaxa da huo'o ca n'anaxashit na l'oc ca shiÿaxaua, huo'otaq qaica, qalaxayi nachi 'en'am. Cha'ayi chaqcata ca i'ot na lqataxacpi ñi Dios nachica ca qaÿaÿamaxadeeta. 
1CO.7.20	Ca shiÿaxaua no'on da nachi 'eetai' saq ÿaxaneec ca lataxac co'ollaq iÿaxana ñi Dios. 
1CO.7.21	Da huo'otaq 'am nlatac co'ollaq 'am qaiÿaxana, qaq no'on da sa ishit da 'admelec damayi. Nai'ctaxa da huo'o ca na'a'q da huo'otaq 'auañoxot da 'am huosochiguiñi, qaq lamaaxa 'anpogoxoinapec. 
1CO.7.22	Cha'ayi ca shiÿaxaua da nlatac co'olla qaiÿaxana da i'amaqten so qadataxala', camayi nagui ÿataqta huosochiguiñi da quetague' somayi. Qaq nachi 'eeta'am ca shiÿaxaua da huo'otaq sa ishit da nlatac co'olla qaiÿaxana, camayi nagui l-latac so Cristo. 
1CO.7.23	Cha'ayi ÿataqta lta'adaic da lashiichiÿaxac co'olla qami' deshijnaxanalo ñi Dios, ÿoqo'oyi sa ishit da qanashiñiita da qami' l-lataqa ca chochi shiÿaxaua. 
1CO.7.24	Qaq ÿoqo'oyi, qami' ÿaqaÿa't, nagui da quetague' ñi Dios ñi 'oonolec da qoñiita, no'on da nachi 'eetai' saq ÿaxaneec da lataxac co'olla qaiÿaxana.
1CO.7.25	Qaq ca shiÿaxaua mayi saxanaxa da huadon, aÿim qaica ca ÿaqataxac chigoqo'ot so qadataxala' da sanem. Qalaxayi sami' da iuennataxac, cha'ayi aÿim mashi sevi' da aÿim npe'et souaxat da lchoxonnataxanaxa so qadataxala'. 
1CO.7.26	Aÿim da iuennataxac 'eeta': ca shiÿaxaua no'on da nachi 'eetai' saq ÿaxaneec cam hueta'a souaxat naua na'axa'te mayi soqolaqtaiguilo da ÿataqta huo'o da lqalai'c. 
1CO.7.27	Da huo'otaq huo'o aca 'adhua, qaq sa ishit da 'analate'. Qaq da huo'otaq saqaca aca 'adhua, qaq no'on da sa 'anmitaique. 
1CO.7.28	Qalaxayi da huo'otaq 'auadon, qaq qaica ca 'adasouaxashit. Qaq nachi 'en'am aca qa'añole da huo'otaq huadon, qaq sa ishit da huo'o ca lasouaxashit. Qalaxayi ca huadon, qaq ÿataqta huo'o da lqalaic lta'adaic da nachaalataxac. Qaq 'eda da lqala' mayi qami' sovitaqteetegalo.
1CO.7.29	Qami' ÿaqaÿa't, da sauotaique shinapec 'eeta': Mashi sa qaÿadauec naua na'axa'te mayi soqolaqtaiguilo. Ÿoqo'oyi nagui na mashi huadon no'on da 'eeta'am da sa ishit da huo'o aca lhua, 
1CO.7.30	qataq nam huasoutacpi 'eeta'am da sa ishit da daquicotac, qataq na ntootapigui' 'eeta'am da sa ishit da ntootac, qataq na deshijnaxaatega na logoxoshitpi 'eeta'am da sa ishit da lalamaxat ca lshijnaxanaxat, 
1CO.7.31	qataq nam do'onataxaatega na huetalecna 'eeta'am da sa ishit da do'onataxana. Cha'ayi na yi'oqchigui mayi huetalecna, taÿa'a da imeuo.
1CO.7.32	Ñishitaique da ÿataqta qami' huosochiyiñi, qaica ca qami' nqanaxa't. Ca shiÿaxaua da ñaq lamaxaic, ÿataqta nalamaqteguet da quetague' so qadataxala', cha'ayi nshitaique da qaÿaÿamaxadeeta. 
1CO.7.33	Qalaxayi da huo'otaq mashi huadon, nachi imelec na n'onatacpi mayi huetalecna, cha'ayi nshitaique da machiguiñi naq'en aca lhua. 
1CO.7.34	Nataq'en aca 'alo mashi huadon sa ishit da 'en'am aca lamaxai. Cha'ayi aca lamaxai ÿataqta nalamaqteguet da quetague' so qadataxala', cha'ayi nshitaique da imauec da ÿanot ñi Dios da l'oquiaxac qataq som capegue' lqui'i. Qalaxayi aca mashi huadon ÿataqta imelec na n'onatacpi mayi huetalecna, cha'ayi nshitaique da machiguiñi naq'en ca lhua.
1CO.7.35	De'eda i'aqtac mayi qami' sanema, damayi maichi qanaÿamaxataxaqui, qaq sa ishit da qami' 'ico' secoñidai'salo. Chaqdata da ñishitaique da qaica ca qan'aqtaguiiqui sa ÿaÿamaxañi qataq yaqto' qaica ca qami' nqanaxa't da qoquiitague' so qadataxala'.
1CO.7.36	Qalaxayi da huo'o ca shiÿaxaua da ila'a da sa ÿaÿamaxañi da sa huadon aca llale, souaxat da napacalec so laloxoquíctaxa da huadon, qaq camayi da ila'a da iuen da huadon acamayi, qaq no'on da i'ot ca 'eetapeguec. Sa ishit da huo'o ca lasouaxashit da ÿadonaxanaxan aca llale. 
1CO.7.37	Qalaxayi da huo'o ca lÿa shiÿaxaua qaica ca 'ico' ÿamaqtalec da huo'o ca i'ot, chaqdata da huosochiguiñi, qaq da huo'otaq mashi nmate' da lhuennataxac da huo'otaq sa ÿadonaxanaxan aca llale, qaq ÿaÿamaqchiguiñi da sa ÿadonaxanaxan. 
1CO.7.38	Ÿoqo'oyi ca ÿadonaxanaxan aca llale ÿaÿamaqchiguiñi da 'eetec. Qataq ca sa ÿadonaxanaxan aca llale nachi 'en'am ÿacteec da ÿaÿamaqchiguiñi.
1CO.7.39	Aca 'alo mashi huadon, acamayi sa ishit da qansogoñi da ladonaxac qom ña nca'altauec ca lhua. Qalaxayi ca lhua da huo'otaq mashi ileu, nachi acamayi ÿataqta huosochiguiñi da huo'otaq huadonguet ca lÿa shiÿaxaua, qalaxayi 'onaxaic da l'amqajnataxanaxaua. 
1CO.7.40	Qalaxayi acamayi ÿataqta ÿacteec da machiguiñi da sa ishit da ÿi'iguelaxalec da ladonaxac. Qaq 'eda da iuennataxac, cha'ayi aÿim nataq'en sa'amaqten da aÿim netanguit so Espíritu mayi chigoqo'ot ñi Dios.
1CO.8.1	Qaq nagui qami' sa'axatema da lliquiaxac ca nallic mayi qanatameelec da qoÿanot ca nqolac. 'Eesa da 'enauac da qadauattonatac de'eda. Qalaxayi de'eda nauattonaxanaxac ÿashittagui naq'en da ñi'oxonnaxac ca shiÿaxaua. Chaqdata da nsoxoyic mayi nañaxat naq'en camayi. 
1CO.8.2	Da huo'o ca ipi'itaxaatega da huo'o na ÿaÿaten, camayi saxanaxa da huo'o ca ÿaÿaten, cha'ayi saxanaxa da ÿoqta lataxac da lauattonaxanaxac. 
1CO.8.3	Qalaxayi da huo'o ca ÿauotec ñi Dios, qaq ñimayi ÿataqta ÿauattoota camayi.
1CO.8.4	Ÿoqo'oyi ca nallic mayi qanatameelec da qoÿanot ca nqolac, saÿajnaq da na nqolacpi mayi huetalecna ÿataqta qaica ca 'enec, cha'ayi 'oonolec ñi Dios, qaica ca lÿa. 
1CO.8.5	Qaq nai'ctaxa da huo'o na qanatameetacotpi saq cha'api mayi hueto'ot na piguem qataq huetalec ana 'alhua, cha'ayi ÿataqta qalota na qoÿiitega nta'alpi saq cha'api qataq na nataxala'pi, 
1CO.8.6	qalaxayi qomi' saÿajnaq da 'oonolec ñi qadta'a, l'enaxat Dios. Ñimayi mayi chigoqchigui 'enauac nam huetalecna, qaq qomi' i'o't da qomi' lalamqa'te. Qataq 'oonolec so qadataxala', l'enaxat Jesucristo, som ÿachigoxotchigui ñi Dios 'enauac nam huetalecna, nataq'en qomi'.
1CO.8.7	Qalaxayi sa ishit da 'enauac qaÿaÿaten de'eda. Cha'ayi huo'o na nai'ac co'ollaxa da natameetacot na nqolacpi, da ñaq 'eetalec nagui da huo'otaq chic ne'ena nallic, 'eeta'am naq'en ca nallic mayi qoÿanot ca nqolac. Qaq da ntounaxac yi saxanaxa da da'añi, nachi nomteguet da qaishipaxanaqchit. 
1CO.8.8	'Eesa da ca nallic sa ishit da sachigoxotaqagui da qomi' ÿaÿamaxadeete' ñi Dios. Cha'ayi ca nallic da sachiguenaq, qaq sa ishit da qomi' nquigaxatta'agueta da no'on qadataxac; huo'otaq da sa ishit da sachiguenaq, qaq sa ishit da qomi' nquigaxatta'agueta da qauem qadataxac. 
1CO.8.9	Qalaxayi qami' qautelaqtaxañiÿot de'eda qadataxaqui mayi huosochiguiñi da sa ishit qome da huo'o ca lasouaxashit naq'en ca saxanaxa da da'añi da lpi'iÿaxac. 
1CO.8.10	Saloqnaxana 'am mayi 'auaÿateeta de'eda. Da huo'otaq 'anso'ooñisop cam huaña da qaÿi'oxoden ca nqolac da 'auque'e, qaq da huo'otaq 'am ilau'a ca qadqaÿa mayi saxanaxa da da'añi da lpi'iÿaxac, qaq que'eca qadqaÿa nachi i'añaxachigui lauel da dequi'iÿapegueu'a que'eca nallic mayi qoÿanot ca nqolac. 
1CO.8.11	Qaq 'am, mayi huo'o da 'adauattonaxanaxac, nachi 'auqataqchit ca qadqaÿa mayi saxanaxa da da'añi da lpi'iÿaxac cam nataq'en ileualec so Cristo. 
1CO.8.12	Qaq da nachi qoñiitec de'eda da qauque'emaqchichi da ntounaxac ca qadqaÿa mayi qaica ca l'añaxac da lpi'iÿaxac, qaq 'en'am da nachiso so Cristo qauque'emaqchichi. 
1CO.8.13	Qaq ÿoqo'oyi aÿim da sasouaxateguet da huo'o ca lasouaxashit ca ÿaqaÿa souaxat ca nallic mayi sachic, qaq no'on da nal'en sa ishit da sachic ca lapat, yaqto' sa ishit da sasouaqtaxan.
1CO.9.1	Aÿim 'eesa da aÿim huosochiguiñi, qataq yalau'a da 'enec ca lamaxashic so Jesús. Cha'ayi aÿim ñauane' somayi som qadataxala'. Qaq qami' mayi nachiqami' naiguilo da i'onataxanaxac da so'onataxaatacot so qadataxala'. 
1CO.9.2	Qaq da huo'o na sa ishit da i'amaqten da aÿim lamaxashic so Jesús, qalaxayi qami' sa ishit da saq aÿim qau'amaqchiñi. Cha'ayi aÿim qauachigoxochiichigui da qau'amaqchiñi so qadataxala', qaq nachida da yi'oq naq'en da aÿim lamaxashic so Jesús.
1CO.9.3	Qaq 'eda da ÿasataxac mayi sedolec nam aÿim detaqtega, 'eeta': 
1CO.9.4	Aÿim 'itchiguiñi da saconguet 'enauac nam aÿim qaiqui'axanec qataq na aÿim qanÿomaxangui, 
1CO.9.5	qataq nataq'en da ñinaictague' aca iua 'amqajnataxanaxai, 'eeta'am da 'eetec na laÿipi lamaxashicpi so qadataxala' Jesús, qataq soua lalamqa'te lqaÿa't, nataq'en so Pedro. 
1CO.9.6	Qaq qami' ¿qaupi'itaxañiÿa peta'a da aÿim qataq so Bernabé nachiqomaqta da sa ishit da saxanaxañi da yi'oqchigui qad'onataxanaxac souaxat da sa'axataqtac da n'aqtac? 
1CO.9.7	¿Négue't ca ishit da tau'a da nale ca nta'a, qaq maichi nshiiteetapeguela't? qataq ¿négue't ca ishit da ÿaañi ana uvas, qaq sa ishit da chic ana ala? qataq ¿négue't ca ishit da ilotague' ana qagueta, qaq sa ishit da chic na lchi' mayi nlomtac? 
1CO.9.8	Qaq sa ishit da qaupi'itaxañiÿa da chochi shiÿaxaua lhuennataxac de'eda shinapec, cha'ayi na nqataxacpi mayi chigoqo'ot so Moisés 'enapec nataq'en de'eda. 
1CO.9.9	Cha'ayi da nanettañi nqataxac 'eeta': “Sa ishit da 'ai'axattagui na lmic ca 'adauegaxanaxala' huaca da 'auapiaxanaxaalec na trigo da qanqattac ana ala.” 'Eesa da ñi Dios co'ollaq 'enapec de'eda sa ishit da chaqcata ca nauegaxanaxala' huaca da huaqattega, 
1CO.9.10	cha'ayi nachiqomi' mayi qomi' huaqattegalo. De'eda nqataxac qoÿiyiñi co'olloxochiyi da qaÿauotaique qanaÿamaqtaguec, cha'ayi ca shiÿaxaua mayi n'attapiguishiguem na 'alhua qataq ca nqattac ana ala na trigo ishit da ÿataqta huo'o da naquitaxac da ÿaconguet cam naigui da l'onataxanaxac. 
1CO.9.11	Qaq da qomi' sanaqtapiguiñi dam saq cha'a mayi chigoqo'ot so Espíritu Santo, qaq ¿peta'a sa lataxaco' da qomi' ñaqataq cam yi'oqchigui mayi chigaqaigui da qoñiita? 
1CO.9.12	Yi na laÿipi mayi nataq'en hueto'ot da 'enec da qami' qaushiichiñi da l'onataxanaxac, qaq ¿táloxochiyo' da saq ÿacteec da qomi' qaushiichiñi'?
1CO.9.12	Qalaxayi qomi' sa ishit da souaxalec de'eda shinaxac mayi qomi' hueto'oto. Chaqdata da qomi' ñi'añaxataxaguet 'enauac na chochina, yaqto' qaica ca nqanaxat da no'on qad'axaÿaxac mayi n'aqtaguec so Cristo. 
1CO.9.13	Qami' mashi qauaÿajñi da na huetapegue' da n'onataxanaxac aca n'onaxanaxaqui, namayipi chigaqaigui da nshiitenaguec de'eda l'onataxanaxac. Dam ÿoqta shiitega 'eeta' da nam huetapegue' aca nca'atoxonaxalate da ÿavigaxattac na nachitaqtaxanaxat huaca lapat, namayipi chictac na qaiÿotauga lapat. 
1CO.9.14	Qaq 'eda da lqataxac nataq'en so qadataxala' da ca i'axattapeguec da n'aqtac mayi chigaqaigui da nca'alaxa, camayi ishit da deque'etapigui da l'aqtaxanaxac. 
1CO.9.15	Qalaxayi aÿim sa ishit da soolec de'eda shinec mayi aÿim hueto'ot, qataq sa ishit da settapiguiñi de'eda da yaqto' huo'o ca aÿim qai'añiim. Cha'ayi ¡no'ono' da seleu, yaqto' qaica ca ishit da nqat de'eda ñitonaxac mayi aÿim hueto'ot!
1CO.9.16	Cha'ayi da sa'axattac da n'aqtac mayi chigaqaigui da nca'alaxa, qaq sa ishit da ñi'oxodeetapigui, cha'ayi aÿim qaÿamaxalec da so'ot. Qaq ¡choxodaicolec aÿim da sa sa'axat damayi! 
1CO.9.17	Qaq ÿoqo'oyi da aÿim maichi ñalligoxottela't da iuennataxac da so'ot damayi, qaq ishíttaxa da huo'o ca ñishiitenaguec. Qalaxayi da ÿoqta aÿim qaÿamaxalec da so'ot damayi, qaq 'eesa da ÿoqta aÿim ipataxalec de'eda ñi Dios. 
1CO.9.18	Qaq ÿoqo'oyi de'eda ñishiitenaguec nachida da ñitonaxac da sa'axattac ca n'aqtac mayi chigaqaigui da nca'alaxa da sa ishit da aÿim qaishiiteetac. Qaq sa ishit da aÿim shictega da shinec da huo'otaq seque'etapigui da i'aqtaxanaxac.
1CO.9.19	Nai'ctaxa da qaica ca aÿim l-latac, qalaxayi se'enaxat da 'ico' aÿim l-latac 'enauac na shiÿaxauapi, yaqto' ÿataqta saqalota na ÿaueguec shiÿaxauapi da i'amaqten so Cristo. 
1CO.9.20	Naxa da sootaigui na judío l'ecpi, nachi se'enaxat da lliquiaxac namayipi, yaqto' ishit da ñauec. Namayipi quetague' da lliquiaxac na nqataxacpi mayi chigoqo'ot so Moisés. Qaq nataq'en aÿim souaxaÿot na nqataxacpi, nai'ctaxa da sa ishit da ÿoqta shictague' ne'ena nqataxacpi. 
1CO.9.21	Qaq naxa da sootaigui na sa ishit da quetague' na nqataxacpi mayi chigoqo'ot so Moisés, nachi se'enaxat da lliquiaxac namayipi, yaqto' ishit da ñauec, nai'ctaxa da aÿim 'eesa da shictague' da lliquiaxac na lqataxacpi ñi Dios, cha'ayi mashi sooto'ot na lqataxacpi so Cristo. 
1CO.9.22	Qataq naxa da sootaigui na saxanaxa da da'añi da lpi'iÿaxac, nachi se'enaxat da 'ico' qaica ca l'añaxac da ipi'iÿaxac, yaqto' ishit nataq'en da ñauec namayipi. Qaq ÿataqta ñacoola't da se'enaxatchigui da lliquiaxac ñi 'oonolec na ÿotta'a't shiÿaxauapi, yaqto' ishit da huo'o ca ÿigueuo da huo'o ca ñica'alaxateec namayipi. 
1CO.9.23	Qaq 'eda 'enauac da shiitec souaxat da n'aqtac mayi chigaqaigui da nca'alaxa, yaqto' ishit da nataq'en aÿim ñiuanau'a ca chigaqaigui de'eda n'aqtac.
1CO.9.24	Qami' mashi qauaÿajñi da huo'otaq huo'o aca aloxo, qaq 'enauac na nqomittac ÿataqta nqalgoqchin, qalaxayi 'oonolec ca ÿaconguet ca nshiitenaxanaxat. Qaq qami' ÿataqta qanqalgoqchiñi qome, yaqto' qauacoñiiguet ca nshiitenaxanaxat. 
1CO.9.25	'Enauac na naÿamaxattac da tau'a ca qomitaxac, ÿataqta ndenguet 'enauac nam ishit da n'aqchit. Namayipi 'eetec de'eda, cha'ayi nshitaique da nauec aca ado'o mayi qo'ipaq laue acam saqaÿaloq da daqaqa. Qalaxayi qomi' sauoqtaique da ñauegaq acam sa ishit da huo'o ca loga't. 
1CO.9.26	Qaq aÿim 'eda da ñaloxoyaxac, sa ishit da chochi ñaqalgoqtapecda'. Qataq da ñiuaxanaxac sa ishit da chochi seuaxaatapecda'. 
1CO.9.27	Chaqdata da aÿim souaxan da maichi i'oquiaxac da ÿataqta ÿalaq ñaq'en, yaqto' sa ishit da aÿim sa qaÿalegaqneuo qom ime da sapaxagueetac ca iÿa.
1CO.10.1	Cha'ayi qami' ÿaqaÿa't, ñishitaique da qami' qauaÿajñi so hua'au qadta'alpi da 'enauac somayipi hueto'ot so l'oc da nachiso lauegaxala', qataq 'enauac somayipi i'axasoxoolec aso auaxai l'enaxat auaxai togaxadai. 
1CO.10.2	Qaq 'enauac de'eda lliquiaxac somayipi co'ollaq qaica'attaueegue so l'oc qataq co'ollaq qai'axasoxoolec aso auaxai, damayi 'eeta'am da nachida da nachilaxanataguec somayipi da yaqto' n'adeu'a qanqoÿin so Moisés. 
1CO.10.3	Nataq'en 'enauac somayipi chictac so nallic saq cha'a, 
1CO.10.4	qataq 'enauac qanÿomgui so 'etaxat saq cha'a. Cha'ayi qanÿomtapigui na 'etaxat mayi chigaqaigui so coma' saq cha'a mayi nnaictague' somayipi. Qaq se'eso coma' nachiso so Cristo. 
1CO.10.5	Qalaxayi ñaqaiyita somayipi saqalota na sa ÿaÿamaxaden ñi Dios, qaq ÿoqo'oyi vichiguiñalo ana nhuachiqui somayipi se'eso tojlec 'alhua.
1CO.10.6	Qaq 'enauac de'eda huaigui somayipi nachida da qanapaxaguenataguec, da yaqto' sa ishit da soqopitaqa'a ca sa ÿaÿamaxañi, 'eeta'am da 'eetec somayipi. 
1CO.10.7	Ÿoqo'oyi qami' sa ishit da qau'enaxachi da 'eetec somayipi da huo'o na natameetacot na nqolacpi. Cha'ayi naua ñiyigui'shi l'aqtaqa ñi Dios 'eeta': “So shiÿaxauapi nso'ooñi. Ime, qaq i'ot so lqui'axac qataq nÿomtac. Ime, qaq nachajñi da i'ot so l'ashaxac.” 
1CO.10.8	Nataq'en sa ishit da saxaigui da nquishiguetaxac, 'eeta'am da 'eetec somayipi da huo'o na nquishishtac. Qaq ÿoqo'oyi ileu so veintitres mil shiÿaxauapi so 'oonolec na'a'q. 
1CO.10.9	Nataq'en sa ishit da chochi sayinaqtac so qadataxala', 'eeta'am da 'eetec somayipi da huo'o na yi'iguenataxan. Qaq ÿoqo'oyi huo'o na ileu somayipi co'ollaq detoxongui na n'adaxanaqpi. 
1CO.10.10	Nataq'en qami' sa ishit da qanachiitega ñi Dios, 'eeta'am da 'eetec somayipi co'ollaq huo'o na quetapeguelec ñimayi. Nachi qaÿalauat, ÿalauat so chigaqshiguem Dios lamaxashic mayi lalaataxanaxanec.
1CO.10.11	Qaq 'enauac de'eda huaigui som hua'au qadta'alpi, damayi qoÿiyiñi da naloqnaxanaxat da qaÿauotaique qomi' qaÿaqatalo nagui da souaqtaiguilo naua pa'atreec na'axa'te. 
1CO.10.12	Qaq ÿoqo'oyi da huo'o ca ipi'itaxaatega da sa ishit da huañi, qaq no'on da ntelañi, da yaqto' sa ishit da huañi. 
1CO.10.13	Da qañi'iguenataguiiqui mayi qami' nvittegalo, damayi nachida da 'eeta'am da ñi'iguenataguec na 'enauac shiÿaxauapi. Qalaxayi qami' ishit da qaupi'iÿa'ai ñi Dios, cha'ayi ñimayi sa ishit da qami' ÿashiitema ca qañi'iguenataguiiqui da huo'otaq sa qanaloÿiguet. Chaqdata da huo'otaq nvi' ca qañi'iguenataguiiqui, nachi ñimayi ÿauo'o ca lliguec, yaqto' qami' ishit da qadaloÿa'aguet.
1CO.10.14	Ÿoqo'oyi qami' ÿaqaÿa't, qami' ñauochaxa'u, qauataiueguesop qome da qanatamñiitacot na nqolacpi. 
1CO.10.15	De'eda itaxaÿaxac da qami' setaxaÿoto, se'enaxatteguem da setaqtacot ca shiÿaxaua ÿajnaxanaxaic, qaq qami' maichi qanmichi de'eda shinapec. 
1CO.10.16	Ana ÿomaxaqui mayi qaiÿotauga da yaqto' ñoqouagaxaunaxalec, anamayi da ivita da ñiÿomaxagui nachi naigui da 'eeta'am da qomi' qaÿauaxaÿaxana't souaxat naua ltago'q so Cristo. Nataq'en ana pan mayi ñicolaxataxañi, anamayi da ivita da sachiguenaq nachi naigui da 'eeta'am da qomi' qaÿauaxaÿaxana't souaxat da l'oquiaxac so Cristo. 
1CO.10.17	Nai'ctaxa da qomi' saqalota, qalaxayi 'enauac da sachiguenaq aso 'oonole pan, qaq ÿoqo'oyi qomi' 'eeta'am da 'oonolec n'oquiaxac.
1CO.10.18	Ña qaumijñi na llalaqpi so Israel. Nam chictac na nachitaqtaxanaxat huaca lapat mayi qoÿaneuo, namayipi 'eeta'am da qaÿauaxaÿaxana't, souaxat ne'ena nachitaqtaxanaxat. 
1CO.10.19	Sa ishit da shiitega da ÿataqta huo'o naq 'enec ca nqolac, huo'otaq na nachitaqtaxanaxat lapat da huo'otaq saq 'en'am ca lÿa. 
1CO.10.20	Da shiitega 'eeta': Na sa ishit da ÿauatton ñi Dios, namayipi da ivita da ÿauo'o na lachitaqtaxanaxat, qanachi ne'ena lachitaqtaxanaxat taÿot na lamaxashicpi so shiÿaxaua lma'na, qaq sa ishit da nachiñi ñi Dios. Qaq sa saÿamaxaden da qami' qan'ayiitau'a na lamaxashicpi so shiÿaxaua lma'na. 
1CO.10.21	Qaq sa ishit da qanÿomiigui aca ÿomaxaqui mayi naigui da qai'amaqten so qadataxala', qata nataq'en qanÿomiigui aca ÿomaxaqui mayi naigui da qai'amaqten na lamaxashicpi so shiÿaxaua lma'na. Qataq sa ishit da qolliqui ca nallic mayi naigui da qaiuennate so qadataxala', qataq nataq'en qolliqui ca nallic mayi qoÿanot na lamaxashicpi so shiÿaxaua lma'na. 
1CO.10.22	Loqo'o ¿qomi' sauoqtaique peta'a da deca'alaxan ñaqashinaq so qadataxala'? ¿Ñapagaqlec peta'a da l'añaxac somaxa?
1CO.10.23	'Eesa quenaxa na n'aqtac da 'eeta': “Sa ishit da qaillapeguem ñi 'oonolec da maichi ÿoiqueetac ca i'ot,” qalaxayi sa ishit da 'enauac na lataxaguesat da n'onaxat ca shiÿaxaua. Aja', 'eesa da sa ishit da qaillapeguem ñi 'oonolec da maichi ÿoiqueetac ca i'ot, qalaxayi sa ishit da 'enauac da nañaxat naq'en. 
1CO.10.24	Qaica ca nmittaique ca maichi laÿamaxa. Chaqdata da nmitta'ai da ÿaÿamaxajñi ca lÿa.
1CO.10.25	Qami' qolliqui qome 'enauac na lapat mayi chigaqaigui aca nmenaxaqui. Sa ishit da qaunataxañiitapeguelec ca chigaqa'ague, yaqto' sa ishit da sa ÿaÿamaxañi da qadhuennataqai. 
1CO.10.26	Cha'ayi ana 'alhua qataq 'enauac nam huetalec, namayi lalamaxat ñi qadataxala'.
1CO.10.27	Qaq sa iuena'a da huo'otaq huo'o ca saxanaxa da da'amqajnataxan da qami' 'enapegalo da qadqui'axauai, qaq qolliqui 'enauac nam qami' ÿanema. Sa ishit da qaunataxañiitapeguec ca chigaqa'ague, yaqto' sa ishit da sa ÿaÿamaxañi da qadhuennataqai. 
1CO.10.28	Qalaxayi da huo'o ca qami' da'aqtaxanema, 'eeta': “Ne'ena lapat, namayi nachitaqtaxanaxat da qoÿanot ca nqolac,” nachi sa ishit da qolliqui, yaqto' sa ishit da qauque'emaqchichi ca qami' da'aqtaxanema, qataq yaqto' sa ishit da sa ÿaÿamaxañi da nhuennataxac. 
1CO.10.29	Qaq sa'axattac da lhuennataxac ca lÿa shiÿaxaua, qaq sa ishit da nachida da qadhuennataqai.
1CO.10.29	Qalaxayi da huo'o ca 'enapec da l'aqtac: “¿Tá'ainco'ctaxa da 'aloqtapigui iuel naq'en da lhuennataxac ca iÿa da huo'otaq huo'o ca sachictac? 
1CO.10.30	Cha'ayi da huo'otaq ñoqouagaxaueelec ca anoq da sanot da ñi'achic ñi Dios, qaq ¿tá'ainco' da aÿim qanayictega souaxat ca sachictac?” 
1CO.10.31	Qaq da huo'otaq qauqui'ii, huo'otaq qanÿomi, huo'otaq huo'o ca lÿa qau'ochi, qaq no'on da qai'añiitoigui qanqashiñi da 'enauac qaÿi'oxoden ñi Dios. 
1CO.10.32	Sa ishit da huo'o ca huañi qanqashiñi na judío l'ecpi, huo'otaq na saq judío l'ecpi, huo'otaq na i'amaqteetacpi ñi Dios. 
1CO.10.33	Qaq aÿim ÿataqta ñipogoxoueetague' da 'enauac qaÿaÿamaxadeeta ca so'ot. Qaq sa ishit da maichi ñimittaique ca ÿaÿamaxa. Chaqdata da ñishitaique da saÿamaxajñi ca iÿa, yaqto' ishit da qanca'alaxateec.
1CO.11.1	Qami' qoquiitelec qome aÿim, 'eeta'am da shiitec da shictague' so Cristo.
1CO.11.2	Qami' ÿaqaÿa't, ÿataqta qami' ñitootegueque, cha'ayi ÿataqta aÿim qadhuennataxachi, qataq qoquiitelec da ÿapaxaguenataxanaxac mayi qami' sanema. 
1CO.11.3	Qalaxayi ñishitaique da qauaÿajñiita da so Cristo nachiso so lqaic ca shiÿaxaua, qaq ca shiÿaxaua nachica ca lqaic aca lhua, qaq ñi Dios nachiñi ñi lqaic so Cristo. 
1CO.11.4	Ca shiÿaxaua da ÿapotalec na lqaic da huo'otaq nqouagaxaueetac, huo'otaq i'axattac da l'aqtac ñi Dios, camayi huota'a naq'en da n'enaguec na lqaic, souaxat da ÿapotalec. 
1CO.11.5	Nachi 'en'am aca 'alo da sa ishit da ÿapolec na lqaic da huo'otaq nqouagaxaueetac, huo'otaq da i'axattac da l'aqtac ñi Dios, acamayi huota'a naq'en da n'enaguec na lqaic, souaxat da sa ÿapolec. Qaq 'eeta'am da imauec da npetec na laue. 
1CO.11.6	Cha'ayi da huo'o aca 'alo sa ishit da ÿapolec na lqaic, nachi 'onaxaic da imauec da npetec na laue. Qalaxayi da 'enauac qai'aguelec aca 'alo, souaxat da npetec na laue, huo'otaq da nquedalecta na lqaic, qaq no'on da ÿapolec na lqaic. 
1CO.11.7	Ca shiÿaxaua sa ishit da ÿapotalec na lqaic, cha'ayi camayi n'enaqtac, lqui'i ñi Dios, qataq ÿaatañi da lli'oxoyic ñimayi. Qalaxayi aca 'alo ÿaatañi da lli'oxoyic ca shiÿaxaua. 
1CO.11.8	Cha'ayi ñi Dios co'ollaq i'ot so ÿale, qaq sa ishit da ÿachigoxotaigui aso 'alo. Chaqdata da co'ollaq i'ot aso 'alo, nachi ÿachigoxotaigui somayi. 
1CO.11.9	Qaq aso 'alo qai'ot da ltaua qanqoÿin so ÿale. Qaq sa ishit da qai'ot so ÿale souaxat aso 'alo. 
1CO.11.10	Qaq 'eda da huo'o mshi aca 'alo iuen da ÿauo'o ca lapoxot na lqaic, n'anaxashit da acamayi hueto'ot da lamaxasoxonaxac ca lhua, qataq souaxat na chigaqshiguem Dios lamaxashicpi. 
1CO.11.11	Qalaxayi nagui da sa'amaqtenaq so Cristo, qaq qaica ca shiÿaxaua da sa iuen aca 'alo, qataq qaca aca 'alo da sa iuen ca shiÿaxaua. 
1CO.11.12	Qalaxayi da ÿoqta 'eesa da aso 'alo qaÿachigoxotaigui so ÿale, qaq nataq'en 'eesa da ca shiÿaxaua chigaqaigui aca 'alo, qalaxayi 'enauac chigoqo'ot ñi Dios.
1CO.11.13	Maichi qanaloqchiñi qami' da ÿaÿamaqchiguiñi da aca 'alo sa ÿapolec na lqaic da huo'otaq nqouagaxaueetacot ñi Dios. 
1CO.11.14	Cha'ayi da n'onataxac na yi'oqchigui shiÿaxauapi 'eeta': 'Enauac qai'aguelec ca shiÿaxaua da nalogaxat na laue, 
1CO.11.15	qalaxayi aca 'alo ÿataqta qaÿi'oxoden da nalogaxat na laue, cha'ayi na laue logodaic qoÿanem da yaqto' ÿapolec na lqaic. 
1CO.11.16	Qalaxayi da huo'o ca nshitaique da taÿa'aguet de'eda, qaq no'on da ÿaÿateeta da qomi' qaica ca lÿa qan'onataxac, qataq 'enauac nam neteguelo naua laÿil ana 'alhua nam i'amaqteetacpi ñi Dios.
1CO.11.17	Qalaxayi da sauotaique shiyiñi nagui da qami' samaxalo 'eeta'am da sa ishit da qami' saÿamaxadeete', cha'ayi de'eda qalaponaxaqui nachida da qami' n'aqchi't, qaq sa ishit da qami' n'onaxa't. 
1CO.11.18	Qaq da hua'auchiguiñi i'aqtac 'eeta': Sa'aqtapeguelec da qoÿiitega quenaxa da ivita da qalapoñiÿa't da qau'onaxañi, qalaq nda'a't da qami' qaucolaqaitagui. Qaq 'eeta'am ñaqashin da cada'acolec da 'eesa damayi. 
1CO.11.19	Cha'ayi ¡qami' iuen da qaucolaqaigui da ÿotta'a't na qauatailec shiÿaxauapi, yaqto' yi'oq na ÿoqta 'eesa 'amqajnataxanaxaic! 
1CO.11.20	Cha'ayi souaxat da qami' qaucolaqaitagui, nachi naxa da ivita da qau'ochi da nqui'axac mayi naigui da qaiuennate so qadataxala', nachi de'eda qadqui'axaqui sa ishit da nachiso somayi da qauennachi. 
1CO.11.21	Cha'ayi da ivita yi laloqo' da qauqui'ii, nachi ñi 'oonolec maichi hua'aualec da deque'e, qaq sa ishit da deuataxanapec. Qaq ÿoqo'oyi huo'o na ÿoqouat, qataq huo'o na ivida'a da taxaic. 
1CO.11.22	¿Saqcaua peta'a naua qadma'chilli' da qauqui'ii qataq qanÿomi? Qaq da nachi qoñiita'ac de'eda, nachi 'eeta'am da qau'otañiitac na laÿipi i'amaqteetacpi ñi Dios, qataq qauauoita'a da l'aloxo nam qaica ca yi. ¿Huá'ague ca 'eetec ca i'aqtac qami'? ¿Qami' saÿamaxadeete' peta'a? ¡'A'i, sa ishit da saÿamaxadeeta de'eda!
1CO.11.23	Cha'ayi aÿim sachigoxoto'ot so qadataxala' de'eda napaxaguenataxanaxac mayi mashi qami' sanema da se'eso pe co'ollaq yaqta'a da qoÿaneuo so qadataxala' Jesús, nachi ÿacona aso pan. 
1CO.11.24	Nachi ÿanot da n'achic ñi Dios. Ime, qanachi ncolaxajñi aso pan, nachi 'enapeco': “Qolliqui ne'ena; nachina na maichi ÿapat mayi taÿa'a da qancolaxajñi da qami' nca'alaxatreec. Qaq qau'ochi qome de'eda, yaqto' sa ishit da aÿim qaucouai'ai.” 
1CO.11.25	Qaq co'olla mashi ime da lqui'axac, nachi ÿacona aso ÿomaxaqui. Nachi 'enapeco': “Ana'ana ÿomaxaqui, nachana ana naigui da dalaxaic aÿamaxataxac mayi ÿoqta 'itchiguiñi naq'en naua itago'q. Qaq da ivita da qalta qanÿomiigui, qalta qauennachi aÿim.” 
1CO.11.26	Qaq ÿoqo'oyi da ivita da qolliqui ana'ana pan, qataq qanÿomiigui ana'ana ÿomaxaqui, nachi 'en'am da qau'axachiitac da l-leuaxa so qadataxala' Jesús, chochi ivitta'a ca na'a'q qom ñi'iguelaq.
1CO.11.27	Qaq ÿoqo'oyi da huo'o ca chic ana pan, huo'otaq nÿomgui ana ÿomaxaqui mayi naigui da qaiuennate so qadataxala', qaq da huo'otaq qaica ca naigui naq'en, nachi 'eeta'am da sa iyacnapec da l'oquiaxac qataq naua ltago'q somayi. 
1CO.11.28	Ÿoqo'oyi ñi 'oonolec iuen da i'auaxaañi da ÿataqta naÿateetela't. Ime, qanachi ishit da chic ana pan qataq ishit da nÿomgui ana ÿomaxaqui. 
1CO.11.29	Cha'ayi da huo'otaq deque'e qata nÿom, qaq saq taÿapigui lauel da chictac da l'oquiaxac so qadataxala', qanachi de'eda lqui'axac qataq de'eda nÿomaxac 'eeta'am da iÿaxaatega ca nhuaxanaguec. 
1CO.11.30	Qaq nachida da huo'o mshi saqalota da qoñiita na sa no'on qataq na dalolatapigui'. Nataq'en huo'o na mashi saqca. 
1CO.11.31	Cha'ayi da qomi' da maichi ñiloxola't, nachi ñi qadataxala' Dios sa ishit da nachi 'eeta'ac de'eda da qomi' iuaxa'n. 
1CO.11.32	Qalaxayi ñimayi da huo'otaq ila'a da huo'o ca qadasouaxashit, nachi qomi' iuaxa'n, cha'ayi nshitaique da sa ishit da salegaqtoigui ca nhuaxanaguec na sa da'amqajnataxanpi.
1CO.11.33	Qaq ÿoqo'oyi qami' ÿaqaÿa't, da ivita da qalapoñiÿa't da qauqui'ii, qaq ñi 'oonolec iuata'a ca lÿa da lqui'axaua. 
1CO.11.34	Qaq da huo'o ca ÿoqouat, qaq no'on da lqui'aqa' ca maichi lma', yaqto' ñi Dios sa ishit da ÿauo'o ca qanhuaxanaguiiqui, souaxat de'eda qoñiitec da qalapoñiÿa't. Qaq na laÿipi lataxacpi maichi saÿamaxajñi qom ivita da qami' ñoqo'onalo.
1CO.12.1	Qami' ÿaqaÿa't, ñishitaique da qauaÿajñiita da lataxac na lshitaxanaxatpi so Espíritu Santo mayi ÿanem ñi 'oonolec.
1CO.12.2	Qami' qauaÿajñiita da co'ollaq saxanaxa da qau'amqajnataxañi, qaq qami' qaisomaxaata'pe da qoquiitague' na nqolacpi mayi qaicaua caua l'aqtaqa. 
1CO.12.3	Ÿoqo'oyi ñishitaique nagui da qauaÿajñiita da ca itaxaÿaxanaxan so Espíritu mayi chigoqo'ot ñi Dios, sa ishit da 'enapec da l'aqtac: “¡Yi sa qaÿalauato' so Jesús!” Qataq qaica ca ishit da 'enapec: “¡Nachiso so Jesús mayi ÿataxala'!” da huo'otaq sa ishit da nachiso so Espíritu Santo da i'aqtaxanaxan.
1CO.12.4	Saq 'en'a't na nshitaxanaxatpi mayi qoÿanem na shiÿaxauapi, qalaxayi 'oonolec so Espíritu mayi chigoqo'ot. 
1CO.12.5	Qataq saq 'en'a't da lataxac da qai'onataxanot so qadataxala', qalaxayi 'oonolec somayi so'onataxanaqtacot. 
1CO.12.6	Qataq saq 'en'a't da lataxac da l'onataxanaxac na shiÿaxauapi, qalaxayi nachiñi ñi Dios mayi i'onataxanaxan 'enauac namayipi. 
1CO.12.7	Qaq ñi Dios ÿanem ñi 'oonolec shiÿaxaua ca lshitaxanaxat mayi ichoxot naq'en so Espíritu Santo da ÿauotaique ntaunaxat 'enauac na shiÿaxauapi. 
1CO.12.8	Qaq ñimayi huo'o na ÿanem da ÿajnaxanaxaic da detaqa, chigoqchigui naq'en so Espíritu, qataq huo'o na ÿanem da saqalota da lauattonaxanaxac da detaqa, chigoqchigui naq'en so Espíritu. 
1CO.12.9	Huo'o na ÿanem da lta'adaic da lpi'iÿaxac, chigoqchigui naq'en so Espíritu, qataq huo'o na ÿanem da ishit da nataden na dalolaxaic. 
1CO.12.10	Qataq huo'o na ÿanem da ishit da i'ot na n'añaxacpi mayi sa qaÿauanapega, qataq huo'o na ÿanem da i'axa't naua l'aqtaqa ñimayi. Qataq huo'o na ÿanem da ishit da ÿauatton nam saq cha'api da huo'otaq chochi tenataxanaxaic, huo'otaq nachiso so Espíritu Santo. Qataq huo'o na ÿanem da detaxaiguilo naua n'aqtaqa sa qaÿauangalo. Qataq huo'o na ÿanem da ÿaÿaten da i'axat ca naigui ne'enaua n'aqtaqa. 
1CO.12.11	Qalaxayi nachisota so 'oonolec Espíritu mayi chigoqo'ot 'enauac ne'enapi. Somayi maichi chigoqchigui da naloqneec na ÿotta'a't lshitaxanaxatpi da ÿanem ñi 'oonolec shiÿaxaua.
1CO.12.12	Cha'ayi so Cristo 'eeta'am da 'oonolec n'oquiaxac mayi saqalota na logoxoshitpi. Qaq ne'ena logoxoshitpi, nai'ctaxa da saqalota, qalaxayi n'atta'a't, 'oonolec da n'oquiaxac. 
1CO.12.13	Cha'ayi 'enauaque qomi' nai'ctaxa da qomi' judío lashi', huo'otaq sa qomi' judío lashi', huo'otaq qomi' nlataqa, huo'otaq sa qomi' nlataqa, co'ollaq qomi' qanachilaxa'n, nachi so Espíritu Santo qomi' ÿauaxaÿaxana't da 'eeta'am naq'en da 'oonolec n'oquiaxac. Qaq 'enauac da shinaqta qomi' qanÿomaxanguilo so 'oonolec Espíritu.
1CO.12.14	Da 'oonolec n'oquiaxac sa ishit da 'oonolec ca lataxac, cha'ayi saqalota na logoxoshitpi. 
1CO.12.15	Da 'enapec na nchi: “Aÿim sa ishit da aÿim nhuaq, qaq ÿoqo'oyi sa ishit da ñi'attau'a de'eda n'oquiaxac,” qaq da l'aqtac de'eda, qalaxayi nachi 'en'am n'attauo. 
1CO.12.16	Huo'otaq ana ntela da 'enapec: “Aÿim sa ishit da aÿim n'aite, qaq ÿoqo'oyi sa ishit da ñi'attau'a de'eda n'oquiaxac,” qaq da l'aqtac de'eda, qalaxayi nachi 'en'am n'attauo. 
1CO.12.17	Cha'ayi da n'oquiaxac da 'enauac imauec 'ico' n'aite, qaq ¿huá'ago' ca hueta'ague aca ltela? Qaq da huo'otaq 'enauac da n'oquiaxac imauec da 'ico' ntela, qaq ¿huá'ago' ca hueta'ague ca lmic? 
1CO.12.18	Qalaxayi ñi Dios maichi chigoqchigui da naloqchiichiguiñi na lma'pi da i'adeuo na logoxoshitpi de'eda n'oquiaxac. 
1CO.12.19	Cha'ayi ne'ena nogoxoshitpi da 'oonolec ca lataxac, qaq ¿huá'ago' ca hueta'ague ca n'oquiaxac? 
1CO.12.20	Qalaxayi 'eesa da nai'ctaxa da saqalota na nogoxoshitpi, qalaxayi 'oonolec da qan'attau'a n'oquiaxac.
1CO.12.21	Qaq ÿoqo'oyi ana n'aite sa ishit da 'enapega na nhuaq: “'Am sa souen,” qataq na nqaic sa ishit da 'enapegalo naua nchil: “Qami' sa soue'n.” 
1CO.12.22	Chaqdata da ca pa'aigue na nogoxoshitpi ca 'eeta'am da qaica ca l'añaxac, qaq nachica ca ÿacteec da qaiuen. 
1CO.12.23	Qataq ca pa'aigue ne'ena nogoxoshitpi ca 'eeta'am da qaica ca naigui, qaq nachica ca ÿacteec da qadtelaxa. Qataq ca pa'aigue ca 'eeta'am ñaqashinaq da qaica ca lli'oxoyic, qaq nachica ca ÿacteec da seyacnaq. 
1CO.12.24	Cha'ayi mashi sa iuen da qaiyaquen ca huo'o da lli'oxoyic. Qaq 'eda da 'eetec ñi Dios co'ollaq i'ada't de'eda n'oquiaxac, yaqto' ca pa'aigue ca 'eeta'am da qaica ca naigui ishit da ÿacteec naq'en da qaÿi'oxoden, 
1CO.12.25	yaqto' sa ishit da nÿottecachi de'eda n'oquiaxac. Chaqdata da ñi 'oonolec ishit da huetapegue' da itauan ca lÿa. 
1CO.12.26	Qaq ÿoqo'oyi da huo'o ca pa'aigue ne'ena nogoxoshitpi da huo'o ca iuet, nachi 'enauac na laÿipi daÿalli. Qaq da huo'o ca pa'aigue da ÿataqta qaÿi'oxoden, nachi 'enauac na laÿipi ntootapigui'.
1CO.12.27	Qaq qami' mayi nachiqami' l'oquiaxac so Cristo. Ñi 'oonolec da qoñiita n'attau'a de'eda n'oquiaxac. 
1CO.12.28	Qaq 'eda da 'eetec ñi Dios co'ollaq huo'o na ÿaconeu'a na 'amqajnataxanaxaicpi da ÿanagui da l'onataxanaxac. Ÿamataxaachiguiñi da ÿideuo na lamaxashicpi naq'en so Jesús. Ime, qataq jec na i'axat da l'aqtac ñi Dios. Ime, qataq jec na dapaxaguenataxanapecpi. Ime, qataq jec na i'ot na n'añaxacpi mayi sa qaÿauanapega. Ime, qataq jec na ishit da nataden na dalolaxaic, qataq na itaunec da lhuenaxanaxa ca lÿa, qataq na ishit da nataxala'. Ime, qataq huo'o na ÿanem da ishit da detaxaiguilo naua n'aqtaqa sa qaÿauangalo. 
1CO.12.29	Qaq ¿ishit peta'a da 'enauac lamaxashicpi so Jesús? qataq ¿ishit peta'a da 'enauac l'aqtaxanaxanecpi ñi Dios? Huo'otaq ¿ishit peta'a da 'enauac dapaxaguenataxanapecpi? qataq ¿'enauac peta'a da ishit da i'ot na n'añaxacpi mayi sa qaÿauanapega? 
1CO.12.30	Qataq ¿ishit peta'a da 'enauac nataden na dalolaxaic? qataq ¿ishit peta'a da 'enauac detaxaiguilo naua n'aqtaqa sa qaÿauangalo? qataq ¿ishit peta'a da 'enauac ÿaÿaten da i'axat ca naigui ne'enaua n'aqtaqa? Aja', 'eesa da sa ishit da nachi 'eetec de'eda. 
1CO.12.31	Qaq qanpogoxoiñiÿapegue' qome da qauacoñiiguet na ÿataqta no'on lshitaxanaxatpi ñi Dios. Qalaxayi ñaqaiyita aÿim qami' sachaxanalo da ñiquiaxac mayi ÿacteec da lyac.
1CO.13.1	Aÿim da huo'otaq setaxaiguilo naua l'aqtaqa na shiÿaxauapi, qataq naua l'aqtaqa na chigaqshiguem lamaxashicpi ñi Dios, qalaxayi da qaica ca isoxoyic, nachi shiita'am aca qataqui mayi lamtapigui, huo'otaq aca nasaquiaxanata mayi qaÿasaquiaxaatac. 
1CO.13.2	Qataq aÿim da huo'otaq sa'axattac da l'aqtac ñi Dios, qataq saÿaten 'enauac nam lataxacpi mayi saq cha'a, qataq semata'a't 'enauac na nauattonaxanaxacpi, qataq da ipi'iÿaxac mashi ivi' da seshit da ñoqochinaxat aca qasoxonaxa, qalaxayi da qaica ca isoxoyic, nachi ñaqaiyita qaica ca shinec. 
1CO.13.3	Qataq aÿim da huo'otaq san 'enauac na aÿim hueto'ot, qataq sovitta'a da san da i'oquiaxac da qaÿavigaxat, qalaxayi da qaica ca isoxoyic, nachi ñaqaiyita qaica ca sachigoxotaigui damayi.
1CO.13.4	Ca huo'o da lsoxoyic ÿataqta nque'ejnaxaic, qataq huotaxanaqtaqaic, qaq sa ishit da quiÿaxanaqtaqaic, qataq sa ishit da n'amqajnaxaic, huo'otaq ñi'oxonnaxaic. 
1CO.13.5	Qataq sa ishit da huota'a da l'aloxo ca lÿa, qataq sa ishit da nmitta'a ca maichi laÿamaxa. Qataq sa ishit da lemataqaic, qataq sa ishit da sa ÿapalaxata'a ca qai'otec. 
1CO.13.6	Qataq sa ishit da ntootec ca lasouaxashit ca lÿa. Chaqcata ca 'eesa lataxac mayi ntonec. 
1CO.13.7	Qataq n'añaxateguet 'enauac na chochina, cha'ayi huo'o da lpi'iÿaxac, naquitaxac, lhualaxavic.
1CO.13.8	Da nsoxoyic qaica ca loga't. Cha'ayi huo'o qome ca na'a'q da sa iuen da qai'axa't naua l'aqtaqa ñi Dios, huo'otaq da qaitaxaiguilo naua n'aqtaqa mayi sa qaÿauangalo, huo'otaq da nauattonaxanaxac. 
1CO.13.9	Cha'ayi da qadauattonaxanaxac sa ishit da nalochiguiñi, qataq da qad'aqtaxanaxac da l'aqtac ñi Dios. 
1CO.13.10	Qalaxayi qom sovitaxa da nalochiguiñi da qadauattonaxanaxac, huaña, qanachi imeuo 'enauac na sa ishit da nalogoñi.
1CO.13.11	Co'ollaq ñaq aÿim nogotolec, qalaq naua itaxaÿaxaco qataq naua imejnaxanaxaco qataq naua iuennataxaco i'enaxatchigui da ñaq aÿim nogotolec. Qalaxayi co'ollaq mashi aÿim ÿi, nachi saxaneec da ñinogotshic. 
1CO.13.12	Qaq nachi 'en'am nagui qomi' da seloqtaigui na lataxaguesat, 'eeta'am da seloqtalec aca tannaxai da 'omalec. Qalaxayi qom ivita ca na'a'q, nachi huaña, qaq selaqa'a 'enauac namayipi ÿataqta ÿaateec. Nagui da ÿauattonaxanaxac saxanaxa da nalochiguiñi. Qalaxayi qom ivita ca na'a'q, nachi huaña, qaq nalogoñi da ÿauattonaxanaxac, 'eeta'am da 'eetec da ñi Dios aÿim ÿauattoota. 
1CO.13.13	Qaq ÿoqo'oyi da npi'iÿaxac qataq da aquitaxac qataq da nsoxoyic ÿataqta qaica ca loga't. Qalaxayi da ÿoqta ÿacteec ne'enaua tres, nachida da nsoxoyic.
1CO.14.1	Qanpogoxoiñiÿapegue' da huo'o da qadsoxoyiqui qataq da ña qami' ÿanema ñi Dios na lshitaxanaxatpi, qalaxayi ÿacteec qanqashiñi da qau'axachi' naua l'aqtaqa. 
1CO.14.2	Cha'ayi ca shiÿaxaua mayi detaxaiguilo naua n'aqtaqa sa qaÿauangalo, camayi n'aqtaxaatague' ñi Dios, qaq sa ishit da nachina na shiÿaxauapi, cha'ayi qaica ca ishit da hua'axaiguet. Camayi itaxaÿaxanaxan so Espíritu Santo da i'axat na 'eesa lataxacpi mayi saq cha'a. 
1CO.14.3	Qalaxayi ca i'axa't naua l'aqtaqa ñi Dios, camayi da'aqtaxanem ca lÿa da nañaxat naq'en, qataq da i'añaqchit, qataq da ÿanem da lamaiquiaxac. 
1CO.14.4	Ca ishit da detaxaiguilo naua n'aqtaqa sa qaÿauangalo, camayi maichi nañaxattac. Qalaxayi ca i'axa't naua l'aqtaqa ñi Dios, camayi nañaxat naq'en na 'amqajnataxanaxaicpi.
1CO.14.5	Qaq aÿim ñishitaique da 'enauac da qoñiita da ishit da qautaqÿoiguilo naua n'aqtaqa sa qaÿauangalo, qalaxayi ÿacteec ñaqashin da qau'axachi' naua l'aqtaqa ñi Dios. Cha'ayi ÿacteec ca naigui da qai'axat da n'aqtac, qa saq 'en'am da qaitaxaiguilo naua n'aqtaqa sa qaÿauangalo. Lamaaxa da sa qai'axat ca naigui ne'enaua n'aqtaqa da yaqto' ishit da nañaxat na 'amqajnataxanaxaicpi. 
1CO.14.6	Qaq ÿoqo'oyi qami' ÿaqaÿa't, da huo'otaq qami' ñoqo'onalo da qami' sa'aqtaxanema, nachi qami' sedolguete naua n'aqtaqa sa qaÿauangalo, qaq da huo'otaq sa ishit da sa'axat ca qomi' ÿaÿajnaxanaxanque ñi Dios, huo'otaq ca nauattonaxanaxac, huo'otaq ca n'aqtaxanaxac mayi chigoqo'ot ñi Dios, huo'otaq ca napaxaguenataxanaxac, qaq ¿négue't ca qauachigoxochiÿaigui de'eda itaxaÿaxac? ¡Qaica!
1CO.14.7	Saloqnaxanaxa aca nashiide qataq aca nvique mayi sa ishit da detaqa: da huo'otaq sa ishit da ÿataxague da lavilÿaxac da qaivictapigui, huo'otaq da qaÿashittapigui, qaq sa ishit da qaÿaÿaten ca l'onec. 
1CO.14.8	Huo'otaq da qanqo'ona ca alaataq, qaq da qaÿashiiyigui aca nashiide da huo'otaq saq ÿataxalec da l-lamaxa, qaq qaica ca ishit da naÿamaxattai' da taÿa ca alaataxac. 
1CO.14.9	Qaq nachi 'en'am da qoñiita: da naua n'aqtaqa mayi qanasaqaitrapeguec, da sa ishit da qai'axaigueta, qaq ¿huá'ago' da ishit da qaÿaÿaten ca qoñiitega? Qaq ¡'en'am da chochi qautaqaitapecda'! 
1CO.14.10	Qalota na ÿotta'a't shiÿaxauapi mayi huetalecna, namayipi ÿotta'a't na l'aqtacpi, qalaxayi 'enauac namayipi maichi naÿachiichiguilo naua l'aqtaqa. 
1CO.14.11	Ÿoqo'oyi aÿim da sa ishit da saÿate'n naua l'aqtaqa ca aÿim detaqtacot, qaq camayi 'eeta'am naq'en aÿim ca ÿaqa'a ca chigoxogue, nataq'en camayi 'eeta'am ñaq'en ca ÿaqa'a ca chigoxogue. 
1CO.14.12	Qaq ÿoqo'oyi qami' mayi huo'o da qadyaqai da qauacoñiiguet na nshitaxanaxatpi mayi chigoqo'ot so Espíritu Santo, ÿataqta qanpogoxoiñiÿapegue' qome da qauacoñiiguet cam ishit da nañaxat naq'en na 'amqajnataxanaxaicpi.
1CO.14.13	Qaq ÿoqo'oyi ca shiÿaxaua mayi hueto'ot da ishit da detaxaiguilo naua n'aqtaqa sa qaÿauangalo, no'on da nqouagaxaunot ñi Dios da ñaq ishit da ÿanem da i'axat ca naigui ne'enaua l'aqtaqa. 
1CO.14.14	Cha'ayi da huo'otaq saconalo naua n'aqtaqa sa qaÿauangalo da ñoqouagaxauen, nachi ndoteec ñi shicapegue' iqui'i da nqouagaxauen, qaq sa ishit da huo'o ca alaÿaxac da ÿauattonaxanaxac. 
1CO.14.15	Qaq 'eda da shiitec nagui. Da ivita da ñoqouagaxauen, qalaq nachiñi ñi shicapegue' iqui'i da nqouagaxauen, qataq nataq'en da ÿauattonaxanaxac. Qaq da ivita da so'onaxan, qalaq nachiñi ñi shicapegue' iqui'i da do'onaxan, qataq nataq'en da ÿauattonaxanaxac. 
1CO.14.16	Cha'ayi 'am da huo'otaq 'avi'oxodeetac ñi Dios, qaq chaqñita ñi qocapegue' 'adqui'i yi'oxonnataxaatac, qaq da n'axaÿaxaatac que'eca shiÿaxaua mayi saxanaqca ca ÿaÿajnapec, nachi sa ishit da nhuanau'a ca 'anqouagaxaunaxac da 'ai'aatacot da 'an'achiquiaxac ñi Dios, cha'ayi camayi sa ishit da ÿaÿate'n naua 'ad'aqtaqa. 
1CO.14.17	Qaq de'eda 'anqouagaxaunaxac 'eesa da huo'otaq ÿaÿamaqchiguiñi, qalaxayi que'eca 'adÿa sa ishit da nañaxat qanqoÿin. 
1CO.14.18	Sanot da ñi'achiquiaxac ñi Dios, cha'ayi ñapactelec da qoñiita da seshit da setaxaiguilo naua n'aqtaqa sa qaÿauangalo. 
1CO.14.19	Qalaxayi da sootaigui ca laponaxac na 'amqajnataxanaxaicpi, qaq sepacapegue' da setaxaiguilo caua cincolqa n'aqtaqa, qalaxayi ishit da qaÿaÿate'n, da yaqto' sapaxaguen ca iÿa, qaq saq 'en'am ca diez mil n'aqtacpi sa qaÿauanga.
1CO.14.20	Qami' ÿaqaÿa't, sa ishit da qoñiÿa'am da lhuennataxac ca nogotolec. Qalaxayi ca sa ÿaÿamaxañi, nachi qanacoñila't da qoñiÿa'am ca nogotolec. Qalaxayi da qadhuennataqai ÿataqta qoñiÿa'am ca shiÿaxaua ÿi. 
1CO.14.21	'Enapec naua nanettrañi lqataxaco ñi Dios: “Setaxaiguilo naua ÿaqa'alo n'aqtaqa da shinapega ne'ena shiÿaxauapi da ñamaq na ÿotta'a't shiÿaxauapi. Qalaxayi ñaqaiyita sa ishit da aÿim n'axaÿaxana namayipi. Qaq 'eda da l'aqtac ñi qadataxala' Dios.” 
1CO.14.22	Qaq qomoxochictaxa qone' ne'enaua n'aqtaqa mayi sa qaÿauangalo, naamayi l'anqa qanqoÿin na saxanaxa da da'amqajnataxan, qaq sa ishit da nachina na mashi da'amqajnataxan. Qalaxayi da qai'axat da l'aqtac ñi Dios, damayi l'anec qanqoÿin na mashi da'amqajnataxan, qaq sa ishit da nachina na saxanaxa da da'amqajnataxan. 
1CO.14.23	Qaq ÿoqo'oyi da 'enauac na 'amqajnataxanaxaicpi da huo'otaq lapoota'a't, qaq da 'enauac detaxaiguilo naua n'aqtaqa mayi sa qaÿauangalo, qaq da huo'otaq nnoxoneuo ca saqca ca ÿaÿajnapec, huo'otaq saxanaxa da da'amqajnataxan, qaq ¡yi'oqta da 'eetega da qami' huo'o da qan'onataxaqui! 
1CO.14.24	Qalaxayi da 'enauac da qau'axachiitac da l'aqtac ñi Dios, qaq da nnoxoneuo ca saxanaxa da da'amqajnataxan, huo'otaq qaica ca ÿaÿajnapec, qaq camayi ishit da maichi nlola't qataq ila'a ca lasouaxashit, cha'ayi hua'aqtega 'enauac da qau'axachiitac. 
1CO.14.25	Qaq 'enauac na saq cha'a lhuennataxacpi mayi huetaigui añi lquiyaqte ishit da yi'aqlec. Ime, qaq ishit da i'adoto naua l-llicte ñi Dios da ÿi'oxoden, qataq i'axattac da 'eesa da ñi Dios ÿataqta qami' hueta'agueta.
1CO.14.26	Ÿoqo'oyi qami' ÿaqaÿa't, da ivita da qalapoñiÿa't, qaq da huo'o ca 'oonolec da qoñiita huo'o ca l'onec, huo'otaq ca lÿa huo'o ca lapaxaguenataxanaxac, huo'otaq ca lÿa huo'o ca ÿaÿajnaxanaxanec ñi Dios, huo'otaq ca lÿa detaxaiguilo naua n'aqtaqa sa qaÿauangalo, huo'otaq ca lÿa nsoyiñi ne'enaua n'aqtaqa, hua', qaq 'enauac ne'enapi no'on da nañaxat naq'en na 'amqajnataxanaxaicpi. 
1CO.14.27	Qaq da huo'otaq huo'oi caua detaxaiguilo naua n'aqtaqa sa qaÿauangalo, qaq ishit da nachajyiñi caua dos. Qaq da huo'otaq huo'o ca lÿa, qaq no'on da sa lapagaxala't yi tres, qalaxayi qanayicteu'oguet ñi 'oonolec da qan'axaÿaxana. Qalaxayi huo'o ca ishit da nsoyiñi ne'enaua n'aqtaqa. 
1CO.14.28	Qalaxayi da sa ishit da huo'o ca ishit da nsoyiñi ne'enaua n'aqtaqa, qaq no'on da sa ishit da huo'o ca detaqa. Chaqdata da ñi 'oonolec maichi nalamaqte' ñi Dios. 
1CO.14.29	Qaq da huo'otaq huo'oi caua i'axa't naua l'aqtaqa ñi Dios, qaq no'on da nachajyiñi caua dos huo'otaq tres da da'aqtaxa'n. Qaq na laÿipi naloqten da l'aqtaxanaxa'c caamayi. 
1CO.14.30	Qalaxayi ca nso'ootañi, da huo'otaq huo'o ca ÿaÿajnaxanaxanec ñi Dios, qaq ca hua'auteec da detaqa, no'on da nañaxaañi, 
1CO.14.31	yaqto' 'enauac na i'axatta'pe naua l'aqtaqa ñi Dios da qoñiita ñi 'oonolec ishit da detaqa, yaqto' 'enauac huo'o ca qauaÿachiñi, qataq huo'o da qad'añaxaqui. 
1CO.14.32	Qaq na i'axatta'pe naua l'aqtaqa ñi Dios, namayipi no'on da iloteguelo naua ltaxaÿaxaco, 
1CO.14.33	cha'ayi ñi Dios sa ishit da chigoqo'ot da nasouaxattega't naq'en na shiÿaxauapi. Chaqdata da nlagaxayic.
1CO.14.33	Cha'ayi da n'onataxac 'enauac ana l'onaxanaxaquipi na qadqaÿañicpi 'amqajnataxanaxaicpi 'eeta': 
1CO.14.34	Na 'alpi ÿataqta ñi'imaxatta da huetaigui ca naponaxac. Qaq no'on da nachi qoñiitec de'eda, cha'ayi damayi ÿataqta sa qaishitapec. Ÿoqo'oyi na 'alpi no'on da ÿataqta ÿalaq, cha'ayi naua ñiyigui'shi lqataxaco ñi Dios nachi 'enapec de'eda. 
1CO.14.35	Qaq da huo'o ca nshitaique da ÿaÿaten, qaq no'on da inat ca lhua da hueta'a ca lma', cha'ayi qai'aguelec aca 'alo da nachi 'eetec de'eda da huo'otaq huetaigui ca naponaxac.
1CO.14.36	Qami' qauennachiÿa'a da sa ishit da nachiqami' chigoqchiguilo da l'aqtac ñi Dios, qataq sa ishit da nachiqamita da qauacoñiiguet damayi. 
1CO.14.37	Da huo'o ca ipi'itaxaatega da l'aqtaxanaxanec ñi Dios, huo'otaq ipi'itaxaatega da netanguit so Espíritu Santo, qaq no'on da ÿaÿateeteguet de'eda shiyiñi da damayi lqataxac so qadataxala' Jesús. 
1CO.14.38	Qalaxayi da sa ishit da ÿoqocha'a de'eda, qaq camayi nataq'en sa ishit da qaÿoqocha'a.
1CO.14.39	Qaq ÿoqo'oyi qami' ÿaqaÿa't, qanpogoxoiñiÿapegue' da qau'axachi' naua l'aqtaqa ñi Dios, qaq sa ishit da sa qauashiñi da qaitaxaiguilo naua n'aqtaqa sa qaÿauangalo. 
1CO.14.40	Qalaxayi qauaÿamaxachiichiguiñi da lliquiaxac 'enauac namayipi, yaqto' sa ishit da huo'o ca qan'enaguiiqui.
1CO.15.1	Qaq nagui qami' ÿaqaÿa't, ñishitaique da qami' souennataxanaxanque de'eda n'aqtac mayi chigaqaigui da nca'alaxa, dam ñaq qoquiitalec nagui, mayi qami' sa'axatema co'olloxochiyi, nachi qau'amaqchiñi. 
1CO.15.2	Damayi chigoqchigui da huo'o mshi qami' qanca'alaxatreec, qom qoquiitelec dam qami' sa'axatema, qataq qom sa ishit da chochi n'ajnaxaic da qadpi'iÿaxaqui.
1CO.15.3	Da sa'auaxaachiguiñi qami' sapaxaguenque dam nataq'en aÿim qoÿanem, damayi 'eeta': So Cristo ileualec da qayi'itaxaloxo, qaq damayi ipacchigui da 'enapec naua ñiyigui'shi l'aqtaqa ñi Dios. 
1CO.15.4	Nataq'en qami' sapaxaguenque da so Cristo qailayiñi, qaq co'olla inoxoodeec soua tres na'axa'te, nachi qaltaq nca'aleec qanqoÿin. Qaq damayi ipacchigui da 'enapec naua ñiyigui'shi l'aqtaqa ñi Dios. 
1CO.15.5	Qaq ime, nachi somayi nachaxana so Pedro, ime qaltaq jec soua lÿa't lamaxa'shi. 
1CO.15.6	Ime, qanachi qaltaq nachaxana so saqalota qadqaÿañicpi napacalec ca quinientos. Qaq saqalota nagui namayipi na ña nca'altauec, qataq huo'o na mashi qanmataxanaxaneec. 
1CO.15.7	Ime, qanachi qaltaq nachaxana so Santiago, ime qaltaq jec 'enauac so laÿipi lamaxashicpi.
1CO.15.8	Ime, qaltaq jec aÿim sepa'ateec, aÿim nachaxana nataq'en somayi, nai'ctaxa da aÿim shin'am da lañoxoc ca nogotolec mayi ichiÿa'a ca laloqo' da ñiguiñi. 
1CO.15.9	Cha'ayi aÿim qaica ca i'amaqchic, saq shin'am na laÿipi lamaxashicpi so Jesús, qataq sa yalou'a da aÿim qoÿanagui da aÿim lamaxashic somayi, cha'ayi secaatac na i'amaqteetacpi ñi Dios co'olloxochiyi. 
1CO.15.10	Qalaxayi da lqouagaxanaqtaic ñi Dios nachida da huo'o mshi aÿim nagui, qaq de'eda ñoqouagaxa sa ishit da saqca ca naigui. Cha'ayi aÿim ÿacteec da i'onataxanaxac, ñapacalec 'enauac na laÿipi namaxashicpi. Qalaxayi sa ishit da nachaÿim, nachida da lqouagaxanaqtaic ñi Dios mayi aÿim ÿanem. 
1CO.15.11	Qaq nai'ctaxa da huo'otaq aÿim ÿacteec da i'onataxanaxac, huo'otaq namayipi, qalaxayi 'eda da qad'aqtaxanaxac, qaq 'eda da qau'amaqchiñiitac.
1CO.15.12	Qalaxayi da qomi' sa'axataqtapeguec so Cristo da mashi sogote da Dios nca'aleeguesop naq'en da nleuaxa, qaq ¿tá'ainco' yi huo'o da qoñiita na 'eetega da sa ishit da nca'aleec qanqoÿin na leuaxaicpi? 
1CO.15.13	Cha'ayi da ÿoqta 'eesa da sa ishit da nca'aleec qanqoÿin na leuaxaicpi, qaq sa ishíttaxa da nca'aleec qanqoÿin so Cristo. 
1CO.15.14	Qaq da sa ishíttaxa da nca'aleec qanqoÿin so Cristo, nachi da sa'axataqtac qaica ca naigui, qata nataq'en da qadpi'iÿaxaqui. 
1CO.15.15	Qaq da nachi 'eetec de'eda, nachi qomi' shinaqta'am da chochi qomi' tenataxanaxaiqa, cha'ayi sa'axataqtac da ñi Dios nca'aleec naq'en so Cristo. Cha'ayi da sa ishit da 'en da nca'aleec qanqoÿin na leuaxaicpi, nachi ñi Dios sa ishíttaxa da nca'aleec naq'en so Cristo. 
1CO.15.16	Cha'ayi da sa ishit da nca'aleec qanqoÿin na leuaxaicpi, nachi so Cristo sa ishíttaxa da nca'aleec qanqoÿin. 
1CO.15.17	Qaq so Cristo da sa ishíttaxa da nca'aleec qanqoÿin, nachi da qadpi'iÿaxaqui qaica ca naigui. Qataq ñaq 'eetalec da huo'o da qadasouaxashichi. 
1CO.15.18	Qaq nataq'en na mashi qanmataxanaxaneecpi nam quetañi' da i'amaqten so Cristo, namayipi imauec da daqat. 
1CO.15.19	Qaq de'eda qanachaalataxac mayi ña ñachaataqtaigui nagui, da nachaqdata da huetaigui da qanaquitaxac so Cristo, qaq ÿataqta ÿacteec da qadachoxoyic, saq shinqa'am 'enauac na laÿipi.
1CO.15.20	Qalaxayi ÿoqta 'eesa da so Cristo sogote da Dios nca'aleeguesop naq'en da nleuaxa. Somayi nachiso so l'auaxanec na leuaxaicpi da qanca'alaxateec nam taÿa'a da nataq'en qanca'alaxateec. 
1CO.15.21	Cha'ayi de'eda nleuaxa chigoqchigui co'olloxochiyi so 'oonolec shiÿaxaua, qaq nachi 'eetec nataq'en chigoqchigui so lÿa shiÿaxaua da ishit da qanca'alaxateec na leuaxaicpi. 
1CO.15.22	Cha'ayi de'eda 'eetec da 'enauac na shiÿaxauapi ileu, souaxat da n'attau'a so Adán, qaq nachi 'eetec nataq'en ishit da qaltaq qanca'alaxateec 'enauac namayipi, souaxat da n'attau'a so Cristo. 
1CO.15.23	Qalaxayi ñi 'oonolec ÿataqta ca maichi lalamaxat lliquiaxac. So Cristo mashi sogote l'auaxanec da nca'aleec qanqoÿin. Ime, qaltaq jec na lalamaxatpi, qom ñi'iguelaq somayi. 
1CO.15.24	Qom ivita ca loga'tna, nachi so Cristo nlaxajñi da l'añaxac 'enauac na ÿotta'a't damaxasoxonapec nta'alpi mayi saq cha'a. Huaña, qanachi ÿanot da l'onataxanaxac da ilo'ogue 'enauacna ñi qadta'a Dios. 
1CO.15.25	Cha'ayi so Cristo ñaq 'eetalec da nta'a, chochi ivitta'a que'eca na'a'q qom ñi Dios ÿapiaxanaxanaxaalec 'enauac na ipa'agueetacpi. 
1CO.15.26	Qaq ca pa'ateec pa'aguenaxaua mayi qanlaxajñi, nachica ca nleuaxa. 
1CO.15.27	Cha'ayi ñi Dios mashi ipataxalec da ilo'ogue 'enauacna so Cristo. Qalaxayi naua ñiyigui'shi l'aqtaqa ñi Dios qom 'enapec da qaipataxalec 'enauacna somayi, qaq sa ishit da ñi Dios ÿalectoigui 'enauacna, cha'ayi ñimayi nachiñi ñi chigoqchigui da ipataxalec somayi 'enauacna. 
1CO.15.28	Qaq qom ivita da mashi ime da qaipataxalec 'enauacna so Cristo, qaq somayi som llalec ñi Dios nachi nañanot ñi lta'a Dios ñim chigoqchigui da ipataxalec somayi da ilo'ogue 'enauacna. Huaña, qanachi ñi Dios imata da ilo'ogue 'enauacna.
1CO.15.29	Qaq ¿huá'ague ca 'eetec yi huo'o na nañan da qanachilaxan da nshitaique da 'ico' qanachilaxan ca leuaxaic? ¿Tá'ainco' yi i'ot de'eda? Da huo'otaq sa ishit da nca'aleec qanqoÿin na leuaxaicpi, ¿tá'ainco' yi nañaalec namayipi da qanachilaxan?
1CO.15.30	Qataq qomi' ¿tá'ainco' yi ñañanaxaguet 'enauac na lchiguesat naua qan'axa'tesa'chi? 
1CO.15.31	Ÿataqta 'eesa, qami' ÿaqaÿa't, da 'enauaque naua na'axa'te satata'aguet da nleuaxa, qaq de'eda ÿataqta 'en, 'eeta'am da ñitonaxac da qami' ñitootapegueque, cha'ayi mashi qau'amaqchiñi so qadataxala' Jesucristo. 
1CO.15.32	Aÿim 'eeta'am da ÿataqta selogui' na shiguiÿacpi co'ollaq soota'a na Éfeso, qalaxayi ¿negue'tom ca sachigoxotaigui damayi? Da huo'otaq sa ishit da 'en da nca'aleec qanqoÿin na leuaxaicpi, qaq ÿoqta 'eesa quenaxa da n'aqtac mayi 'eeta': “Sequi'aq qataq ñiÿomaq, cha'ayi qome nte' seleuaq.”
1CO.15.33	Sa ishit qome da qami' qaÿatenachi't. 'Eeta'am da 'enapec quenaxa da n'aqtac, 'eeta': “Ca qauemaic shiÿaxaua n'aqchit ca no'on n'onataxac ca lÿa.” 
1CO.15.34	Qami' qavi'iguelaqaÿa qome da achaalataxac qui'itta qataq sa daÿactac, qataq qai'axañiiuec da qayi'itaxalqoi, cha'ayi huo'o da qoñiita na sa ishit da ÿauatton ñi Dios. Qaq de'eda shinapec, yaqto' huo'o da qad'alqoi.
1CO.15.35	Qalaxayi sa iuena'a da huo'o ca denataxan, 'eeta': “¿Huá'ago' ca 'eetec da qalta qanca'alaxateec na leuaxaicpi? ¿Chaq 'eeteco' qome ca l'oquiaxac?” 
1CO.15.36	De'eda nnataxanaxac ÿataqta 'itaxalagui. Cha'ayi da huo'otaq qoÿaañi aca nanguishi ala, qaq asa'aso nanguishi sa ishit da ñaxat qom saxanaxa da ileu. 
1CO.15.37	Aca qoÿaañi sa ishit da nachaca aca llaxataxa. Mayi nachaso aso ala mayi qoÿaañi, huo'otaq trigo ala, huo'otaq aca machaqca lÿa. 
1CO.15.38	Ime, qanachi ñi Dios ÿanem aso llaxataxa da 'eetec da lataxac; añi 'oonole nanguishi ala ipacchigui naq'en da maichi lataxac. 
1CO.15.39	Sa ishit da 'enauac da 'eeta'a't da n'oquiaxac. Cha'ayi na shiÿaxauapi huo'o da maichi lalamaxat l'oquiaxac. Nachi 'en'am na shiguiÿacpi, huo'otaq na huaÿotac, huo'otaq na 'etaxat l'ec. Namayipi sa ishit da 'en'a't da l'oquiaxac. 
1CO.15.40	Nachi 'eetec nataq'en huo'o da maichi lataxac na hueto'ot na piguem, qataq huo'o da maichi lataxac na huetalec ana 'alhua. Qalaxayi da lyaquiaxac nam hueto'ot na piguem sa ishit da 'en'am da lyaquiaxac na huetalecna. 
1CO.15.41	Na l'edaxa añi nala' sa ishit da 'en'am na l'edaxa so ca'agoxoic, huo'otaq ana huaqajñipi. Cha'ayi nataq'en ana huaqajñipi sa ishit da 'en'a't na l'edaxa. 
1CO.15.42	Qaq nachi 'eetec nataq'en qom qanca'alaxateec na leuaxaicpi. Cam qailayiñi, taÿa'a da nlaguiñi, qalaxayi qom qanca'alaxateec, nachi sa ishit da ileu. 
1CO.15.43	Qaq cam qailayiñi, nachi qaica ca lyac, qalaxayi qom qanca'alaxateec, nachi ÿataqta huo'o da lli'oxoyic. Qaq cam qailayiñi, nachi qaica ca l'añaxac, qalaxayi qom qanca'alaxateec, nachi ÿataqta huo'o da l'añaxac. 
1CO.15.44	Qaq ca qailayiñi, yi'oqchigui n'oquiaxac, qalaxayi qom qanca'alaxateec, nachi huo'o da l'oquiaxac saq cha'a. Cha'ayi da huo'o ca n'oquiaxac yi'oqchigui, qaq nataq'en huo'o ca n'oquiaxac saq cha'a.
1CO.15.45	Qaq ÿoqo'oyi 'ena'pe naua ñiyigui'shi l'aqtaqa ñi Dios: “So hua'auchiguiñi shiÿaxaua, l'enaxat Adán, co'olla qai'ot, nachi ÿataqta qoÿanagui da nca'altauec qanqoÿin.” Qalaxayi so Cristo som pa'ateec Adán, nachiso som saq cha'a mayi ishit da deca'alaqtaxan. 
1CO.15.46	Qalaxayi de'eda saq cha'a n'oquiaxac sa ishit da nachida da l'auaxanec. Chaqdata da yi'oqchigui. Qaq ÿaqa'aguet dam saq cha'a. 
1CO.15.47	So hua'auchiguiñi shiÿaxaua qaÿachigoxotaigui ana 'alhua, qaq somayi 'alhua l'ec. Qalaxayi so ÿaqa'aguet shiÿaxaua som qadataxala', somayi chigoqo'ot na piguem. 
1CO.15.48	Da l'oquiaxac na shiÿaxauapi 'eeta'am so hua'auchiguiñi shiÿaxaua mayi 'alhua l'ec. Qaq de'eda n'oquiaxac mayi piguem l'ec, damayi 'eeta'am som chigoqo'ot na piguem. 
1CO.15.49	'Eeta'am da nagui qomi' sanaqtañi da l'oquiaxac som 'alhua l'ec, qaq nachi 'eetec nataq'en ca na'a'q qom sanaxañi da l'oquiaxac som piguem l'ec.
1CO.15.50	Qami' ÿaqaÿa't, da sauotaique da qami' sa'axatema 'eeta': de'eda yi'oqchigui qad'oquiaxac sa ishit da inoxoneu'a ca l'onataxanaxac ñi Dios mayi ñaq natai'. Cha'ayi ca ishit da nlaguiñi, sa ishit da taÿapegueu'a cam qaica ca loga't. 
1CO.15.51	Qalaxayi ñishitaique da qauaÿajñi de'eda saq cha'a da sa ishit da 'enauac da seleuaq, qalaxayi 'enauac qome da qomi' qanadalaxa't. 
1CO.15.52	Qalaxayi ÿataqta nque'elaxatta qome de'eda, 'eeta'am da 'oonolec nqachigoxoñi ca shiÿaxaua, qom qai'axaÿa aca pa'ateec nashiide. Qom qaÿashiidaxaalecna, nachi na leuaxaicpi nca'aleec qanqoÿin. Huaña, qanachi sa ishit da lta ileu. Qaq qomi', nachi qomi' qanadalaxa't. 
1CO.15.53	Cha'ayi de'eda qadapachiyaxac mayi ishit da nlaguiñi, damayi iuen da ÿaañi qanqoÿin cam sa ishit da nlaguiñi. De'eda yi'oqchigui qad'oquiaxac mayi ishit da ileu, damayi iuen da ÿaañi qanqoÿin cam sa ishit da ileu. 
1CO.15.54	Qaq de'eda qadapachiyaxac mayi ishit da nlaguiñi, qom mashi qoÿanaxanaxaangui cam sa ishit da nlaguiñi, qataq de'eda qad'oquiaxac mayi ishit da ileu, qom mashi qoÿanaxanaxaangui cam sa ishit da ileu, nachi ipacchigui da 'ena'pe naua ñiyigui'shi l'aqtaqa ñi Dios, 'eeta': “Da nleuaxa mashi noxonec da qailaxachigui. 
1CO.15.55	'Am nleuaxa, ¿huá'ague ca hueta'ague ca 'ad'añaxac da qomi' 'auque'emaqchi't? 'Am nleuaxa, ¿huá'ague ca hueta'ague ca qonetega 'ad'añaxac da 'auauegaxan?” 
1CO.15.56	Da ÿachigoxotapoigui da l'añaxac da nleuaxa da qomi' ique'emaqchi't, nachida da ñi'itaxaloxo. Qaq na lqataxacpi ñi Dios, nachina na nquigaxateec da l'añaxac de'eda ñi'itaxaloxo. 
1CO.15.57	Qalaxayi saqalota da qan'achic ñi Dios da qomi' ÿanema da sauegaxanaq, chigoqchigui naq'en so qadataxala' Jesucristo.
1CO.15.58	Qaq ÿoqo'oyi qami' ñauochaxa'u ÿaqaÿa't, saqco' qome ca qanamachiÿaique, qoquiito'ot da qau'ochiitac da l'onataxanaxac so qadataxala'. Cha'ayi qami' qauaÿajñiita da qad'onataxanaxaqui da qau'onataxañiitacot somayi, ÿataqta huo'o ca naigui.
1CO.16.1	Qaq qom qau'ochi aca ntaunaqte na qadqaÿañicpi 'amqajnataxanaxaicpi, qalaq qau'enaxachiichigui da ÿapaxaguenataxanaxac mayi sanem na 'amqajnataxanaxaicpi mayi netaña yi 'alhua, l'enaxat Galacia. 
1CO.16.2	Da iviteuga ca na'a'q l'auaxanec naua la semana, nachi ñi 'oonolec da qoñiita huo'o aca iÿotauga, qalaxayi acatai' nalotau'a nachaca ÿaÿamaxat, yaqto' sa ishit da iuen da qai'ot aca ntaunaxanaqte qom qami' sevitalo. 
1CO.16.3	Qaq qom mashi qami' sevitalo, nachi samaxadegue da Jerusalén caua shiÿaxa'u mayi qalca'aiua'alo, qaq sachoxonaxanaxanque aca ÿide da yaqto' ida'a yi qadqaÿañicpi aca qadtaunaxanaqchi. 
1CO.16.4	Qaq da iuen da nataq'en aÿim ashic, qaq ñinaicapegueto caamayi.
1CO.16.5	Da ÿiquiaxac sauotaique da sa'auaxaañi da satelec yi 'alhua, l'enaxat Macedonia, qaq qom ime, nachi ñoqo'ona na Corinto. 
1CO.16.6	Qaq huo'otaq cada'ac da qami' soota'agueta, huo'otaq sovidaxatteec na n'omaxa da qami' soota'agueta, nachi qom ime, qaq ishit da aÿim qautauañi da ÿiquiaxac cam sata'ague. 
1CO.16.7	Cha'ayi aÿim sa saÿamaxaden da chochi qami' saÿalguete. Chaqdata da ñishitaique da loiguilo caua na'axa'te da qami' soota'agueta, qom huo'otaq aÿim ÿashiitem so qadataxala' de'eda ÿiquiaxac. 
1CO.16.8	Qalaxayi sauotaique da sonaña qome yi Éfeso, sovidaxattauga ca na'a'q Pentecostés, 
1CO.16.9	cha'ayi yimayi ÿataqta aÿim nauatteguet da so'onataxan, da yaqto' saqalota na i'amaqten so qadataxala'. Qaq nai'ctaxa da saqalota na depa'aguenataxaatac.
1CO.16.10	Qom qami' nvitalo ca Timoteo, qaq ÿataqta qanpogoxoiñiÿapegue' da machiguiñi qanqashiñi, yaqto' qaica camachaqca. Cha'ayi somayi i'ottac da l'onataxanaxac so qadataxala', 'eeta'am aÿim. 
1CO.16.11	Ÿoqo'oyi qaica ca 'oonolec da qoñiita da i'otan somayi. Chaqdata da qautauañiic da lliquiaxac, yaqto' qaica ca da. Cha'ayi seuattaique camayi nataq'iñi caua lÿa't qadqaÿa't da yaqto' ñauaneto.
1CO.16.12	Qaq so qadqaÿa Apolo ÿataqta qalota da ñachoxonnaxac da ñaq ca'attoiguilo soua qadqaÿa't da qami' nauaato, qalaxayi somayi sa ishit da jec nagui. Qalaxayi jec qom ivita da huo'o ca ldaqa'.
1CO.16.13	Ÿataqta qanloiteec, qataq qan'añaxachiitec da qadpi'iÿaxaqui. Qau'enaxachi ca shiÿaxaua ÿataqta qadamchigui qataq 'añaxaic. 
1CO.16.14	'Enauac na qauacoñiilec da qau'ochi, qaq ÿataqta qami' soxodaiqa.
1CO.16.15	Qaq nagui, qami' ÿaqaÿa't mayi qoñiitaña na 'alhua Acaya, mashi qauaÿajñiita da na llalaqpi na Estéfanas da nachina na l'auaxanecpi da da'amqajnataxan da qoñiita, qataq namayipi ÿataqta nañanguet da itauan na qadqaÿañicpi 'amqajnataxanaxaicpi. 
1CO.16.16	Ÿoqo'oyi ñishitaique da qami' nataq'en ÿataqta qaualaqailec ca shiÿaxaua 'eeta'am namayipi qataq 'enauac nam detaunaxaatac qataq do'onataxaatac. 
1CO.16.17	Ÿataqta ñitootapeguec da nvilda'a na soota'a na Estéfanas, qataq na Fortunato, qataq na Acaico, cha'ayi naamayi ishit da i'o't dam sa qauañoxochi, souaxat da qomi' qaÿoqtachi. 
1CO.16.18	Naamayi i'o't da ÿataqta ÿashitteec naq'en da ñachaalataxac, qata nataq'en da qoñiita. Ÿataqta qauauochiic qome ca shiÿaxaua 'eeta'ama naamayi.
1CO.16.19	Na 'amqajnataxanaxaicpi mayi netalec ne'ena 'alhua Asia, qami' ÿamaxalo da lquinaxanaxac. Ñi Áquila qataq añi lhua Priscila qataq na 'amqajnataxanaxaicpi mayi l'onaxanqa' yi lma', naamayi ÿataqta saqalota da lquinaxanaxac qami' ÿamaxalo, cha'ayi qami' l'amqajnataxanaxa'u. 
1CO.16.20	Qami' ÿamaxalo da lquinaxanaxac 'enauac na qadqaÿañicpi. Ÿataqta napigoq qome ñi 'oonolec ca lÿa da nquine', ÿataqta qanchoxonñiÿa't.
1CO.16.21	Aÿim Pablo qami' samaxalo da iquinaxanaxac, damayi maichi semapegue' da shiyiñi.
1CO.16.22	Da huo'o ca sa ishit da ÿauotec so qadataxala' Jesucristo, camayi huetalec da lta'adaic nhuaxanaguec. ¡'Am qadataxala', saqaÿaloq qome da 'ayi'iguelaq!
1CO.16.23	Qaq so qadataxala' Jesucristo qami' ÿanema qome ca no'on qoyiquiaxaqui. 
1CO.16.24	'Enauac da qoñiita qami' samaxalo da isoxoyic mayi chigoqo'ot so Cristo Jesús. Aja', nachi 'eetec de'eda.
2CO.1.1	Aÿim Pablo, de'eda ñamaxasaguec chigoqtot ñi Dios da ÿauo'o aÿim lamaxashic naq'en so Jesucristo. Aÿim hueta'aguet ñi qadqaÿa Timoteo. Qaq nagui qami' samaxalo ana ÿide, qami' ÿaqaÿañicpi mayi qau'amqchiñiitac ñi Dios, mayi qoñiitaña na la ciudad Corinto, qataq nataq'en 'enauac na lalamaxatpi ñi Dios mayi netalec yi 'alhua Acaya. 
2CO.1.2	Ñishitaique da qauacoñiiguet da nqouagaxanaqtaic qataq da nlagaxayic mayi chigoqo'ot ñi qadta'a Dios qataq so qadataxala' Jesucristo.
2CO.1.3	Shi'oxodenaq ñi Dios mayi lta'a so qadataxala' Jesucristo, cha'ayi nachiñi ñi qadta'a mayi qomi' lchoxonnataqa, qataq nachiñi ñi Dios mayi sa i'atai' da qomi' i'añaqchi't. 
2CO.1.4	Ñimayi qomi' i'añaqchi't da ivita da huo'o ca qanque'ejnaxac, yaqto' qomi' seshitaq da sa'añaqchitaq nataq'en ca huo'o ca nque'ejnaxac. Qaq de'eda qad'añaqtaxanaxac, nachida da l'añaqtaxanaxac ñi Dios. 
2CO.1.5	Cha'ayi i'enaxatteguet da qomi' ñiuanaqhua'a na saq llalcolec nque'ejnaxaguesat so Cristo, qaq nachi 'en'am chigoqchigui somayi da qan'añaqchitaguec ÿataqta saq llalcolec. 
2CO.1.6	Qaq ÿoqo'oyi da qomi' huo'o da qanque'ejnaxac, qalaq naigui da qami' qai'añaqchi't qataq qami' qanca'alaxatreec. Qaq da ñi Dios qomi' i'añaqchi't, nachi nataq'en da qoñiita qami' qai'añaqchi't, qataq qami' qanca'alaxatreec, yaqto' ishit da qanaloita'aguet da qan'añaxachiiguet de'eda que'ejnaxac mayi qomi' ñique'etaxanaqtapigui. 
2CO.1.7	Qaq ÿoqo'oyi ÿataqta huo'o da qadpe'e lta'adaic da qami' sepi'aqtalguete, cha'ayi saÿajnaqta da qami' qanhuañiÿau'a de'eda que'ejnaxac, qaq nataq'en qanhuañiÿau'a qome da l'añaqtaxanaxac ñi Dios.
2CO.1.8	Qami' ÿaqaÿa't, sauoqtaique da qauaÿajñiita da ÿataqta saq llalcolec da qanque'ejnaxac co'ollaq souaqta'a yi 'alhua Asia. Damayi ÿataqta lta'adaic, ÿoqo'oyi huac da sa ishit da yaloxoguet. Mashi sovidaqa'a da qaica ca qanaquitaxac da yica'alaqtauec. 
2CO.1.9	Mashi sanomaqta da shinaqta'am ca ÿagueec na lasouaxashit da taÿa'a qanqoÿin da nalaataguec. Qalaxayi damayi i'ot da qanapaxaguenataguec, da yaqto' sepi'aqa'a ñi Dios mayi nca'aleec naq'en na leuaxaicpi, qaq sa ishit da nachiqomi'. 
2CO.1.10	Ñimayi nachiñi ñi qomi' nca'alaxateeguesopa co'olloxochiyi da lta'adaic nleuaxa, qaq ñaq 'eetalec nagui da qomi' nca'alaxattrapeguec. Qataq ñaquitaqta'a ñimayi da nachi 'eetai' da qomi' nca'alaxattrapeguec, 
2CO.1.11	lamaaxa da qomi' qautauañi', qomi' qanqouagaxauñiitalguete. Qaq da saqalota na shiÿaxauapi qomi' nqouagaxaueetalguete, qaq nachi 'en'am saqalota na ÿaatacot da n'achiquiaxac ñi Dios souaxat da lqouagaxanaqtaic mayi qomi' ÿanema.
2CO.1.12	Cha'ayi da i'ot da qantonaxac 'eeta': da qantounaxac qomi' da'aqtaxanema da qadataxac ÿataqta qui'itta qataq qomi' 'eesoda nagui da ñaq souaqta'aguet na shiÿaxauapi ana'ana 'alhua, qataq lamaaxa da qoñiita. Qaq de'eda no'on qadataxac, damayi chigoqchigui da lqouagaxanaqtaic ñi Dios, qaq sa ishit da nachida da maichi qadaÿajnec. 
2CO.1.13	Cha'ayi ne'enaua qodede mayi qami' samaxasaxalo, sa ishit da sedaxañi ca lÿa mayi sa ishit da qauaÿachiñi da qautaxaÿaxañi. Chaqcata ca qami' ishit da qauaÿajñi. Qaq huo'o da ñaquitaxac da ña qaviyiÿa'a da qauaÿajñiita 
2CO.1.14	da qom ñi'iguelaq so qadataxala' Jesús, huaña, qaq qami' ishit da qomi' qantoñiitapegueque, qaq nachi 'en'am ñitonaqtapegueque qami'. Qaq damayi mashi cada'acolec da qauaÿajñiita.
2CO.1.15	Qaq 'eda da sepe'etalec co'ollaxa. Qaq ÿoqo'oyi huo'o da iuennataxa da sa'auaxaañi da qami' ñoqo'onalo, da yaqto' qauamaichiguiñi da dos da shi'iguelaxalec da qami' ñamaqtegalo. 
2CO.1.16	Tatapigui iuel da qami' satelguete co'ollaq ñanaÿa'ague na Macedonia. Qaq da shi'iguelaq, nachi ltaq saÿalguete da qami' ñamaqtegalo, yaqto' qami' ishit da aÿim qautauañi, qom ivita da saigue da Judea. 
2CO.1.17	Qaq ¿sasaguettac peta'a co'ollaq tatapigui iuel de'eda? ¿Qami' qaupi'itaxañiitega peta'a da aÿim da huo'o ca so'ot, qaq shin'am da lhuennataxac ca chochi shiÿaxaua da saq ÿataxalec da huo'o ca l'aqtac? 
2CO.1.18	Qalaxayi ñi Dios qomi' ÿaÿateete' da sa ishit da saq ÿataxalec ca qad'aqtac da qami' sa'aqtaxanaxama. 
2CO.1.19	Cha'ayi so llalec ñi Dios, l'enaxat Cristo Jesús, som sa'axattac qataq soua iÿa't Silvano qataq Timoteo co'ollaq qami' souaqta'agueta, somayi sa ishit da saq ÿataxalec ca l'aqtac. De'eda n'aqtaxanaxac mayi chigoqo'ot so Cristo ÿataqta 'eesa, 
2CO.1.20	cha'ayi somayi nachiso so ipacchigui naq'en 'enauac na ÿachaxanapecpi ñi Dios. Qaq ÿoqo'oyi da shi'oxodenaq ñi Dios, qaq chigoqchigui so Cristo Jesús da shinaqta' da qadasataxac, “Aja', nachida lataxac.” 
2CO.1.21	Qataq nachiñi ñim Dios ñim qomi' ÿanema qataq da qoñiita da saq saxanaxauec so Cristo, qataq nachiñi ñi qomi' ÿanaguilo da l'onataxanaxanqa. 
2CO.1.22	Qataq nachiñi ñi qomi' l'angui'shi qataq ÿanaiguilo naua qadquiyaqte so n'Espíritu Santo, qaq nachiso som ÿoqta 'itchiguiñi naq'en cam qomi' qoÿanma.
2CO.1.23	Qaq aÿim huo'o da iuennataxa da qami' ñamaqtegalo. Qalaxayi saxanaxa da ishit da qami' shi'iguelaxalo, souaxat da yaqto' sa ishit da sauo'o ca qanhuaxanaguiiqui. Qaq damayi ÿaÿateeta ñi Dios. Qaq da sa ishit da nachi 'eetec de'eda, qaq nai'ctaxa da qanqat da ñachaalataxac. 
2CO.1.24	Cha'ayi qomi' sa ishit da sauoqtaique da qami' sapaxaguenaxaque ca qad'amqajnataxanaxaqui, cha'ayi da qadpi'iÿaxaqui mashi ÿaÿamaqchiguiñi. Chaqdata da sauoqtaique da qami' setauana'q, da yaqto' nquic da qantonaxaqui.
2CO.2.1	Qaq ÿoqo'oyi aÿim tachigui yi iuel da sa ishit da qaltaq qami' ñamaqtegalo da qami' sachita'alo ca naquicoxo. 
2CO.2.2	Cha'ayi da aÿim sauo'o ca qadaquicoqoi, qaq ¿negue'to' ca ishit da i'ot ca ÿamaiquiaxac? Taxaaso' nachiqami' mayi qami' saquicoqchitta'pe. 
2CO.2.3	Qaq ÿoqo'oyi qami' samaxalo co'ollaxa aso ÿide, cha'ayi sa saÿamaxaden da qami' ñoqo'onalo da yaqto' aÿim qauaquicoqchichi, qamaq nachicatáctaxa ca ÿamaiquiaxac da qau'ochi. Qaq ÿoqo'oyi aÿim saÿateeta da huo'otaq aÿim samachiguiñi, qaq ÿoqta da 'enauac da qoñiita da qauamaichiguiñi. 
2CO.2.4	Cha'ayi can settapiguiñi asa'aso ÿide, qala ÿataqta lta'adaic da shiita qataq huo'o da ÿaquicoxo, ivida'a da ñoÿiitac. Qalaxayi sa ishit da shiyiñi asomayi da yaqto' qami' ÿaquicoqchi't, qalaxayi chochi ñishitaique da qauaÿajñi da ÿataqta lta'adaic da ÿauotaxanaqtaic da qoñiita.
2CO.2.5	Qaq qom huo'otaq huo'o ca i'ot ca naquicoxo, qaq camayi sa ishit da nachaqaÿimta da aÿim ÿaquicoqchit. Cha'ayi nataq'en 'enauac da qoñiita, cada'ac da qami' ÿaquicoqchi't. Shinapec da “cada'ac da qami' ÿaquicoqchi't,” yaqto' sa ishit da ÿapacteec da huo'o ca 'ico' sa sechidapec. 
2CO.2.6	Qami' co'ollaq qau'ochi so qalaponaxaqui da qau'ochi da nhuaxanaguec que'eca shiÿaxaua, qaq de'eda qau'ochi camayi nachi nalotañi. 
2CO.2.7	Qaq ÿoqo'oyi nagui no'on da chaqdata da qauchoxoyiñi camayi, qataq qau'añaqchichi. Ten, qom huo'otaq ÿagueec da laquicoxo, nachi ishit da qaica ca naquitaxac. 
2CO.2.8	Qaq ÿoqo'oyi qaltaq qami' ñachoxonnoiguilo da qaltaq qauachaxañiÿa da qadauotaxanaqtaiqui camayi. 
2CO.2.9	Can qami' samaxalo aso ÿide, qaq nachi huetalec 'enauac de'eda. Qaq qami' samaxalo asomayi, cha'ayi ñishitaique da chochi qami' shi'igue'n, da yaqto' saÿaten da ÿoqta 'eesa da qaualaqailec nam ÿapaxaguenataxanaxacpi. 
2CO.2.10	Qaq ÿoqo'oyi nagui cam qami' mashi qauchoxoyiñi souaxat da huo'o ca ÿasouaxat, qaq nataq'en aÿim sechoxoden camayi. Cha'ayi cam aÿim sechoxoden, da huo'otaq huo'o ca ÿasouaxat, qalaq camayi sechoxoden souaxat da qoñiita. Qaq damayi ÿauaachigui ñaq'en so Cristo, 
2CO.2.11	yaqto' so Satanás sa ishit da huo'o ca lligueuo da shinaqta, cha'ayi qomi' mashi saÿajnaqte' naua n'onataxaco.
2CO.2.12	Co'ollaq aÿim ñivita yi la ciudad Tróade da sa'axat da n'aqtaguec so Cristo, huaña yimayi, nachi ñatenalec da ÿataqta qaica ca aÿim nqanaxat da so'onataxanot so qadataxala'. 
2CO.2.13	Qalaxayi da iquiyaqteÿaxac ÿataqta qaica ca lamaxayic souaxat da sa ñauane' so qadqaÿa Tito. Ÿoqo'oyi nachi ñicoyiguene' yimayipi da ñanaÿa na 'alhua Macedonia.
2CO.2.14	Qaq ÿoqo'oyi qomi' sanqot da qan'achic ñi Dios ñim chigoqchigui naq'en so Cristo Jesús da qomi' 'añaxaiqa, qataq chigoqchiguilo naq'en qomi' da qaÿaÿaten da n'aqtaguec somayi. Qaq damayi 'en'am da no'on alaitaÿaxac mayi huaÿoxoneec 'enauaque naua 'ale'u. 
2CO.2.15	Cha'ayi qomi' shinaqta'am da alaitaÿaxac cam nchinaxanaxat mayi ÿanot ñi Dios so Cristo, qataq ÿataqta huaÿoxoneec da alaitaÿaxac, ividauga nam mashi qanca'alaxateec qataq nam ñaq huetaigui da lsomaxac. 
2CO.2.16	Qalaxayi nam ñaq huetaigui da lsomaxac, de'eda 'ico' nchinaxanaxat, damayi da alaitaÿaxac 'eeta'am ca dalaataxanapec. Qalaxayi na mashi nca'aleec, damayi 'eeta'am naq'en cam ama na laita mayi chigaqaigui da achaalataxac. Qaq ¿chaq negue'to' ca ishit da nalotau'a de'eda n'onataxanaxac? 
2CO.2.17	Qalaxayi qomi' sa ishit da 'ico' qomi' nmenaxaiqa da semenaqta'pe naua l'aqtaqa ñi Dios, da huo'otaq shinaqta'am nam qalota mayi ÿashaxaadeec naua n'aqtaqa. Chaqdata da ÿataqta qomi' 'eesoda da sa'aqtaxanaqtac, qaq qomi' ÿaÿate'n ñi Dios, cha'ayi maichi qomi' lamaxa'shi, qataq qomi' l-lataqa so Cristo.
2CO.3.1	Da qomi' shinaqpec de'eda, qaq ¿qaupi'itaxañiitega peta'a da qomi' qaltaq sauoqtaique da ñi'oxonnaqtapeguela't? ¿Huo'otaq da qami' sanaxama aca nede mayi qanpataxasoxolate? ¿Huo'otaq da qami' seÿaxanaxaiguilo da qau'ochi aca qad'onataxanaxac lmalate, da yaqto' se'enaxataq nam nachi 'eetecpi de'eda? 
2CO.3.2	'A'i, sa ishit. Cha'ayi qami' mayi nachi qoñiita'am acam qad'onataxanaxac lmalate mayi seuenaqtac. Qoñiita'am acam nede da qoÿittalguete naua qadquiyaqte, da yaqto' 'enauac na shiÿaxauapi ishit da ÿauatton qataq da itaxaÿaxan. 
2CO.3.3	Qami' qoñiita'am aca nede mayi nachiso so Cristo maichi ÿidelec, ime, qaq qomi' sanaxauec. Acam nede mayi sa ishit da chochi nedaxanaxat cam qaidolec, cha'ayi nachiso som n'Espíritu ñi Dios mayi nca'altauec som dedaxan. Aca nede mayi sa ishit da 'eeta'am da nedaguec da qoÿidelec ca coma', cha'ayi nachinaua naua lquiyaqtel na shiÿaxauapi.
2CO.3.4	Qaq ÿataqta saÿajnaqta de'eda, chigoqchigui so Cristo da qadpi'iÿaxac ñi Dios. 
2CO.3.5	Qaq sa ishit da nachiqomi' chigoqchiguilo da maichi qad'añaxac da huo'otaq huo'o ca so'otaq, chaqdata da 'enauac nam ishit da so'otaq chigoqchigui ñi Dios. 
2CO.3.6	Cha'ayi ñimayi maichi chigoqchigui da qomi' nalau'alo naq'en da so'onataxanaxau'a dam dalaxaic aÿamaxataxac mayi saq 'en'am da qaÿalaxaguet ca chochi ñiyiguishic, cha'ayi damayi nachida da dalaxaic achaalataxac mayi chigoqo'ot so Espíritu Santo. Na nqataxacpi mayi qoÿittañi, namayipi i'ot da nalaataguec ca shiÿaxaua, qaq so Espíritu Santo, qalaxayi ÿan da achaalataxac.
2CO.3.7	Ne'ena nqataxacpi mayi chigoqo'ot so Moisés, namayi qoÿittalecpi so coma', qataq ÿataqta lta'adaic co'ollaxa na l'edaxa. Qaq ÿoqo'oyi na Israel llalaqpi sa ishit da ÿamataigui na lashic so Moisés, cha'ayi na lashic somayi ÿataqta lta'adaic na l'edaxa. Qalaxayi se'eso n'edaxa nquictañi co'ollaxa, ivitta'a da 'om. Qalaxayi co'ollaq qananacot se'eso nqataxacpi mayi ishit da dalaataxan, qalaq qaica ca 'en'am da lli'oxoyic, 
2CO.3.8	qaq ¡llóxochiyictoxo' da sa ÿapacteec da lli'oxoyic dam n'aqtac mayi qomi' nda'alo so Espíritu Santo! 
2CO.3.9	Qaq nam nqataxacpi mayi ishit da i'ot cam qanhuaxanaguec, da ÿataqta huo'o da lli'oxoyic, qalaq ¡táloxochi sa ÿapacteectoxo' da lli'oxoyic da l'aqtac ñi Dios mayi i'axatema qomi' da mashi qaica ca qadasouaxashit! 
2CO.3.10	Cha'ayi nam nqataxacpi mayi ÿataqta huo'o co'ollaxa da lli'oxoyic, qalaxayi nagui sa ishit da 'en'am de'eda mayi ÿataqta ÿacteec da lli'oxoyic. 
2CO.3.11	Qaq ÿoqo'oyi da huo'o da lli'oxoyic co'ollaxa dam cada'acolec da jec qataq imeuo, qaq nachi 'en'am ÿacteec da lli'oxoyic dam qaica ca loga't.
2CO.3.12	Qaq ÿoqo'oyi ÿataqta huo'o da qanaquitaxac, ÿoqo'oyi sa ishit da huo'o ca qomi' nqanaxa't da sa'aqtaxanaq. 
2CO.3.13	Qaq sa ishit da shinaqta'am so Moisés da ÿauota'a so lapoxot na lashic, da yaqto' na Israel llalaqpi sa ishit da ÿauangui da nquictaña da 'om se'eso n'edaxa mayi sa ishit da 'eetai'. 
2CO.3.14	Qalaxayi somayipi qaica co'ollaxa ca lauattonaxanaxac. Qaq ñaq 'eetalec nagui naxa da qaitaxaÿaxan so hua'auchiguiñi aÿamaxataxac, qaq nachiso se'eso napoxonaxat som daqanaqtaxan da huo'o mshi sa ishit da huo'o ca qaÿaÿaten. Cha'ayi se'eso napoxonaxat sa ishit da qanqat, cha'ayi nachaqsota som Cristo mayi ishit da nqat. 
2CO.3.15	Qaq ñaq 'eetalec nagui da ivita da qaitaxaÿaxan anam lliyiguishipi so Moisés, nachi huo'o so 'ico' napoxonaxat mayi ÿapotalec da nauattonaxanaxac. 
2CO.3.16	Qalaxayi ca shiÿaxaua da huo'otaq quegue so Cristo, nachi qanqat se'eso napoxonaxat. 
2CO.3.17	Cha'ayi so qadataxala' nachiso som Espíritu Santo, qaq ÿoqo'oyi cam hueta'ague so n'Espíritu so qadataxala', nachi qaica ca saq huesochiguiñi. 
2CO.3.18	Qaq ÿoqo'oyi 'enauac da shinaqta mashi qaica som lapoxot na qadashic, nachi shinaqta'am aca tannaxai mayi 'edoigui naq'en da lli'oxoyic so qadataxala', qataq nachi ñiquigaqta'aguet da shinaqta'am so Cristo, cha'ayi dam lli'oxoyic somayi nachi qomi' nquigaxattrashigue'm. Qaq 'eda da 'eetec so qadataxala' da nachiso so Espíritu Santo.
2CO.4.1	Qaq ÿoqo'oyi qomi' sa ishit qome da sa ñi'añaxataq, cha'ayi ñi Dios dam lqouagaxanaqtaic qomi' ipataxalguete de'eda n'onataxanaxac. 
2CO.4.2	Qataq mashi sa ñashinaxaguet 'enauac na qoÿoxottañipi da qai'ot, qataq nam i'ot da n'aloxo. Qataq sa ishit da chochi satenataxanaqtac, qataq sa ishit da sashaxanaxaadeec naua l'aqtaqa ñi Dios. Chaqdata da 'eesoda naua sa'axata'q, qaq 'enauac na shiÿaxauapi ÿaÿaten da qomi' 'eesoda, qaq damayi ÿaÿateeta ñi Dios. 
2CO.4.3	Qaq ÿoqo'oyi da huo'otaq sa ishit da qaila'a de'eda sa'axataqtac n'aqtaxanaxac mayi naigui da nca'alaxa, qalaxayi nachaqnata na shiÿaxauapi mayi taÿa'a da qanlaxajñi. 
2CO.4.4	Cha'ayi namayipi sa ishit da da'amqajnataxan, ÿoqo'oyi som shiÿaxaua lma'na, mayi quetague' nam shiÿaxauapi, somayi sa nauaañi naq'en namayipi da lauattonaxanaxac, da yaqto' sa ishit da ila'a na l'edaxa dam no'on qad'axaÿaxac mayi i'axat da n'aqtaguec so Cristo mayi ÿi'oxodaic, som nachiso so lqui'iÿaxac ñi Dios. 
2CO.4.5	Qataq da sa'aqtaxanaqtac, qalaq sa ishit da maichi ñi'aqtaxanaqtapeguela't. Chaqdata da qomi' sa'axataqtac so Jesucristo da nachiso so qadataxala'. Qataq ñi'axataqta da chochi qomi' qadlataqalli', souaxat da lsoxoyic so Jesús. 
2CO.4.6	Cha'ayi ñim Dios mayi maichi namaq asom lcoÿadaxanaqte, da yaqto' icoÿadelec nam napalaxa, qaq nachiñi ñimayi icoÿadoiguilo naua qadquiyaqte, chigoqchigui naq'en asa'aso lcoÿadaxanaqte, da yaqto' ishit da sauattonaq da lli'oxoyic ñimayi mayi 'edoigui naq'en da lashiguiaxac so Jesucristo.
2CO.4.7	Qalaxayi de'eda mayi qalota da lashiichiÿaxac, damayi sachoqtaigui da qad'oquiaxac mayi 'eeta'am aca 'alhuole, yaqto' ishit da qaila'a de'eda lta'adaic n'añaxac da chigoqo'ot ñi Dios, qaq sa ishit da nachiqomi' chigoqchiguilo. 
2CO.4.8	Qaq nai'ctaxa da hueteguelo 'enauac nam i'ot da qadqalaic, qalaxayi sa ishit da saq huo'o ca llic da qaÿaÿamaxajñi. Qataq nai'ctaxa da huo'o ca qomi' ÿachitata'n, qalaxayi sa ishit da saqca cam qanaquitaxac. 
2CO.4.9	Qataq nai'ctaxa da qomi' qaicaata'pe, qalaq sa ishit da qomi' qaÿala't. Qataq nai'ctaxa da qomi' qaÿamaxayiñi, qalaq sa ishit da qadeleu. 
2CO.4.10	Qaq nai'ctaxa cam sataxague, qalaq 'eeta'am da sachoqtac dam nalaataguec so Jesús, yaqto' ishit da qaila'a da nachaalataxac somayi da nachattaigui da qad'oquiaxac. 
2CO.4.11	Cha'ayi qomi' nagui da ña ñica'alaqtauec, qalaq souaqtaigui da lchic da qanalaataguec 'enauaque naua na'axa'te souaxat so Jesús, yaqto' nataq'en da nachaalataxac somayi yi'oq da nachattaigui da qad'oquiaxac mayi huo'o ca loga't. 
2CO.4.12	Qaq ÿoqo'oyi de'eda nleuaxa do'onataxaatapoigui da qad'oquiaxac, qaq dam achaalataxac, qalaq do'onataxaatapoigui da qad'oquiaxaqui.
2CO.4.13	Naua ñiyigui'shi l'aqtaqa ñi Dios 'eeta': “Sa'amqajnataxan, ÿoqo'oyi setaqa.” Qaq ÿoqo'oyi qomi' nachi shinaqtec da qadpi'iÿaxac da qomi' sa'amqajnataxanaq, ÿoqo'oyi setaxasoq. 
2CO.4.14	Cha'ayi saÿajnaqta ñim Dios mayi qaltaq nca'aleec naq'en co'ollaq qaÿalauat so qadataxala' Jesús, ñimayi nataq'en qome qomi' nca'alaxatreec, 'eeta'am da 'eetec naq'en so Jesús. Ime, qaq qomi' nÿatreuo da qomi' ÿauegueu'alo ca netaña ñimayi. 
2CO.4.15	Qaq 'enauac de'eda yi'oq, yaqto' qami' qauaÿamqaiñi, yaqto' da qalota na ÿaconguet da lqouagaxanaqtaic ñi Dios, qaq qalota nataq'en na ÿaatacot da n'achic, qaq damayi naigui da lli'oxoyic ñi Dios.
2CO.4.16	Qaq ÿoqo'oyi sa ishit qome da saq ñi'añaxataq. Nai'ctaxa da 'ico' taÿañicda da qad'oquiaxac, qalaxayi dam saq cha'a qanachaalataxac na'axa'tesat da nqochiitashiguem. 
2CO.4.17	Cha'ayi nam qanque'ejnaxaco nagui de'eda qanachaalataxac, naamayi saq 'amaqtachi qataq saqaÿaloq da inoxoodeec, qaq nachinaua na qomi' i'otegueta cam ÿataqta lta'adaic ñi'oxoyic mayi qaica ca loga't, qaq saq 'en'am na qanque'ejnaxacpi. 
2CO.4.18	Qaq ÿoqo'oyi sa ishit qome da seloqtagui ca yi'oqchigui. Chaqcata ca sa ishit da yi'oq. Cha'ayi cam yi'oqchigui, qalaq sa ishit da 'eetai', qaq cam saq cha'a, qalaxayi sa ishit da huo'o ca loga't.
2CO.5.1	Qaq ÿoqo'oyi qomi' saÿajnaq da huo'otaq nlaguiñi de'eda qad'oquiaxac, mayi 'eeta'am ca noÿic mayi saq 'eetai', qalaxayi ñi Dios sogote da ÿaqataxaatai' ca qadma' mayi qaica ca loga't da piguem. Camayi sa ishit da chochi shiÿaxaua ca l'onatac. 
2CO.5.2	Qaq 'eesa da huo'otaq ña ñica'alaqtauec nagui da ña ñachaataqtaigui de'eda qad'oquiaxac, qalaq ÿataqta huo'o da qadachitataic, qataq huo'o da qadyaxa da ñoqochinaxa ca qadma' mayi na'ague da piguem, 
2CO.5.3	cam ishit da qomi' napoxonaxanaxaayiñi, 'eeta'am ca nogoxot, da yaqto' sa ishit da souaqtauec. 
2CO.5.4	Qaq ÿoqo'oyi nagui da ñaq sonaqtaigui ne'ena qadma' mayi nachida da qad'oquiaxac, qalaq ÿataqta huo'o da qadachitataic qataq da qadhuogoxo. Qalaxayi sa ishit da huo'otaq sauoqtaique da 'ico' ñisoxoñi dam toguishic qad'oquiaxac. Cha'ayi dam shinaqtapeguec, 'eeta': Sauoqtaique da sanaxañi cam dalaxaic qad'oquiaxac, qaq yaqto' dam qad'oquiaxac mayi huo'o ca loga't ishit da imeuo souaxat dam dalaxaic achaalataxac. 
2CO.5.5	Qaq nachiñi ñim Dios mayi qomi' ÿaqataxaata'agueta 'enauac de'eda, qataq qomi' ÿanema so n'Espíritu Santo, qaq nachiso som ÿoqta 'itchiguiñi naq'en da saconaxaguet cam qomi' qoÿaatapigui'salo.
2CO.5.6	Qaq ÿoqo'oyi nachi 'eetai' qome da huo'o da qadpe'e. Saÿajnaqta da huo'otaq ña ñachaataqtaigui de'eda qad'oquiaxac, qaq 'eeta'am da ña sepa'aqtaueguesop que'eca qadma'. Qaq sa ishit da souaqta'aguet so qadataxala'. 
2CO.5.7	Qaq soqolaqtelec qome da qadpi'iÿaxac, qaq sa ishit da nachica ca yi'oqchigui da seloqtagui. 
2CO.5.8	Qaq ÿataqta huo'o de'eda qanaquitaxac. Qaq ÿoqo'oyi huo'o da qadyaxa da saxanaxauec da ñachaataqtaigui de'eda qad'oquiaxac, nachi qolaq da yaqto' souaqta'aguet so qadataxala'. 
2CO.5.9	Qaq ÿoqo'oyi ñipogoxoinaqtapegue' da qomi' ÿaÿamaxadeete' so qadataxala', nagui da ña ñachaataqtaigui da qad'oquiaxac, huo'otaq da mashi sa ishit da ñachaataqtaigui. 
2CO.5.10	Cha'ayi 'enauac qome qomi' ñachaataxau'a cam huaña da so Cristo nmit na nasouaxashitpi, da yaqto' ñi 'oonolec ishit da ÿaconguet cam naigui ca l'onataxanaxac co'ollaq ña nachattaigui da l'oquiaxac, no'on, huo'otaq qauem.
2CO.5.11	Qaq ÿoqo'oyi qomi' mayi mashi sauattonaqta da lataxac da shi'iÿaxa so qadataxala', qomi' huo'o da qanpogoxoinaxac da yaqto' ña da'amqajnataxan na shiÿaxauapi. Qalaxayi ñi Dios mashi sogote da qomi' ÿauattoote', qaq huo'o nataq'en da ñaquitaxac da qoñiita da qomi' qauauattoñiite'. 
2CO.5.12	Qaq sa ishit da qaltaq shi'iguelaxasoxolec da yaqto' qaltaq qomi' qavi'oxoyiñi'. Cha'ayi chaqdata da sauoqtaique da qomi' qauamaitegueta, yaqto' qami' ishit da qau'aqtaxañiim na shiÿaxauapi mayi ñi'oxodeetapigui da lataxac ca yi'oqchigui shiÿaxaua, qaq sa ishit da nachica cam huetaigui añi lquiyaqte camayi. 
2CO.5.13	Cha'ayi qomi' da 'ico' sa saÿamaxasoq, qalaxayi souaxat ñi Dios; qaq da huo'otaq saÿamaxasoqta, qaq souaxat da qoñiita. 
2CO.5.14	Da lsoxoyic so Cristo nachida da qomi' ÿama'q, cha'ayi qomi' saÿajnaqta da 'oonolec so ileualec 'enauac na shiÿaxauapi, qaq ÿoqo'oyi 'enauac namayipi nataq'en 'eeta'am da ileu. 
2CO.5.15	So Cristo ileualec 'enauac na shiÿaxauapi, yaqto' cam ña nca'altauec, qalaq sa ishit da maichi lalamaxat da nachaalataxac. Chaqdata da lalamaxat som ileualec qataq nca'aleeguesop qanqoÿin. 
2CO.5.16	Qaq ÿoqo'oyi qomi' nagui sa ishit da chochi seloqtapigui da lataxac ca shiÿaxaua da shinaqta'am nam huetalec ana 'alhua. Qaq nai'ctaxa da sogote co'ollaxa da seloqtapigui da lataxac so Cristo da shinaqta'am nam huetalecana, qalaxayi nagui sa ishit da nachi 'eetec da qadhuennataxac de'eda somayi. 
2CO.5.17	Qaq ÿoqo'oyi da huo'o ca n'attau'a so Cristo, nachi camayi 'eeta'am ca dalaxaic shiÿaxaua. Qaq 'enauac da toguishic nachaalataxac imeuo, nachi qaltaq jec da dalaxaic nachaalataxac.
2CO.5.18	Qaq 'enauac de'eda chigoqchigui ñi Dios ñim chigoqchigui naq'en so Cristo da qaltaq ñimanaxai' naq'en ñimayi. Ime, qaq qomi' ÿanema da qad'onataxanaxac, da yaqto' nmane' ñaqashinaq 'enauac na shiÿaxauapi ñimayi. 
2CO.5.19	Qaq da qad'aqtaxanaxac 'eeta': Ñi Dios nachi hueta'aguet so Cristo co'ollaq somayi nmane' naq'en ñimayi 'enauac na shiÿaxauapi, qaq ñimayi sa ishit da taÿapigui lauel dam lasouaxashit namayipi. Ime, qaq qomi' ÿanaguilo da qad'onataxanaxac, da yaqto' sa'axataq da n'aqtac mayi i'axat da qanmane' ñi Dios. 
2CO.5.20	Qaq ÿoqo'oyi nachiqomi' l'aqtaxanaxanqa so Cristo, qaq chigoqchiguilo naq'en qomi' ñi Dios da 'eeta'am da qami' nachoxodeetoiguilo. Qaq chigoqchigui so Cristo da qami' ñachoxodenaqtoiguilo, shinaqta': qanmañi' qome ñi Dios. 
2CO.5.21	So Cristo ÿataqta qaica ca lasouaxashit. Qalaxayi souaxat qomi', nachi ñi Dios 'eeta'am naq'en somayi ca 'itaxaloxoic, yaqto' qomi' da mashi ñi'adaqtau'a somayi, nachi saxaigui dam achaalataxac qui'itta mayi ÿaÿamaxadeeta ñi Dios.
2CO.6.1	Cha'ayi qomi' lta'u ñi Dios dam l'onataxanaxac, qaq ÿoqo'oyi qami' ñachoxodenaqtoiguilo da sa ishit qome da saqca ca naigui qanqashiñi da lqouagaxanaqtaic mayi qami' ÿachaxanalo ñimayi. 
2CO.6.2	Cha'ayi ñimayi nam l'aqtaqa mayi nanettrañi 'eeta':
2CO.6.2	So na'a'q mayi ichoxonnataxanaxaqui, qalaq 'am sa'aqtega;
2CO.6.2	qataq so na'a'q mayi huetoigui da seca'alaqtaxan, qalaq 'am setauan.
2CO.6.2	Qaq nachina na na'a'q nchoxonnataxanaxaqui; qataq nachina na na'a'q nca'alaqtaxanaxaqui.
2CO.6.3	Qaq sa ishit da huo'o ca 'ico' ñaqanaxataqtac, yaqto' sa ishit da qauem da n'aqtaguec da qad'onataxanaxac. 
2CO.6.4	Chaqdata da sauoqtaique da 'enauac nam so'otaqpi ichoxot da qomi' l-lataqa ñi Dios, souaxat da qanhualaxaunaxac da ñi'añaxataxaguet 'enauac na qanque'ejnaxaguesat, qadhuenaxanaxa qataq nam qanqanaqtagueguesat. 
2CO.6.5	Cha'ayi qomi' qaiuaxaata'pe, qomi' qaicoñi't, qomi' qaicogaxaata'pe, qataq ÿagueec da qad'onataxanaxac, sa ishit da so'ochaq, qataq soqouataq. 
2CO.6.6	Nataq'en ichoxot da qomi' l-lataqa ñi Dios da no'on qadataxac, qataq da qadauattonaxanaxac mayi 'eesa, qataq da qadhualaxavic, qataq da qadauotaxanaqtaic, qataq da nachi 'eetai' da qomi' hueta'agueta so Espíritu Santo, qataq dam 'eesa qadsoxoyic, 
2CO.6.7	qataq dam qad'aqtaxanaxac mayi 'eesa, qataq dam l'añaxac ñi Dios mayi qomi' hueta'agueta. Qataq so'ogoxonaxa da n'ogoxonaxat mayi chigaqaigui da qui'itta achaalataxac, da ivita da qomi' qaicogaxana'pe, huo'otaq da huo'o ca ñicotaqpegue'. 
2CO.6.8	Qaq huo'o yi na'a'q qaq huo'o da qañi'oxonnataguec, qataq da qomi' sa qaiyacna'pe. Qataq huo'o da no'on da qan'aqtaguec, qataq da qauem da qan'aqtaguec. Qataq huo'o da qoÿiitega qomi' shipecaiqa, qataq huo'o da qoÿiitega da qomi' 'eesoda. 
2CO.6.9	Qataq huo'o da qoÿiitega qomi' sa qaÿauatto'n, qataq huo'o da qoÿiitega da qomi' nauattonataqa. Qataq huo'o da souaqaigui da lchic da nleuaxa, qalaxayi ñaqaiyita ña yica'alaqtauec. Huo'o da qomi' qaiuaxaata'pe, qalaxayi sa ishit da qomi' qaÿalaua't. 
2CO.6.10	Qaq nai'ctaxa da saquicoqta, qalaxayi nachi 'eetai' da samaqchiguiñi. Qataq qomi' choxoda'q, qalaxayi qalota na sesallaqchitaq. Nai'ctaxa da qaica ca yi da shinaqta, qalaxayi qaica 'enauac ca seuenaqtac.
2CO.6.11	Qami' qadqaÿa't mayi qadmayi na Corinto, qomi' ÿataqta qaica ca sauoqtaique da qami' setaxasoxoiguilo, ÿataqta imauec da qadquiyaqteÿaxac da qaica ca 'oonolec soxotaqtapiguiñi. 
2CO.6.12	Qaq sa ishit da huo'o ca 'oonolec da qoñiita da huo'o ca 'ico' soxotaqtapiisop, qalaxayi qami' mayi huo'oi naua qomi' qai'oxochiitapiisopa. 
2CO.6.13	Qaq nagui qami' ñachoxodeetoiguilo, shiita'am ca nta'a da nachoxodeetoigui ca llalaqpi, da ÿataqta qauauachiitoiguilo qome naua qadquiyaqchilli' da qoñiita'am aÿim da qaica ca sauotaique da qami' setaxaiguilo.
2CO.6.14	Sa ishit qome da qauauaqaiguet ca shiÿaxaua mayi sa da'amqajnataxan. Cha'ayi da 'eetec de'eda, qaq ishit da qoÿiita'am cam qaÿauaxaÿaxana't mayi sa ishit da natena't. Cha'ayi ¿ishit peta'a da huaqta'aguet da achaalataxac qui'itta da achaalataxac qauem? huo'otaq ¿ishit peta'a na yi'oqchiguiñi da huaqta'ai' na napalaxa? 
2CO.6.15	Qataq ¿ishit peta'a da nhuoteete' so Cristo so Satanás? qataq ¿ishit peta'a ca 'amqajnataxanaxaic da tatapegueu'a ca sa ishit da da'amqajnataxan? 
2CO.6.16	Qataq ¿ishit peta'a da qaipa'axanoigui ca noÿic mayi huaigui da qanatamnot ñi Dios na nqolacpi? Cha'ayi qami' qoñiita'am cam lauo' ñi Dios mayi nca'altauec. Cha'ayi ñimayi nachi 'enapec, 'eeta':
2CO.6.16	Sootaigui qataq salectaigui namayipi;
2CO.6.16	aÿim mayi nachaÿim lta'a Dios,
2CO.6.16	qaq namayipi nachi ÿalamaxatpi.
2CO.6.17	Qaq ÿoqo'oyi nataq'en ñi qadataxala' 'eeta':
2CO.6.17	Qoquiÿa'ai qome na sa da'amqajnataxanpi, qataq qauÿochiilec;
2CO.6.17	qataq sa ishit qome da qaupochiu'a ca ishit da deshipaxanaqtaxan.
2CO.6.17	Yaqto' aÿim ishit da qami' sacongueta,
2CO.6.18	qataq yaqto' nachaÿim mayi aÿim qadta'ai.
2CO.6.18	Qaq qami', qalaq qami' ÿalqa qataq qami' ÿalel,
2CO.6.18	qaq 'eda da 'enapec ñim qadataxala' mayi qaica ca ÿaqalanapec.
2CO.7.1	Qaq ÿoqo'oyi qami' ñauochaxa'u ÿaqaÿa't, 'eda da qomi' qaÿachaxanapecoto. Ÿoqo'oyi sa ishit qome da huo'o ca ishipaxanaqchit da qad'oquiaxac qataq dam saq cha'a qanachaalataxac 'enauac nam ishit da deshipaxanaqtaxan. Qataq ÿataqta ñipogoxoinaqpegue' qome da qomi' qui'itte', souaxat da souaqtaigui da shi'iÿaxa ñi Dios.
2CO.7.2	Qaq ÿoqo'oyi qauauo'oi qome ca qaddaqa' naua qadquiyaqchilli'. Cha'ayi sa ishit da huo'o ca seque'emaqchitaq qataq da ñi'axataq qataq da satenachitaq. 
2CO.7.3	Qaq sa ishit da shinapec de'eda da yaqto' sauo'o ca qadasouaxashichi, cha'ayi mashi ime caillayi da i'aqtac da qami' ÿataqta qanhuañiÿau'a da iquiyaqteÿaxac, da yaqto' qami' ñachaalataxa'u qataq da qami' ileuaxa'u. 
2CO.7.4	Qaq ÿataqta qalota da ñaquitaxac qataq ñitonaxac souaxat da qoñiita. Qaq nai'ctaxa da souaqtangui 'enauac na qanque'ejnaxaguesat, qalaq aÿim ñanomteguet da i'añaxac qataq aÿim nlaqchigui da ñitonaxac.
2CO.7.5	Chigoqta'a can ñividaxa yi Macedonia, nachi saxanaxa da huo'o ca qanmataxac. Chaqdata da qomi' ñatenaqlec 'enauac nam qomi' nqanaxa't qataq pa'aÿauec da qancogaxanataguec qataq mashi leutapigui da qadvilÿaxac. 
2CO.7.6	Qalaxayi ñim Dios mayi ishit da i'añaqchit cam qaica ca l'añaxac, ñimayi chigoqchigui naq'en da lvidaxac so Tito da qomi' i'añaqchi't. 
2CO.7.7	Qaq sa ishit da chaqdata da lvidaxac somayi, cha'ayi somayi ÿataqta huo'o da l'añaxac souaxat da qoñiita. Cha'ayi somayi qomi' da'aqtaxaatapeguema da ÿataqta huo'o da qadyaqai da aÿim qanauañi', qataq qomi' da'aqtaxaatapeguema dam qadaquicoqoi qataq da qaica ca qadamaxayiqui souaxat aÿim. Qaq nachida da ÿoqta nquigaxatteec da ñitonaxac.
2CO.7.8	Qaq nai'ctaxa da aso ÿide mayi qami' samaxalo co'ollaxa da qami' ÿaquicoqchi't, qalaxayi nagui sa ishit da shicapeguem. Cha'ayi da huo'otaq saÿaténctaxa co'ollaxa da qami' ÿaquicoqchi't, qaq da huo'otaq shicapeguem, qalaxayi saqaÿaloxouec. 
2CO.7.9	Qaq nagui ÿataqta huo'o da ñitonaxac, qalaxayi damayi sa ishit da souaxat da qami' qauaquicoita. Mayi souaxat da de'eda qadaquicoqoi. Damayi chigoqchigui da qai'axañiideec naua qan'onataxacolli'. Cha'ayi huo'o da qadaquicoqoi mayi ÿaÿamaxadeeta ñi Dios, qaq sa ishit da huo'o ca 'ico' qadasouaqtac da qoñiita. 
2CO.7.10	Cha'ayi de'eda naquicoxo mayi ÿaÿamaxadeeta ñi Dios, damayi i'ot da qoÿaxaadeec naua 'onataxaco qataq naigui da nca'alaxa. Qaq ÿoqo'oyi sa ishit da qanayictega. Qaq dam laquicoxo nam sa da'amqajnataxanpi, damayi naigui da nleuaxa. 
2CO.7.11	Qaq qami' huo'o da qadaquicoqoi mayi ÿaÿamaxadeeta ñi Dios, qaq ¡ña qauloÿa nagui dam naigui! Damayi i'ot da ÿataqta sa qauasaguiyiitac, qataq qau'axachi da naigui dam qau'ochi, qataq qami' inogoqchi't, qataq ÿauo'o da qadcolanqai. Ime, qaq ca huo'o ca qadyaqai da aÿim qanauañi'. Huaña, nachi qami' qanasapachiitelec da qauauo'oi da nhuaxanaguec cam i'ot ca qauem. Qaq 'enauac de'eda ichoxot da qami' ÿataqta qaica ca qadasouaxashichi. 
2CO.7.12	Cha'ayi can settapiguiñi aso ÿide, qalaq sa ishit da ÿapacteec da icouennataxac da huo'otaq tatapigui yi iuel cam shiÿaxaua mayi i'ot ca sa ÿaÿamaxañi, huo'otaq cam huo'o ca qai'otec. Chaqdata da ñishitaique da yaqto' qauaÿajñi de'eda qadhuogoqoi souaxat da shinaqta. Qaq damayi ÿauaachigui ñi Dios. 
2CO.7.13	Qaq ÿoqo'oyi qomi' ÿataqta huo'o da qan'añaqchitaguec.
2CO.7.13	Qalaxayi sa ishit da chaqdata de'eda qan'añaqchitaguec mayi saconaxaguet. Cha'ayi can ñauanaxai' so Tito, nachi ÿapacteec da qantonaxac, souaxat somayi da ÿataqta machiguiñi, qataq souaxat qami' da ÿataqta qautauañi somayi, da yaqto' sa ishit da huo'o ca tatapigui yi lauel. 
2CO.7.14	Qaq sa ishit da huo'otaq ñi'aloxootac can shiitega so Tito da aÿim ÿataqta huo'o da ñitonaxac souaxat da qoñiita. Chaqdata da 'enauac nam qami' sa'axataxama ÿataqta 'eesoda. Qaq nachi 'en'am da qad'aqtac can shinaqtega so Tito ÿataqta 'eesa da qomi' samaqchiguiñi souaxat da qoñiita. 
2CO.7.15	Qaq somayi ÿataqta ÿacteec da lauotaxanaqtaic da qoñiita naxa da tachigui lauel da qoñiitec da qadalaxayiqui, qataq da 'eetec da qadqochoqoi co'ollaq qauacoñiiguet, qataq huo'o da qadcolanqai. 
2CO.7.16	Qaq huo'o da ñitonaxac, souaxat da ÿataqta huo'o da ñaquitaxac da qoñiita.
2CO.8.1	Qaq nagui qami' qadqaÿa't, sauoqtaique da qami' sa'aqtaxanaxama da 'eetec da lqouagaxanaqtaic ñi Dios mayi ÿanem nam 'amqajnataxanaxaicpi mayi netalec yi 'alhua Macedonia. 
2CO.8.2	Cha'ayi nai'ctaxa da lqalaic yimayipi souaxat da ñi'iguenataguec, qalaq nachi 'en'am ÿataqta machiguiñi. Qataq nai'ctaxa yimayipi da ÿataqta choxodaq, qalaxayi ÿataqta chitaqtaxanaxaicpi, 'eeta'am da sallaxanecpi. 
2CO.8.3	Qaq aÿim ÿataqta sauaachigui yimayipi da ÿataqta huo'o da lyaxa da detaunaxan. Qaq ÿan 'enauac dam nalotau'a, ivida'a da ÿataqta ÿapacauec naq'en da lachitaqtaxanaxac. 
2CO.8.4	Qataq ÿataqta qomi' nachoxodeetapoiguilo da sauaxasoqta'a da nhuanau'a de'eda ntaunaxanaxac da qaitauan ca qadqaÿañicpi. 
2CO.8.5	Qataq yimayipi ivida'a da i'ot dam qaica da seuennaqtapega. Cha'ayi yimayipi i'auaxaañi da nañanot so qadataxala', ime, qataq jec qomi'. Qaq damayi chigoqchigui ñi Dios. 
2CO.8.6	Qaq ÿoqo'oyi qomi' ñachoxodenaqtacot so Tito, da yaqto' nachi 'eetai' da quetot naq'en da qoñiita de'eda nachitaqtaxanaxac mayi sogote co'ollaxa da i'ottac can qami' huetaiguilo. 
2CO.8.7	Cha'ayi qami' qaica 'enauac ca qanqalaachi': huo'o da qadpi'iÿaxaqui, qataq sa ishit da qanqalaachi da qauapaxaguenataxañi, qataq huo'o da qadauattonaxanaxaqui, qataq da qan'añaxataxaqui, qataq da qauauochi da shinaqta. Qaq ÿoqo'oyi no'on da sa ishit da huo'o ca qoue qanqashiñi nataq'en de'eda nachitaqtaxanaxac.
2CO.8.8	Qaq de'eda shinapec sa ishit da ÿamaxasoxonaxac. Chaqdata da ñishitaique da qami' qauaÿajñi da n'añaxataxac cam qadÿai, yaqto' ishit da qaila'a de'eda qadsoxoyiqui qom ÿoqta 'eesa da 'en. 
2CO.8.9	Cha'ayi mashi qauauattoñi qami' da lqouagaxanaqtaic so qadataxala' Jesucristo, da somayi ÿataqta sallaxanec. Qalaxayi somayi ÿataqta nachoxoden, souaxat da lauotaxanaqtaic da qoñiita, yaqto' qami' ishit da qami' sallaxanqa, souaxat da lachoxoyic somayi.
2CO.8.10	Qaq qami' sanema de'eda iuennataxac, yaqto' saqca ca da da qoñiita. Qami' so lÿa vi'i sogote da qau'ochiitac de'eda. Qaq saqdata da qau'ochiitac damayi, cha'ayi ÿataqta huo'o da qadhuogoqoi. 
2CO.8.11	Qaq ÿoqo'oyi nagui no'on da qoquiitot da qau'ochi damayi, ivitta'a da qaumachi. Ÿataqta qau'enaxachiichigui da qadhuogoqoi can chita'ague da qauachitaqtaxañi, da qai'añi acam qanaloitau'a. 
2CO.8.12	Cha'ayi ca shiÿaxaua da ÿoqta 'eesa da lhuennataxa da huo'o aca ÿan, qalaq ñi Dios ÿataqta ÿaÿamaxadeeta acam nalotau'a da ÿan camayi. Cha'ayi ñimayi sa ishit da iÿaxanaique acam sa ishit da qanalou'a.
2CO.8.13	Qaq damayi sa ishit da naigui da yaqto' qami' huo'o da qadhuenaxanqai souaxat da qautauañi ca qadÿai. 
2CO.8.14	Cha'ayi damayi naigui da yaqto' 'eeta'a't na shiÿaxauapi. Cha'ayi nagui qami' qautauañiic cam iueetaique yimayipi. Qaq qom huo'o ca na'a'q, qaq yimayipi ishit da qami' itauaneque cam qaviñiitaique. Qaq da qoñiitec de'eda, nachi ishit da 'eeta'a't na shiÿaxauapi. 
2CO.8.15	Cha'ayi nachi 'enapec naua ñiyigui'shi l'aqtaqa ñi Dios, 'eeta': “Cam qalota na laponguishic, qalaq qaica ca lli'iÿoxot; qaq cam saq 'amaqtaq ca laponguishic, qalaq qaica cam iueetaique.”
2CO.8.16	Qaq sanot da ñi'achiquiaxac ñi Dios, cha'ayi ñimayi ÿachanguit ana lquiyaqte so Tito da 'eeta'am naq'en aÿim da huo'o da lyaxa da qami' itaua'n. 
2CO.8.17	Cha'ayi somayi ÿalaxaguet dam i'aqtac mayi sami', qataq somayi yi nachi 'eetai' da huo'o da lyaxa da qoñiita, qaq nagui maichi chigoqchigui da maichi qami' nqo'onalo.
2CO.8.18	Qaq sa ishit da chaqsota so Tito. Nataq'en huo'o so lÿa samaxasoq qadqaÿa som ÿataqta no'on da n'aqtaguec da n'aqtaxaatapigui 'enauac nam 'amqajnataxanaxaicpi ne'ena souaqta'a, souaxat da i'axattac da n'aqtac mayi chigaqaigui da nca'alaxa. 
2CO.8.19	Qaq saqdata de'eda, cha'ayi 'enauac nam 'amqajnataxanaxaicpi qalca'ateu'a se'eso qadqaÿa, da yaqto' ñinaigaqtague', qataq da yaqto' qomi' itaua'n de'eda souaqtapegue' nachitaqtaxanaxac mayi so'otaqtac da yaqto' ÿi'oxodaq naq'en ñi qadataxala' qataq yaqto' ishit da qaila'a de'eda qan'añaxataxaqui. 
2CO.8.20	Qaq shinaqtec de'eda, cha'ayi huo'o da qadvitaxa da huo'otaq qomi' qanayictapeguelguete souaxat ana nachitaqtaxanaqte mayi llaÿonaqtac. 
2CO.8.21	Cha'ayi qomi' ñipogoxoinaqtapegue' da so'otaq ca ÿaÿamaqchiguiñi, qaq sa ishit da sauoqtaique da nachaqñita ñi qadataxala' da qomi' ÿauaachiguilo, nataq'en 'enauac na shiÿaxauapi.
2CO.8.22	Qaq soomayi saqsouate'. Nataq'en samaxasoq so lÿa qadqaÿa mayi nataq'en qomi' saÿajnaqta da 'eetec da ltaunaxanaxac. Qaq nquicteec nagui da ltaunaxanaxac souaxat da lpe'e da qoñiita. 
2CO.8.23	Qaq da huo'otaq huo'o ca denataxanec so Tito, qaq qau'aqtaxañiim camayi da so Tito maichi itaua, aÿim itauaatac da qami' huetapegueto. Qaq da huo'otaq qainataxanec soua lÿa't qadqaÿa't, qalaq qau'axachi' sa soomayi maichi lamaxa'shi nam 'amqajnataxanaxaicpi mayi hueta'a ne'ena soota'a, qataq soomayi ÿi'oxodeetrac so Cristo. 
2CO.8.24	Qaq ÿoqo'oyi qami' no'on da ÿataqta qauachaxañiÿalo qome soomayi da qadsoxoyiqui, yaqto' ishit da ÿaÿateeta na 'amqajnataxanaxaicpi ne'ena soota'a da ÿoqta qomi' 'eesoda da qami' shi'oxodenaqta'pe.
2CO.9.1	Qaq de'eda lataxac da qai'ot aca ntaunaxanaqte da yaqto' qaitauan ca qad'amqajnataxanaxaua, qalaq damayi sa ishit da iuen da shiyiñi. 
2CO.9.2	Cha'ayi aÿim mashi ime da sauattoota da qami' sa ishit da huo'o ca qai'iquiitega. Qaq ÿoqo'oyi aÿim naxa ÿataqta huo'o da ÿi'oxonnataxanaxac da qoñiita ne'ena soota'a Macedonia, da qami' mayi qoviita'a na Acaya da nal'ena so lÿa vi'i da qauauoitaique aca qadtaunaxanaqchi. Qaq ÿoqo'oyi qalota nam lma' na Macedonia na huo'o da l'añaxac souaxat da qoñiita. 
2CO.9.3	Qalaxayi nachi 'en'am aÿim ishit da qami' samaxalo se'esoua qadqaÿa't, yaqto' sa ishit da qomi' shipecaiqa da sa'axataqtac dam no'on mayi qami' qau'ochiitac. Qataq yaqto' qami' ishit da ÿoqta 'eesa qauqataxañiitai' da qadtaunaxanaxaqui mayi sogote sa'axattac. 
2CO.9.4	Ten, qom huo'otaq sa iuena'a da huo'o ca ñinaictague' nam lma' na Macedonia, qaq ishit da qami' ilalguete da saxanaxa da huo'o ca qanaÿamaxataxaqui. Nachi ishit da qomi' ÿataqta huo'o da qad'aloxo, qamaq qamí'ctaxa mayi huo'o da qad'alqoi, cha'ayi mashi qami' sa'amaqtenaqta'pe. 
2CO.9.5	Qaq nachida da huo'o mshi aÿim tachigui yi iuel da seÿaxanoto se'esoua qadqaÿa't, da yaqto' soomayi hua'auñi da qami' namaqtegalo, qataq yaqto' qami' itaua'n da ishit da nalochiguiñi acam qadtaunaxanaqchi mayi qauachaxañiÿapec co'olloxochiyi, qataq yaqto' aca'aca qadtaunaxanaqchi ishit da lhuotta da huo'o, yaqto' ishit da qaila'a da maichi qad'agaxanaqchi, qaq sa ishit da 'ico' qami' samaxasoqtalguete.
2CO.9.6	Qaq qauennachiÿa'a qome de'eda shinapec, 'eeta': Ca saq 'amaqtaq ca ÿaañi, qaq nataq'en saq 'amaqtaq ca nqat; qaq ca qalota ca ÿaañi, qaq nataq'en qalota ca nqat. 
2CO.9.7	Qaq ÿoqo'oyi ñi 'oonolec ishit da ÿan cam lcata cam tachigui da lquiyaqteÿaxac, qaq sa ishit da chochi nachita'a, huo'otaq da chochi qaÿamaqtalec. Cha'ayi ñi Dios ÿataqta ÿaÿamaxadeeta cam dachitaqtaxan mayi ÿataqta machiguiñi. 
2CO.9.8	Ñi Dios ishit da chochaq huañi naq'en da qami' ÿanema na ÿotta'a't yi'oqchigui qan'achiquiaxaqui, yaqto' qami' ishit da huo'o 'enauac na maichi qadviñiqui, qataq yaqto' sa ishit da huo'o ca qaviñiitaique da qautaunaxañi da qau'ochi ca n'onataxanaxac ÿaÿamaqchiguiñi. 
2CO.9.9	Cha'ayi naua ñiyigui'shi l'aqtaqa ñi Dios i'axa't ca no'on shiÿaxaua, 'eeta':
2CO.9.9	Ÿachit 'enauac nam choxodaqpi,
2CO.9.9	nachi dam ÿaÿamaqchiguiñi l'onataxanaxac nachi n'onaigui namayipi.
2CO.9.10	Ñim Dios mayi nachiñi ñi ÿan acam nanguishi qataq cam qanallic, ñimayi qami' ÿanema qome ca qaviñiitaique da yaqto' ishit da qanaxañi, qataq da ñaxat naq'en aca qodanguishii, ivitta'a da ÿataqta qalota naq'en ana ala, yaqto' da qanqat, qalaq qalota cam naigui nam ÿaÿamaqchiguiñi n'onataxanaxaguesat, 
2CO.9.11	yaqto' qami' ishit da huo'o 'enauac dam qadsallaqai, qaq yaqto' ishit da qauachitaqtaxañi. Ime, qaq qomi' qauamaqaiguelo aca qadachitaqtaxanaqchi, yaqto' ca qadqaÿañicpi ishit da ÿaatacot da n'achic ñi Dios. 
2CO.9.12	Cha'ayi da qomi' sanaxam aca qadtaunaxanaqte ca qadqaÿañicpi, qaq sa ishit da chaqdata da sanaxam cam iueetac. Cha'ayi nataq'en qomi' so'otaq da camayipi ishit da ÿataqta ÿaatacot da lta'adaic n'achiquiaxac ñi Dios. 
2CO.9.13	Qataq camayipi ishit da ÿi'oxodeetac ñi Dios, cha'ayi de'eda qadtaunaxanaxaqui ichoxot da qami' ÿataqta qaualaqaiguet da no'on qad'axaÿaxac mayi i'axat da n'aqtaguec so Cristo. Nataq'en camayipi ishit da ÿi'oxodeetac, souaxat aca qadtaunaxanaqchi mayi qau'ochi da qauamaqaÿa camayipi qataq nataq'en 'enauac nam laÿipi. 
2CO.9.14	Qataq camayipi nachi ishit da qami' nqouagaxaueetapeguelguete, cha'ayi ÿataqta qalota da lauochi da qoñiita, souaxat da lqouagaxanaqtaic ñi Dios mayi qami' ÿanema. 
2CO.9.15	Qomoxochictaxa qone', ¡sanqot da qan'achiquiaxac ñi Dios, cha'ayi ñimayi ÿataqta lta'adaic da qomi' ÿanema qan'achiquiaxac, qaq damayi sa ishit da sañoxotaq da sa'axataq ca naigui!
2CO.10.1	Aÿim Pablo, qami' ñachoxodeetoto, souaxat da huesottac lsoxosoxonaxac so Cristo qataq da lsoxoyic. Aÿim mayi qoÿiitegacnaxa da qaica ca i'amaqchic da qami' sootaiguilo, qalaxayi naxa da sa ishit da qami' sootaiguilo, qalaq ÿataqta saq llivigui yi iuel. 
2CO.10.2	Qaq ÿoqo'oyi nagui qami' ñachoxonnoiguilo da qom ivita da qami' ñoqo'onalo, qalaq sa ishit qome da aÿim qauamaqailec, da yaqto' ishit da sa sadeno'ot da shinapega cam qomi' ipataqtapeguelguete da so'otaqtac nam i'ottac nam chochi shiÿaxauapi. Cha'ayi aÿim qaica ca sa'aptapigui da sataÿa'aguet da ñicotaÿapegue' camayipi. 
2CO.10.3	Cha'ayi 'eesa da chochi qomi' shiÿaxa'u, qalaxayi sa ishit da shinaqta'am na shiÿaxauapi mayi huetalec ana 'alhua da huo'otaq deloqui. 
2CO.10.4	Cha'ayi dam qad'ogoxonaxat da huo'otaq seloquiaq, sa ishit da nachina na l'ogoxonaxat nam shiÿaxauapi mayi huetalec ana 'alhua. Cha'ayi damayi nachida da l'añaxac ñi Dios, da yaqto' ishit da selaxataxagui nam ñi'iguenaxaquipi, 
2CO.10.5	da yaqto' ishit da ñilaxataxañi 'enauac nam chochi qai'ot nasouaxashitpi qataq ca machaqca npa'aguenataxanaxac mayi n'amaqten da huotaique da nqanaxat da yaqto' sa ishit da qaÿauatton ñi Dios. Qataq 'enauac nam lhuennataxacpi na shiÿaxauapi ÿataqta ñillaqañi da sanqot so Cristo, da yaqto' ÿalaxaguet somayi. 
2CO.10.6	Qataq ÿataqta qaica ca shigaqtega da sauoqo'o ca nhuaxanaguec 'enauac nam sa ishit da ÿalaq, lamaaxa qom huo'otaq mashi nalochiguiñi da qadalaxayiqui.
2CO.10.7	Qami' mayi qauloitagui ca chochi yi'oqchigui shiÿaxaua. Qom huo'otaq huo'o ca 'eetega da quetague' so Cristo, qaq camayi no'on da ÿaÿateeta da qomi' nataq'en qolaqtague' so Cristo. 
2CO.10.8	Qaq nai'ctaxa da huo'otaq aÿim ñishitaique da cada'ac da 'ico' sagaqtenaqpec dam shinaxac, qalaxayi sa ishit da ñi'aloxootac. Cha'ayi so qadataxala' qomi' ÿanema de'eda shinaxac, da yaqto' nañaxat ñaq'enaq dam saq cha'a qanachaalataxaqui. Qaq sa ishit da 'ico' qami' ñilaxataxayiñi. 
2CO.10.9	Qaq sa ishit da qaupi'itaxañiitega da sauotaique da qami' sequichoqchi't nagui da qami' samaxalo naua ÿide. 
2CO.10.10	Cha'ayi qoÿinac naxa da naua ÿide ÿataqta sa nsattegueta, qataq huo'o da l'añaxa'c, qaq dam ÿataxac da salectauo, qalaq qaica ca yi'oqchigui i'añaxac, qataq naua i'aqtaqa ÿataqta qai'ota'n. 
2CO.10.11	Qalaxayi cam 'enapec de'eda, camayi no'on da ÿaÿateeta nataq'en da qomi' saqnauate' naua qad'aqtaqa da qadtaxaÿaxac da qomi' qoÿoqtalo da huo'otaq so'otaq ana qodede, cha'ayi nachi ipacchigui da qadataxac da huo'otaq qami' salegaqtaiguilo.
2CO.10.12	Cha'ayi qomi' sa ishit da sauoqtaique da shinaqta'am, huo'otaq da ñaloqnaxaguet da qanachaalataxac nam shiÿaxauapi mayi maichi ñi'oxodeetapeguela't. Namayipi huo'o da n'oopaxac, souaxat da maichi naloqnaxaatapeguela't, qataq da ñi 'oonolec maichi naloqnaxaatapeeguet da nachaalataxac ca lÿa. 
2CO.10.13	Cha'ayi qomi' sa ishit da huo'otaq sagaqpeguec da ñapagaqlec cam qomi' qoÿanema. Cha'ayi ñi Dios mayi nachiñi ñi i'an ca loga't cam qad'onataxanqa', qaq nachiñi ñimayi ñim qomi' ÿanema da huo'o mshi sovidaqa'alo qami' mayi qoñiitaña na Corinto. 
2CO.10.14	Qaq ÿoqo'oyi sa ishit da huo'otaq qomi' ñapagaqlec dam qomi' qoÿanema qad'onataxanaxac, qaq chaq 'eetéctaxa ca lataxac da huo'otaq saxanaxa co'ollaxa da qami' sovidaxaiguilo. Cha'ayi qomi' mayi qomi' l'auaxanqa co'ollaxa da qami' sedaxalo da qami' sa'aqtaxanaxama da no'on qad'axaÿaxac mayi i'axat da n'aqtaguec so Cristo. 
2CO.10.15	Qaq sa ishit da ñipa'axanaqpeguelec ca l'onatac ca lÿa shiÿaxaua da huo'otaq se'enaxataqteguem ca maichi qadalamaxat. Chaqdata da qomi' ñaquitaqta'a da ña nquic da qadpi'iÿaxaqui, yaqto' qomi' ishit da nquicteec da qad'onataxanaxac da qoñiita, qalaxayi nachi 'eetai' da sa ishit da ñapagaqlec yi loga't da qad'onataxanaxac. 
2CO.10.16	Qaq qom ime, nachi qataq ñoqochinaxa ca saqaÿoqta lÿa 'alhua ne'ena qoviita'a, da sa'axataq da n'aqtac mayi chigaqaigui da nca'alaxa. Qalaxayi sa ishit da chochi ñipa'axanaxalec ca l'onatac ca lÿa shiÿaxaua.
2CO.10.17	Qaq da huo'o ca nshitaique da napagaqchin, qaq camayi no'on da ÿapagaqchin so qadataxala'. 
2CO.10.18	Cha'ayi ca shiÿaxaua mayi qaÿaÿamaxadeeta, sa ishit da nachica cam maichi ñi'oxodeetapeguela't, cha'ayi chaqcata cam ÿaÿamaxadeeta ñi qadataxala'.
2CO.11.1	Da iyaxa da qami' cada'ac da qanañaxachiiguet da 'ico' ñi'oopaxac. Nai'ctaxa ca 'eetec, qalaxayi nachi 'en'am aÿim qan'añaxachiiguet. 
2CO.11.2	Cha'ayi aÿim huo'o da 'ico' ica'alaxanaxac da qoñiita, qalaxayi de'eda ica'alaxanaxac, damayi chigoqtot ñi Dios. Cha'ayi aÿim sauotaique da qami' sadonaxanaxangueta so Cristo, qataq sauotaique da qami' sachaxaneu'alo somayi, da 'eeta'am ñaq'en aca qa'añole mayi saxanaxa da huadon, da huadonguet ca 'oonolec ÿale. 
2CO.11.3	Cha'ayi de'eda 'eetec so n'adaxanaq mayi sa nqalaataxaic co'ollaq ÿatenachit aso Eva. Nachida da i'ot da icolanaxa da sa iuena'a da nataq'en ishit da qami' qaÿatenachi't, nachi da qadhuennataxaqui ishit da dashiueguesop dam huesochiguiñi qad'amqajnataxanaxaqui so Cristo. 
2CO.11.4	Cha'ayi qami' ÿapacteec da qan'añaxachiiguet nam qami' nvittapegueu'alo mayi i'axattac ca lÿa Jesús mayi saq 'en'am som sa'axataqtac, qataq da qami' qauacoñiiguet ca lÿa espíritu mayi saq 'en'am som mashi qauacoñiiguet, qataq da qauacoñiiguet ca lÿa n'aqtaxanaxac mayi saq 'en'am da mashi sogote qau'aqaichigui. 
2CO.11.5	Cha'ayi aÿim sela'a da sa ishit da aÿim napacalec nam qoquiitague'pi mayi 'eetega da nataÿaña nam Jesús lamaxashicpi. 
2CO.11.6	Qaq nai'ctaxa da aÿim sa ishit da sa ñaqalaate' da itaxaÿaxac, qalaxayi sa ishit da nachi 'eetec da ÿauattonaxanaxac. Qaq 'enauac nam so'otaqpi da qoñiita, nachina na ichoxot de'eda qadauattonaxanaxac.
2CO.11.7	Loqo' chaq ¿sa ÿaÿamaxañi peta'a co'ollaxa da sa ishit da seshiiten da sa'axat da n'aqtac mayi chigaqaigui da nca'alaxa, da saÿa da ÿataqta ñi'iguelaxañi, yaqto' qami' ishit da qami' qanauaxaÿaxaayishigue'm? 
2CO.11.8	Qaq aÿim 'eeta'am da seuotaxanec aso alom na laÿipi 'amqajnataxanaxaicpi co'ollaq aÿim saconguet aso lshiitenaxanaqte, da yaqto' aÿim ishit da qami' souapegueto. 
2CO.11.9	Qataq co'ollaq qami' sootaiguilo, qalaq huo'o da iuenaxanaxa, qalaq sa ishit da huo'otaq huo'o ca aÿim nsallaxaueetapegue' da qoñiita. Cha'ayi soua qadqaÿa't mayi chigoqda'ague da Macedonia, soomayi aÿim ÿanema asom soueetaique. Qaq ÿataqta lta'adaic da itelaxa da huo'otaq huo'o ca nsallaxaueetapegue' aÿim da qoñiita, qaq damayi nachi 'eetai' da shicto'ot qome. 
2CO.11.10	Qaq ÿataqta aÿim 'eesa da sauattoota da 'eesa lataxac mayi chigoqo'ot so Cristo, qataq saÿateeta nataq'en da sa ishit da huo'o ca nqat da i'ot da ñitonaxac nam netaña yi 'alhua Acaya. 
2CO.11.11	Qaq ¿tá'ainco' yi 'eetec dam da' i'aqtac? ¿Sa ishit peta'a da qami' sauoteque? Qalaxayi ñim Dios mayi ÿaÿaten da ÿataqta qami' sauoteque.
2CO.11.12	Qalaxayi aÿim shictot da so'ot dam so'ottac, yaqto' sa ishit da sauo'o ca ldaqa' nam chochi ÿauotaique dam ÿachigoxotchigui, da yaqto' huo'o ca ntonaxac, da 'eeta'ama qomi'. 
2CO.11.13	Cha'ayi namayipi chochi n'enaqchin da 'eetega da lamaxashicpi so Jesús, qalaxayi tenataxanaxaicpi, qataq chochi n'enaqchingui da 'eetega lamaxashicpi so Cristo. 
2CO.11.14	Qaq damayi sa ishit da huo'otaq lliualaqa'a, cha'ayi saÿajnaq da so Satanás ishit da chochi n'enaqchingui cam 'oonolec na lamaxashicpi ñi Dios mayi huo'o na l'edaxa. 
2CO.11.15	Qaq ÿoqo'oyi sa ishit da qalhuala'a da huo'otaq nam l'onataxanaxanecpi somayi da ishit da chochi n'enaqchingui da 'eetega da no'on cam i'ottac. Qalaxayi ca nhuaxanaguec namayipi ipacchigui qome 'enauac nam i'ottacpi.
2CO.11.16	Qaltaq shi'iguelaxalec da i'aqtac: da sa ishit qome da huo'o ca ipettega da aÿim huo'o ca ñi'onataxac. Qaq da huo'o ca lhuennataxa de'eda, qaq no'on qome da aÿim ÿauaqta'a da setaqa da shiita'am cam huo'o da n'onataxac, yaqto' nataq'en aÿim cada'ac da huo'o da ñi'amqajnaxac. 
2CO.11.17	Qaq de'eda shinapec sa ishit da aÿim ÿamaxalec so qadataxala'. Cha'ayi da ñi'amaqten, nachi da setaqa, qalaq 'eeta'am da huo'o ca ñi'onataxac. 
2CO.11.18	Cha'ayi qalota na chochi n'amaqchingui nam huetalec ana 'alhua, qaq ÿoqo'oyi nataq'en aÿim ÿataqta huo'o da ñi'amqajnaxac. 
2CO.11.19	Cha'ayi qami' ÿataqta qaupi'itaxañiitega da qami' ÿajnaxanaxaiqa, qalaq ¿tá'ainco' yi qanviñiiguet nam huo'o da n'onataxac? 
2CO.11.20	Cha'ayi qanviñiiguet nam shiÿaxauapi mayi qami' icoñida'aque da chochi qami' l-lataqa, qami' deque'etapiguilo, qataq 'ico' qami' lalamqa'te, qataq sa ishit da qami' ÿauoteque. Nda'a't da iuaxaatapoiguilo naua qadashigolli'. 
2CO.11.21	Qaq nai'ctaxa da aÿim huo'o da i'aloxo da shinapec de'eda, cha'ayi ¡qomi' ÿapacteec da qaica ca qad'añaxac da so'otaq damayi!
2CO.11.21	Qalaxayi namayipi da ÿataqta saq llivigui yi lauel da n'amaqten, qaq nataq'en aÿim ÿataqta saq llivigui yi iuel, qaq nai'ctaxa da 'ico' huo'o da ñi'onataxac da shinapec nagui de'eda. 
2CO.11.22	¿Namayipi peta'a hebreo l'ecpi? Qaq nataq'en aÿim. ¿Namayipi llalaqpi so Israel? Qaq nataq'en aÿim llalec somayi. ¿Namayipi maichi laualpi so Abraham? Qaq nataq'en aÿim. 
2CO.11.23	¿Namayipi peta'a l-latacpi so Cristo? Qaq nataq'en aÿim ÿacteec da ñapactelec namayipi, qaq nai'ctaxa da 'ico' huo'o da ñi'onataxac da shinapec de'eda. Qalaxayi aÿim ÿacteec da i'onataxanaxac, saq 'en'am namayipi. Ÿacteec da ñiuaxanaguec, qataq ÿacteec da ñicoñitaguec. Qalota da sootaigui da lchic da ñalaataguec. 
2CO.11.24	Qaq ivi' na cinco da ÿi'iguelaxalec da ÿauo'o da ñiuaxanaguec na judío l'ecpi nam treinta y nueve ñalashinaguecpi mayi aÿim qai'otec. 
2CO.11.25	Tres da qaÿi'iguelaxalec da aÿim qaidotega na qo'ipaq, qataq 'oonolec da aÿim qaidotega na coma'. Qataq tres da ñauane' da iyiiñi ana ñoqottau'a barco, qataq ñauane' da 'oonolec na'a'q qataq 'oonolec pe da sootangui aso auaxai late'edai. 
2CO.11.26	Qataq ÿataqta qalota da sequeuotac, qataq ñauane' da lchic na talapi, qataq na cachaxaicpi, qataq na maichi iuo' l'ecpi, qataq nam chigaqa'ague cam lÿa 'alhua. Qataq ñauane' nataq'en da lchic nam la ciudatpi, qataq naua n'onaxayi, qataq ana auaxai. Qataq ñauane' da lchic nam 'eetega qadqaÿañicpi, qalaxayi tenataxanaxaicpi. 
2CO.11.27	Qataq ñique'etaxangui da i'onataxanaxac qataq da ñaqalaatapigui'. Qalota da sa ishit da so'ochi, qataq ñique'etaxangui na ÿoqouaxa qataq na ÿaquip, qataq qalota da ñoqouaqchijla't. Qataq ñauane' da ñique'etaxangui na latomaxa, qataq da qaica ca ñapogoña.
2CO.11.28	Qaq sa ishit da chaqnata namayi qataq 'enauac nam laÿipi, cha'ayi 'enauaque naua na'axa'te ÿataqta ñanomtapeeguet da iyaxa da souapegue' 'enauac nam 'amqajnataxanaxaicpi. 
2CO.11.29	Qataq da huo'o ca qaica ca l'añaxac, nachi aÿim nataq'en 'eeta'am da qaica ca i'añaxac. Da huo'otaq huo'o ca huañi qanqoÿin, qalaq aÿim huo'o da ñique'etaxangui da icoxo qataq da ÿalemataic. 
2CO.11.30	Qaq ÿoqo'oyi da huo'otaq tachigui da ñi'amaqten, qalaq ñi'amaqchingui cam ichoxot da 'ico' qaica ca i'añaxac naq'en. 
2CO.11.31	Qaq ñim Dios mayi lta'a so qadataxala' Jesucristo, ñim chochaq tateec da ñi'oxonnataguec, ñimayi ÿaÿateeta da ÿataqta 'eesa de'eda i'aqtac. 
2CO.11.32	Co'ollaq soota'a yi Damasco, nachi so nta'a mayi ilotague' yimayi, mayi do'onataxaatacot so lÿa nta'a l'enaxat Aretas, somayi ÿauo'o so nallippi da qanauan naq'en so lasom yi la ciudad, da yaqto' aÿim qaÿaconeu'a da aÿim qaicoñi'. 
2CO.11.33	Qalaxayi satoigui qanqoÿin aÿim so nalloxoqui som lcopaxat yi la ciudad, aÿim qaÿachitaigui aso canasto. Qaq 'eda da 'eetec co'ollaq aÿim ÿit somayi.
2CO.12.1	Ÿataqta qaica ca nauec ca shiÿaxaua da maichi ñi'oxodeetapeguela't. Qalaxayi nachi 'en'am aÿim sa'axat na ÿauanaqchicpi qataq dam aÿim ÿaÿajnaxanaxanec so qadataxala'. 
2CO.12.2	Aÿim sauatton so ÿale mayi i'amaqten so Cristo. Somayi mashi ivi' nagui naua catorce vi'iyi da qaÿauega yim piguem mayi pa'atchiguem. Aÿim sa saÿaten da ima da l'oquiaxac co'ollaq qaÿauec, huo'otaq sa ishit. Qalaxayi chaqñita ñim Dios mayi ÿaÿaten. 
2CO.12.3	Qalaxayi aÿim saÿaten da qaÿauec se'eso shiÿaxaua, nai'ctaxa da huo'otaq imashiguem co'ollaxa da l'oquiaxac, huo'otaq sa ishit. Damayi sa saÿaten, qalaxayi chaqñita ñi Dios mayi ÿaÿaten. 
2CO.12.4	Somayi qaÿaueegue co'ollaxa da piguem dam lma' na qanca'alaxateec. Qaq co'ollaq hueta'ague damayi, nachi hua'axaÿalo soua n'aqtaqa mayi sa qai'axaÿapiguilo, mayi sa qaichitapec da detaxaiguilo ca chochi shiÿaxaua. 
2CO.12.5	Aÿim ishíttaxa da ñi'amaqten da shiita'am se'eso shiÿaxaua, qalaxayi aÿim sa ishit da maichi ñi'amaqteela't. Chaqdata da ñi'amaqchingui dam i'ot da qaica ca i'añaxac. 
2CO.12.6	Qaq nai'ctaxa da huo'otaq ñi'oxodeela't, qalaq sa ishit da 'ico' huo'o da ñi'onataxac, cha'ayi aÿim ÿataqta 'eesa cam sa'axat. Qalaxayi aÿim sa ishit da nachi shiitec de'eda, yaqto' sa ishit da huo'o ca ÿagaqnapeguec da lmejnaxanaxac da shiita, huo'otaq cam hua'aqchigui i'aqtac.
2CO.12.7	Qaq de'eda ÿauanaqchic ÿataqta qaica ca 'en'am da lli'oxoyic. Qalaxayi da yaqto' sa ishit da sagaqten da ñi'amqajñigui, nachi aÿim qoÿanem da ñiqui'ic, 'eeta'am aca ÿaxat le da huo'otaq i'attaigui da i'oquiaxac. Damayi lamaxashic so shiÿaxaua lma'na da aÿim iuaxan. 
2CO.12.8	Qaq ÿoqo'oyi tres da shi'iguelaxalec da seÿaxanot so qadataxala' da ña nqat. 
2CO.12.9	Qalaxayi somayi aÿim 'enapega, 'eeta': “Da ÿoqouagaxanaqtaic mashi 'am hueto'ot, qaq saqca ca lÿa 'aueetac. Cha'ayi da i'añaxac yi'oq da nachattaigui ca shiÿaxaua qaica ca l'añaxac.” Qaq ÿoqo'oyi ÿataqta samachiguiñi da saqca ca i'añaxac, yaqto' da l'añaxac so Cristo yi'oq da aÿim nachattaigui. 
2CO.12.10	Qaq ÿoqo'oyi samachiguiñi da huo'otaq qaica ca i'añaxac, huo'otaq da aÿim qaishiueetac, huo'otaq da huo'o da iuenaxanaxa, huo'otaq da aÿim qaicaatac, huo'otaq da souaigui ca lqalaic, sasoilec so Cristo. Cha'ayi da huo'otaq ÿapacteec da qaica ca i'añaxac, qalaq ÿacteec da aÿim 'añaxaic.
2CO.12.11	Aÿim 'ico' huo'o da ñi'onataxac souaxat da maichi ñi'amaqten, qalaxayi qami' mayi qauayiñiÿa'a aÿim. Qamaq qamí'ctaxa mayi qavi'oxoyiñiitac aÿim, cha'ayi sela'a da sa ishit da aÿim napacalec nam qoquiitague'pi mayi 'eetega da nataÿaña nam Jesús lamaxashicpi, nai'ctaxa da aÿim qaica ca shinec. 
2CO.12.12	Cha'ayi da ñiualaxaunaxac co'ollaq qami' sootapegueto, qataq nam n'anecpi, qataq nam sa qaÿauanapigui, qataq nam i'ot da n'aalaxa, nachina na ichoxot da ÿoqta 'eesa da aÿim lamaxashic so Jesús. 
2CO.12.13	Cha'ayi da qoñiita sa ishit da huo'otaq se'enaxatteguem cam 'ico' qaica ca naigui da sa ishit da qoñiÿa'am ñaqashin nam laÿipi 'amqajnataxanaxaicpi, chaqdata da aÿim maichi ñalligoxottela't da sa ishit da huo'o ñaq'en ca nsallaxaueetapegue' aÿim da qoñiita. Qaq ¡qauchoxoyiñi qome aÿim souaxat da 'ico' qami' so'ota'n!
2CO.12.14	Qaq nagui qataq sogote da ñaÿamaxattai' da qaltaq tres da shi'iguelaxalec da qami' ñamaqtegalo, qalaxayi sa ishit qome da huo'o ca aÿim nsallaxaueetapegue' da qoñiita. Cha'ayi aÿim sa ishit da ñimittaique cam qami' hueto'oto, cha'ayi nachiqami' mayi qami' saÿa'alo. Cha'ayi cam nta'a mayi nachica ca laÿon aca alom da yaqto' talec cam llalec, qaq sa ishit da nachica cam ñalec da laponaxaalec cam lta'a. 
2CO.12.15	Qaq aÿim ÿataqta huo'o ca ñasapattelec da sematteuo na aÿim hueto'ot, ivitta'a da sematteuo da i'añaxac, da yaqto' ishit da ÿaÿamaxañi da qanachaalataxaqui. Qalaxayi nai'ctaxa da huo'otaq nquictashiguem da qami' sauoteque, qalaq nachi 'en'am da nquictashiguem da sa ishit da aÿim qauauochiic.
2CO.12.16	Qaq huo'o da qoñiita na ÿaÿateeta da sa ishit da aÿim qautauañiitac, qalaq nachi 'en'am 'eetega da aÿim sa ñaqalaat da chochi qami' ñoqovi'n. 
2CO.12.17	Qaq ¿peta'a ishit co'ollaxa da qami' satenachi't da huo'otaq huo'o ca sachigoxotchigui ca 'oonolec soua shiÿaxa'u mayi qami' samaxalo? 
2CO.12.18	Co'ollaq seÿaxanot so Tito da yaqto' qami' namaqtegalo, qalaq samaxague so lÿa qadqaÿa. Qaq ¿peta'a qami' ÿatenachi't co'ollaxa so Tito? Qaq ¿peta'a saq 'en da qomi' nachi 'eeta'a't da qadataxac, qataq 'eeta'a't da qadhuennataxac?
2CO.12.19	Qalqo' ¿qami' qaupi'itaxañiÿa peta'a da qomi' shinaqpec de'eda, da chochi qami' ñoqolguetaqtagueto? 'A'i, sa ishit. Chaqdata da qomi' ÿaÿateete' ñi Dios nagui da qomi' itaxaÿaxanaxa'n so Cristo. Qaq 'enauac de'eda so'otaq, qami' ÿaqaÿadolqa, damayi naigui da yaqto' ishit da qanquiquiitashiguem. 
2CO.12.20	Cha'ayi aÿim huo'o da itelaxa da huo'otaq ivita da qami' ñoqo'onalo, qaq sa iuena'a da sa ishit da tachigui cam tatapigui yi iuel da qami' ñauaneto, qataq sa iuena'a, da qami' nataq'en sa ishit da tachigui cam tatapigui yi qadvilli da aÿim qanauañi'. Cha'ayi aÿim huo'o da icolanaxa da huo'otaq qami' quetanguilo ca cotaxac, pa'aguenaxac, nalemataic, shiÿaxaua sa iuen ca lÿa, qaÿasaxalec ca lasouaxashit ca nÿa, nvidaqtaxanaxac, 'amqajnaxac, qataq qaica ca naÿamaxa. 
2CO.12.21	Qataq ÿataqta huo'o da itelaxa da qom ivita da qami' ñamaqtegalo, qalaq ñi ita'a Dios ÿataqta huo'o naq'en da i'aloxo souaxat da qoñiita, qataq da ÿataqta lta'adaic da ñinoinaxac souaxat nam qalota da qoñiita mayi mashi qaÿoqtegue da huo'o na lasouaxashitpi, qalaq sa ishit da ÿaxaneec ca ishipaxanaqchit da nachaalataxac, qataq dam quishiguetaxac, qataq nam nqopitaxanaqtaiguesat mayi qai'ottac.
2CO.13.1	Qaq mashi ivi' na tres nagui da shi'iguelaxalec da qami' ñoqo'onalo. Qaq 'enauac qome na nasouaxashitpi iuen da qai'axat da da'aqtaxa'n caua dos huo'otaq tres shiÿaxa'u. 
2CO.13.2	Qaq nam huo'o ca lasouaxashit co'olloxochiyi qataq 'enauac nam laÿipi, qalaq nagui da aÿim qaÿoqta qaltaq shi'iguelaxalec da saqata, 'eeta'am da shiitec can qami' soota'agueta. Qalaq qami' secoyigueete', shiita': qom ivita da qaltaq qami' ñoqo'onalo, qalaq sa ishit qome da huo'o ca sechoxodeetac. 
2CO.13.3	Qaq huaña qome, nachi qami' qanauañi' cam qanmichiitaique mayi ichoxot da so Cristo aÿim detaxaigui. Qataq so Cristo yi sa ishit da saqca ca l'añaxac da huo'o ca qami' 'ena'aque, chaqdata da somayi yi'oq da l'añaxac da qami' huetaiguilo. 
2CO.13.4	Qaq 'eesa da 'ico' qaica ca l'añaxac somayi co'ollaq qaiuaxaneuo, qalaxayi somayi nachattaigui da l'añaxac ñi Dios. Qaq ÿoqo'oyi nataq'en qomi' ñiuanaqau'a dam lchiguemaxa. Qalaxayi da ñi'adaqtau'a somayi, nachi qomi' nachattaiguilo da l'añaxac ñi Dios, yaqto' ishit da qami' souaqtapegueto.
2CO.13.5	Qaq maichi qanmichiila't qome, yaqto' ishit da qauaÿajñiita qom ÿoqta 'eesa da huo'o ca qadpi'iÿaxaqui. Qaq ña qañi'iguiñiila't qome. Qaq ¿sa qauaÿajñiÿo' da so Jesucristo qami' hueta'agueta, lamaaxa da sa ishit da chochi qauatenataxañiitac? 
2CO.13.6	Qaq ÿoqo'oyi huo'o da ñaquitaxac da qoñiita da ña qauaÿajñiita da qomi' sa ishit da chochi qomi' tenataxanaxaiqa. 
2CO.13.7	Qataq ñoqouagaxaunaqtacot ñi Dios, da yaqto' qami' sa ishit da qau'ochi ca sa ÿaÿamaxañi. Qaq sa ishit da qomi' chochi ñachaxanaqtac da ÿoqta 'eesa cam shinaqpec, chaqdata da qomi' sauoqtaique da qami' qau'ochi ca ÿaÿamaqchiguiñi, qaq nai'ctaxa da 'eeta'am da saq 'en cam sa'axataq. 
2CO.13.8	Cha'ayi qomi' sa ishit da sañoxotaq da sataÿaqa'aguet cam 'eesa lataxac, chaqdata da setauanaq. 
2CO.13.9	Qaq ÿoqo'oyi qomi' ÿataqta samaqchiguiñi da huo'otaq qaica ca qad'añaxac, lamaaxa da ÿataqta qami' 'añaxaiqa. Qaq soqolaqtot da ñoqouagaxaunaqtac, yaqto' qami' ishit da ÿataqta qanaloichiguiñi. 
2CO.13.10	Qaq sa'auaxaañi nagui da qami' samaxalo ana ÿide, yaqto' qom ivita da qami' ñoqo'onalo, qalaq sa ishit da ÿapacteec da huo'o ca sedolec da shinec dam aÿim ÿanem so qadataxala', da yaqto' qami' ishit da qanquiquiitashiguem, qaq sa ishit da 'ico' qami' ñilaxajyiñi.
2CO.13.11	Qaq nagui qami' ÿaqaÿa't, ÿataqta no'on qome ca qoyiquiaxaqui. Ÿataqta qanpogoxoiñiÿapegue' qome da nalochiguiñi da qanachaalataxaqui, qataq ÿataqta qauamaichiguiñi, qataq 'oonolec ca qadhuennataxaqui, qataq qaulaquiitapiguiñi. Qaq yaqto' qami' hueta'agueta ñi Dios mayi chigoqo'ot da nlagaxayic qataq da nsoxoyic. 
2CO.13.12	Qaq ñi 'oonolec qome da qoñiita napigoq ca lÿa da nquine', ÿataqta qanchoxonñiÿa't. 
2CO.13.13	Qaq 'enauac na qadqaÿañicpi mayi qadpi'iÿaxauapi qami' ÿamaxalo da lquinaxanaxac.
2CO.13.14	Qataq qauacoñiiguet qome da lqouagaxanaqtaic so qadataxala' Jesucristo qataq da lsoxoyic ñi Dios, qataq qauacoñiiguet so Espíritu Santo da qami' hueta'agueta. Aja', nachi 'eetec.
GAL.1.1	Aÿim Pablo, aÿim lamaxashic so Jesucristo. Qaq sa ishit da aÿim lamaxashic qataq da aÿim ÿideuo ca chochi shiÿaxaua, cha'ayi nachiso so Jesucristo qataq ñim lta'a Dios mayi nca'aleeguesop naq'en somayi da nleuaxa. 
GAL.1.2	Aÿim qataq 'enauac nam qadqaÿañicpi mayi aÿim hueta'aguet qami' samaxasaxalo ana qodede, qami' 'amqajnataxanaxaicpi mayi qoñiitaña na 'alhua Galacia. 
GAL.1.3	Ñishitaique da qauacoñiiguet da nqouagaxanaqtaic qataq da nlagaxayic mayi chigoqo'ot ñi qadta'a Dios qataq so qadataxala' Jesucristo, 
GAL.1.4	som nañanguet co'olloxochiyi da nalaataguec, souaxat nam qadasouaxashitpi, da yaqto' qomi' nca'alaxateeguesopa nam qauemsat mayi huetalec ana 'alhua. Qaq ipacchigui da maichi lhuennataxa ñim qadta'a Dios. 
GAL.1.5	Qaq ÿoqo'oyi ¡nachi 'eetai' qome da qaÿi'oxodeetac ñi Dios! Aja', nachi 'eetec de'eda.
GAL.1.6	Aÿim ÿataqta lta'adaic da i'aalaxa da qoñiita, yi ÿataqta saqaÿalqo' da qoquiÿa'ai ñi Dios ñim ÿachigoxotchigui da lauotaxanaqtaic da shinaqta so Cristo co'ollaq qami' iÿaxanalo. Ÿataqta sa'aalac da qoquiigue da ÿaqa'a n'aqtaxanaxac mayi qoÿiitega chigaqaigui da nca'alaxa. 
GAL.1.7	Sa ishit da 'en da huo'o ca lÿa n'aqtaxanaxac mayi chigaqaigui da nca'alaxa. Qalaxayi huo'o nam sa ishit da qami' ÿalemaxa't, qataq nshitaique da nqochinaxat dam n'aqtaxanaxac mayi chigaqaigui da nca'alaxa mayi chigoqo'ot so Cristo. 
GAL.1.8	Qalaxayi da huo'o ca qami' i'axatema ca lÿa n'aqtaguec da nca'alaxa da huo'otaq sa ishit da natenguet dam mashi qami' sa'axatema, qalaq camayi qaÿauo'o qome ca lta'adaic nhuaxanaguec, nai'ctaxa da huo'otaq nachaÿim, huo'otaq chigaqshiguem Dios lamaxashic. 
GAL.1.9	Damayi sogote co'ollaxa da i'aqtac, qalaxayi nagui qaltaq shi'iguelaxalec da shinapec: Da huo'otaq huo'o ca qami' i'axatema ca lÿa n'aqtaxanaxac mayi 'eetega chigaqaigui da nca'alaxa, da huo'otaq sa natenguet dam mashi qauacoñiiguet, qalaq camayi qaÿauo'o qome ca lta'adaic nhuaxanaguec.
GAL.1.10	Qaq da aÿim shinapec de'eda, qaq ¿peta'a chochi ñishitaique da aÿim ÿaÿamaxadeeta na shiÿaxauapi, huo'otaq ñi Dios? Loqo' chaq ¿chochi ñishitaique da saqca ca da ñaq'en na shiÿaxauapi? Cha'ayi da huo'otaq ña ñishitaique da chochi aÿim ÿaÿamaxadeeta na shiÿaxauapi, qaq sa ishit da aÿim l-latac so Cristo.
GAL.1.11	Qalaxayi qami' ÿaqaÿa't, aÿim ñishitaique da qauaÿajñiita de'eda n'aqtac mayi qami' sa'axattapeguema, damayi sa ishit da chochi maichi lhuennataxac ca shiÿaxaua. 
GAL.1.12	Damayi sa ishit da chochi sachigoxoto'ot ca camachaqca shiÿaxaua. Qataq sa ishit da huo'o ca chochi aÿim lapaxaguenatac, cha'ayi nachiso so Jesucristo so aÿim ÿaÿajnaxanaxanec damayi.
GAL.1.13	Qataq sogote da qau'aqaitapeguelec co'ollaxa da 'eetec da ÿataxac can ñaq shictaigui dam 'eetec da l'amqajnataxanaxac na judiopi. Qataq sogote da qauaÿajñi da shiitec da ÿayiloxo co'ollaq secanaxaatapigui nam lalamaxatpi ñi Dios da ñishitaique da ñilaxajñi. 
GAL.1.14	De'eda l'amqajnataxanaxac na judiopi co'ollaq sootaigui, qalaq aÿim ÿataqta qalota na ñapacalec na maichi iuo' l'ecpi mayi ñaloxouapi. Cha'ayi aÿim ÿataqta shicteguelo da saÿamaxa't na napaxaguenaxaco som hua'au ita'alpi. 
GAL.1.15	Qalaxayi ñi Dios aÿim lca'aguishic co'ollaq saxanaxa da sañiguiñi, souaxat da lta'adaic lauotaxanaqtaic co'ollaq aÿim iÿaxana. Nachi co'ollaq 'eetec de'eda ñimayi, 
GAL.1.16	nachi huaña, qaq aÿim ÿauattonaxanaxanguet so llalec, da yaqto' aÿim sa'axatem nam saq judiopi da l'aqtac mayi chigaqaigui da nca'alaxa. Qaq co'ollaq mashi ime de'eda, nachi aÿim sa ishit da huo'o ca ñinate'. 
GAL.1.17	Qataq sa ishit da saigue da Jerusalén da huo'otaq ñoqo'onalo soua nachi 'eetai'salo da lamaxa'shi so Jesús. Chaqdata da aÿim sa ñaÿaloxon da saigue da Arabia. Qaq co'ollaq ime, nachi ñi'iguelaxa yi Damasco.
GAL.1.18	Qaq co'ollaq mashi inoxoodeec soua tres vi'iyi, nachi aÿim saigue da Jerusalén. Huaña, nachi aÿim sauatton so Pedro, nachi soota'asop somayi, ivi' naua quince na'axa'te. 
GAL.1.19	Qalaxayi sa ishit da huo'o ca lÿa da sela'a so laÿipi, chaqsota so Santiago som lalamaxat lqaÿa so qadataxala' Jesús. 
GAL.1.20	Qaq ÿauaachigui ñi Dios nagui de'eda shiyiñi da qami' samaxalo, qaq damayi ÿataqta 'eesa.
GAL.1.21	Qaq co'ollaq ime de'eda, nachi ñoqo'ona yim 'alhua Siria qataq yi Cilicia. 
GAL.1.22	Qaq nam qadqaÿañicpi mayi i'amaqteetac so Cristo mayi netaña yi 'alhua Judea, namayipi sa ishit co'ollaxa da aÿim ÿauatton. 
GAL.1.23	Chaqdata da chochi hua'aqtapeguelecnaxa da n'aqtaxanaxac da qoÿiita': “Som shiÿaxaua mayi qomi' icaata'pe caillayi, qalaq nagui i'axattac da npi'iÿaxac dam huotaique co'olloxochiyi da nlaxajñi.” 
GAL.1.24	Nachi ÿi'oxodeetac ñi Dios, souaxat aÿim.
GAL.2.1	Qaq co'ollaq mashi inoxoodeec soua catorce vi'iyi, nachi qaltaq saigue da Jerusalén, ñinaictague' so Bernabé, qataq sauec so Tito. 
GAL.2.2	Qaq saigue damayi, cha'ayi ñi Dios ÿauo'o co'ollaxa da ÿauanaqchic, da yaqto' aÿim saigue damayi. Qaq co'ollaq huaña yi Jerusalén co'ollaq huaigui so ÿaqauga ltaxaÿaxac som nachi 'eetai'salo da nataxala'te, nachi sa'aqtaxaatapeguema da 'eetec dam n'aqtac mayi sa'axattapeguem nam saq judiopi. Qaq so'ot de'eda, cha'ayi sa saÿamaxaden da qaica ca naigui dam mashi semat qataq ñaq shicto'ot da so'ottac nagui. 
GAL.2.3	Qaq so Tito mayi ñinaictague', qalaxayi ñaqaiyita sa ishit da qoÿinapega da i'ot ca n'anaxashit na l'oc, nai'ctaxa da somayi sa ishit da judío l'ec. 
GAL.2.4	Qaq ÿoqta 'eesa da huo'o na n'enaqchingui da 'eetega qadqaÿañicpi. Namayipi nqañoxottañi da chochi qomi' ÿalectaiguilo da nshitaique da qaÿauo'o ca n'anaxashit somayi. Qaq namayipi chochi 'axaÿaxanaxanecpi, da yaqto' imeten da qadataxac mayi huesochiguiñi da ñi'adaqtau'a so Cristo Jesús, cha'ayi nshitaique da qaltaq qomi' l-lataqa naq'en na nqataxacpi. 
GAL.2.5	Qalaxayi qomi' ÿataqta sa ishit da cada'acolec da ña shinaqta da qolaxague namayipi. Cha'ayi sauoqtaique da qami' nachi 'eetai' da qami' hueto'oto dam 'eesa n'aqtaxanaxac mayi chigaqaigui da nca'alaxa.
GAL.2.6	Qaq sa ishit da huo'o ca aÿim ÿanem dalaxaic lapaxaguenataxanaxac soua qoÿiitegalo nachi 'eetai'salo nataxala'te; nai'ctaxa da aÿim sa ishit da ÿoqta selotapigui ca 'eetec ca lataxa'c soomayi, cha'ayi ñi Dios sa ishit da ilotapigui ca yi'oqchigui nataxac. 
GAL.2.7	Qaq aÿim taxaaso' da namayipi qaltaq aÿim ÿanem cam lapaxaguenataxanaxac, lamaxasai' chaqdata da namayipi ila'a da nachiñi ñi Dios ñi aÿim ipataxalec da sa'axatem na saq judiopi da nca'alaxa, 'eeta'am da 'eetec so Pedro da qaipataxalec da da'aqtaxanem na judiopi. 
GAL.2.8	Qaq ñim Dios mayi ÿanagui da Jesús lamaxashic naq'en so Pedro, da yaqto' da'aqtaxanem na judiopi, nachiñi ñi aÿim ÿanagui da Jesús lamaxashic naq'en aÿim, da yaqto' sa'aqtaxanem nam saq judiopi.
GAL.2.9	Qaq ÿoqo'oyi so Santiago, Pedro, qataq so Juan mayi l'auaxanqa da nataxala'te, soomayi ÿauattoote' da nachiñi ñi Dios ñi aÿim ÿanem de'eda i'onataxanaxac. Qaq ÿoqo'oyi soomayi nachi aÿim nashileto qataq so Bernabé. Qaq de'eda qanashilaxac naigui da maichi qomi' nÿa't, qataq da qaÿaÿamaxadeeta da qomi' so'onataxanaxaigui nam saq judiopi, qaq soomayi qalaxayi do'onataxaadoigui nam judiopi. 
GAL.2.10	Qaq chaqdata da qomi' iÿaxanoto da seuennaqta'a da setauanaq na choxodaqpi. Qaq damayi nachi 'eetai' quenaxa da ñiuogoqtapeguelec da so'ot.
GAL.2.11	Qalaxayi so Pedro co'ollaq taÿa yi la ciudad Antioquía, huaña, nachi ÿataqta sevidaxato'ot, souaxat da i'ottac ÿataqta sa ÿaÿamaxañi. 
GAL.2.12	Cha'ayi somayi i'auaxaañi da dequi'iÿa'ai' nam sa ishit da judío l'ecpi, chochi ivitta'a co'ollaq nvi't soua shiÿaxa'u mayi lamaxa'shi so Santiago. Huaña, nachi somayi ca'ai namayipi da sa ishit da lqui'axaua, cha'ayi souaxat da ñi'iÿa nam quetaigui da qaÿauo'o na n'anaxashit naq'en ca shiÿaxaua. 
GAL.2.13	Huaña, nachi na laÿipi judiopi mayi 'amqajnataxanaxaicpi nachi qai'enaxat so Pedro dam lli'iÿaxa. Qaq ivida'a nataq'en so Bernabé ÿalectoigui somayi da lli'iÿaxa. 
GAL.2.14	Qalaxayi co'ollaq aÿim sela'a da sa ishit da natenguet da lataxac da lapaxaguenataxanaxac dam n'aqtac mayi chigaqaigui da nca'alaxa, nachi aÿim sevidaxato'ot so Pedro, ÿauaachigui ñaq'en 'enauac nam 'amqajnataxanaxaicpi. Shiita': “'Am, 'am judío l'ec, qalaq so lÿa na'a'q 'au'enaxat da n'onataxac na saq judiopi da 'axaañi da n'onataxac na judiopi, qalaq ¿tá'ainco' nagui da 'anshitaique 'eleetac na saq judiopi, da yaqto' i'enaxat da n'onataxac na judiopi?”
GAL.2.15	Qomi' na qadta'alpi judío l'ecpi, qaq sa ishit da shinaqta'am nam ÿotta'a't shiÿaxauapi mayi 'itaxaloxoicpi. 
GAL.2.16	Qalaxayi ñaqaiyita qomi' saÿajnaqta da sa ishit da huo'o ca 'oonolec da laÿamaxannatac ñi Dios, souaxat da i'ot na nqataxacpi mayi chigoqo'ot so Moisés, cha'ayi chaqdata da qai'amaqten so Jesucristo. Qaq ÿoqo'oyi qomi' nataq'en sa'amaqtenaq so Jesucristo, da yaqto' ishit da qomi' ÿaÿamaxadeete' ñi Dios souaxat de'eda qadpi'iÿaxac, qaq sa ishit da chigoqchigui da huo'otaq so'otaq na nqataxacpi. Cha'ayi sa ishit da huo'o ca chochi ÿaÿamaxadeeta ñi Dios souaxat da i'ottac na nqataxacpi.
GAL.2.17	Qaq ÿoqo'oyi nagui da huo'otaq qomi' ñishoqtaique da chigoqchigui so Cristo da qomi' ÿaÿamaxadeete' ñi Dios, qaq ishit da yi'oqta da nataq'en qomi' 'itaxaloxoiqa, qaq ¿peta'a ishito' da so Cristo qomi' 'itaxaloxoiqa naq'en? ¡'A'i, sa ishit! 
GAL.2.18	Cha'ayi da huo'otaq 'ico' ñilaxajñi na nqataxacpi, ime, qataq shi'iguelaxalec da ñi'oxooshiguem, huaña, qaq ÿoqta 'eesa da huo'o ca ÿasouaxashit. 
GAL.2.19	Cha'ayi aÿim mashi sogote da 'eeta'am da seleu, da yaqto' sa ishit da aÿim ÿauectac na nqataxacpi mayi chigoqo'ot so Moisés. Qaq nachiso se'eso nqataxac so aÿim ÿalauat, da yaqto' aÿim ñica'aleec, da yaqto' so'onataxanot ñi Dios. 
GAL.2.20	Cha'ayi aÿim sogote da 'ico' seleu, iÿatchiguem so Cristo co'ollaq qaiuaxaneuo. Qaq ÿoqo'oyi nagui sa ishit da maichi ÿalamaxat da ñachaalataxac, cha'ayi nachiso so Cristo so nachattaigui damayi. Qaq de'eda ñachaalataxac mayi yi'oqchigui, damayi chigoqchigui da ipi'iÿaxac da sepi'iÿa'a so llalec ñi Dios mayi aÿim ÿauotec qataq nañanguet da nalaataguec souaxat aÿim. 
GAL.2.21	Qaq ÿoqo'oyi sa ishit da semaqpec da lqouagaxanaqtaic ñi Dios. Cha'ayíctaxa da huo'o ca ishit da ÿaÿamaxadeeta ñi Dios souaxat da ÿalaxaguet cam 'enapec na nqataxacpi mayi chigoqo'ot so Moisés, nachi huañáctaxa qaq sa ishit da huo'o ca naigui da l-leuaxa so Cristo.
GAL.3.1	¡Aicoue, qami' Galacia lashi', ÿataqta qaico' ca qauaÿajñiÿapec! ¿Chaq négue't ca qami' ÿayi'n, yi sa ishit da qaualaqailec dam 'eesa n'aqtac? Yi so hua'auchiguiñi qad'aqtaxanaxac ÿataqta nachiso so Jesucristo so qami' sachaxanaqtalo som qaipe'enguet co'olloxochiyi so qo'ipaq. 
GAL.3.2	Ñaq aÿim qau'aqtaxañiim nagui de'eda, 'eeta': ¿Qami' peta'a qauachigoxochiichigui da qau'ochiitac na nqataxacpi mayi chigoqo'ot so Moisés da huo'o mshi qauacoñiiguet so Espíritu mayi chigoqo'ot ñi Dios? loqo' chaq ¿chigoqchigui can qau'amaqchiñi da qau'aqaichigui? 
GAL.3.3	¿Tá'ainco' qami' yi ÿapacteec da qaica ca qauaÿajñiÿapec? ¿Qami' qaupi'itaxañiitega peta'a da maichi qaumachi da qau'ochi dam dalaxaic qanachaalataxaqui mayi chigoqo'ot so Espíritu? 
GAL.3.4	¿Peta'a sa ishito' da huo'o ca naigui 'enauac da qanque'ejnaxaqui? ¡'Onaxaico' da huo'o ca qauachigoxochiÿaigui damayi! 
GAL.3.5	Ñim Dios mayi qami' ÿanema co'olloxochiyi so n'Espíritu, qataq ÿachaxan nam i'ot da n'aalaxa da huaigui naq'en da qoñiita, qaq ¿chaq tá'ainco' yi i'ot? Ñimayi i'ot namayipi, qalaxayi sa ishit da souaxat da qami' qau'ochiitac na nqataxacpi mayi chigoqo'ot so Moisés. Mayi souaxat da qami' qau'amaqchiñi da qau'aqaichigui co'ollaxa n'aqtac.
GAL.3.6	So Abraham huo'o da lpi'iÿaxac ñi Dios, nachi de'eda lpi'iÿaxac chigoqchigui da ñi Dios ÿaÿamaxadeeta somayi. Nachi ÿamata'ac somayi da no'on shiÿaxaua. 
GAL.3.7	Qaq ÿoqo'oyi qami' ishit da qauaÿajñiita da na ÿataqta 'eesa da llalaqpi so Abraham, nachina na huo'o da lpi'iÿaxac. 
GAL.3.8	Cha'ayi naua ñiyigui'shi l'aqtaqa ñi Dios, nal'ena co'ollaxa da ilota'a da nataq'en nam sa ishit da judío l'ecpi, qalaq ÿataqta ÿaÿamaxadeeta ñi Dios nam huo'o da lpi'iÿaxac. Nachi naua ñiyigui'shi da'aqtaxanema so Abraham da no'on l'axaÿaxac, 'eeta': “'Enauac qome na ÿotta'a't shiÿaxauapi huo'o da nqouagaxa 'am chigoqchigui.” 
GAL.3.9	Qaq ÿoqo'oyi cam da'amqajnataxan nachi huo'o da nqouagaxa 'eeta'am so Abraham mayi 'amqajnataxanaxaic.
GAL.3.10	Qaq ÿoqo'oyi nam ÿachito'ot da lpi'iÿaxac nam nqataxacpi mayi chigoqo'ot so Moisés, namayipi huetalec da lta'adaic nhuaxanaguec. Cha'ayi naua ñiyigui'shi n'aqtaqa 'eeta': “'Enauac nam sa ishit da ipaguelec nam 'enapecpi nam 'enauac nanettalec anam nanedaxalate na nqataxacpi, nachi namayipi huetalec da lta'adaic nhuaxanaguec.” 
GAL.3.11	Qaq ÿoqo'oyi ÿataqtegue da lataxac da sa ishit da chochi huo'o ca ÿaÿamaxadeeta ñi Dios da souaxat da i'ottac cam damaxasoxoolec na nqataxacpi. Cha'ayi naua ñiyigui'shi l'aqtaqa ñi Dios 'eeta': “Cam ÿaÿamaxadeeta ñi Dios, camayi da nachaalataxac ÿachigoxotchigui da lpi'iÿaxac.” 
GAL.3.12	Cha'ayi na nqataxacpi mayi chigoqo'ot so Moisés sa ishit da chigaqaigui da npi'iÿaxac. Chaqdata da 'eeta': “Cam i'ot cam 'enapec na nqataxacpi, camayi da nachaalataxac chigoqchigui da i'ot ca 'enapec namayipi.”
GAL.3.13	Qaq so Cristo qomi' nca'alaxateeguesopa dam lta'adaic qanhuaxanaguec mayi chigoqchigui na nqataxacpi, cha'ayi somayi nañanguet da lta'adaic nhuaxanaguec souaxat qomi'. Cha'ayi naua ñiyigui'shi l'aqtaqa ñi Dios 'eeta': “Ÿataqta sa qaichoxonnai' qome da qaÿauo'o da nhuaxanaguec ca qaicoñida'aguet cam qo'ipaq.” 
GAL.3.14	Qaq damayi nachi qoÿina'ac, yaqto' da lqouagaxanaqtaic ñi Dios mayi ÿachaxanapecot co'olloxochiyi so Abraham, damayi qoÿami' nam sa ishit da judiopi da chigoqchigui qanqoÿin so Cristo Jesús; qaq yaqto' 'enauaque qomi' ishit da chigoqchigui da qadpi'iÿaxac da saconaxaguet som Espíritu Santo mayi ÿachaxanapec co'olloxochiyi ñi Dios.
GAL.3.15	Qami' ÿaqaÿañicpi, huo'o da saloqnaxana, damayi chigaqaigui na yi'oqchigui shiÿaxauapi, 'eeta': Ca shiÿaxaua da huo'otaq naÿamaxate' ca lÿa, huo'otaq da i'ot aca l'aqtac lmalate, qaq da ime, nachi nanedelec. Huaña, nachi sa ishit da huo'o ca ishit da nsogoñi, huo'otaq da ishit da nqochinaxateec.
GAL.3.16	Qaq ñi Dios huo'o co'ollaxa so ÿachaxanapecot so Abraham qataq cam llalec. Qaq nam ñiyigui'shi l'aqtaqa ñi Dios sa ishit da 'eeta': “ca llalaqpi,” da 'eeta'am da huo'otaq qalota cam detaqtega shiÿaxauapi. Cha'ayi ñimayi 'eeta': “ca 'ai'alec.” Qaq damayi naigui qone' da 'oonolec ca qaitaqtega shiÿaxaua. Qaq somayi nachiso so Cristo. 
GAL.3.17	Qaq dam shiitega 'eeta': Ñi Dios co'olloxochiyi i'ot so naÿamaxataxac da naÿamaxate' so Abraham. Qaq co'ollaq ime, nachi nanedelec. Qaq co'ollaq mashi ivi' naua cuatrocientos treinta vi'iyi, qanachi anac so nqataxacpi, chigoqchigui so Moisés. Qalaxayi se'eso nqataxacpi sa ishit da huo'otaq nlaxajñi se'eso aÿamaxataxac, qataq sa ishit da huo'otaq qaica ca naigui naq'en dam ÿachaxanapec ñi Dios. 
GAL.3.18	Cha'ayi ca ÿan ñi Dios da huo'otaq chigoqchigui naq'en na nqataxacpi mayi chigoqo'ot so Moisés, qanachi de'eda ÿan sa ishit da ÿachaxanapec. Qalaxayi ñi Dios co'ollaq huo'o da ÿachaxanapeguem so Abraham, qalaq sa ishit da huo'o aca lashiue naq'en.
GAL.3.19	Nachi ¿negue'to' qone' cam naigui na nqataxacpi mayi chigoqo'ot so Moisés? Qomyi namayipi ÿaqa'aguet qanqoÿin, da yaqto' ishit da ÿachaxan na nasouaxashitpi. Nachi namayi do'onataxan, chochi ivitta'a da nvi' que'eca ñalec mayi taÿa'a de'eda qaÿachaxanapec. Ne'ena nqataxacpi co'ollaq qai'axat, qalaq chigoqchigui qanqoÿin so namaxashicpi piguem l'ecpi. Qaq so Moisés qalaq taiguet da ntaxaÿaxanaxanec. 
GAL.3.20	Qalaxayi sa ishit da qaiuen ca chochi ntaxaÿaxanaxanec da huo'o ca ÿachaxanapec ca 'oonolec shiÿaxaua. Qaq ñim Dios 'oonolec, qaica ca lÿa.
GAL.3.21	Qaq ¿damaxa peta'a 'eetega da na nqataxacpi mayi chigoqo'ot so Moisés 'ico' da npa'aguene' dam ÿachaxanapec co'olloxochiyi ñi Dios? 'A'i, sa ishit da nachi 'eetec de'eda. Cha'ayíctaxa da huo'otaq qoÿan ca nqataxac da ishit da deca'alaqtaxan, qanachi ishíttaxa da huo'o ca ÿaÿamaxadeeta ñi Dios souaxat da i'ot cam damaxasoxoolec na nqataxacpi. 
GAL.3.22	Qalaxayi naua ñiyigui'shi l'aqtaqa ñi Dios i'axa't da 'enauac na shiÿaxauapi lcoñitaguishic na nasouaxashitpi. Qaq damayi nachi qoÿina'ac, yaqto' ca da'amqajnataxan ishit da ÿaconguet cam ÿachaxanapec ñi Dios, chigoqchigui da i'amaqten so Jesucristo.
GAL.3.23	Qaq co'ollaq saxanaxa da nvi' de'eda npi'iÿaxac, nachi na nqataxacpi 'ico' da qomi' ÿapotau'alo, iuatta'a da qai'axategue ca llic da qaipi'iÿa'a so Jesucristo. 
GAL.3.24	Qanachi ne'ena nqataxacpi co'ollaxa chochi qomi' ilotagueto, 'eeta'am naq'en qomi' ca nogotolec da qomi' ÿapaxagueeta'pe, ivitta'a co'ollaq nvi' so Cristo, yaqto' da sa'amaqtenaq somayi, nachi ñi Dios ishit da qomi' ÿaÿamaxadeete'. 
GAL.3.25	Qaq nagui da mashi nvi' de'eda npi'iÿaxac, nachi sa ishit da souaqto'ot da lapaxaguenataxanaxac na nqataxacpi.
GAL.3.26	Cha'ayi de'eda npi'iÿaxac nachida da huo'o mshi 'enauac da qoñiita qami' llalqa ñi Dios, souaxat da qan'ayiitau'a so Cristo Jesús. 
GAL.3.27	Qaq ÿoqo'oyi 'enauac da qoñiita mayi qaunoxoñiu'a da qan'ayiitau'a so Cristo can qami' qanachilaxa'n. Huaña, nachi qami' ÿanaxanaxaanguilo da lataxac somayi, 'eeta'am ca yi'oqchigui nogoxot. 
GAL.3.28	Qaq ÿoqo'oyi nagui sa ishit da huo'o ca ÿaqa'a ca lataxac, nai'ctaxa da huo'otaq qami' judío lashi', huo'otaq ca saq judío l'ec, huo'otaq ca nlatac, qataq ca sa nlatac, ÿale, huo'otaq 'alo. Cha'ayi da mashi qan'ayiitau'a so Cristo Jesús, nachi 'enauac da qoñiita 'eeta'am da qami' 'oonolec. 
GAL.3.29	Cha'ayi da mashi qami' lalamqa'te so Cristo, qaq nataq'en qami' lalamqa'te llalqa so Abraham, qaq nataq'en qauacoñiiguet qome cam ÿachaxanapec co'olloxochiyi ñi Dios.
GAL.4.1	Qaq da shiitega, 'eeta': Ca ñalec mayi qaÿauotaique da talec da lsallaxa ca lta'a, da huo'otaq ñaq nogotolec, qaq camayi ÿataqta 'eeta'am ca chochi nlatac, qaq nai'ctaxa da camayi nachica ca 'aco'. 
GAL.4.2	Qataq huo'o nam shiÿaxauapi mayi ilotague' somayi, qataq huetapegue' nam l'onatacpi, chochi ivitta'a cam na'a'q mayi ÿicchigui so lta'a. 
GAL.4.3	Qaq 'eda da 'eetec qomi'. Co'ollaq ñaq souaqtaigui da qannogotshic, nachi qomi' souaqto'ot nam lhuennataxac nam shiÿaxauapi mayi huetalec ana 'alhua. 
GAL.4.4	Qalaxayi co'ollaq ivita so na'a'q mayi naloqnec, nachi ñi Dios namaq so llalec da nañaxatoigui naq'en aso 'alo, da chigoqtoigui naq'en na judiopi mayi hueto'ot da lapaxaguenataxanaxac na nqataxacpi. 
GAL.4.5	Qaq 'eda da 'eetec da lvidaxac somayi, yaqto' ishit da qomi' huesodeec naq'en da yaqto' sa ishit da souaqto'ot na nqataxacpi, nachi ñi Dios ishit da qomi' ÿacongueta da ÿataqta qomi' llalqa.
GAL.4.6	Qaq dam ichoxot da ÿoqta qami' llalqa ñi Dios 'eeta': Ñimayi qami' namaxalo so n'Espíritu so llalec da taiguilo naua qadquiyaqchilli'. Qaq so Espíritu deÿaxan, 'eeta': “¡'Am ita'a!” 
GAL.4.7	Qaq ÿoqo'oyi nagui ÿataqta 'am llalec ñi Dios, qaq sa ishit da chochi 'am nlatac. Qaq nagui da ÿoqta 'am llalec, nachi ñimayi 'am ÿami' qome da lsallaxa mayi ÿachaxanapec da ÿan, chigoqchigui naq'en so Cristo.
GAL.4.8	Qami' co'ollaq saxanaxa da qauauattoñi ñi Dios, qalaq qami' lcoñitagui'shi nam saq cha'api qanatameetacotpi mayi saq 'en. 
GAL.4.9	Qalaxayi nagui da qauauattoñi ñi Dios, huo'otaq da ñimayi qami' ÿauatto'n, nachi ¿táloxochiyictoxo' qami' da qaltaq qavi'iguelaqaitega dam napaxaguenataxanaxac mayi qaica ca l'añaxac qataq qaica ca naigui da qaltaq qoviito'ot, da yaqto' qami' l-lataqa? 
GAL.4.10	Yi qami' ñaq huo'oi naua na'axa'te mayi qau'ochiita'pe, ca'agoxoiqa qataq naua vi'iyi. 
GAL.4.11	Qaq ÿoqo'oyi aÿim ÿataqta lta'adaic da icolanaxa da sa iuena'a da qaica ca naigui da i'onataxanaxac mayi huaigui da qoñiita.
GAL.4.12	Qaq qami' ÿaqaÿa't, qami' ñachoxodeetoiguilo da no'on da aÿim qau'enaxachiichigui, cha'ayi aÿim nachiqami' shiita'ama. Cha'ayi sa ishit da huo'otaq qami' huo'o ca aÿim qau'ochiic. 
GAL.4.13	Cha'ayi mashi sogote da qami' qauaÿajñiita da 'eetec co'ollaq chita'ague da qami' sa'axatema da n'aqtac mayi chigaqaigui da nca'alaxa. Qaq shiitec de'eda co'ollaxa, souaxat so ÿalolaxa. 
GAL.4.14	Qaq se'eso ÿalolaxa mayi aÿim hueta'ac, somayi chochi ñi'iguenaxat. Qalaxayi ñaqaiyita qami' sa ishit da aÿim qau'otañi, qataq sa ishit da aÿim sa qauacoñiiguet. Chaqdata da qoñiita'am qanqashiñi aÿim ca chigaqshiguem Dios lamaxashic, qataq 'eeta'am qanqashiñi da nachaÿim Jesucristo. 
GAL.4.15	Qalaq ¿táigue que'eca qantonaxaqui mayi qauanomiiteguet co'ollaxa? Qamaq aÿim shinapec da huo'o da no'on qan'aqtaguiiqui, 'eeta': ishíttaxa da qauañoxochi da qanqachi' naua qad'ai'chilli' da aÿim qai'añiima da huo'otaq ishit da qaica ca lqalaic. 
GAL.4.16	Qaq nagui, ¿peta'a qami' ñipa'aguenaxa'u souaxat da aÿim 'eesa da qami' sa'axatema?
GAL.4.17	Cha'ayi ne'ena shiÿaxauapi ÿataqta qalota da naquitaxac da qoñiita, qalaxayi sa ishit da no'on ca naquittaique. Cha'ayi namayipi chochi nshitaique da qomi' qoquiÿa'aisalo. Qaq da ime, nachi qami' qauatailec ca 'eetapeguec namayipi. 
GAL.4.18	'Eesa mque' da no'on da qanaquitta'a ca nÿa. Qalaxayi da no'on ca qoÿiitapeguec, qaq damayi no'on da nachi 'eetai' da qanayicto'ot. Qaq sa ishit da chaqdata da qami' soota'agueta. 
GAL.4.19	Qami' ÿalqolqa, nagui qaltaq ipactegue da ñiqui'ic, souaxat da qoñiita, shiita'am aca 'alo da dachitattac, souaxat da huotaique da deco'o. Qaq nachi shictot qome da ñique'ejnaxac, chochi ivitta'a so Cristo da qami' quichiguilo da lataxac. 
GAL.4.20	¡Da iyaxa da nachiqami' sootaiguilo nagui, da yaqto' ñadalaxat ca itaxaÿaxac da qami' setaxaiguilo, cha'ayi aÿim ÿataqta sa saÿaten ca shiitec, souaxat da qoñiita!
GAL.4.21	Qami' mayi qauauoitaique da qoviito'ot na nqataxacpi mayi chigoqo'ot so Moisés, qaq aÿim qau'axachiim nagui de'eda 'eeta': ¿Sa ishito' peta'a da qan'axaÿaxañiitegacnaxa da 'enapec na nqataxacpi? 
GAL.4.22	Cha'ayi damayi nanettañi, 'eeta': So Abraham dos soua llalqa. So 'oonolec llalec, late'e aso nlata. Qaq so lÿa, qalaq late'e asom lalamaqte lhua mayi sa ishit da nlata. 
GAL.4.23	Som llalec mayi late'e aso nlata, da lañoxoc nachida dam lañoxoc 'enauac nam yi'oqchigui ñaqpiolec. Qaq som llalec asom sa ishit da nlata, qalaq somayi da lañoxoc ipacchigui dam ÿachaxanapec co'ollaxa ñi Dios. 
GAL.4.24	Qaq damayi chochi qaÿaloqnaxangui. Cha'ayi se'esoua dos 'alo nachi naiguilo naua dos aÿamaxataxaco. Se'eso 'oonolec naua aÿamaxataxaco, somayi chigoqchiguiña asom qasoxonaxa mayi l'enaxat Sinaí. Qaq somayi nachiso so naigui aso Agar. Qaq ÿoqo'oyi nam hueto'ot se'eso aÿamaxataxac, namayipi da nañoxoc taÿa'a da nlatacpi. 
GAL.4.25	Cha'ayi aso Agar nachaso asom naigui aso qasoxonaxa Sinaí mayi naña yi Arabia. Qaq asomayi nachaso asom naigui yi nagui Jerusalén, cha'ayi nagui yi'iyi la ciudad 'eeta'am aca chochi nlata, nataq'en 'enauac nam llalaqpi. 
GAL.4.26	Qalaxayi yim Jerusalén mayi hueta'ague da piguem, yimayi ÿataqta huesochiguiñi. Qaq qomi' mayi nachiqomi' llalaqpi yimayi. 
GAL.4.27	Cha'ayi nam ñiyigui'shi l'aqtaqa ñi Dios 'eeta':
GAL.4.27	Ÿataqta 'auamachiguiñi qome,
GAL.4.27	'am 'alo mayi sa ishit da 'auco'o,
GAL.4.27	'am mayi sa ishit da huo'o ca 'ai'alaqpi;
GAL.4.27	ÿataqta 'au'alaq qome souaxat da 'antonaxac,
GAL.4.27	'am mayi sa 'anauane' ca lqui'ic da 'auco'o.
GAL.4.27	Cha'ayi aca 'alo mayi qaÿalat ÿataqta ÿacteec qome ca llalaqpi,
GAL.4.27	qaq sa ishit da 'eeta'am acam 'alo mayi huo'o ca lhua.
GAL.4.28	Qaq qami' ÿaqaÿa't, qomi' shinaqta'am so Isaac, nachi qomi' llalqa ñi Dios mayi qomi' ÿachaxana'pe co'olloxochiyi. 
GAL.4.29	Qalaxayi de'eda 'eetec som ñalec mayi yi'oqchigui de'eda lañoxoc co'ollaq ÿataqta icaatac som lÿa ñalec mayi chigoqo'ot da lañoxoc so Espíritu Santo, qaq nachida da 'eetec nataq'en nagui. 
GAL.4.30	Qalaxayi ¿huá'ague cam 'eetec naua ñiyigui'shi n'aqtaqa? Qomyi 'eeta': “'Au'odauec qome añi nlata qataq ñim llalec, cha'ayi ñim llalec añi nlata sa ishit da nhuanau'a da nsallaxa mayi qaÿaqataxaatapigui' da talec ñim llalec añi 'alo mayi sa ishit da nlata.” 
GAL.4.31	Qaq ÿoqo'oyi qami' ÿaqaÿa't, qomi' sa ishit da shinaqta'am som llalaqpi aso nlata. Cha'ayi qomi' shinaqta'am som llalaqpi asom 'alo mayi sa ishit da nlata.
GAL.5.1	So Cristo qomi' ÿanema da qansoxoc, da yaqto' qomi' huesochiyiñi. Qaq ÿoqo'oyi qami' no'on qome da sa ishit da qai'axañiiuec de'eda qansoxoqui. Qataq sa ishit qome da qavi'iguelaqÿa da chochi qami' nlataqa.
GAL.5.2	Nagui aÿim qan'axaÿaxañiÿa. Aÿim Pablo, qami' shinapegalo da huo'otaq qanañañiiguet da qaÿauo'o ca n'anaxat na l'oc ñi 'oonolec da qoñiita, nachi so Cristo ÿataqta qaica ca naigui qanqashiñi. 
GAL.5.3	Qaq ÿoqo'oyi qaltaq shi'iguelaxalec da shinapec da ca camachaqca shiÿaxaua da nañanguet da qaÿauo'o ca n'anaxat na l'oc, nachi camayi ishit da i'ot 'enauac nam damaxasoxoolec na nqataxacpi mayi chigoqo'ot so Moisés. 
GAL.5.4	Qaq qami' mayi qaupi'itaxañiitega da qami' ÿaÿamaxadeete' ñi Dios souaxat da qau'ochiitac nam nqataxacpi, nachi qami' ÿataqta qoquiÿa'ai so Cristo qataq da lsoxoyic ñi Dios. 
GAL.5.5	Cha'ayi qomi' sachigoxotaqchigui so Espíritu Santo qataq dam qadpi'iÿaxac da huo'o mshi qomi' huo'o da qanaquitaxac da ishit da qomi' ÿaÿamaxadeete' ñi Dios. 
GAL.5.6	Qataq da mashi sogote da ñi'adaqtau'a so Cristo Jesús, nachi ÿataqta qaica ca naigui da qaÿauo'o ca n'anaxat na l'oc ca shiÿaxaua, huo'otaq jegatai'. Cha'ayi dam ÿataqta huo'o ca naigui, nachida dam qadpi'iÿaxac. Qaq de'eda qadpi'iÿaxac, nachida da qomi' nachaatoiguilo naq'en da nsoxoyic.
GAL.5.7	Qaq qami' ÿataqta qauaÿamaqaichiguiñi co'ollaxa. Qalaq ¿chaq négue't cam chigoqchigui da huo'o mshi qami' qai'axañiiñi da qaualaqailec dam 'eesa lataxac? 
GAL.5.8	Qaq damayi sa ishit da chigoqchigui ñim Dios mayi qami' iÿaxanalo. 
GAL.5.9	Qaq sa ishit qome da qaucouai'ai da “acatai' saq 'amaqtaqole mayi ÿashiidaxachigui ana pan, da acamayi ishit da quichigui 'enauac cam nvigoxoshic.” 
GAL.5.10	Qaq nachiso som qadataxala' so chigoqo'ot da ñaquitaxac da qoñiita da sa ishit da ÿaqa'a ca qadhuennataxaqui. Qalaxayi ñi Dios ÿauo'o qome ca nhuaxanaguec ca camachaqca shiÿaxaua mayi sa ishit da qami' ÿalemaxa't.
GAL.5.11	Qaq aÿim, qami' ÿaqaÿa't, da huo'otaq ñaq saqattega da qaÿauo'o ca n'anaxat ca shiÿaxaua, qaq na judiopi sa ishíttaxa da aÿim icaatac. Cha'ayi da nachi 'eetec de'eda, nchi n'aqtaguec da l-leuaxa so Cristo co'ollaq qaiuaxaneuo, damayi sa ishit da huo'otaq inogoqchit namayipi. 
GAL.5.12	Qaq nam shiÿaxauapi mayi sa ishit da qami' ÿalemaxa't da qami' ÿileeta'pe da qau'ochi ca qan'anaxachi, ¡no'ono' namayipi da ña imauec da n'aqchit da l'oquiaxac!
GAL.5.13	Cha'ayi qami' ÿaqaÿa't, qami' qaiÿaxanalo da yaqto' qami' huesochiyiñi. Qalaxayi chaqdato' qome da sa ishit da qau'ashaxañiÿai' de'eda qansoxoqui da yaqto' qau'ochi cam 'eetapeguec dam qadapachiyaxaqui. Chaqdato' da ñi 'oonolec da qoñiita huapegue' ca lÿa, souaxat dam qadsoxoyiqui. 
GAL.5.14	Cha'ayi 'enauac na nqataxacpi 'oonolec da lataxac imatta't, 'eeta': “'Auauotec ca 'adÿa, 'eeta'am 'anqashin da maichi 'anauojla't.” 
GAL.5.15	Qalaxayi qami' da maichi qannaquiita'a't, qataq ñi 'oonolec da maichi chictac ca lÿa, qaq damayi ÿataqta qadvichiÿa'a qome. Ten, qom 'ico' maichi qanlaxachiitapeguela't.
GAL.5.16	Da shiitega 'eeta': Ÿataqta qoquiitegue qome ca 'eetapeguec so Espíritu Santo, yaqto' sa ishit da qoquiitague' cam 'eetapeguec da qadapachiyaxaqui. 
GAL.5.17	Cha'ayi na 'eetapeguecpi ca shiÿaxaua sa ishit da nhuoteete' cam 'eetapeguec so Espíritu mayi chigoqo'ot ñi Dios. Qataq som Espíritu nataq'en sa ishit da iuoteeteguet cam 'eetapeguec ca shiÿaxaua. Qanachi naamayi sa ishit da nhuoteeta't. Qaq ÿoqo'oyi qami' sa ishit da qau'ochi cam maichi qoñiitapeguec. 
GAL.5.18	Qalaxayi da nachiso so Espíritu da qami' ÿauecta'agueta, nachi sa ishit da qoviito'ot na nqataxacpi.
GAL.5.19	Huaña, nachi ishit da saq alaq da qaila'a na n'onataxacpi cam quetague' da maichi lapachiyaxac, 'eeta': lauatapiguiñi' aca sa ishit da lhua, qataq i'ottac nam ishit da deshipaxanaqtaxan, qataq qopitaxanaqtaqaic, 
GAL.5.20	qataq da qanatameetacot na nqolacpi, qataq da qaÿi'en ca nÿa, qataq da nquiÿaxanaqtaic, loquiaxac, qataq da nca'alaxanaxac, saq ÿoxonguit da nalemataic, qataq da chochi huo'o ca qanaquittaique da huo'o ca qai'ot, qataq da ÿotaxac da qoÿida't na shiÿaxauapi. 
GAL.5.21	Namayipi ÿataqta quiÿaxanaqtaqaicpi, laataxanaxaicpi, nÿomaxaicpi, qataq qui'axaicpi, qataq huo'o na laÿipi i'ottacpi 'eeta'am de'eda. Qaq ÿataqta qami' secoyigueete', 'eeta'am da shiitec co'ollaq qami' sa'aqtaxaatema, da huo'otaq huo'o ca i'ottac ca 'eeta'am de'eda, nachi camayi sa ishit qome da inoxoneu'a ca l'onataxanaxac ñi Dios da ilo'ogue 'enauacna.
GAL.5.22	Qaq dam alaÿaxac ca netanguit so Espíritu Santo, qalaq 'eeta': Huo'o da lsoxoyic, ntonaxac, l-lagaxayic, lhualaxavic, lauotaxanaqtaic, i'ot ca ÿaÿamaqchiguiñi, qataq npe'et, 
GAL.5.23	sa n'amqajnaxaic, qataq ntel-la't. Qaq ca 'eeta'am de'eda qaica ca ishit da illapeguem ca shiÿaxaua. 
GAL.5.24	Qataq ca shiÿaxaua mashi sogote da lalamaxat so Cristo, nachi camayi 'eeta'am da sogote da qaiuaxaneuo da l'oquiaxac, lÿatchiguem 'enauac na lqopitaxanaqtaic qataq nam 'eetapeguecpi. 
GAL.5.25	Cha'ayi da qanachaalataxac chigoqo'ot so Espíritu, qaq ÿoqo'oyi no'on da sauaxasoqta'a somayi da qomi' ÿaueca'agueta 'enauac na so'otaqpi.
GAL.5.26	Qaq sa ishit qome da qomi' ñi'oxonnaxaiqa, qataq ñi 'oonolec sa ishit da inogoqchittac ca lÿa, qataq sa ishit da maichi ñiquiÿaqta'a't.
GAL.6.1	Qami' ÿaqaÿa't, da huo'o ca 'oonolec da qoñiita huo'o ca ilamaxata'aguet lasouaxashit, nachi qami' mayi qami' netanguita so Espíritu ishit da qautauañi camayi, da yaqto' ishit da ñishiguem. Qalaxayi ÿataqta huesottac da qadquiyaqteÿaxaqui. Qataq ñi 'oonolec ÿataqta ntelañi. Ten, sa iuena'a camayi da nataq'en qaÿauo'o ca ñi'iguenataguec. 
GAL.6.2	Ñi 'oonolec da qoñiita itauan qome ca lÿa da nachishiguem ca lli'ac, qaq yaqto' ishit da qaupaquiichigui da l'aqtac so Cristo.
GAL.6.3	Cha'ayi ca ipi'itaxaatega da 'amaqtaqaic, qamaq qaica ca naigui, qaq camayi 'eeta'am da maichi natenachittapeguela't. 
GAL.6.4	Qaq ÿoqo'oyi ñi 'oonolec ishit da maichi nmit da maichi lataxac, yaqto' ishit da machiguiñi souaxat da maichi lataxac, qaq sa ishit da nachida da lataxac ca lÿa. 
GAL.6.5	Cha'ayi ñi 'oonolec maichi nachishiguem ca lli'ac.
GAL.6.6	Qaq cam ÿaconguet da napaxaguenataguec da l'aqtac ñi Dios, qaq camayi no'on da nhuaate' ca napaxaguenaxala' 'enauac nam hueto'ot lsallaxa.
GAL.6.7	Qami' sa ishit qome da qanatenachiitapeguela't, cha'ayi qaica ca ishit da ÿi'inai' ñi Dios. Cha'ayi cam ÿaañi ca shiÿaxaua, qaq nachica cam nqat ca alaÿaxac. 
GAL.6.8	Ca shiÿaxaua da nqopita da ÿaañi cam 'eetapeguec da lapachiyaxac, nachi camayi nqat ca naigui nleuaxa de'eda lapachiyaxac mayi ÿaañi. Qalaxayi da huo'otaq ÿaañi cam ÿaÿamaxadeeta so Espíritu, nachi so Espíritu ÿanem camayi da nqat ca achaalataxac mayi qaica ca loga't. 
GAL.6.9	Qaq ÿoqo'oyi sa ishit qome da ñasamaxañi da so'otaq ca ÿaÿamaqchiguiñi. Cha'ayi qom huo'otaq sa ñasamaxañi, nachi qom ivita ca naloqnec, nachi ñaqataq cam naigui ca so'otaqtac. 
GAL.6.10	Qaq ÿoqo'oyi da ivita da huo'o ca qaddaqa', nachi 'enauac so'otaxac ca ÿaÿamaqchiguiñi na shiÿaxauapi, lamaaxa da nachina na qad'amqajnataxanaxauapi.
GAL.6.11	Ña qauloÿa da ÿataqta lta'al naua maichi ÿidaqa mayi shilyiñi nagui da qami' samaxalo. 
GAL.6.12	Nam shiÿaxauapi mayi qami' ÿileeta'pe da yaqto' qami' ishit da qaÿauo'o ca qan'anaxachi, namayipi 'eetec de'eda, cha'ayi chochi nshitaique da qaica ca da naq'en na shiÿaxauapi, da yaqto' sa ishit da qaicanapec souaxat so Cristo co'ollaq qaiuaxanguet so npe'enaxaqui. 
GAL.6.13	Cha'ayi ivida'a nam shiÿaxauapi mayi nañanguet da qaÿauo'o na n'anaxat na l'oc, namayipi sa ishit da i'ot 'enauac nam 'enapec na nqataxacpi. Qalaxayi namayipi chochi nshitaique da qami' qaÿauo'o na qan'anaxachi, yaqto' namayipi ishit da n'amaqten da ishit da qami' ÿile'n da yaqto' qaÿauo'o ca qan'anaxachi. 
GAL.6.14	Qaq aÿim, qalaxayi sa ishit da huo'o ca ñi'amqajnaxac; chaqdata da l-leuaxa so qadataxala' Jesucristo co'ollaq qaiuaxanguet so npe'enaxaqui. Cha'ayi nachi chigoqchigui de'eda l-leuaxa so Cristo co'ollaq qaiuaxaneuo da huo'o mshi 'enauac na huetalec ana 'alhua 'eeta'am ñaq'en da leuaxaic, qataq aÿim 'eeta'am naq'en da aÿim leuaxaic. 
GAL.6.15	Cha'ayi da mashi ñi'adaqtau'a so Cristo Jesús, nachi ÿataqta qaica ca naigui da qaÿauo'o ca n'anaxat ca shiÿaxaua, huo'otaq da jegatai'. Cha'ayi da ÿataqta huo'o ca naigui, nachida da qanadalaxataguec da qomi' qanadalaxa't. 
GAL.6.16	Qaq 'enauac qome nam quetegue de'eda ñiquiaxac, qataq 'enauac nam lalamaxatpi ñi Dios, namayipi ÿaconguet qome da nlagaxayic qataq da nchoxonnataxanaxa.
GAL.6.17	Qaq ÿoqo'oyi nachi tachiguiña nagui da sa ishit qome da huo'o ca aÿim nqanaxattac, cha'ayi nam lliguiñipi na i'oc na ñiuaxanec, namayi i'axat da ÿoqta 'eesa da aÿim lamaxashic so qadataxala' Jesús.
GAL.6.18	Qami' ÿaqaÿa't, so qadataxala' Jesucristo qami' ÿanema qome da lqouagaxanaqtaic 'enauac da qoñiita. Aja', nachi 'eetec.
EPH.1.1	Aÿim Pablo, da ñamaxasaguec chigoqtot ñi Dios da ÿauo'o aÿim lamaxashic naq'en so Jesucristo. Qaq qami' samaxalo ana ÿide, qami' mayi qami' lalamqa'te ñi Dios qataq qau'amaqchiñiitac so Cristo Jesús, mayi qoñiitaña na la ciudad Éfeso. 
EPH.1.2	Ñishitaique da qami' qauacoñiiguet da lqouagaxanaqtaic qataq da l-lagaxayic ñi qadta'a Dios qataq so qadataxala' Jesucristo.
EPH.1.3	Shi'oxodenaq ñi Dios ñim lta'a so qadataxala' Jesucristo, cha'ayi nagui da ñi'adaqtau'a so Cristo, nachi ñimayi qomi' ÿanema na ÿotta'a't lqouagaxanaqtaiguesat mayi chigoqo'ot na piguem. 
EPH.1.4	Ñi Dios nal'ena da qomi' lca'agui'shi, ÿachigoxotchigui so Cristo co'ollaq saxanaqaca ana 'alhua, da yaqto' nachi 'eetai' da souaqto'ot ñimayi da qui'itta da qanachaalataxac qataq da qaica ca qadasouaxashit. 
EPH.1.5	Qaq nal'ena co'ollaxa da qomi' ÿaqataxaatai'salo da ÿauo'oi qomi' llalqa, souaxat da lsoxoyic. Qaq damayi ÿachigoxotchigui so Jesucristo, cha'ayi nachida da ÿaÿamaxadeeta ñimayi qataq maichi 'eetapeguec. 
EPH.1.6	Qaq ÿoqo'oyi nachi 'eetai' qome da shi'oxodenaqtac ñi Dios souaxat da lli'oxoyic da lchoxonnataxanaxa mayi qomi' ÿanema, souaxat da qomi' ñi'adaqtau'a so lauotaxat llalec. 
EPH.1.7	Cha'ayi ÿataqta lta'adaic da lauotaxanaqtaic ñi Dios, ÿoqo'oyi qomi' nca'alaxatreec, ÿachigoxotchigui da l-leuaxa so llalec da ÿapalaxat 'enauac nam qadasouaxashitpi. 
EPH.1.8	Ñi Dios qomi' ÿachaxanalo dam chochaq huañi lauotaxanaqtaic da qomi' ÿanema 'enauac na qadaÿajneguesat qataq da qadauattonaxanaxac, 
EPH.1.9	qataq da qomi' ÿauattonaxanaxanque dam lhuennataxac mayi saq cha'a qataq dam 'eetapeguec mayi huotaique da i'ot. 
EPH.1.10	Qaq de'eda 'eetapeguec ñimayi mayi ÿataqta ipacchigui qom ivita ca laloqo', 'eeta': Ñi Dios nshitaique da 'enauac hueto'ot naq'en da lamaxasoxonaxac so Cristo nam hueto'ot na piguem qataq na huetalec ana 'alhua.
EPH.1.11	Cha'ayi ñi Dios nal'ena co'ollaxa da qomi' lca'agui'shi da ÿauotaique da qomi' ÿanema ca ÿan qomilchiyi ñimayi, qaq damayi ÿachigoxotchigui nagui da qomi' ñi'adaqtau'a so Cristo. Qaq 'enauac de'eda ÿataqta nateeteguet da maichi lhuennataxa ñimayi, mayi maichi l'onatac 'enauac na lataxaguesat, qataq i'ot ca ÿaÿamaxadeeta. 
EPH.1.12	Qaq 'eetec de'eda ñimayi, yaqto' qomi' mayi l'auaxanqa da sepi'aqa'a so Cristo da qanachaalataxac ishit da chigoqchigui da qaÿi'oxodeetac ñimayi souaxat da l'amaqchic. 
EPH.1.13	Qataq nataq'en da qoñiita co'ollaq chochi qan'axaÿaxañiÿa da n'aqtac mayi ÿoqta 'eesa mayi chigaqaigui da qadca'alqai, huaña, nachi qau'amaqchiñi so Cristo, nachi qan'ayiu'a somayi, nachi qami' qai'a'n da ÿataqta qami' lalamqa'te ñi Dios. Qaq damayi chigoqchigui so Espíritu Santo mayi ÿachaxanapec co'olloxochiyi ñi Dios. 
EPH.1.14	Qaq nachiso so ÿoqta 'itchiguiñi naq'en da qomi' saconaxaguet ca ÿachaxanapec ñi Dios mayi qomi' ÿanema qom ivita ca laloqo' da huesochiguiñi naq'en na lalamaxatpi, da yaqto' ñimayi qaÿi'oxoden souaxat da l'amaqchic.
EPH.1.15	Qaq ÿoqo'oyi can aÿim saÿaten da qad'amqajnataxanaxaqui so qadataxala' Jesús qataq da qadsoxoyiqui da qauauochiic 'enauac nam lalamaxatpi ñi Dios, 
EPH.1.16	nachi aÿim shictot da saatac da ñi'achic naxa da ñoqouagaxaueetac, da tachigui yi iuel da qoñiita. 
EPH.1.17	Nachi seÿaxaatacot ñim lta'a Dios so qadataxala' Jesucristo, ñim qadta'a mayi ÿi'oxodaic, da yaqto' qami' ÿanema ca naÿajnec mayi chigoqo'ot so Espíritu, da yaqto' qauaÿachiñi cam qami' ÿaÿajnaxanaxanque ñimayi, qataq yaqto' ÿataqta qauauattoñiita ñimayi. 
EPH.1.18	Qataq seÿaxaatacot ñi Dios, da yaqto' i'edaxatoigui da qantounaxaqui, da yaqto' qauaÿajñiita cam qanaquitaxaqui mayi huo'o mshi qami' iÿaxanalo ñimayi, qataq yaqto' qauaÿajñi dam chochi huañi qataq qaica ca 'en'am da lli'oxoyic mayi ÿachaxanapec ñi Dios da ÿanem 'enauac nam lalamaxatpi ñimayi, 
EPH.1.19	qataq yaqto' qauaÿajñi dam ÿataqta lta'adaic qataq qaica ca loga't l'añaxac mayi do'onataxaatapoigui da shinaqta mayi sa'amqajnataxanaq. Qaq de'eda qaica ca 'en'am l'añaxac, nachida da ÿachaxan ñi Dios 
EPH.1.20	co'ollaq nca'aleeguesop naq'en da nleuaxa so Cristo. Nachi taigue naq'en da piguem, da yaqto' nso'ongue da aloic ñimayi, 
EPH.1.21	da yaqto' nataÿaña naq'en 'enauac nam 'añaxaicpi, damaxasoxonapecpi, nta'alpi, nataxala'pi mayi hueto'ot na piguem, qataq 'enauac nam ishit da huo'o ca qaÿamata'ac l'enaxat, nagui nam souaqtaiguilo na'axa'te, huo'otaq cam ñaq natauo. 
EPH.1.22	Nachi ipataxalec da ilo'ogue naq'en 'enauacna so Cristo, qataq ÿanem da nachisota 'oonolec lqaic naq'en 'enauac na 'amqajnataxanaxaicpi. 
EPH.1.23	Cha'ayi na 'amqajnataxanaxaicpi nachina na 'eeta'am da l'oquiaxac so Cristo. Qaq namayipi ÿataqta imatta't da lataxac somayi. Qaq somayi ÿataqta naloqchiichiguiñi naq'en 'enauacna.
EPH.2.1	Ñi Dios qami' ÿanema da qadca'alaxauai naq'en so Cristo co'ollaq qami' ñaq qoviitaigui da 'ico' qadleuaqai, souaxat nam sa ÿaÿamaxañisat qataq nam qadasouaxashichi 
EPH.2.2	mayi qoviitaigui, qataq souaxat da qoquiitague' da lataxac nam i'ottac na 'onataxacpi mayi huetalec ana 'alhua qataq qau'ochiitac na 'eetapegueguesat som saq cha'a damaxasoxonapec mayi lma'na, som i'añaqchittac nam sa ishit da ÿalaxaguet ñi Dios. 
EPH.2.3	Qaq nataq'en 'enauac da shinaqta nachi shinaqta'am namayipi som hua'a'u vi'iyi, da qolaqtague' nam maichi shinaqtapeguecpi, qataq so'otaqtac dam lqopitaxanaqtaic da qadapachiyaxac qataq nam maichi qadhuennataxacpi. Qaq ÿoqo'oyi ÿataqta 'itchiguiñi da qomi' huetalguete da qaica ca 'en'am lchic lalemataic ñi Dios da shinaqta'am 'enauac nam laÿipi shiÿaxauapi. 
EPH.2.4	Qalaxayi ñi Dios ÿataqta lta'adaic da lchoxonnataxanaxa da qomi' ÿataqta ÿauoteque, 
EPH.2.5	nachi qomi' ÿanema da qadca'alaxaua naq'en so Cristo, nai'ctaxa da ñaq souaqtaigui co'ollaxa da 'ico' qomi' leuaxaiqa souaxat na qadasouaxashitpi. Qaq damayi maichi chigoqchigui da lqouagaxanaqtaic ñi Dios da huo'o mshi qami' nca'alaxatreec. 
EPH.2.6	Ñi Dios nataq'en qadÿatchiguem naq'en so Cristo Jesús co'ollaq nca'alaxateeguesop naq'en somayi da nleuaxa. Ime, nachi qomi' nso'onaxana'ai'salo naq'en somayi da piguem. 
EPH.2.7	Qaq i'ot de'eda ñimayi, cha'ayi nshitaique da ÿachaxan da 'eetec cam ñaq natrauo na'axa'te da lta'adaic lauotaxanaqtaic da shinaqta qataq dam lqouagaxanaqtaic mayi ÿachigoxotchigui naq'en so Cristo Jesús. 
EPH.2.8	Cha'ayi nachida da lqouagaxanaqtaic ñi Dios da huo'o mshi qami' nca'alaxatreec, cha'ayi huo'o da qadpi'iÿaxaqui ñimayi. Qaq damayi sa ishit da qami' chigoqchiguilo, cha'ayi damayi maichi lachitaqtaxanaxat ñi Dios. 
EPH.2.9	Qaq damayi sa ishit da chigoqchigui ca ÿaÿamaqchiguiñi i'ottac ca shiÿaxaua, yaqto' sa ishit da huo'o ca n'amqajñigui. 
EPH.2.10	Cha'ayi ñi Dios qomi' l'onataqa, qataq qomi' nañaxateu'alo naq'en so Cristo Jesús, cha'ayi nshitaique da so'otaq ca ÿaÿamaqchiguiñi. Qaq damayi nal'eno' da lapaqtapiguiñi da ÿauotaique qoyiquiaxac.
EPH.2.11	Qaq ÿoqo'oyi qami' qauennachi co'ollaxa da 'eetec da qadataxaqui, da sa ishit da qami' lauo' lashi' na judiopi. Qaq ÿoqo'oyi nam judiopi mayi ÿauo'o ca n'anaxat naq'en na l'oc na llalaqpi, nachi ÿauo'o da l'enaxat, 'eeta': huo'o n'anaxashit. Nachi namayipi qami' ÿamata'aque qaica n'anaxashit. 
EPH.2.12	Nachi qami' co'ollaxa sa ishit da qauauattoñi so Cristo, qataq sa ishit da qanqachiu'a na llalaqpi so Israel, qataq sa ishit da qauaÿajñi nam aÿamaxataxacpi qataq dam ÿachaxanapec ñi Dios co'olloxochiyi. Qaq chochi qoviitalec ana 'alhua, qaica ca qanaquitaxaqui qataq sa ishit da qauauattoñi ñi Dios. 
EPH.2.13	Qalaxayi nagui da qan'ayiitau'a so Cristo Jesús, nachi qami' mayi ÿataqta qami' qaÿoqtalo co'ollaxa, qalaq nagui ÿataqta qami' sa qaÿapigui, souaxat da l-leuaxa so Cristo. 
EPH.2.14	So Cristo nachiso so i'ot da qadlagaxayic. Cha'ayi somayi i'oteguet na judiopi qataq nam sa ishit da judiopi da 'eeta'am da maichi nhuo' l'ecpi, cha'ayi mashi ime da nlaxajñi som npaqtaxanaxat mayi i'ot da sa ishit da nhuojna't naq'en na shiÿaxauapi. 
EPH.2.15	Cha'ayi so Cristo nachida da maichi l'oquiaxac da chigoqchigui da imeuo naq'en 'enauac da lapaxaguenataxanaxac na nqataxacpi. Ime, nachi ÿauaxaÿaxanguet na judiopi qataq na sa ishit da judiopi da 'eeta'am ca dalaxaic nhuo' l'ecpi, qataq da n'attau'a naq'en somayi. Qaq 'eda da 'eetec somayi da i'ot da qadlagaxayic. 
EPH.2.16	Qaq de'eda 'eetec so Cristo co'ollaq qaiuaxanguet so npe'enaxaqui. Huaña, nachi sa ishit da npa'aguena't ne'enaua dos mayi sa nhuo' lashi'. Qataq nmaneto naq'en ñi Dios, nachi naamayi 'eeta'am naq'en ca 'oonolec n'oquiaxac.
EPH.2.17	So Cristo anac da i'axatem 'enauac na shiÿaxauapi da no'on qad'axaÿaxac mayi i'ot da nlagaxa, qaq ividauga da qoñiita mayi sa ishit da qami' judío lashi' qataq nam judío l'ecpi. 
EPH.2.18	Qaq chigoqchigui so Cristo da 'enauac da shinaqta, nai'ctaxa ca judío l'ec huo'otaq ca sa ishit da judío l'ec, da qomi' ÿaueegueta ñi qadta'a da sachigoxosoqchigui naq'en so Espíritu Santo. 
EPH.2.19	Qaq ÿoqo'oyi qami' sa ishit da 'ico' ÿaqa'a ca qauachigoqÿa'ague da qoñiitalec ca 'alhua mayi sa qadalamaxachi. Cha'ayi ÿataqta qami' lmayi'shi 'enauac nam lalamaxatpi ñi Dios, qataq ÿataqta qami' lauo' lashi' na llalaqpi ñimayi. 
EPH.2.20	Qataq qami' qoñiita'am ca noÿic mayi qan'oxootapiguishiguem, n'oxootelec qanqoÿin som lapaxañi co'olloxochiyi na lamaxashicpi so Jesús qataq na l'aqtaxanaxanecpi ñi Dios. Qaq nachiso so Jesucristo som 'ico' coma' mayi nllañi ca noÿic. 
EPH.2.21	Somayi nachiso som n'oxonaxala' cam noÿic mayi qan'oxootapiguishiguem. Camayi ÿataqta n'atta't qanqoÿin, chochi ivitta'a da 'eeta'am ca noÿic mayi taiguet da qaÿi'oxoden so qadataxala' Jesús. 
EPH.2.22	Qaq nachi 'eeta'am nagui da qoñiita qataq 'enauac na laÿipi 'amqajnataxanaxaicpi 'enauac da qan'ayiitau'a so Cristo, qoñiita'am ca noÿic mayi lauo' naq'en ñi Dios so n'Espíritu Santo.
EPH.3.1	Qaq aÿim Pablo, 'eda da huo'o mshi aÿim ñoqouagaxaueetac. Qaq aÿim qaicoñittai' souaxat da sasoilec so Cristo Jesús, qalaxayi damayi naigui da yaqto' qauaÿamqaiñi qami' mayi sa ishit da qami' judío lashi'. 
EPH.3.2	Qaq ÿoqta da mashi sogote da qauaÿajñi da 'eetec ñi Dios da maichi ÿachigoxotchigui da lqouagaxanaqtaic da aÿim ipataxalec de'eda i'onataxanaxac, da yaqto' qami' qauaÿamqaiñi. 
EPH.3.3	Cha'ayi ñi Dios ÿachaxan da lataxac da lapaxañi co'olloxochiyi mayi saq cha'a da aÿim ÿaÿajnaxanaxanec. Qaq damayi sogote da shiyiñi da cada'ac sa'axatapec. 
EPH.3.4	Qaq da qautaxaÿaxañi, nachi qami' ishit da qauloÿa'a da aÿim ÿataqta sauattoota dam saq cha'a lataxac mayi chigoqo'ot so Cristo. 
EPH.3.5	De'eda lataxac mayi saq cha'a sa ishit co'ollaxa da huo'o ca qaÿaÿajnaxanaxanec som hua'a'u vi'iyi. Qalaxayi nagui ñi Dios ÿachigoxotchigui so n'Espíritu da ÿaÿajnaxanaxanec nam iÿotaugapi mayi lamaxashicpi so Jesús qataq na l'aqtaxanaxanecpi. 
EPH.3.6	Qaq de'eda lataxac saq cha'a 'eeta': Chigoqchigui qome da n'aqtac mayi chigaqaigui da nca'alaxa da na sa ishit da judiopi ÿaconguet cam ÿachaxanapec ñi Dios da 'eeta'am qanqoÿin na judiopi. Namayipi nataq'en nhuanau'a da l'oquiaxac so Cristo, qataq nataq'en Jesús.
EPH.3.7	Qaq aÿim ÿataqta sa ñauapeguela't. Qalaxayi aÿim qoÿanagui da yaqto' sa'axat de'eda n'aqtac, qaq damayi chigoqchigui da l'añaxac ñi Dios. 
EPH.3.8	Cha'ayi aÿim ÿataqta qaica ca i'amaqchic, sa ishit da shin'am ca ÿapacteec qaica ca l'amaqchic na lalamaxatpi ñi Dios. Qalaxayi ñimayi aÿim ÿanagui de'eda ñi'achiquiaxac da yaqto' sa'axatem nam sa ishit da judío l'ecpi da no'on qad'axaÿaxac mayi i'axat dam sa ishit da qanaloqten lsallaxa so Cristo. 
EPH.3.9	Qataq ñi Dios mayi l'onatac 'enauacna, ñimayi aÿim ipataxalec da yaqto' sa'axattem 'enauac na shiÿaxauapi da lataxac dam saq cha'a mayi lapaxañi co'olloxochiyi som hua'a'u vi'iyi. 
EPH.3.10	Qaq qoÿiitec de'eda nagui, yaqto' ishit da chigoqchigui qanqoÿin na 'amqajnataxanaxaicpi da 'enauac nam 'añaxaicpi qataq nam damaxasoxonapecpi mayi hueto'ot na piguem ishit da ÿaÿaten 'enauac na ÿotta'a't laÿajneguesat ñi Dios. 
EPH.3.11	Qaq de'eda i'ot ñi Dios, damayi nateeteguet da nal'ena lhuennataxa co'olloxochiyi mayi ÿachigoxotchigui naq'en so qadataxala' Jesucristo da i'ot. 
EPH.3.12	Qaq ÿoqo'oyi so Cristo nachiso so chigoqchigui da huo'o mshi selagaqtapiguiñi da senoxonaxau'a ñi Dios, cha'ayi huo'o da qadpi'iÿaxac somayi. 
EPH.3.13	Qaq ÿoqo'oyi aÿim qami' saqatalo da sa ishit da qanlaviitapiguiñi, souaxat da aÿim huo'o da ñique'ejnaxac souaxat da qoñiita, cha'ayi damayi naigui da yaqto' qami' ÿi'oxoda'q.
EPH.3.14	Qaq 'eda da huo'o mshi aÿim sa'alyiñi naua illicte da ñatameetacot ñim lta'a so qadataxala' Jesucristo, 
EPH.3.15	ñim chigoqo'ot na l'enaxat nam ÿotta'a't nhuo' l'ecpi mayi netalec ana 'alhua qataq nam lamaxashicpi mayi hueto'ot na piguem. 
EPH.3.16	Qataq seÿaxaatacot ñi qadta'a Dios, da yaqto' ÿachigoxotchigui dam qaica ca 'en'am lsallaxa da qami' ÿanema da l'añaxac, da ÿachigoxotchigui so n'Espíritu da ÿanem da l'añaxac da qadvilÿaxaqui. 
EPH.3.17	Qataq seÿaxaatacot ñi qadta'a, da yaqto' so Cristo ishit da netaiguilo naua qadquiyaqchilli' souaxat da huo'o da qadpi'iÿaxaqui somayi, qataq yaqto' qami' ÿataqta qanañaxachiitalec qataq qan'ayiitalec da nsoxoyic, 
EPH.3.18	da yaqto' qami' qataq 'enauac na laÿipi 'amqajnataxanaxaicpi ishit da qauaÿajñiita yi lcachiguiñi qataq yi locta qataq da lalogaxa qataq yi lshicchiguiñi da lauotaxanaqtaic so Cristo. 
EPH.3.19	Qataq seÿaxaatacot ñimayi, da yaqto' qami' ÿataqta qauauattoñiita de'eda nauotaxanaqtaic mayi ÿataqta napacalec 'enauac na qadauattonaxanaxacpi, yaqto' qami' ÿataqta qami' nlaqchiguilo da lataxac ñi Dios.
EPH.3.20	Qaq ÿoqo'oyi nagui qaÿi'oxoden qome ñi Dios ñim 'añaxaic mayi ishit da ÿacteec naq'en da qomi' ÿanema cam seÿaxanaqaique, huo'otaq cam tatapigui yi qadhuel, da chigoqchigui naq'en da l'añaxac mayi do'onataxaatapoigui da qanachaalataxac. 
EPH.3.21	Qaq ÿoqo'oyi 'enauac qome na 'amqajnataxanaxaicpi ÿi'oxoden ñi Dios souaxat da n'attau'a so Cristo. Qaq damayi nachi 'eetai' qome da qaica ca loga't. Aja', nachi 'eetec.
EPH.4.1	Qaq ÿoqo'oyi aÿim, mayi aÿim qaicoñittai' souaxat da sasoilec so Cristo, nagui qami' ñachoxodeetoiguilo da ÿataqta qoquiitegue qome da lataxac cam iÿaxana ñi Dios, da 'eeta'am nataq'en da qoñiita. 
EPH.4.2	Qataq sa ishit qome da qami' n'amqajnaxaiqa. Chaqdata da qami' choxonnataxanaxaiqa, qataq qami' hualaxauaiqa, qataq ñi 'oonolec da qoñiita ÿataqta ichoxoden ca lÿa da huo'o ca camachaqca. 
EPH.4.3	Qataq qanpogoxoiñiÿapegue' da qaica ca ÿaqpeuga da qoñiita, yaqto' so Espíritu Santo qami' ÿauaxaÿaxana't da ÿachigoxotchigui naq'en da nlagaxayic. 
EPH.4.4	Cha'ayi 'oonolec da n'oquiaxac, qataq 'oonolec so Espíritu Santo. Cha'ayi ñi Dios qami' iÿaxanalo co'ollaxa, da yaqto' 'oonolec naq'en da qanaquitaxaqui. 
EPH.4.5	Qataq 'oonolec so qadataxala', qataq 'oonolec da qadpi'iÿaxac qataq da qanachilaxanataguec, 
EPH.4.6	qataq 'oonolec ñi Dios ñim 'enauac qadta'a. Ñimayi imattalec 'enauacna, qataq do'onataxaatapoigui 'enauac da shinaqta, qataq 'enauac qomi' hueta'agueta.
EPH.4.7	Qalaxayi ñi 'oonolec da shinaqta qoÿanem ca nshitaxat, qaq camayi ipacchigui cam tateu'a l'onataxanaxac mayi ÿanem so Cristo. 
EPH.4.8	Cha'ayi naua ñiyigui'shi l'aqtaqa ñi Dios 'eeta':
EPH.4.8	Somayi taigue da piguem,
EPH.4.8	nachi ÿachi 'enauac so lcoñitaguishicpi.
EPH.4.8	Ime, nachi ÿanem na nshitaxatpi na shiÿaxauapi.
EPH.4.9	Qaq ¿huá'ague ca 'eetec ca naigui de'eda n'aqtac mayi 'eeta': “taigue da piguem?” Qomyi damayi naigui da somayi i'auaxaañi co'ollaxa da naÿa ana 'alhua mayi ÿataqta qaÿoqta. 
EPH.4.10	Qaq som naÿa ana 'alhua, nachiso co'ollaxa som taigue da piguem da yaqto' imattalec 'enauacna. 
EPH.4.11	Ime, nachi ÿanem ca nshitaxat naq'en ñi 'oonolec shiÿaxaua. Nachi huo'o na lamaxashicpi naq'en somayi, qataq huo'o na l'aqtaxanaxanecpi naq'en ñi Dios, qataq huo'o naq'en na i'axattac da n'aqtaxanaxac mayi chigaqaigui da nca'alaxa, qataq huo'o na lataxala'pi naq'en na 'amqajnataxanaxaicpi, qataq na napaxaguenataxanaqpi. 
EPH.4.12	Qaq 'eda da 'eetec co'ollaq ÿaqataxanai' da llic naq'en na lalamaxatpi, yaqto' ñi 'oonolec i'ot ca l'onataxanaxac, da yaqto' nquictashiguem da l'oquiaxac so Cristo, 
EPH.4.13	chochi ivitta'a da 'enauac na 'amqajnataxanaxaicpi ÿataqta nalota'a da lpi'iÿaxac qataq da lauattonaxanaxac da ÿauattoota so llalec ñi Dios. Huaña, nachi shinaqta'am ca shiÿaxaua mayi ÿataqta saq nogotolec, cha'ayi ÿataqta semataqta'a da llaxa so Cristo. 
EPH.4.14	Nachi sa ishit qome da shinaqta'am ca nogotolec mayi qaica ca lqalaic da qaÿashaxaneec, qataq chochi ÿachitac na 'ico' l'at mayi nachina na ÿaqa'a napaxaguenataxanaxacpi. Huaña, nachi ilamaxata'aguet na shiÿaxauapi mayi sa nqalaate' da latenataxanaxac mayi nshitaique da qomi' ÿaueca'alo da nsomaxac. 
EPH.4.15	Chaqdato' da naua qad'aqtaqa qalaq ÿataqta 'eesoda, qataq qomi' soxodaiqa, qataq ÿataqta nquictashiguem da no'on qadataxac, cha'ayi ñi'adaqtau'a so Cristo mayi nachiso so lqaic de'eda n'oquiaxac. 
EPH.4.16	Qaq nachiso so Cristo som ÿataqta nacoota't qataq n'atta't naq'en 'enauac de'eda n'oquiaxac mayi n'atta'a't. Qaq ÿoqo'oyi ñi 'oonolec ne'ena n'atta'a'tpi, da ÿataqta ÿaÿamaqchiguiñi da lataxac, nachi 'enauac namayipi nañaxattac qataq nquictashiguem, souaxat da nauotaxanaqtaic.
EPH.4.17	Qaq cha'ayi aÿim ñi'attau'a so qadataxala', ÿoqo'oyi qami' shinapegalo qataq qami' saqatalo da sa ishit qome da qoñiita'am da lataxac nam sa ishit da ÿauatton ñi Dios mayi quetagueto nam lhuennataxaco mayi qaica ca naiguilo, 
EPH.4.18	qataq da lauattonaxanaxac 'ico' huetaigui na napalaxa. Namayipi sa ishit da hueto'ot da achaalataxac mayi chigoqo'ot ñi Dios, cha'ayi qaica ca ÿaÿajnapec, souaxat da ÿataqta qadamchiguilo naua lquiyaqte. 
EPH.4.19	Qataq namayipi ÿataqta imauec da daqat so lcoxo, nachi nañanguet na lamanaxanaqtaiguesat. Qataq nqopita da i'ot 'enauac na ÿotta'a't lataxaguesat mayi deshipaxanaqtaxan. 
EPH.4.20	Qalaxayi qami' sa ishit da qanapaxaguenataguiiqui de'eda da qoquiitague' so Cristo, 
EPH.4.21	lamaaxa da ÿoqta 'eesa da qau'aqaichigui da n'aqtaguec somayi, qataq da qami' qaÿapaxaguenque dam ÿoqta 'eesa lataxac mayi chigoqo'ot so Jesús. 
EPH.4.22	Qaq ÿoqo'oyi dam toguishic qadataxaqui co'ollaxa, damayi no'on da ÿataqta qaualachiiuec. Cha'ayi damayi taÿa'a da qanlaxajñi, qataq ÿataqta quichigui da natenataguec souaxat nam qauem 'eetapegueguesat. 
EPH.4.23	Qataq qami' iuen da ÿataqta qanadalaxat da qadvilÿaxaqui qataq da qadhuennataxaqui. 
EPH.4.24	Qataq qai'añiiñi da dalaxaic achaalataxac mayi maichi chigoqchigui da l'onatac ñi Dios mayi ÿataqta ichoxot da no'on nataxac qataq qui'itta.
EPH.4.25	Qaq ÿoqo'oyi sa ishit nagui da qanasaqaiuec ca natenataxanaxac. Ñi 'oonolec da qoñiita ÿataqta 'eesa ca l'aqtac da detaxaÿapegue' ca lÿa, cha'ayi 'enauac da shinaqta ñi'adaqtau'a da 'oonolec n'oquiaxac.
EPH.4.26	Qaq da huo'otaq qaualematai, qalaq sa ishit da qauauo'oi ca qadasouaxashichi. Qataq de'eda qadalemataique sa ishit da imauec ca 'oonolec na'a'q. 
EPH.4.27	Sa ishit qome da qauauo'oi ca lligueuo so shiÿaxaua mayi lma'na.
EPH.4.28	Qaq cam decachitapec co'ollaxa, qalaq no'on da ÿaxaañi nagui da lcachaxac. Chaqdato' da do'onataxan, ÿacootapegue' ca l'onatac, yaqto' ishit da itauan cam huo'o da lhuenaxanaxa.
EPH.4.29	Qataq sa ishit da qauema naua qad'aqtaqalli'. Chaqdata da qan'onaxachi' naua qad'aqtaqalli', yaqto' ishit da nquiguishiguem, qataq huo'o da n'achiquiaxac cam qami' n'axaÿaxaategalo. 
EPH.4.30	Qataq sa ishit qome da qauaquicoqchichi so Espíritu Santo mayi chigoqo'ot ñi Dios. Cha'ayi somayi nachiso so chigoqchigui da qami' qai'a'n, da yaqto' qami' lalamqa'te ñi Dios, chochi ivitta'a ca na'a'q qom ñimayi qami' ÿanema cam ÿataqta nalochiguiñi qadca'alqai.
EPH.4.31	Qaq ÿoqo'oyi imauec qome da qai'axañiiuec da huo'o ca dalematatapega ca lÿa, huo'otaq da nquiÿatapega, huo'otaq da huo'o ca i'alaqtalec ca lÿa, huo'otaq da ishiueetac, qataq 'enauac nam sa ÿaÿamaxañisat. 
EPH.4.32	Chaqdato' da qami' soxodaiqa, qataq choxonnataxanaxaiqa, ñi 'oonolec ÿataqta ichoxoden ca lÿa da huo'o ca ÿasouaxat, yaqto' ishit da qoñiita'am ñi Dios da ÿachigoxotchigui so Cristo da qami' ichoxode'n.
EPH.5.1	Qaq cha'ayi qami' lauotaqa'te llalqa ñi Dios, ÿoqo'oyi ÿataqta qanpogoxoiñiÿapegue' qome da qoñiita'am ñimayi. 
EPH.5.2	Qataq ÿataqta qami' soxodaiqa, yaqto' qoñiita'am so Cristo da ÿataqta qomi' ÿauoteque, qataq qomi' nañaalguete da qomi' ileualguete, 'eeta'am ca qagueta llalec da qaÿalauat, qataq qaÿavigaxat da qoÿanot ñi Dios. Qaq da alaitaÿaxac ÿataqta ÿaÿamaxadeeta ñimayi.
EPH.5.3	Qaq cha'ayi qami' lalamqa'te ñi Dios, qaq no'on da sa ishit qome da qami' chimaxanguilo da huo'o ca quishishaxac qataq 'enauac nam laÿipi mayi ishit da deshipaxanaqtaxan, huo'otaq da qaÿoqopita'a ca ÿaqa'a. 
EPH.5.4	Qataq sa ishit qome da qanasaqaideec naua n'aqtaqa mayi i'ot da n'agaxa, huo'otaq cam i'ot da naÿalguiyic, huo'otaq cam qaica ca naigui. Cha'ayi namayipi sa ishit da qaÿiguet. Chaqdato' da qami' qai'añiitacot da qantonaxaqui ñi Dios. 
EPH.5.5	Cha'ayi qami' mashi qauaÿajñi da sa ishit da inoxoneu'a ca l'onataxanaxac so Cristo qataq ñi Dios da ilo'ogue 'enauacna ca shiÿaxaua mayi ncachitapegue' aca sa ishit da lhua, huo'otaq cam i'ottac ca deshipaxanaqtaxan, huo'otaq cam quetague' da nqopitega ca ÿaqa'a (mayi 'eeta'am da qanatameetacot ca nqolac). 
EPH.5.6	Qataq sa ishit qome da huo'o ca qami' ÿatenachi't da qami' idolguete naua napaxaguenataxanaxaco mayi qaica ca naiguilo. Cha'ayi ne'enaua sa ÿaÿamaxayiñi, nachinaua na chigoqchiguilo dam qaica ca 'en'am da lchic layiloxo ñi Dios, da ÿauo'o da nhuaxanaguec nam sa ishit da ÿalaq. 
EPH.5.7	Qaq ÿoqo'oyi sa ishit qome da qaualliquiita'aguet na n'onataxac de'eda.
EPH.5.8	Cha'ayi qami' co'ollaxa qoviitaigui na 'ico' napalaxa, qalaxayi nagui da qami' qan'ayiitau'a so qadataxala', nachi qoviitaigui na yi'oqchiguiñi. Qaq ÿoqo'oyi qami' qau'enaxachiichigui qome ca shiÿaxaua mayi huetaigui na yi'oqchiguiñi. 
EPH.5.9	Cha'ayi na yi'oqchiguiñi nachina na chigoqchigui da nauotaxanaqtaic, qataq da 'eesa lataxac, qataq dam achaalataxac mayi qui'itta. 
EPH.5.10	Qataq qanpogoxoiñiÿapegue' qome da qauaÿajñi ca lataxac ca ÿaÿamaxadeeta ñi qadataxala'. 
EPH.5.11	Qataq sa ishit qome da qanhuañiÿau'a nam qaica ca naigui lataxaguesat mayi i'ottac nam huetaigui na napalaxa. Chaqdata da qauachaxañi ca llic, da yaqto' qaÿaÿaten. 
EPH.5.12	Cha'ayi ÿataqta i'ot da n'agaxa da huo'otaq chochi qai'axat na saq cha'a mayi i'ottac namayipi. 
EPH.5.13	Qalaxayi da huo'otaq 'enauac ne'ena qauem lataxaguesat ÿataqta ÿaateec naq'en nam yi'oqchiguiñi, huaña, nachi 'enauac ÿataqta yi'oqta, cha'ayi nam yi'oqchiguiñi mayi nachina na ichoxot 'enauac. 
EPH.5.14	Qaq ÿoqo'oyi dam n'aqtac 'eeta':
EPH.5.14	'Am mayi 'au'ochita, ña 'anlouec;
EPH.5.14	qoñishiguem, qoca'ai nam leuaxaicpi,
EPH.5.14	qaq so Cristo nachi 'am icoÿadelec.
EPH.5.15	Qaq ÿoqo'oyi ÿataqta qauloitegue qome da qadataxaqui. Sa ishit da qoñiita'am cam saqca ca ÿaÿajnapec. Chaqdata da qoñiita'am ca ÿajnaxanaxaic. 
EPH.5.16	Qataq ÿataqta qauqopitaxañiÿa'pe naua na'axa'te da qau'ochi ca ÿaÿamaqchiguiñi, cha'ayi naua na'axa'te ÿataqta yiloxoiqa. 
EPH.5.17	Qaq ÿoqo'oyi sa ishit qome da qaica ca qauaÿajñiÿapec. Chaqdata da qanpogoxoiñiÿapegue' da qauaÿajñi cam 'eetapeguec so qadataxala'. 
EPH.5.18	Qataq sa ishit qome da qami' taxaiqa, cha'ayi damayi ÿaueca'a da nlaxajñi ca shiÿaxaua. Chaqdato' da ÿataqta qami' nlaqchiguilo so Espíritu Santo. 
EPH.5.19	Qataq da ñi 'oonolec detaqtague' ca lÿa, qalaq huota'a naq'en na ÿotta'a't n'onecpi mayi chigoqo'ot so Espíritu. Qataq ÿataqta imauec da qadquiyaqteÿaxaqui da qau'onaxañiitac qataq da qavi'oxoyiñiitac so qadataxala'. 
EPH.5.20	Qataq nachi 'eetai' qome da qai'añiitacot da qantonaxaqui ñi qadta'a Dios souaxat 'enauac na lataxaguesat, cha'ayi qami' qoviito'ot so qadataxala' Jesucristo.
EPH.5.21	Ñi 'oonolec qome da qoñiita ÿataqta ipacapegue' ca lÿa, souaxat da ÿataqta huo'o naq 'enec qanqashiñi ñi Dios.
EPH.5.22	Aca 'alo mashi huadon, ÿataqta ÿalaxaguet ca lhua, i'enaxatchigui naq'en da lalaxayic so qadataxala' Jesús. 
EPH.5.23	Cha'ayi ca lhua nachica ca lqaic acamayi, nachi 'eeta'am so Cristo. Somayi nachiso so lqaic na 'amqajnataxanaxaicpi, qataq nachiso som lca'alaxaqui. Qaq namayipi nachina na 'ico' l'oquiaxac somayi. 
EPH.5.24	Qaq ÿoqo'oyi aca 'alo ÿataqta ÿalaxaguet ca lhua, 'eeta'am na 'amqajnataxanaxaicpi da ÿataqta ÿalaxaguet so Cristo.
EPH.5.25	Qataq ca ÿale mashi huadon ÿataqta ÿauotec aca lhua, 'eeta'am nataq'en so Cristo da ÿataqta ÿauotec na 'amqajnataxanaxaicpi, qataq nañanguet da ileualec namayipi. 
EPH.5.26	Qaq 'eetec de'eda somayi, cha'ayi nshitaique da iqui'itaxatta na 'amqajnataxanaxaicpi, idolec na 'etaxat da iÿo qataq da l'aqtac. 
EPH.5.27	Yaqto' qom ivita da nachaalataxaneu'a somayi na 'amqajnataxanaxaicpi, qalaq ÿataqta huo'o da lyaquiaxac, qataq qaica ca lshipaxanaxa, huo'otaq ca 'ico' lvigaxataxa, huo'otaq ca lÿa 'eeta'am de'eda. Chaqdata da ÿataqta qui'itta qataq nalochiguiñi. 
EPH.5.28	Ca ÿale mashi huadon, ÿataqta ÿauotec aca lhua, 'eeta'am da lauotaxanaqtaic da lalamaxat l'oquiaxac. Qaq ca ÿauotec aca lhua, camayi maichi nauojla't. 
EPH.5.29	Cha'ayi qaica ca ishit da maichi ÿaÿimtapeguec da lalamaxat l'oquiaxac. Chaqdata da iqui'axan qataq ntela'a. Qaq 'eda da 'eetec nataq'en so Cristo nam 'amqajnataxanaxaicpi, 
EPH.5.30	cha'ayi maichi lalamaxat l'oquiaxac. Qaq nachiqomi' mayi qomi' l'oquiaxac, 'eeta'am da qomi' lapa'chi qataq lpi'inqa. 
EPH.5.31	“Qaq ÿoqo'oyi ca shiÿaxaua ca'ai ca lta'a qataq aca late'e da huadon, nachi lmayaxaua aca lhua. Ime, nachi que'ecaua dos 'eeta'am da 'oonolec.” 
EPH.5.32	Qaq ÿoqo'oyi de'eda sa'axattac ÿataqta lta'adaic da naigui mayi saq cha'a. Damayi i'axat da 'eetec so Cristo qataq na 'amqajnataxanaxaicpi. 
EPH.5.33	Qalaxayi damayi nataq'en i'axat da ñi 'oonolec da qoñiita ÿataqta ÿauotec aca lhua, 'eeta'am da maichi nauojla't. Qaq aca 'alo ÿataqta huo'o naq 'enec naq'en ca lhua.
EPH.6.1	Qaq qami' ñaqpiolec, cha'ayi qami' 'amqajnataxanaxaiqa, qaq ÿoqo'oyi ÿataqta qaualaqailguete caua qadta'alli', cha'ayi damayi nachi lataxac. 
EPH.6.2	Cha'ayi nam nqataxacpi mayi chigoqo'ot co'ollaxa so Moisés, som hua'auchiguiñi mayi huo'o da ÿachaxanapec 'eeta': “Huo'o naq 'enec 'anqa'en ca 'adta'a qataq aca 'adate'e, 
EPH.6.3	yaqto' ÿataqta 'auamachiguiñi qataq logodaic da 'anachaalataxac da qouetalec ana 'alhua.”
EPH.6.4	Qaq qami' mayi huo'o da qadco'oxoqui, sa ishit qome da qaunogoqchichi ca qai'alqui. Chaqdata da nacta'ai' da qauapaxaguiñi, qataq 'ico' qanlaxañiiuec da nachaalataxac, yaqto' i'amaqten so qadataxala' Jesús.
EPH.6.5	Qataq qami' nlatacpi ÿataqta qaualaqaiguet qome na qan'aco'oipi mayi huetalec ana 'alhua. Namayipi ÿataqta huo'o naq 'enec qanqashiñi, qataq qayi'iÿai, qataq ÿataqta qanasapachiita, 'eeta'am qanqashiñi da nachiso so Cristo da qau'onataxañiitacot.
EPH.6.6	Da qau'onataxañiitac, qalaq sa ishit da chaqdata da qami' ilotaguilo namayipi da chochi qauauoitaique da qami' ÿaÿamaxadeete'. Chaqdata da 'eeta'am da qami' l-lataqa so Cristo da ÿataqta imauec da qadquiyaqteÿaxaqui da qau'ochi 'enauac na 'eetapeguecpi ñi Dios. 
EPH.6.7	Da qau'ochi ca qad'onataqui, qalaq ÿataqta qanasapachiita, 'eeta'am da nachiso so qadataxala' da qau'onataxañiitacot, qaq sa ishit da nachica ca shiÿaxaua. 
EPH.6.8	Cha'ayi qami' mashi qauaÿajñi da so qadataxala' ishiiten qome ñi 'oonolec cam ÿaÿamaqchiguiñi l'onataxanaxac, nai'ctaxa ca nlatac, huo'otaq cam sa nlatac.
EPH.6.9	Qataq qami' 'aco'pi nataq'en ÿataqta qau'enaxachiiteguet qome na qadlataquiipi. Sa ishit da qauayiñiitalec. Qauennachiÿa'a da qami' qataq namayipi qoviito'ot so qadataxala' mayi neta'ague da piguem, qaq somayi sa ishit da huo'otaq lca'atagui na shiÿaxauapi.
EPH.6.10	Qaq nagui qami' ÿaqaÿa't, ÿataqta qan'añaxachi qome, cha'ayi qan'ayiitau'a so Cristo da qauachigoqoichigui da l'añaxac somayi mayi qaica ca ÿaqalanapec. 
EPH.6.11	Qataq qai'añiiñi qome 'enauac na npaqtaxanaxatpi mayi ÿan ñi Dios, yaqto' ishit da qanaloÿa'aguet 'enauac na latenataxanaxacpi so shiÿaxaua lma'na. 
EPH.6.12	Cha'ayi qomi' sa ishit da huo'otaq seloquiaqtapegue' ca yi'oqchigui qadapachiyaxaua, chaqnata nam n'añaxacpi qauemaicpi saq cha'a mayi hueto'ot na piguem, nam damaxasoxonapecpi, 'añaxaicpi mayi ÿamaqpec nam huetaigui na napalaxa. 
EPH.6.13	Qaq ÿoqo'oyi qai'añiiñi qome 'enauac na npaqtaxanaxatpi mayi ÿan ñi Dios, yaqto' ishit da qanachaachiÿa'agueta naua na'axa'te mayi qauemaiqa. Qaq da ime, nachi ÿataqta qanaÿamaxachiitai'. 
EPH.6.14	Nachi ÿataqta qanaÿamaxachiitai', qansaachiichigui da 'eesa lataxac, qataq qaupaqtaxañiÿa da no'on nataxat da 'eeta'am qanqashiñi aca npaxajlec ana ltogue ca ale. 
EPH.6.15	Qataq qanaÿamaxachiitai', da yaqto' qau'axachi da n'aqtac mayi i'ot da nlagaxayic da qoñiita'am ca ale da ÿaayiñi caua lapela'te da naÿamaxattac. 
EPH.6.16	Qaq da ime 'enauac ne'enapi, nachi da qadpi'iÿaxaqui 'eeta'am qanqashiñi aca qadpaqtaxanaqchi, da yaqto' ishit da qaualamachi 'enauac anam 'ettaigui lchicnapi som shiÿaxaua lma'na. 
EPH.6.17	Qataq da qadca'alqai 'eeta'am qanqashiñi aca qanado'oi, da yaqto' npaxajlec na qadqaiqui. Qataq qauacoñiÿa da l'aqtac ñi Dios da 'eeta'am qanqashiñi ca ÿilonec mayi qami' ÿanema so Espíritu Santo. 
EPH.6.18	Qaq da qau'ochi 'enauac de'eda, nachi qanatamñiitac, chigoqchigui qanqashiñi so Espíritu Santo da nachi 'eetai' da qanqouagaxauñiitac qataq qauÿaxañiitacot ñi Dios. Qaq ÿataqta qanloiteec, da yaqto' ishit da qau'ochi 'enauac de'eda. Sa ishit da qanasamiitapiguiñi. Qataq qanqouagaxauñiitalec 'enauac nam lalamaxatpi ñi Dios. 
EPH.6.19	Nataq'en aÿim qanqouagaxauñiitalec, yaqto' ñi Dios aÿim ÿanema naua i'aqtaqa da ivita da setaqa, qataq yaqto' aÿim qadamchigui da sa'axat dam saq cha'a co'ollaxa n'aqtaguec da nca'alaxa, da yaqto' qaÿaÿaten. 
EPH.6.20	Cha'ayi ñi Dios aÿim namaq da aÿim l'aqtaxanaxanec, da sa'axat de'eda n'aqtac. Qaq nachida da huo'o mshi aÿim qaicoñittai' nagui. Qaq ÿoqo'oyi qanqouagaxauñiitac qome, yaqto' da aÿim sa'axat de'eda n'aqtac, qalaq sa ishit da shi'itac.
EPH.6.21	Qaq ñi Tíquico mayi qanauochaxaua qadqaÿa qataq nachi 'eetai' da saq ÿaxaañi da qomi' itauaata'pe da l'onataxanaxac so qadataxala', ñimayi ima qome da qami' i'axatema da shiita, qataq nam so'ottacpi. 
EPH.6.22	Qaq ÿoqo'oyi qami' samaxalo ñimayi, da yaqto' qami' i'axatema da 'eetec da shinaqta. Qaq 'eda da 'eetec da qami' i'añaqchi't.
EPH.6.23	Qaq ñim qadta'a Dios qataq so qadataxala' Jesucristo, ñiimayi ÿanem qome na qadqaÿañicpi da l-lagaxayic qataq da lsoxoyic da ÿauaxaÿaxanguet da lpi'iÿaxac. 
EPH.6.24	Qaq ñim Dios ÿanem qome ca no'on 'enauac nam ÿauotec so qadataxala', nam sa ishit da ÿalat da lauochi somayi. Aja', nachi 'eetec.
PHP.1.1	Aÿim Pablo qataq ñi Timoteo, qomi' l-lataqa so Jesucristo. Qomi' samaxasaxa ana qodede 'enauac na 'amqajnataxanaxaicpi mayi netaña yi la ciudad Filipos, nam lalamaxatpi ñi Dios qataq n'attau'a so Cristo Jesús. Ana qodede nataq'en taÿa'a na lataxala'pi namayipi qataq na ltauapi. 
PHP.1.2	Qami' qauacoñiiguet qome da lqouagaxanaqtaic qataq da l-lagaxayic ñi qadta'a Dios qataq so qadataxala' Jesucristo.
PHP.1.3	Aÿim naxa da tachigui yi iuel da qoñiita, nachi qaltaq saatacot da ñi'achiquiaxac ñi Dios. 
PHP.1.4	Qaq da ñoqouagaxaueetac, qalaq ÿataqta huo'o da ñitonaxac, souaxat 'enauac da qoñiita. 
PHP.1.5	Cha'ayi qami' nataq'en qanhuañiÿau'a da qau'axachi da no'on qad'axaÿaxac, chigoqchiguiña so na'a'q co'ollaq chita'ague da qauacoñiiguet, chochi ivitta'a nagui. 
PHP.1.6	Qaq aÿim ÿataqta 'eesa ñaqshin da ñi Dios mayi chigoqchigui da qami' i'oteque da no'on dalaxaic qadataxaqui, ñimayi queto'ot da i'ottac damayi, chochi ividaxatta'a ca na'a'q qom ñi'iguelaq so Jesucristo. 
PHP.1.7	Qaq damayi sela'a da nachi lataxac da aÿim seuennatapega 'enauac da qoñiita, cha'ayi aÿim ÿataqta qami' sauoteque, qataq cha'ayi qanhuañiÿau'a da lqouagaxanaqtaic ñi Dios, nai'ctaxa da huo'otaq aÿim qaicoñittai', huo'otaq da aÿim ñachaateu'a na nta'alpi da setaqlec da n'aqtac mayi chigaqaigui da nca'alaxa, da sa'axat da ÿataqta 'eesa damayi. 
PHP.1.8	Qaq ñi Dios ÿaÿateeta da ÿataqta sauotec 'enauac da qoñiita, da shiita'am da lauotaxanaqtaic so Jesucristo da qoñiita. 
PHP.1.9	Qataq naxa da ñoqouagaxaueetac, qalaq seÿaxaataique da ña qanquigaxatshiguem da qadauotaxanaqtaiqui qataq na qadaÿajñiqui qataq da qadauattonaxanaxaqui, 
PHP.1.10	yaqto' ishit da qauaÿajñi da qalca'aiua'a ca ÿataqta ÿaÿamaqchiguiñi. Qataq yaqto' ishit da qui'itta da qanachaalataxaqui, qataq sa ishit da huo'o ca qami' qaÿasaxalguete qadasouaxashichi qom ivita da ñi'iguelaq so Cristo. 
PHP.1.11	Qaq yaqto' so Jesucristo ÿataqta nlaxatchigui da qanachaalataxaqui ca no'on nataxac, da yaqto' huo'o da ñi'oxonnataguec qataq da lli'oxoyic ñi Dios.
PHP.1.12	Qami' ÿaqaÿa't, aÿim ñishitaique da qauaÿajñiita da souaigui, da damayi 'eeta'am da itauan da n'aqtaxanaxac mayi i'axat da nca'alaxa. 
PHP.1.13	Cha'ayi 'enauac na allippi mayi ilotague' na lma' ñi lta'a na nta'alpi, qataq 'enauac na hueta'a ne'ena, ÿaÿaten da aÿim qaicoñittai' souaxat da sasoilec da shictague' so Cristo. 
PHP.1.14	Qaq can qaÿaÿaten da aÿim qaicoñittai', nachi huac da 'enauac na qadqaÿañicpi da n'añaxat da i'axat da l'aqtac ñi Dios, qataq ÿataqta pi'iÿa'a so qadataxala'. Qaica ca ñi'itaique.
PHP.1.15	Qaq 'eesa da huo'o na i'axattac so Cristo, qalaxayi huo'o na laÿipi ÿataqta ÿaÿamaqchiguiñi da lhuennataxac. 
PHP.1.16	Qataq huo'o na 'eeso'oyi i'axattac so Cristo, qalaxayi chochi huo'o cam naquittaique. Qaq sa ishit da 'oonolec ca lhuennataxa, cha'ayi namayipi nshitaique da nquigaxateec da ñique'ejnaxac nagui da aÿim qaicoñittai'. 
PHP.1.17	Qalaxayi nam laÿipi ÿataqta quetaigui da lauotaxanaqtaic, cha'ayi namayipi ÿaÿaten da aÿim soota'a ne'ena, da yaqto' setaqlec da n'aqtac mayi chigaqaigui da nca'alaxa. 
PHP.1.18	Qalaxayi nachi 'en'am sa seteetega namayipi da tateu'a da dos naua lhuennataxaco, huo'otaq sa ishit, cha'ayi da i'axattac so Cristo. Qaq nachida da i'ot da aÿim samachiguiñi.
PHP.1.18	Qataq lamaaxa qome da ÿacteec naq'en da ñitonaxac damayi, 
PHP.1.19	cha'ayi aÿim saÿaten da saqca ca da da ñachaalataxac, cha'ayi qami' aÿim qanqouagaxauñiitalec, qataq da ltaunaxanaxac so Espíritu Santo mayi netanguit co'ollaxa so Jesucristo. 
PHP.1.20	Cha'ayi aÿim da shiitapeguec qataq dam ñaquitta'a da sa ishit qome da huo'o ca ñi'aloxootaique. Chaqdata da qaica ca shi'itaique da sa'aqtaxaatac, da yaqto' 'eeta'am nagui, huo'otaq dam sata'ague, da aÿim chigoqchigui da nquictashiguem da qaila'a da l'amaqchic so Cristo, nagui da ña ñica'altauec, huo'otaq da mashi seleu. 
PHP.1.21	Cha'ayi da ñachaalataxac mashi nachattaigui so Cristo, qaq ÿoqo'oyi da seleu, qataq ÿacteec ñaq'en da 'onaxaic. 
PHP.1.22	Qalaxayi da ña ñica'altauec, nachi ishit da so'onataxanot so qadataxala'. Ÿoqo'oyi aÿim sa saÿaten cam ÿoqta llica'ateu'a naamayi. 
PHP.1.23	Ÿataqta huo'o da lqalaic ñaq'en cam ÿoqta llica'ateu'a naamayi. Cha'ayi da lÿa iuennataxa 'eeta': Aÿim ñishitaique da seleu, yaqto' nachi 'eetai' da soota'aguet so Cristo. Cha'ayi damayi ÿataqta ÿacteec da 'onaxaic ñaqshin. 
PHP.1.24	Qalaxayi da lÿa iuennataxa 'eeta': Da huo'otaq ña ñica'altauec, qaq damayi nataq'en ÿacteec da no'on, souaxat da qoñiita. 
PHP.1.25	Qaq cha'ayi ÿataqta 'eesa ñaq'en damayi, qataq saÿateeta da ña qami' soota'agueta, da yaqto' qami' setauanque da qanquiquiitashiguem qataq huo'o da qantonaxaqui, souaxat da qadpi'iÿaxaqui, 
PHP.1.26	da yaqto' qaltaq aÿim qoviita'aguet, nachi 'eeta'am da so'ot da qantonaxaqui da qavi'oxoyiñiitac so Cristo Jesús.
PHP.1.27	Qaq chaqdato' da qami' qanpogoxoiñiÿapegue' da yaqto' da qadataxaqui nateeteguet da l'aqtac so Cristo. Qaq yaqto' da ishit da qami' sevitalo, huo'otaq da sa ishit, qalaxayi ñaqaiyita ñishitaique da aÿim ivida'a qome ca i'axaÿaxac da qoñiita da sa ishit da qanañaxañiiñi, qataq sa ishit da qami' huesoguilo da qauloquiitapeguelec da qadpi'iÿaxaqui mayi qauachigoxochiÿaigui da n'aqtac mayi chigaqaigui da nca'alaxa, 
PHP.1.28	qataq sa ishit qome da qami' icolanaqchi't nam qami' ipa'agueeta'pe. Cha'ayi damayi l'anaxat da namayipi taÿa'a da qanlaxajñi, qalaxayi damayi nataq'en l'anaxat da qami' qanca'alaxatreec. Qaq damayi maichi chigoqchigui ñi Dios. 
PHP.1.29	Cha'ayi qami' qoÿanema da qan'achiquiaxaqui, da yaqto' qau'amaqchiñi so Cristo, qataq da huo'o da qanque'ejnaxaqui, souaxat somayi. 
PHP.1.30	Qaq qami', nataq'en aÿim, 'eeta'a't da qanloquiaxac. Qaq sogote co'ollaxa da qauauañiichigui da 'eetec da ñiloquiaxac, qaq nagui qataq huo'o da qad'axaÿaxaqui da ñaq shicto'ot da seloctac.
PHP.2.1	Qaq ÿoqo'oyi so Cristo da qami' i'añaqchi't, qataq da qami' machiyiñi naq'en da lauotaxanaqtaic somayi, qataq da qami' hueta'agueta so n'Espíritu, qataq da qauauattoñi da nauotaxanaqtaic qataq da nchoxonnataxanaxac, 
PHP.2.2	qaq no'on qone' da qauauo'oi qome ca ñitonaxac. Ÿataqta qaica ca ÿaqpeuga da qoñiita. 'Oonolec ca qancoñiyiitagui nsoxoyic, qataq 'oonolec ca qadhuennataqai qataq cam qoñiitapeguec. 
PHP.2.3	Qataq sa ishit qome da chochi huo'o ca qanaquichiitaique da huo'o ca qau'ochi, huo'otaq souaxat da qami' n'amqajnaxaiqa. Chaqdata da sa ishit da qami' ñi'oxonnaxaiqa, qataq sa ishit da qanamachiitaña ca qadÿai da qoñiÿapec sa ishit da qami' 'eeta'ama. 
PHP.2.4	Qataq sa ishit qome da huo'o ca i'auaxaañi da nmitaique cam chigoqchigui da huo'o ca laÿamqa'. Chaqcata cam nataq'en ishit da chigoqchigui da ÿaÿamaxajñi ca nÿa.
PHP.2.5	Qataq qoñiita'am qome da lataxac da lhuennataxac so Cristo Jesús. 
PHP.2.6	Cha'ayi somayi nai'ctaxa co'ollaxa da 'eeta'am da lataxac ñi Dios, qalaxayi sa ishit da ÿictega da 'eeta'am da lataxac ñimayi. 
PHP.2.7	Chaqdata da co'ollaq ime da ñiguiñi da 'eeta'am ca chochi shiÿaxaua, nachi ÿacona da lataxac ca nlatac, nachi ÿacha'ague laÿi 'enauac de'eda lataxac mayi 'eeta'am ñi Dios. 
PHP.2.8	Qataq co'ollaq mashi ÿaatañi da lataxac ca chochi shiÿaxaua, nachi ÿacona da sa ishit da huo'o ca l'amaqchic. Qataq souaxat da lalaxayic, nachi ivitta'a da nalaataguec, nai'ctaxa da i'ot da n'aloxo de'eda l-leuaxa co'ollaq qaiuaxanguet so npe'enaxaqui. 
PHP.2.9	Qaq ÿoqo'oyi ñi Dios ÿanem somayi da qaica ca 'en'am l'amaqchic, qataq dam l'enaxat mayi napacalec 'enauac na laÿipi da 'enec, 
PHP.2.10	yaqto' da qai'axaÿa da l'enaxat so Jesús, nachi ishit da i'alyiñi naua l-llicte 'enauac nam hueto'ot na piguem, qataq nam huetalec ana 'alhua, qataq nam huetaueegue da laÿi na 'alhua, 
PHP.2.11	qataq yaqto' 'enauac qai'axat da ÿoqta 'eesa da so Jesucristo nachiso so qadataxala', nachi ÿataqta qaÿi'oxoden ñi qadta'a Dios.
PHP.2.12	Qaq ÿoqo'oyi qami' ÿaqaÿadolqa, cha'ayi qami' nachi 'eetai' naxa da aÿim qaualaqaiguet da qami' soota'agueta, qaq nagui da aÿim qaÿoqtaique, qalaq no'on da ÿacteec da aÿim qaualaqaiguet. Ÿataqta qau'onataxañiilec qome da qadca'alaqai, qataq sa ishit da 'ico' qanpichiitapeguela't, qataq ÿataqta huo'o da qadcolanqai. 
PHP.2.13	Cha'ayi ñi Dios nachiñi ñi qami' ÿanema cam ÿaÿamaqchiguiñi mayi qoñiitapeguec, qataq qami' itauanque da ña qaumachiita 'enauac. Qaq damayi maichi chigoqchigui ñimayi.
PHP.2.14	Qaq 'enauac cam qau'ochi, qalaq sa ishit da qautaqaitac qataq da qancotaitega't, 
PHP.2.15	yaqto' sa ishit da huo'o ca ilalec da qoñiita ca qadasouaxashichi, huo'otaq ca qadsomaxaqui. Chaqdata da qami' llalqa ñi Dios, qami' qui'itte' da qoviitangui na qauemaicpi qataq 'itaxaloxoicpi. Nachi qami' 'edoiguilo da qaucoÿayiilec namayipi, qoñiita'am aca huaqajñi da icoÿadelec na napalaxa, 
PHP.2.16	da huo'otaq qau'axachiim da n'aqtac mayi chigaqaigui da nca'alaxa. Yaqto' qom ivita da ñi'iguelaq so Cristo, nachi ÿataqta samachiguiñi souaxat da qoñiita, cha'ayi saÿateeta da sa ishit da saqca ca naigui da ñaqalgoxosoxoc qataq da i'onataxanaxac. 
PHP.2.17	Qaq nai'ctaxa da qaÿaconeu'a da maichi ÿalamaxat ñachaalataxac da huo'otaq qaÿavigaxat, da yaqto' qaÿalecnoigui aca qadachitaqtaxanaqchi mayi qai'añiÿot ñi Dios, souaxat dam qadpi'iÿaxaqui, qalaxayi aÿim samachiguiñi. Qaq de'eda ñitonaxac nachi ñiuaate' 'enauac da qoñiita. 
PHP.2.18	Qaq nataq'en qome da qoñiita qantoñiitapigui', qataq qanhuañiÿau'a da ñitonaxac.
PHP.2.19	Qaq so qadataxala' Jesús qom huo'otaq nachiso chigoqchigui, qaq saqaÿaloq qome da qami' samaxalo ñi Timoteo, da yaqto' qami' nauaneto, da yaqto' ishit da samachiguiñi qom qami' saÿate'n. 
PHP.2.20	Cha'ayi qaica ca lÿa da sela'a da ÿataqta 'eeta'am da iuennataxa, chaqñita ñimayi. Qataq ñimayi ÿataqta iuennatapega da qoñiita. 
PHP.2.21	Cha'ayi 'enauac nam laÿipi chochi huo'o cam naquittaique, qaq sa ishit da i'ot cam 'eetapeguec so Cristo Jesús. 
PHP.2.22	Qalaxayi qami' mashi qauaÿajñi da 'eetec da no'on lataxac so Timoteo, qataq da 'eetec da ñitauaatapegue' da sa'axataqtac da n'aqtac, qaq somayi 'eeta'am ca ñalec da itauan ca lta'a. 
PHP.2.23	Qaq qom chochi saÿaten ca 'eetec dam sootaigui, nachi saqaÿaloq da samaq ñimayi, da yaqto' qami' nauaneto, 
PHP.2.24	qaq nai'ctaxa da aÿim huo'o da ñaquitaxac so qadataxala' da aÿim ishit qome da saqaÿaloq da qami' ñoqo'onalo.
PHP.2.25	Qalaxayi nataq'en iuen da hua'auñi da qami' samaxalo ñi qadqaÿa Epafrodito ñim ñitaunaxaua de'eda qad'onataxanaxac qataq da qanloquiaxac, ñim maichi aÿim qanamaqaÿa co'olloxochiyi da yaqto' huapegue' na iuenecpi. 
PHP.2.26	Cha'ayi ñimayi qalota da lyaxa da nauane' 'enauac da qoñiita. Qataq nataq'en huo'o da 'eeta, souaxat da qami' qad'axaÿaxaqui da sa no'on. 
PHP.2.27	Qaq ÿoqta 'eesa da ñimayi sa no'on, mashi huac da saqca. Qalaxayi ñi Dios huo'o da lchoxonnataxanaxa ñimayi. Qalaxayi saqñita ñimayi, cha'ayi nataq'en aÿim, da yaqto' sa ishit naq'en da ÿapacteec da ÿaquicoxo da 'eeta'am nagui. 
PHP.2.28	Qaq ÿoqo'oyi ÿataqta huo'o da iyaxa da qami' samaxalo ñimayi, yaqto' ÿataqta qauamaichiguiñi qom qaltaq qanauañi', qataq yaqto' aÿim sa ishit da ÿapacteec saquico. 
PHP.2.29	Qaq ÿataqta lta'adaic qome qanqashiñi da qantonaxaqui da qauacoñiiguet ñimayi, cha'ayi maichi qad'amqajnataxanaxauai so qadataxala', qataq nachi 'eetai' qome da ÿataqta qauauochiic ca 'eeta'am ñimayi. 
PHP.2.30	Cha'ayi ñimayi mashi huac co'ollaxa da saqca, souaxat da do'onataxaatacot so Cristo. Qataq ÿataqta ÿanguet da nachaalataxac da lchiquiaxac, da yaqto' ishit da aÿim itaunec cam qami' sa ishit da aÿim qautauñiic, souaxat da qami' qaÿoqtalo.
PHP.3.1	Qaq nagui qami' ÿaqaÿadolqa, qantoñiitapeguec qome so qadataxala'. Qaq aÿim sa ishit da huo'otaq ñasamtapiguiñi da shi'iguelaqtalec de'eda sogote da shiyiñi co'ollaxa, cha'ayi damayi ÿataqta qadviñiqui. 
PHP.3.2	Qaq maxatchaxa, qadvichiÿa'aguet qome na 'eeta'am da lataxac na pioxotpi, qataq i'otta'pe naua qauema, qataq ipelectac na n'oc. 
PHP.3.3	Cha'ayi nam qaÿauo'o n'anaxashit na l'oc mayi ÿataqta 'eesa, nachiqomi' mayi chigoqchigui so Espíritu Santo da ñatamnaqtacot ñi Dios, qataq ÿataqta ñitonaqtapigui' souaxat da qomi' lalamqa'te so Cristo Jesús. Qataq sa ishit da chochi sepi'aqtega cam chochi yi'oqchigui. 
PHP.3.4	Qaq nai'ctaxa da aÿim nataq'en ishit da huo'o ca shictega ne'enapi da sepe'etega, cha'ayi qaica ca ishit da aÿim napacalec da ipi'iÿaxac 'enauac namayipi. 
PHP.3.5	Cha'ayi aÿim co'ollaq mashi sovi' naua ocho na'axa'te da aÿim ñiguiñi, nachi qaÿauo'o so ñi'anaxat, cha'ayi aÿim iuo' na Israel l'ecpi, sachigoxoigui na llalaqpi so Benjamín, naua i'aqtaqa 'eeta'ama soua ita'al hebreo lashi'. Da ÿataxac aÿim fariseo l'ec da shicteguelo naua nqataxaco mayi chigoqo'oto so Moisés. 
PHP.3.6	Qaq da lataxac da qanayicteguelo naua 'ena'pe naua nqataxaco, qalaq ÿataqta sa ishit da huo'o ca aÿim qaÿasaxalec ÿasouaxashit. 
PHP.3.7	Qalaxayi 'enauac ne'enapi mayi ÿataqta huo'o naq 'enec ñaq'en co'ollaxa, nagui 'eeta'am ñaq'en da ÿataqta qaica ca naigui, souaxat so Cristo. 
PHP.3.8	Qaq saqdata de'eda, cha'ayi 'enauac nam ishíttaxa da ÿalamaxatpi, qalaq 'enauac salatauec, cha'ayi ÿataqta sa ishit da ivi' ñaq'en da 'eetec da sauatton so Cristo Jesús mayi ÿataxala'. Qaq souaxat so Cristo, nachi imauec da daqat na temaq da ÿalamaxatpi, qataq 'eeta'am ñaq'en ca chochi lasogoñi, cha'ayi sauotaique da ñauec so Cristo, 
PHP.3.9	qataq da yaqto' aÿim qaila'a da ñi'attau'a somayi. Qaq sa ishit da chigoqchigui da no'on ÿataxac souaxat da salaxaguet na nqataxacpi, chaqdata da no'on nataxac mayi ÿanem ñi Dios cam i'amaqten so Cristo. De'eda no'on nataxac mayi chigoqchigui da npi'iÿaxac. 
PHP.3.10	Qataq aÿim ñishitaique da ÿataqta sauattoota so Cristo qataq da l'añaxac co'ollaq nca'aleeguesop qanqoÿin da nleuaxa, qataq da ñiuanau'a da nque'ejnaxac, chochi sevitta'a da shiita'am somayi da seleu. 
PHP.3.11	Cha'ayi huo'o da ñaquitaxac da salectoigui qom qaltaq qanca'alaxateec 'enauac na leuaxaicpi.
PHP.3.12	Qaq aÿim sa ishit da huo'otaq shiitega da mashi sevi' 'enauac nam sa'axattac, huo'otaq da mashi nalochiguiñi da ÿataxac. Qalaxayi aÿim ashicta, huo'o da ñaquitaxac da ña sevida'a da huo'o mshi aÿim ÿaconeu'a co'ollaxa so Cristo Jesús. 
PHP.3.13	Qami' ÿaqaÿa't, sa ishit da maichi aÿim chigoqchigui da huo'otaq shinapec da mashi sevi' 'enauac de'eda. Chaqdata da aÿim secoua'ai 'enauac na nca'attauo, nachi ÿataqta ñi'añaxat da yaqto' ishit da sevida'a cam sata'a, 
PHP.3.14	yaqto' sevida'a ca naloqnec qataq cam qaÿachaxanapec cam huo'o mshi qomi' iÿaxanalo ñi Dios mayi neta'ague da piguem, souaxat da ñi'adaqtau'a so Cristo Jesús.
PHP.3.15	Qaq ÿoqo'oyi 'enauac da shinaqta mayi mashi nalochiguiñi da qadpi'iÿaxac, no'on da nachi 'eeta'a't da qadhuennataxa. Qalaxayi da huo'otaq huo'o ca lÿa qadhuennataxaqui, qalaq ñi Dios ishit nataq'en da qami' itauanque da qauaÿajñi camayi. 
PHP.3.16	Qaq de'eda shinapec no'on da nachida qome qadhuennataxa, qataq ÿataqta nateeteguet da qadataxac dam mashi sogote da sevidaq.
PHP.3.17	Qami' ÿaqaÿa't, no'on da ÿataqta qoquiitegue qome da no'on ÿataxac, qataq nataq'en qauaÿataxayiñiita nam quetegue da no'on nataxac mayi qami' sapaxaguenaxaque. 
PHP.3.18	Qaq mashi qalota da qami' shinapegalo, qalaxayi nagui qaltaq ñoÿiitalec da shi'iguelaxalec da qami' shinapegalo, cha'ayi ÿataqta qalota nam npa'aguene' da l-leuaxa so Cristo co'ollaq qaiuaxanguet so npe'enaxaqui. 
PHP.3.19	Qaq cam loga't qom ivita namayipi, qalaq qanlaxajñi. Cha'ayi namayipi chochi do'onataxaatacot da lamanaxanaqtaic da l'oquiaxac, qataq ñi'oxodeetapigui nam ishíttaxa da i'ot da l'aloxo, qataq ndoteec da iuennatapega nam huetalec ana 'alhua. 
PHP.3.20	Qalaxayi qomi' qadma' da piguem, qataq seuataqtaique da ñi'iguelaq so qadca'alaxaqui mayi qadataxala' Jesucristo qom chigoqtegue da piguem. 
PHP.3.21	Qaq somayi nadalaxat qome da qad'oquiaxac mayi taÿa'a da ileu, da yaqto' 'eeta'am naq'en dam l'oquiaxac mayi ÿi'oxodaic. Qaq nachida qome de'eda l'añaxac da ilo'ogue 'enauacna da do'onataxana.
PHP.4.1	Qaq ÿoqo'oyi qami' ñauochaxa'u ÿaqaÿa't, aÿim ÿataqta huo'o da iyaxa da qami' ñauaneto, cha'ayi qami' mayi nachiqami' qau'ochi da ñitonaxac qataq qami' ÿi'oxode'te. Qaq nachi 'eetai' qome da qoquiitague' so qadataxala', qami' ñauochaxa'u.
PHP.4.2	Qaq huo'o da ÿaqataxac aca Evodia qataq nataq'en aca Síntique da caamayi no'on da ÿataqta nhuoteeta't, cha'ayi caamayi 'eeta'ama da maichi nqaÿa't naq'en so qadataxala'. 
PHP.4.3	Qataq 'am i'onataxanaxaua mayi saq aÿim 'auÿoteec, 'am shinapega da 'autaua'n qome que'ecaua qadqaÿa't, cha'ayi caamayi ÿataqta qalota da ltaunaxanaxa'c aÿim da sa'axataqtac da nca'alaxa, nataq'en ca Clemente qataq nam laÿipi i'onataxanaxauapi. Qaq ñi Dios mashi ÿidelec acam nanedaxalate nam nca'aleec na l'enaxatpi namayipi.
PHP.4.4	Qaq ÿataqta qantoñiitapeguec qome so qadataxala' 'enauaque naua na'axa'te. Qaq shi'iguelaxattalec de'eda i'aqtac da ÿataqta qantoñiitapigui' qome. 
PHP.4.5	Qaq 'enauac qome na shiÿaxauapi ÿataqta qami' ÿauattoote' da qami' huotaxanaqtaqaiqa. Cha'ayi so qadataxala' mashi sa qaÿapeque da nvi'.
PHP.4.6	Qataq sa ishit qome da huo'o ca qami' ÿaquicoqchitta'pe. Chaqdata da ÿataqta qau'aqtaxañiitem ñi Dios da ivita da qanqouagaxauñiitacot. Qauÿaxañiÿot ñimayi, nataq'en qai'añiitacot da qan'achiquiaxaqui. 
PHP.4.7	Qaq yaqto' ñi Dios qami' ÿanema da l-lagaxayic mayi ÿataqta napacalec 'enauac nam laÿajneguesat ca shiÿaxaua. Qataq de'eda nlagaxayic, damayi ntela'a da qadquiyaqteÿaxaqui qataq da qadhuennataxaqui da qan'ayiitau'a so Cristo Jesús.
PHP.4.8	Qami' ÿaqaÿa't, qataq da lÿa 'eeta': ÿataqta qauloitegue qome da lataxac cam ÿataqta 'eesa, qataq 'enauac cam iuen da huo'o naq 'enec qanqoÿin, qataq cam no'on nataxac, qataq cam qaica ca ÿalecta'aguet, qataq 'enauac cam qaÿaÿamaxadeeta, qataq cam no'on da n'aqtaguec. Qataq qauloiteguet 'enauac nam i'ot da ÿaÿamaqchiguiñi, qataq cam i'ot da ñi'oxonnataxanaxac.
PHP.4.9	Qataq ÿataqta qau'ochi qome 'enauac nam qami' sapaxaguenque, qataq nam ÿaqataxacpi mayi qami' sanema, qataq nam i'aqtacpi mayi qau'aqaichigui, qataq nam so'otpi mayi qauauañiichigui. Nachina qau'ochi qome. Qaq ñim Dios mayi chigoqo'ot da nlagaxayic qami' hueta'agueta qome.
PHP.4.10	Qaq aÿim ÿataqta qalota da ñitonaxac so qadataxala' souaxat da qoñiita da qaltaq aÿim qauennachiÿa'a. Qaq sa ishit da huo'otaq shiitega da aÿim qaucouai'ai, cha'ayi chochi qaica ca qaddaqa'ai da aÿim qautauañi. 
PHP.4.11	Qaq sa ishit da shinapec de'eda souaxat da aÿim huo'o da iuenaxanaxa, cha'ayi aÿim saÿaten da ñitootapeguec cam huo'o. 
PHP.4.12	Aÿim sanai'ac da sootaigui da iuenaxanaxa, qataq sanai'ac da sootaigui da qaica ca seueetac. Qataq aÿim saÿaten da ñala'aguet ca camachicague't, nai'ctaxa da huo'otaq ncomadaxa, huo'otaq nqouaxa, huo'otaq da qaica ca qaiuen, huo'otaq da nhuenaxanaxa. 
PHP.4.13	Aÿim ishit da ñala'aguet 'enauac na chochaqna, cha'ayi so Cristo aÿim ÿanem da i'añaxac. 
PHP.4.14	Qalaxayi qami' ÿataqta ÿaÿamaqchiguiñi da aÿim qautauañi souaxat da iuenaxanaxa.
PHP.4.15	Qataq qami' mayi qoñiitaña na Filipos, nataq'en qauaÿajñiita co'ollaq chita'ague da sa'axat da n'aqtac mayi chigaqaigui da nca'alaxa, qaq co'ollaq shica'ai yi Macedonia, qalaq nachiqamiita 'enauac na 'amqajnataxanaxaicpi da aÿim qanamaqaÿa aso qadtaunaxanaqchi souaxat da qantoñiitapeguec da itaunaxanaxac da qami' sapaxague'n. 
PHP.4.16	Cha'ayi aÿim co'olla ñaq soota'a yi Tesalónica, qalaq qami' aÿim qanamaqaitega ana qadtaunaxanaqchi, souaxat da iuenaxanaxa. 
PHP.4.17	Qalaxayi aÿim sa ishit da chaqdata da iuennataxa da saconguet aca ñitaunaqte. Cha'ayi chaqdata da aÿim ñishitaique da nquictashiguem da qad'onataxanaxaqui, da yaqto' qami' ishiite'n qome ñi Dios. 
PHP.4.18	Cha'ayi aÿim mashi sogote da saconguet da ñitaunaguec, qaq damayi ÿataqta ÿapacauec. Cha'ayi aso aÿim qanamaqaÿa mayi aÿim nda'a so Epafrodito, asomayi ÿataqta nalaigui 'enauac na iueneguesat. Qaq asa'aso qadtaunaxanaqchi, asomayi 'eeta'am ca nchinaxanaxat ama na laita mayi qaÿavigaxat da qoÿanot ñi Dios, qaq ÿataqta ÿaÿamaxadeeta ñimayi. 
PHP.4.19	Qaq ñim ita'a Dios qami' ÿanema qome 'enauac nam qaviñiitaique da ÿachigoxotchigui dam qaica ca 'en'am da lli'oxoyic lsallaxa mayi hueto'ot naq'en so Cristo Jesús. 
PHP.4.20	¡Qaq ñim qadta'a Dios ÿataqta nachi 'eetai' qome da ñi'oxonnataguec! Aja', nachi 'eetec.
PHP.4.21	Qaq qami' mayi qoquiitague' so Jesucristo, qai'añiim qome da iquinaxanaxac 'enauac nam lalamaxatpi ñi Dios. Qataq nam qadqaÿañicpi mayi aÿim hueta'aguet nataq'en qami' ÿamaxalo da lquinaxanaxac. 
PHP.4.22	Nataq'en qami' ÿamaxalo da lquinaxanaxac 'enauac nam hueta'a ne'ena nam lalamaxatpi ñi Dios. Qataq ÿataqta lta'adaic da lquinaxanaxac nam nallippi ñim lta'a na nta'alpi mayi netaña na Roma.
PHP.4.23	Qaq so qadataxala' Jesucristo qami' ÿanema qome da lqouagaxanaqtaic. Aja', nachi 'eetec.
COL.1.1	Aÿim Pablo, da ñamaxasaguec chigoqtot ñi Dios da ÿauo'o aÿim lamaxashic naq'en so Jesucristo. Aÿim soota'aguet ñi Timoteo, 
COL.1.2	qaq aÿim qami' ÿaqaÿañicpi mayi qoñiitaña yi la ciudad Colosas, qami' samaxalo ana ÿide, qami' qau'amaqchiñiitac so Cristo, qataq qami' lalamqa'te ñi Dios. Ñishitaique da qami' qauacoñiiguet qome da lqouagaxanaqtaic ñi qadta'a Dios qataq da l-lagaxayic.
COL.1.3	Qomi' naxa da ivita da ñoqouagaxaunaqtapeguelec da qoñiita, nachi sanaqtacot da qan'achiquiaxac ñi Dios ñim lta'a so qadataxala' Jesucristo. 
COL.1.4	Cha'ayi co'ollaq huo'o da qad'axaÿaxac da qadpi'iÿaxaqui so Cristo Jesús qataq da qadauotaxanaqtaiqui 'enauac nam lalamaxatpi ñi Dios, 
COL.1.5	souaxat da qanaquitaxaqui cam ÿaqataxaatapigui' da qami' ÿanema ñi Dios qom qoviita'ague da piguem. Qaq qami' qauacoñiiguet de'eda aquitaxac co'ollaq qan'axaÿaxañiÿa dam n'aqtac mayi 'eesa, dam no'on qad'axaÿaxac mayi chigaqaigui da nca'alaxa. 
COL.1.6	De'eda n'aqtac mayi qami' qai'axatema co'ollaxa, damayi ÿataqta nquictashiguem qataq huo'o da alaÿaxac 'enauaque naua 'ale'u, da 'eeta'am da qoñiita co'ollaq qan'axaÿaxañiÿa da lqouagaxanaqtaic ñi Dios, huaña, nachi qauaÿajñi da de'eda nqouagaxanaqtaic ÿataqta 'eesa. 
COL.1.7	Qaq damayi qami' ÿapaxaguenque so qanauochaxaua qadqaÿa Epafras. Somayi maichi qad'onataxanaxaua, qaq do'onataxaatacot so Cristo, da yaqto' qami' itaua'n. 
COL.1.8	Qaq somayi qomi' nda'alo da qad'axaÿaxac da qoñiita qataq dam qadsoxoyiqui mayi qami' ÿanema so Espíritu.
COL.1.9	Qaq ÿoqo'oyi qomi' se'eso na'a'q can huo'o da qad'axaÿaxac, nachi qolaqtot da qami' ñoqouagaxaunaqtapeguelguete, seÿaxanaqtacot ñi Dios da ña qami' ÿauattonaxanaxanque cam 'eetapeguec ñimayi, qataq da qami' ÿanema na ÿotta'a't naÿajneguesat qataq da nauattonaxanaxac mayi chigoqo'ot so Espíritu. 
COL.1.10	Qaq yaqto' qami' ishit da no'on da qadataxaqui, 'eeta'am da lataxac na quetague' so qadataxala', qataq yaqto' qau'ochiitac cam ÿaÿamaxadeeta somayi. Huaña, nachi huo'o da alaÿaxac 'enauac nam ÿaÿamaqchiguiñisat mayi qau'ochi, qataq qaviyiita'a da ÿataqta qauauattoñiita ñi Dios. 
COL.1.11	Qataq seÿaxanaqtacot ñimayi, da yaqto' ÿachigoxotchigui da l'añaxac mayi qaica ca 'en'am da lli'oxoyic da qami' 'añaxaiqa naq'en, da yaqto' huo'o da qanhualaxaunaxaqui qataq da qantonaxaqui da qanaloÿa'aguet 'enauac na chochaqna, 
COL.1.12	qataq da qai'añiitacot da qan'achiquiaxaqui ñi qadta'a Dios, cha'ayi ñimayi ÿaqataxaatapigui' cam qomi' ÿanema mayi ÿachaxanapeguem da ÿanem 'enauac nam lalamaxatpi, qom ivita da souaqtaigui cam l'edaxa ñimayi. 
COL.1.13	Cha'ayi ñimayi qomi' nca'alaxateeguesopa co'ollaxa da lamaxasoxonaxac na napalaxa, huaña, nachi qomi' inoxonaqchiteu'alo da lamaxasoxonaxac so lauotaxat llalec, 
COL.1.14	ÿachigoxotchigui da l-leuaxa somayi da qomi' nca'alaxatreec, qataq da ÿapalaxat 'enauac na qadasouaxashitpi.
COL.1.15	Ñim Dios mayi sa ishit da qaila'a, ñimayi nactaigui da yi'oqchigui lataxac so llalec, som l'auaxanec da huo'o co'ollaq saxanaqca 'enauacna. 
COL.1.16	Qaq ÿachigoxotchigui somayi co'ollaq i'ot 'enauac nam hueto'ot na piguem qataq nam huetalec ana 'alhua, qataq 'enauac nam sa ishit da qaila'a, qataq nam ishit da qaila'a. Nataq'en nam nta'alpi, damaxasoxonapecpi, nataxala'pi qataq na 'añaxaicpi mayi saq cha'a, 'enauac chigoqchigui somayi. Qaq 'enauac maichi lalamaxatpi. 
COL.1.17	Qaq so Cristo nal'ena da huo'o co'ollaq saxanaqca 'enauacna. Qaq somayi nachiso so nllitañi 'enauac namayipi. 
COL.1.18	Qataq so Cristo nachiso so lqaic da n'oquiaxac mayi nachina na 'amqajnataxanaxaicpi. Somayi nachiso so ÿanem da lca'alaxa de'eda n'oquiaxac. Somayi l'auaxanec da qanca'alaxateeguesop na leuaxaicpi, da yaqto' somayi nachisota 'oonolec nataxala'. 
COL.1.19	Cha'ayi ñi Dios nshitaique da so Cristo ÿataqta imatta't 'enauac da lataxac ñimayi. 
COL.1.20	Qataq nshitaique nataq'en da ÿachigoxotchigui so Cristo da nmane' ñimayi 'enauac nam huetalec ana 'alhua qataq nam hueto'ot na piguem. Qaq i'ot de'eda nlagaxayic, ÿachigoxotchigui naq'en da l-leuaxa so Cristo co'ollaq qaiuaxanguet so npe'enaxaqui.
COL.1.21	Qaq qami' co'ollaxa 'eeta'am da ÿaqa'a ca qauachigoqÿa'ague qataq ÿataqta npa'aguene' ñi Dios da qadquiyaqteÿaxaqui, souaxat nam qau'ochiitac sa ÿaÿamaxañisat. Qalaxayi nagui ñi Dios qaltaq qami' nmaneto, 
COL.1.22	ÿachigoxotchigui naq'en da l-leuaxa so Cristo co'ollaq huo'o da nque'ejnaxac da l'oquiaxac. Qaq 'eetec de'eda ñimayi, cha'ayi nshitaique da qami' nachaalataxaneu'alo cam hueta'a, qalaq qami' qui'itte' qataq qaica ca 'ico' qadshipaxanaxai qataq ca qadasouaxashichi. 
COL.1.23	Qalaxayi damayi iuen da qami' sa ishit da qai'axañiiuec da qadpi'iÿaxaqui, qoñiita'am aca qo'ipaq mayi ÿataqta qaÿoqchiguingui ca lpa'a'q. Qataq sa ishit da qai'axañiiuec da qanaquitaxaqui mayi qauachigoxochiichigui da n'aqtac mayi chigaqaigui da nca'alaxa mayi qan'axaÿaxañiÿa. Qaq de'eda n'aqtac nachida da qai'axattac 'enauaque naua 'ale'u. Qaq aÿim Pablo nachida da sa'axattac.
COL.1.24	Qaq nagui aÿim ÿataqta samachiguiñi, cha'ayi huo'o da ñique'ejnaxac souaxat da qoñiita. Cha'ayi de'eda nque'ejnaxac da ÿalamaxat i'oquiaxac, damayi naigui da yaqto' nalochiguiñi naq'en na nque'ejnaxacpi so Cristo souaxat na 'amqajnataxanaxaicpi mayi nachina na 'ico' l'oquiaxac somayi. 
COL.1.25	Qaq maichi chigoqchigui ñi Dios da aÿim ÿanagui da i'onataxanaxac da yaqto' so'onataxaalec da qoñiita, qami' 'amqajnataxanaxaicpi, qataq da sa'axatta 'enauac da l'aqtac ñimayi, 
COL.1.26	dam l'aqtac mayi sa ishit co'ollaxa da huo'o ca ÿaÿajnaxanaxanec som shiÿaxauapi soua hua'a'u vi'iyi. Qalaxayi nagui ñimayi ÿaÿajnaxanaxanec nam lalamaxatpi. 
COL.1.27	Qaq ñimayi ÿauotaique da ÿaÿajnaxanaxanec namayipi dam lsallaxa mayi huo'o da lli'oxoyic da ÿauotaique ÿami' na sa ishit da judiopi. De'eda n'aqtaxanaxac 'eeta': So Cristo qami' hueta'agueta, qataq somayi nachiso so i'ot da qanaquitaxaqui, yaqto' qauacoñiiguet qominchiyi ca ñi'oxoyic.
COL.1.28	Qaq qomi' nachiso so Cristo sa'axataqtac. Qaq saqataqtega 'enauac na shiÿaxauapi, qataq sapaxaguenaqtac 'enauac, yaqto' ÿaÿateeta ca lataxac, qataq yaqto' ñi 'oonolec ÿataqta nquictashiguem, souaxat da n'attau'a so Cristo. 
COL.1.29	Qaq nachida da huo'o mshi aÿim ÿataqta imauec ñaq'en da ñi'añaxataxac mayi aÿim ÿami' so Cristo da so'onataxaatac.
COL.2.1	Qaq aÿim ñishitaique da qami' qauaÿajñiita da ÿataqta lta'adaic da ñiloquiaxac souaxat da qoñiita, qataq nam netaña yi la ciudad Laodicea, qataq 'enauac nam saxanaxa da aÿim ÿauatton. 
COL.2.2	Qaq huo'o da ñiloquiaxac, cha'ayi ñishitaique da namayipi da'añi da lquiyaqteÿaxac, qataq ntaungui da nsoxoyic, qataq qaica ca iueetac dam aquitaxac mayi chigaqaigui da nauattonaxanaxac, da yaqto' ÿauattoota dam saq cha'a mayi ÿachaxan ñi Dios, mayi nachiso so Cristo. 
COL.2.3	Cha'ayi somayi nachiso so imatta't 'enauac na ÿotta'a't naÿajneguesat qataq na nauattonaxanaxacpi mayi chochaq huañi. 
COL.2.4	Qaq qami' sa'axatema de'eda, yaqto' sa ishit da huo'o ca qami' ÿatenachi't souaxat naua chochi n'onaxa't ltaxaÿaxaco mayi dashaxanataxa'n. 
COL.2.5	Cha'ayi aÿim, nai'ctaxa da sa ishit da yi'oqchigui da qami' salectaiguilo, qalaxayi da iqui'iÿaxac qami' ÿalecta'agueta. Qaq ÿataqta ñitootapeguec da no'on qadataxaqui, qataq da sa ishit da qai'axañiiuec da qadpi'iÿaxaqui so Cristo.
COL.2.6	Qaq ÿoqo'oyi de'eda 'eetec co'ollaq qauacoñiiguet so qadataxala' Jesucristo, qaq nachida qome qoviita'a da qan'ayiitau'a somayi, 
COL.2.7	cam lpa'a'q da qanachaalataxaqui n'attalec somayi, qataq n'oxootalec somayi da qadpi'iÿaxaqui. Cha'ayi nachida da qami' qaÿapaxaguenque co'ollaxa, yaqto' nachi 'eetai' da qai'añiitacot da qan'achiquiaxaqui ñi Dios.
COL.2.8	Qaq maxatchaxa qome, sa ishit da qoquiigue nam nshitaique da qami' ÿatenachi't da qami' idolguete nam naÿajnec lma'na qataq nam nhuennataxacpi mayi saq 'en. Cha'ayi namayipi sa ishit da chigoqchigui so Cristo; chaqnata nam n'onataxacpi na shiÿaxauapi qataq nam lhuennataxacpi da tatapigui lauel na chochi yi'oqchigui.
COL.2.9	Cha'ayi 'enauac da lataxac ñi Dios ÿataqta imattaigui da nachaalataxac so Cristo. 
COL.2.10	Qaq nagui ÿataqta qami' nlaqchiguilo da lataxac ñi Dios, cha'ayi qan'ayiitau'a so Cristo. Somayi nachiso so napacalec 'enauac da namaxasoxonapecpi qataq nam 'añaxaicpi mayi saq cha'a. 
COL.2.11	Qaq nataq'en nagui qami', da qan'ayiitau'a so Cristo, nachi qaÿauo'o ca qan'anaxachi. Qalaxayi sa ishit da nachida da yi'oqchigui qai'an da n'oquiaxac; mayi nachida da qadca'alqai co'ollaq qami' qanca'alaxateeguesopa da n'onataxac da qadapachiyaxaqui. Qaq 'eda da n'anaxanaxac mayi chigoqo'ot so Cristo. 
COL.2.12	Cha'ayi co'ollaq qami' qanachilaxa'n, nachi 'eeta'am da qadÿaichiguiñi' so Cristo co'ollaq qailayiñi. Qataq co'ollaq qanca'alaxateec, nachi qaltaq qadÿaitchiguem, cha'ayi qami' ÿataqta qau'amaqchiñi da l'añaxac ñi Dios mayi nca'alaxateeguesop da nleuaxa somayi. 
COL.2.13	Cha'ayi qami' co'ollaxa soua ÿoxoguelo vi'iyi, qalaq 'eeta'am da qami' leuaxaiqa, souaxat na qadasouaxashichi, qataq souaxat da sa ishit da qaÿauo'o ca qan'anaxachi. Qalaxayi nagui ñi Dios qami' ÿanema da qadca'alaxauai naq'en so Cristo, qaq nachi ÿapalaxat 'enauac na qadasouaxashichi. 
COL.2.14	Nachi ñi Dios ÿapalaxat aso qadavigaxaiste mayi saqalanaqtac qataq i'ottac da qanhuaxanaguec souaxat da sa salaxasoxoguet naua 'ena'pe naua qoÿittrañi nqataxaco. Huaña, nachi tachiguiña naq'en asomayi co'ollaq qaiuaxanguet so npe'enaxaqui. 
COL.2.15	Cha'ayi so Cristo co'ollaq ileu da qaiuaxanguet so npe'enaxaqui, huaña, nachi loxonec na nta'alpi qataq na 'añaxaicpi mayi saq cha'a. Huaña, qaÿauaachigui naq'en da ÿataqta qaica ca 'enec co'ollaq ÿauec da 'eeta'am naq'en da lcoñitaguishicpi co'ollaq dauegaxan.
COL.2.16	Qaq ÿoqo'oyi qami' sa ishit qome da qauqochiitega ca qami' quetapeguelguete souaxat cam yi'oqchigui qanallic, huo'otaq cam qanÿomgui, huo'otaq cam na'a'q mayi sa qaishitapec, huo'otaq da dalaxaic so ca'agoxoic, huo'otaq ca na'a'q mataxaqui. 
COL.2.17	Cha'ayi 'enauac ne'enapi chochi 'ico' lqui'i cam ñaq naÿa'cna, qalaxayi dam lataxac mayi ÿoqta 'eesa, nachiso so Cristo. 
COL.2.18	Qaq sa ishit qome da qauauaqaita'a da sa qami' talguete naq'en ca qanshiitenaxachi nam shiÿaxauapi mayi chochi huomoigui da 'ico' qaica ca n'amqajnaxac qataq natameetacot na namaxashic piguem l'ecpi. Cha'ayi namayipi taigui da i'ot cam sa ishit da ÿoqta ÿauaachigui, qataq chochi ÿashittagui da ñi'oxonnaxac, souaxat naua maichi lhuennataxaco da lapachiyaxac. 
COL.2.19	Cha'ayi namayipi sa ishit da n'attau'a so Cristo mayi nachiso so lqaic de'eda n'oquiaxac. Qaq somayi nachiso so nquictashiguem naq'en da i'añaqchit de'eda n'oquiaxac, qataq ÿataqta n'atta't naq'en nam ÿotta'a't logoxoshitpi da ipacchigui naq'en dam 'eetapeguec ñi Dios.
COL.2.20	Cha'ayi qami' sogote da qadleuaxauai so Cristo, qaq mashi qai'axañiiuec nam lhuennataxacpi na shiÿaxauapi da tatapigui lauel nam chochaqna. Qaq ¿tá'ainco' yi 'eeta'amo' da ña qoviitaigui da qau'ochiitac nam 'onataxacpi mayi huetalec ana 'alhua? Yi qanañañiiguet da qau'ochi ne'ena napaxaguenataxanaxacpi 
COL.2.21	mayi 'eeta': “Sa 'aupoteu'a de'eda, qataq sa ishit da 'avi'iguen yi'iyi, qataq sa ishit da huo'o ca 'alasaqa'a.” 
COL.2.22	Qaq 'enauac ne'ena qaÿapaxaguenataxaatapeguecpi, namayipi tai'a da imeuo. Qataq ne'ena napaxaguenataxanaxacpi maichi lamaxasoxonaxac qataq lapaxaguenataxanaxac nam chochi shiÿaxauapi. 
COL.2.23	Qaq 'eesa da 'enauac ne'ena 'eeta'am da ÿataqta huo'o na ÿaÿaten ca shiÿaxaua da i'ot. Cha'ayi namayipi ÿamaxalec da natamnaxac, qataq da sa n'amaqten, qataq da ÿauo'o da nque'ejnaxac da l'oquiaxac. Qalaxayi namayipi sa ishit da itauan camayi da nala'aguet da lqopitaxanaqtaic da lapachiyaxac.
COL.3.1	Qaq ÿoqo'oyi da qami' sogote da qadÿaitchiguem so Cristo co'ollaq qami' qanca'alaxatreec, nachi qanmichiÿaique cam hueta'ague da piguem dam neta'ague so Cristo da nso'ootau'a na aloic ñi Dios. 
COL.3.2	Qaq ÿataqta tatapigui qadvilli cam pa'ata'ague da piguem, qaq sa ishit da qauennachiitapega nam huetalec ana 'alhua. 
COL.3.3	Cha'ayi qami' mashi qadleuaxauai so Cristo, qaq nagui da qanachaalataxaqui hueto'ot somayi da n'attau'a ñi Dios. 
COL.3.4	Cha'ayi so Cristo nachiso so qanachaalataxac. Qaq qom ivita da ñi'iguelaq da nachaxan, nachi qami' nataq'en qanachaxañi. Nachi qanhuañiÿau'a da lli'oxoyic somayi.
COL.3.5	Qaq ÿoqo'oyi qami' ÿataqta imeuo qanqashiñi 'enauac na qan'onataxaqui mayi huetalec ana 'alhua. Qaica qome ca huetapeeguet aca sa lhua, qataq sa ishit da qau'ochi cam ishit da deshipaxanaqtaxan, qataq sa ishit da qoquiitagueto naua qadqopitaxanaqtaicolli' qataq naua qauema qadhuennataxacolli'. Qataq sa ishit da qami' qopitaxanaqtaqaiqa, cha'ayi damayi 'eeta'am da qanatamnot ca nqolac. 
COL.3.6	Cha'ayi nachinaua na chigoqchiguilo dam qaica ca 'en'am da lchic layiloxo ñi Dios da ÿauo'o da nhuaxanaguec nam sa ishit da ÿalaq. 
COL.3.7	Qaq qami' qau'ochiitac co'ollaxa 'enauac ne'ena som toguishic qadataxaqui. 
COL.3.8	Qalaxayi nagui qai'axañiiuec qome 'enauac ne'ena 'onataxacpi: nalemataic, nayiloxo, sa ÿaÿamaxañisat, nnogoqtaxanaxac, qataq naua qauema n'aqtaqa mayi ishit da qanasaxadeec. 
COL.3.9	Qataq sa ishit da huo'o ca ÿatenachit ca lÿa, cha'ayi qami' mashi sogote da qaualachi da toguishic qadataxaqui qataq 'enauac nam lataxacpi mayi qau'ochiitac co'olloxochiyi. 
COL.3.10	Qataq mashi sogote da qai'añiiñi da dalaxaic nataxac mayi nquictashiguem, chochi ivitta'a da 'eeta'am da lataxac ñim Dios mayi maichi l'onatac, da yaqto' ÿataqta ÿauattoota ñimayi. 
COL.3.11	Qaq damayi sa ishit da huo'otaq nachida da yi'oqchigui da judío l'ec ca shiÿaxaua huo'otaq da sa ishit da judío l'ec, huo'otaq ca huo'o ca n'anaxat na l'oc huo'otaq ca qaica ca n'anaxat, qataq ca ÿaqa'a ca chigaqa'ague, huo'otaq nam sa naÿamaxatapec, huo'otaq ca nlatac huo'otaq ca sa nlatac. Cha'ayi so Cristo nachisota 'oonolec, imata 'enauac na shiÿaxauapi.
COL.3.12	Cha'ayi ñi Dios ÿataqta qami' ÿauoteque, qataq qami' lca'agui'shi, da yaqto' qami' lalamqa'te. Qaq ÿoqo'oyi ÿataqta qai'añiiñi qome da qami' choxonnataxanaxaiqa, huotaxanaqtaqaiqa, qataq sa qami' n'amqajnaxaiqa, qataq huosotta da qadataxaqui, qataq qami' hualaxaunaxaiqa. 
COL.3.13	Ñi 'oonolec da qoñiita ÿataqta nhualaxaune' ca lÿa qataq ichoxoden da huo'otaq huo'o ca ÿasouaxat. Da 'eetec so Cristo da qami' ichoxode'n, qaq nachida qau'ochi. 
COL.3.14	Qalaxayi ÿataqta ÿacteec qome da qalota qanqashiñi da qadsoxoyiqui, cha'ayi nachida da n'atta't naq'en na shiÿaxauapi, qataq ÿataqta naloqchiichiguiñi naq'en 'enauac na lataxaguesat. 
COL.3.15	Qataq da nlagaxayic mayi chigoqo'ot ñi Dios ilo'ogue qome da qadquiyaqteÿaxaqui, cha'ayi nachida da huo'o mshi qami' iÿaxanalo ñi Dios, da ÿauotaique da 'ico' 'oonolec n'oquiaxac naq'en da qoñiita. Qaq ÿoqo'oyi ÿataqta qauamaichiguiñi qome.
COL.3.16	Qataq da lapaxaguenataxanaxac so Cristo ÿataqta nlaqchiguilo qome naq'en naua qadquiyaqchilli'. Qataq ÿataqta qanaÿajnaxanaqchiñi da qauapaxaguiñi qataq da qau'añaqchichi ca qadÿai. Qataq da qau'onaxañi, qalaq qau'oñi na ÿotta'a't n'onecpi mayi chigoqo'ot so Espíritu Santo. Qataq ÿataqta imauec da qadquiyaqteÿaxaqui da qai'añiitacot da qan'achiquiaxaqui ñi Dios. 
COL.3.17	Qataq 'enauac nam qau'ochi huo'otaq cam qanasaqaiuec, qalaq qauachiitoigui da l'enaxat so qadataxala' Jesús. Qataq chigoqchigui qanqashiñi somayi da qai'añiitacot da qan'achiquiaxaqui ñi qadta'a Dios.
COL.3.18	Qaq qami' 'alpi mayi mashi qauadoñi, ÿataqta qaualaqaiguet qome na qadamoxouaipi, cha'ayi nachida da qad'onataxanaxaqui, cha'ayi qau'amaqchiñiitac so qadataxala'. 
COL.3.19	Qataq qami' ÿallippi mayi mashi qauadoñi, ÿataqta qauauochiic aca qadhuai. Qataq sa ishit da sa qauchiyiÿapec acamayi. 
COL.3.20	Qataq qami' ñaqpiolec, ÿataqta qaualaqaiguet ca qadta'ai, cha'ayi damayi ÿataqta ÿaÿamaxadeeta ñi qadataxala' Dios. 
COL.3.21	Qataq qami' ÿallippi mayi huo'o da qadco'oxoqui, sa ishit qome da qaunogoqchichi ca qai'alquii, yaqto' qom sa ishit da 'aloxogui yi lauel. 
COL.3.22	Qataq qami' nlatacpi, ÿataqta qaualaqaiguet qome ca yi'oqchigui qan'aco'oi. Sa ishit da chaqdata da qami' ilotaguilo da yaqto' qami' ÿaÿamaxadeete', chaqdata da ÿataqta huosotta da qadquiyaqteÿaxaqui, souaxat da qayi'iitega ñi Dios. 
COL.3.23	Qaq camachaqca ca qau'ochi, qalaq ÿataqta qanasapachiita, 'eeta'am qanqashiñi da nachiñi ñi qadataxala' da qau'onataxañiitacot. Qaq sa ishit da nachica ca shiÿaxaua. 
COL.3.24	Cha'ayi qami' mashi qauaÿajñi da ñi'iñi qadataxala' qami' ÿanema qome cam ÿaÿamaxattac da ÿauotaique da ÿami' na lalamaxatpi. Cha'ayi qami' qau'onataxañiitacot so Cristo mayi nachiso so ÿoqta qadataxala'ai. 
COL.3.25	Qalaxayi cam i'ottac ca sa ÿaÿamaxañi, qalaq qaishiitenguet cam naigui cam qauem mayi i'ottac. Cha'ayi ñi Dios sa ishit da lca'atagui na shiÿaxauapi.
COL.4.1	Qaq qami' 'aco'pi, ÿataqta qau'ochi qome ca ÿaÿamaqchiguiñi, qataq ÿataqta qaupagaqchiñiichigui da nshiitenaguec ca qadlataqui. Qami' qauennachiÿa'a da nataq'en huo'o ñi qan'aco'oi mayi neta'ague da piguem.
COL.4.2	Qami' ÿataqta qoquiitot qome da qanqouagaxaunaxaqui. Qanloiteec, qataq qai'añiitacot da qan'achiquiaxaqui ñi Dios. 
COL.4.3	Qataq nataq'en qomi' qanqouagaxauñiitalguete qome, yaqto' ñi qadataxala' Dios qomi' ÿanema ca qaddaqa' sa sa'axataq da n'aqtac qataq dam sa ishit co'ollaxa da qaÿaÿaten n'aqtaguec so Cristo, cha'ayi nachida da huo'o mshi aÿim qaicoñittai'. 
COL.4.4	Qaq qanqouagaxauñiitac qome, yaqto' aÿim ÿataqta ishit da sa'axattegue ca lataxac de'eda n'aqtac, cha'ayi damayi nachida da i'onataxanaxac.
COL.4.5	Qataq ÿataqta qanaÿajnaxanaqchiñi da qautaqaitague' nam saxanaxa da da'amqajnataxan. Ÿataqta qauqopitaxañiÿapec naua no'on na'axa'te, da huo'o ca qaddaqa'ai. 
COL.4.6	Naua qadtaxaÿaxacolli' ÿataqta qaÿaÿamaxadeete' qome qataq ÿataqta qanqopitalo. Ñi 'oonolec da detaxaÿapegue' ca lÿa, qalaq ÿaÿaten da ÿaÿamaxatchiguiñi ca lataxac.
COL.4.7	Qaq ñim qanauochaxaua qadqaÿa Tíquico mayi ÿataqta qadpe'et qataq qad'onataxanaxaua da so'onataxanqot so qadataxala', ñimayi qami' i'axatema qome ca qad'axaÿaxaqui da shiita. 
COL.4.8	Qaq ÿoqo'oyi qami' samaxalo ñimayi, da yaqto' qami' i'axatema da 'eetec da shinaqta, qataq da yaqto' qami' i'añaqchi't. 
COL.4.9	Qaq ñimayi nnaictague' qome ñi Onésimo ñim qanauochaxaua qadqaÿa qataq qadpe'et. Ñimayi maichi qami' chigoqtoiguilo co'ollaxa. Qaq ñiimayi qami' da'aqtaxanema qome 'enauac nam hueta'a ne'ena souaqta'a.
COL.4.10	Qaq ñim Aristarco mayi ñicoñitaxaua, ñimayi qami' ÿamaxalo da lquinaxanaxac, qataq ñi Marcos ñim l'ac lqaÿa ca Bernabé. Qaq qami' mashi sogote da qauaÿajñi da ÿaqataxac da saqattapeguelec ñimayi. Qaq ÿoqo'oyi da ivita da qami' namaqtegalo, qalaq ÿataqta qauloÿiguet. 
COL.4.11	Nataq'en qami' ÿamaxalo da lquinaxanaxac ñi Jesús, da l'enaxat lÿa Justo. Nam 'amqajnataxanaxaicpi judío l'ecpi, nachaqnauate' naamayi da aÿim itauaata'pe sa'axataqtac da ilo'ogue 'enauacna ñi Dios qataq da aÿim i'añaqchitta'pe. 
COL.4.12	Nataq'en qami' ÿamaxalo da lquinaxanaxac ñi Epafras. Ñimayi nataq'en lamaxashic so Jesucristo, qaq ñimayi maichi qami' chigoqtoiguilo co'ollaxa. Qaq ñimayi nachi 'eetai' naxa da qami' nqouagaxaueetalguete, da yaqto' qaica ca da da qadhuennataxaqui, qataq da yaqto' ÿataqta qanañañiÿot da qau'ochi ca 'eetapeguec ñi Dios. 
COL.4.13	Cha'ayi aÿim ÿataqta sauaachigui da ñi Epafras ÿataqta qalota da lhuogoxo, souaxat da qoñiita, nataq'en nam netaña yi la ciudad Laodicea qataq yi Hierápolis. 
COL.4.14	Qataq ñim qanauochaxaua Lucas mayi natannaxanaq nataq'en qami' ÿamaxalo da lquinaxanaxac, qataq ñi Demas.
COL.4.15	Qataq qai'añiim qome da iquinaxanaxac ca qadqaÿañicpi mayi netaña yi Laodicea. Qataq qai'añiim nataq'en da iquinaxanaxac aca Ninfa qataq na 'amqajnataxanaxaicpi mayi laponqa' yi lma'. 
COL.4.16	Qaq qom qami' ime da qautaxaÿaxañi ana'ana ÿide, nachi qauamaqaÿa qome na 'amqajnataxanaxaicpi mayi netaña yi Laodicea, da yaqto' nataq'en itaxaÿaxan. Qataq nataq'en qautaxaÿaxañi qome aca ÿide mayi chigaqa'a yimayi. 
COL.4.17	Nataq'en qoñiÿapega qome ca Arquipo, qoñiita': “Ÿataqta 'aupactelco' qome da 'ad'onataxanaxac mayi 'am ÿami' so qadataxala', da yaqto' 'au'onataxanot.”
COL.4.18	Qaq aÿim Pablo maichi semapegue' da shiyiñi da iquinaxanaxac da qami' samaxalo. Qaq qauennachiÿa'a qome da aÿim qaicoñittai'. Qaq ñi Dios qami' ÿanema qome ca qanchoxonnataguiiqui. Aja', nachi 'eetec.
1TH.1.1	Aÿim Pablo, aÿim soota'agueta naua Silvano qataq Timoteo. Qaq nagui qami' samaxalo ana ÿide, qami' ÿaqaÿañicpi 'amqajnataxanaxaicpi mayi qoñiitaña na la ciudad Tesalónica. Qami' mashi qan'ayiitau'a ñi qadta'a Dios qataq so qadataxala' Jesucristo. Ñishitaique da qauacoñiiguet da nqouagaxanaqtaic qataq da nlagaxayic mayi chigoqo'ot ñi qadta'a Dios qataq so qadataxala' Jesucristo.
1TH.1.2	Nachi 'eetai' da sanaqtacot da qan'achiquiaxac ñi Dios, cha'ayi ñitonaqtapeguec 'enauac da qoñiita. Ÿoqo'oyi da ñoqouagaxaunaqtac, nachi qaltaq tachigui qadhuel da qoñiita. 
1TH.1.3	Qaq ñim qadta'a Dios mayi souaqto'ot, ñimayi mayi ÿaÿateeta da qadhuennataxa da tachigui qadhuel da l'onataxanaxac da qadpi'iÿaxaqui, qataq da qadsoxoyiqui da qoviitague' na qadqaÿañicpii, qataq da qoquiito'ot qanaquitaxaqui ñi qadataxala' Jesucristo. 
1TH.1.4	Qami' qadqaÿa't, ñim Dios ÿataqta qami' ÿauoteque, qataq saÿajnaqta da ñimayi qami' lca'agui'shi. 
1TH.1.5	Cha'ayi qomi' co'ollaq qami' sa'axataxama da n'aqtac mayi chigaqaigui da nca'alaxa, qalaq sa ishit da ndoxoiqa naua qadtaxaÿaxac. Cha'ayi qomi' hueta'agueta da l'añaxac so Espíritu Santo, qataq saÿajnaqta da ÿataqta 'eesa dam sa'axataqtac. Qataq qami' ÿataqta qauaÿajñiita da qadataxac no'on co'ollaq qami' souaqta'agueta. Qaq damayi naigui da maichi qanaÿamaxataxaqui.
1TH.1.6	Qaq qami' da machi qoñiitec co'ollaq qoquiigue da no'on qadataxala' Jesús. Co'ollaq qauacoñiiguet da n'aqtac, nachi so Espíritu Santo qami' ÿanema da qantonaxaqui. Qaq ÿoqo'oyi nai'ctaxa da saqalota da qanque'ejnaxaqui. 
1TH.1.7	Qaq nachida da 'eetec da huo'o mshi qami' ilolguete qataq qami' i'enaxa't 'enauac nam 'amqajnataxanaxaicpi mayi netalguete yiua 'ale'u Macedonia qataq yi Acaya. 
1TH.1.8	Cha'ayi qami' chigoqtoiguilo da huo'o mshi saqaÿoqtegue da n'aqtaguec so qadataxala' Jesús. Qaq sa ishit da chaqyita yi Macedonia qataq yi Acaya. Nataq'en na shiÿaxauapi mayi netalguete naua saqaÿoqtalo 'ale'u, namayipi ÿaÿaten da huo'o da qadpi'iÿaxaqui ñi Dios. Qaq ÿoqo'oyi qomi' sa iuen da qaltaq sa'axataq de'eda. 
1TH.1.9	Cha'ayi namayipi maichi n'aqtaxaatapigui da 'eetec so hua'auchiguiñi qoyiquiaxac co'ollaq qami' souaqta'agueta. Nataq'en n'aqtaxaatapigui da qadsoxosoxonaxaqui co'ollaq qomi' qauacoñiigueta, qataq da 'eetec co'ollaq qoquiÿa'ai nam nqolacpi da qoquiigue da qau'onataxañiÿot ñim Dios mayi nca'altauec qataq sa ishit da chochi n'enaqtaguetto. 
1TH.1.10	Nataq'en namayipi n'aqtaxaatapigui da qami' qauachiitaique nagui da ñi'iguelaq so Jesús som llalec ñi Dios mayi nca'aleec naq'en co'ollaq mashi ileu. Somayi mayi nachiso so qomi' nca'alaxateeguesopa qome da lchiquiaxac ca nhuaxanaguec na shiÿaxauapi mayi naÿa'cna.
1TH.2.1	Cha'ayi qami' qadqaÿa't, qauaÿajñiita so hua'auchiguiñi qadvidaxac da qoñiita, somayi sa ishit da saqca ca naigui. 
1TH.2.2	'Eesa da co'ollaq souaqta'a yi la ciudad Filipos, ÿataqta saqalota da qanshiunaguec, qataq qomi' qaiuaxaata'pe. Damayi mashi qauaÿajñiita. Qalaxayi co'ollaq qami' ñovidaxaiguilo, nachi ñi Dios qomi' itauanque da sa ishit da leutapigui qadhuel da qami' sa'axataxama da n'aqtac mayi chigaqaigui da nca'alaxa mayi chigoqo'ot ñi Dios. Qaq nai'ctaxa da souaqtangui na ÿotta'a't qanpa'aguenataguec. 
1TH.2.3	Cha'ayi qomi' saÿajnaqta da sa ishit da nsomaxac da sa'axataqtac, qataq sa ishit da sa ÿaÿamaxañi ca shinaqtapeguec, qataq sa ishit da qadhuennataxa da qami' satenachitaqta'pe. 
1TH.2.4	Chaqdata da ñi Dios qomi' ÿi'igue'n. Qaq co'olla qomi' ÿaÿamaxadeete' nachi qomi' ipataxalguete da sa'axataq da l'aqtac mayi chigaqaigui da nca'alaxa. Qa nachida da huo'o mshi sa'aqtaxanaqtac. Sa ishit da ñimitaqtaique da chochi qomi' ÿaÿamaxadeeta'pe naua qadquiyaqte. 
1TH.2.5	Cha'ayi qami' qauaÿajñiita da qomi' sa ishit da chochi samaicna'q naua qadtaxaÿaxaco, qataq sa ishit da chochi ñapoqtaña ca qadatenataxanaxac da ñaqataq añi plata. Qaq damayi ÿaÿateeta ñi Dios. 
1TH.2.6	Qataq sa ishit da qomi' ñimitaqtaique da qomi' qavi'oxoyiñi', huo'otaq na ÿaqauga shiÿaxauapi, nai'ctaxa da qomi' lamaxa'shi so Cristo. Qalaxayi ñaqaiyita sa ishit da nachida da shigaqtega da yaqto' qomi' qauloigueta. 
1TH.2.7	Nachaqdata da qomi' huosotte' da qadsoxosoxonaxac da qoñiita, shinaqta'am aca 'alo da ÿataqta ÿaÿaten da ilo'ogue ca llalcolec. 
1TH.2.8	Qomi' ÿataqta saq llalcolec da qadauotaxanaqtaic da qoñiita. Ÿoqo'oyi saqdata da qami' sanaxama da no'on qad'axaÿaxac mayi chigoqo'ot ñi Dios. Nataq'en huac da ÿataqta qami' sanaxama da maichi qanachaalataxac, souaxat da ÿataqta qami' qanauochaxa'u. 
1TH.2.9	Qami' qadqaÿa't, machi qauaÿajñiita co'ollaq qami' souaqta'agueta, qalaq ÿataqta so'onataxanaqtac, qataq ñasamaqtañi. Cha'ayi ñishoqtaique da ñauegaq cam qadhuenec. Qaq nachida da huo'o mshi so'onataxanaqtac na na'axa'tesat qataq pesa'chi, yaqto' sa ishit da huo'o ca nsallaxaueetapegueto qomi' da qoñiita. Qaq 'eda da shinaqtec co'ollaq qami' sa'axataqtapeguema da l'aqtac ñi Dios.
1TH.2.10	Qataq qami' 'amqajnataxanaxaiqa mashi qauaÿajñiite' qomi', qataq ñi Dios qomi' ÿaÿateete' co'ollaq qami' souaqta'agueta, qalaq ÿataqta qui'itta qataq no'on da qadataxac. Sa ishit ñaq'enaq da huo'o ca qan'aqtaguec sa ÿaÿamaxañi. 
1TH.2.11	Nataq'en qauaÿajñiite' qomi' co'ollaq qami' souaqta'agueta, qalaq se'enaxataqteguem ca shiÿaxaua da i'añaqchit qataq ÿanem da lamaiquiaxac ca llalec. 
1TH.2.12	Qataq saqataqtapeguelec 'enauac da qoñiita da ÿataqta qoquiitelec da lataxac ca shiÿaxaua da quetague' ñi Dios mayi qami' iÿaxanalo da qoviito'ot naq'en da l'onataxanaxac da ilo'ogue 'enauacna qataq da lli'oxoyic.
1TH.2.13	Qaq nachida da huo'o mshi sanaqtacot da qan'achiquiaxac ñi Dios, cha'ayi co'ollaq qan'axaÿaxañiÿa da l'aqtac ñi Dios mayi qami' sa'axataxama, nachi qau'amaqchiñi da ÿataqta 'eesa l'aqtac ñi Dios, da sa ishit qanqashiñi da l'aqtac ca chochi shiÿaxaua. Qaq damayi ÿataqta 'eesa l'aqtac ñi Dios, qaq ÿoqo'oyi ishit da huo'o ca naigui naq'en da nachaalataxac da qoñiita nam mashi da'amqajnataxan. 
1TH.2.14	Qami' qadqaÿa't, co'ollaq qami' icaata'pe da saq qami' ÿalemaxa't na maichi qadhuo'oi l'ecpi. Qaq de'eda qami' qai'oteque nachi 'eeta'am dam qai'otec na quetague' ñi Dios mayi netaña yi Judea, nam i'amaqteetac so Cristo Jesús. Namayipi nataq'en saqalota da ncanaguec. Qaq de'eda ncanaguec chigaqaigui na maichi lauo' l'ecpi judiopi. 
1TH.2.15	Ne'ena judiopi nachina na ÿalauat co'ollaxa so qadataxala' Jesús, 'eeta'am so hua'au lta'alpi co'ollaq maichi ÿalauat so lalamaxat mayi Dios l'aqtaxanaxanecpi. Qataq nachina na qomi' ÿamaqdauec co'olloxochiyi. Ñi Dios ÿataqta sa ÿaÿamaxaden namayipi. Qataq namayipi taÿa da sa ÿalemaxat 'enauac na shiÿaxauapi. 
1TH.2.16	Qaq ÿoqo'oyi naxa da sauoqtaique da sa'aqtaxanaxam da saq judiopi, da yaqto' ividauga nataq'en da qanca'alaxateec, qaq namayipi qomi' sa ÿashinema da shinaqtapeguec. Qaq de'eda 'eetec namayipi maichi nquigaxattauec da lasouaxashit. Qaq ÿoqo'oyi nagui namayipi mashi talec da saqca ca 'en'am nhuaxanaguec mayi chigoqo'ot ñi Dios.
1TH.2.17	Qami' qadqaÿa't, se'eso na'a'q co'ollaq qami' sachigoxosoqtegueta da cada'acolec saq qami' souaqa'agueta. Qaq nai'ctaxa da sa qami' ñaqataxagueta, qalaxayi nachi 'eetai' da 'en'am da qami' souaqta'agueta. Qaq ÿoqo'oyi saqalota da qadyaxa da qaltaq qami' ñauanaxato. 
1TH.2.18	Ÿoqo'oyi huo'o so na'a'q sauoqtaique da soqolaq. Qaq aÿim mayi saqalota da temaq qami' ñoqo'onalo. Qalaxayi so Satanás ÿataqta qomi' nqanaxa't. 
1TH.2.19	Cha'ayi ¿negue'to' ca i'ot da qanaquitaxac, qataq da qantonaxac? qataq ¿negue'to' ca i'ot da qadamaiquiaxac da ñitonaqtapeguec? Taxaaso' nachida da qoñiita que'eca na'a'q qom ñi'iguelaq so qadataxala' Jesucristo. 
1TH.2.20	Aja', nachiqami' mayi qau'ochi da qadamaiquiaxac qataq da qantonaxac.
1TH.3.1	Qaq ÿoqo'oyi co'ollaq sa yaloxoguet da shinaqta, nachi tachigui qadhuel da ñidaqhuec da sonqaña yi la ciudad Atenas. 
1TH.3.2	Nachi qami' samaxasaxalo sa qadqaÿa Timoteo. Cha'ayi somayi lamaxashic ñi Dios qataq qad'onataxanaxaua da sa'axataq da no'on qad'axaÿaxac mayi n'aqtaguec so Cristo. Somayi taÿalo qami' da qami' nauaxaÿaxaayishigue'm qataq i'añaqchit da qadpi'iÿaxaqui, 
1TH.3.3	yaqto' qaica ca 'oonolec da qoñiita da nañaxanapiguiñi da lpi'iÿaxac souaxat da que'ejnaxac. Cha'ayi qami' mashi qauaÿajñiita da nachi qoyiquiaxac da ñique'etaxanaxagui ne'ena que'ejnaxaguesat. 
1TH.3.4	Cha'ayi co'ollaq ñaq qami' souaqta'agueta, qalaq qami' sa'axataqtapeguema da saxaigui 'enauac na que'ejnaxaguesat. Qaq ipacchigui da sovidaxaguet. Qaq de'eda mashi qauaÿajñiita. 
1TH.3.5	Ÿoqo'oyi aÿim co'ollaq sa yalo'oguet da iuennataxa da qoñiita, nachi samaq so Timoteo da ichimaxata da qadpi'iÿaxaqui. Cha'ayi mashi huo'o da itelaxa da huo'otaq qami' ÿatenachi't so 'iguenataxanaxaic shiÿaxaua lma'na, nachi saqca ca naigui da qad'onataxanaxac.
1TH.3.6	Qaq can nvi' so Timoteo da chigaqa'a na Tesalónica, nachi qomi' nda'alo da 'onaxaic qad'axaÿaxac da qadpi'iÿaxaqui, qataq da qadsoxoyiqui. Qataq qomi' da'aqtaxanema da saqalota da qadhuennataxaqui da shinaqta, qataq huo'o da qadyaqai da qomi' qanauañiito. Nachi 'en'am qomi' nataq'en huo'o da qadyaxa da qami' ñauanaxato. 
1TH.3.7	Ÿoqo'oyi qami' qadqaÿa't, nai'ctaxa da qomi' souaqtangui 'enauac na qadhuenaxanaxa qataq na qanque'ejnaxaguesat, qalaxayi selagaqchiguiñi can saÿajnaq da qoñiita da ñaq qoquiito'ot da qadpi'iÿaxaqui. 
1TH.3.8	Qaq damayi 'eeta'am qaltaq qomi' nca'alaxatreec can saÿajnaq da qoñiita da sa ishit da qai'axañiiuec so qadataxala' Jesús. 
1TH.3.9	Qaq ÿoqo'oyi qomi' sa saÿajnaq ca shinaqtec da sanqot da qan'achiquiaxac ñim souaqto'ot qadta'a Dios souaxat da qoñiita, qataq saq llalcolec da ñitonaqtapegueque qami'. 
1TH.3.10	Qaq ÿoqo'oyi naua na'axa'te qataq naua pesa'chi ñoqouagaxaunaqtacot ñi Dios, da ishit da qomi' ÿanema da qami' ñauanaxato, yaqto' qami' setaunaxaque da ÿataqta nalochiguiñi da qadpi'iÿaxaqui.
1TH.3.11	Qaq ñi qadta'a Dios qataq ñi qadataxala' Jesucristo maichi huapegueto ca 'eetec da qoyiquiaxac da qami' ñoqo'onaxalo. 
1TH.3.12	Qaq ñim qadataxala' Jesús nañaxat qataq chochi huañi naq'en da qadsoxoyiqui, yaqto' qanchoxonñiÿa't qataq qavidaxachiÿauga 'enauac na shiÿaxauapi, 'eeta'ama qomi' da ÿataqta qami' sauotaxaque. 
1TH.3.13	Qataq ñimayi qami' itauanque ca l'añaxac da qadhuennataxaqui, yaqto' ishit da qanaÿañiÿot da saqca ca qadasouaxashichi hueto'ot ñi qadta'a Dios que'eca na'a'q qom ñi'iguelaq so qadataxala' Jesús, da nactaigui 'enauac na lalamaxatpi.
1TH.4.1	Qaq nagui, qami' qadqaÿa't, qami' sedoxolguete da l'enaxat so qadataxala' Jesús da ñachoxodenaqtoto da qami' saqataxalo da qoquiitelec da lataxac dam qami' sapaxaguenaxaque achaalataxac mayi ÿaÿamaxadeeta ñi Dios. Nachida qome qoquiitot da qanqochiñiita'aguet.
1TH.4.2	Cha'ayi qami' mashi qauaÿajñi na qadqataxacpi mayi qami' sanaxama. Damayi sachigoxotoqo'ot so qadataxala' Jesús. 
1TH.4.3	Cha'ayi da 'eetapeguec ñi Dios, nshitaique da nachaqñita ñimayi qanañañiÿot. Sa ishit da huo'o ca lauatapiguiñi' aca sa lhua da qoñiita. 
1TH.4.4	Ca 'oonolec shiÿaxaua iuen da ÿaÿateeta da ÿauo'o aca ÿataqta lhua, qataq ntel-la't, nataq'en ÿauotec aca lhua. 
1TH.4.5	Sa ishit da chochi quetapegueu'a da i'en aca 'alo, i'enaxattapeguem nam shiÿaxauapi mayi saxanaxa da ÿauatton ñi Dios. 
1TH.4.6	Sa ishit da huo'o ca napacapeguelec qataq ÿatenachit ca lqaÿa, cha'ayi so qadataxala' Jesús ÿataqta sa naloqnañi da nhuaxanaguec 'enauac na i'ottac de'eda. Qaq damayi sogote da qami' sovitaxanaqtegalo. 
1TH.4.7	Cha'ayi ñi Dios qomi' iÿaxanalo da qui'itta naq'en da qanachaalataxac. Ÿoqo'oyi sa ishit da soqolaxague ca ishipaxanaqchit da qanachaalataxac. 
1TH.4.8	Qaq ÿoqo'oyi ca n'otane' de'eda napaxaguenataxanaxac, camayi sa ishit da i'otan ca chochi shiÿaxaua deto. Cha'ayi nachiñi ñi Dios i'otan, ñim qomi' ÿanema so Espíritu Santo.
1TH.4.9	Qaq da lataxac da qanauote' ca n'amqajnataxanaxaua, sa iuen da shiyiñi, cha'ayi ñi Dios mashi qami' ÿapaxaguenque da 'eetec da qaÿauotec ca nÿa. 
1TH.4.10	Qataq nachi 'eetai' da qami' nachi qoñiita'ac 'enauac na qad'amqajnataxanaxauapi mayi netaña yi 'alhua Macedonia. Qalaxayi qami' qadqaÿa't, qami' ñachoxodenaqtoto da qoquiitot damayi da qanqochiñiita'aguet. 
1TH.4.11	Qanpogoxoiñiÿapegue' da saqca ca da da qoñiita. Ñi 'oonolec maichi huapegue' ca maichi lalamaxat, qataq ÿacootapegue' ca maichi l'onatac. 'Eda da saqataqtapeguelec co'olloxochiyi, 
1TH.4.12	da yaqto' na saxanaxa da da'amqajnataxan 'onaxaic naq'en da qan'aqtaguiiqui, qataq yaqto' sa ishit da saqca ca lhuenec ñi 'oonolec da qoñiita.
1TH.4.13	Qami' qadqaÿa't, sa saÿamaxadenaq da sa qauaÿajñi ca lliquiaxac na mashi qanmataxanaxaneec, yaqto' sa ishit da huo'o ca daquicota, i'enaxattapeguem ca saxanaxa da da'amqajnataxan mayi saqca ca naquitaxac. 
1TH.4.14	Cha'ayi da qomi' sa'amaqtenaq so Jesús da mashi ileu qataq nca'aleec, qaq nachi 'eeta'ama qomi' mayi sa'amaqtenaq da ñi Dios ishit da nca'alaxateec da hueta'aguet naq'en so Jesús na 'amqajnataxanaxaicpi, nam mashi qanmataxanaxaneec.
1TH.4.15	Qaq ÿoqo'oyi de'eda sa'axataqtapeguema qami', damayi l'aqtac so qadataxala' Jesús, da qomi' mayi ña ñica'alaqtauec qom ñi'iguelaq somayi, sa ishit da qomi' datalguete nam mashi qanmataxanaxaneec. 
1TH.4.16	Cha'ayi 'eeta': som qadataxala' Jesús qom huonoteeguesop na piguem, da nactaigui da 'ico' lamaxasoxonaxac ca nta'a, qataq nactaigui da lÿaxanaxac ca lataxala' na chigaqshiguem Dios lamaxashicpi, qataq da l-lamaxa ana nashiide qom qaÿashiidaxaalecna naq'en ñi Dios. Qanachi na ileutañi' da i'amaqten so Cristo, nca'aleec qanqoÿin. 
1TH.4.17	Ime, nachi qaltaq jec qomi' mayi ña ñica'alaqtauec, qomi' qaÿacoosopa da salegaqtoigui namayipi, soqolaxaigui na l'oc piguem l'ec da ñauanaxai' so qadataxala' Jesús na pa'ashiguem. Huaña, nachi chochi tateec da souaqta'aguet somayi. 
1TH.4.18	Ÿoqo'oyi ñi 'oonolec da qoñiita itaunec ca lÿa de'eda n'aqtac.
1TH.5.1	Qalaxayi qami' qadqaÿa't sa iuen da sedaxañi ca na'a'q mayi laloxoqui de'eda. 
1TH.5.2	Cha'ayi qami' mashi qauaÿajñiita que'eca na'a'q mayi lvidaxaqui so qadataxala'. Camayi huetoigui ca na'a'q da sa qaÿauapque, 'eeta'am ca cachaxaic da quetagui yi pe. 
1TH.5.3	Cha'ayi na shiÿaxauapi, qom 'eetega da 'enauac lactapiguiñi qataq saqca ca da, nachi nvita namayipi ca nhuaxanaguec lta'adaic, chochi nque'elaxatta, 'eeta'am da nqui'ic aca 'alo hualaxai da ivita yi laloqo' da deco'o. Namayipi sa ishit da ÿit da nhuaxanaguec. 
1TH.5.4	Qalaxayi qami' qadqaÿa't, sa ishit da qoviitaigui ca 'ico' napalaxa, yaqto' que'eca na'a'q, lvidaxaqui so qadataxala', sa ishit da qami' ique'elaxa't, 'eeta'am cam cachaxaic. 
1TH.5.5	Cha'ayi 'enauac da qoñiita mashi qoviitaigui na na'a'q mayi yi'oqchiguiñi. Qaq qomi' sa ishit da souaqtaigui ca pe mayi napanñi. 
1TH.5.6	Ÿoqo'oyi sa ishit da 'ico' so'ochaqtañi, se'enaxataqtapeguem na sa da'amqajnataxan. Chaqdato' da ñiloqteec, qataq seloqtegue da qoyiquiaxac. 
1TH.5.7	Ca shiÿaxaua da do'ochi, ÿataqta do'ochi yi pe. Qataq ca taxaic, ipacchigui da taxaic yi pe. 
1TH.5.8	Qalaxayi qomi' mayi souaqtaigui na yi'oqchiguiñi na'a'q, ÿataqta seloqtegue da qoyiquiaxac. Sanaxañi da qadpi'iÿaxac qataq da qadsoxoyic, se'enaxataqchigui ca ale da ÿaañi aca ishit da npaxatalec ana ltogue. Qataq sanaxañi da qanaquitaxac da qomi' qanca'alaxatreec, 'eeta'am aca ado'o alaataxaqui mayi ÿaañi ca ale. 
1TH.5.9	Cha'ayi ñi Dios sa ishit da qomi' lca'agui'shi da ÿauo'o ca qanhuaxanaguec ca pa'ateec na'a'q. Chaqdato' da saconaxaguet da nca'alaxa mayi chigoqo'ot so qadataxala' Jesucristo. 
1TH.5.10	Somayi qomi' ileualguete, cha'ayi nshitaique da qanachaalataxaua, nai'ctaxa da na ñica'alaqtauec, huo'otaq mashi qadeleu. 
1TH.5.11	Ÿoqo'oyi qantauñiÿa't, qataq ñi 'oonolec i'añaqchit ca lÿa. Qaq de'eda mashi qau'ochiitac, nachida qoquiitot.
1TH.5.12	Qami' qadqaÿa't, qami' ñachoxodenaqtoto da ÿataqta qauloÿiguet na l'onataxanaxanecpi so qadataxala' Jesús nam qami' ilotagueto qataq qami' huaqattegalo. 
1TH.5.13	Ÿataqta qauauochiic, qataq ÿataqta qauchoxoyiñi, souaxat da l'onataxanaxac. Qoviitaiguio' da qami' lactrapiguiñi, saqca ca da ñi 'oonolec da qoñiita.
1TH.5.14	Nataq'en qami' qadqaÿa't, qami' saqataxalo da ÿataqta qoñiÿapega na sa ishit da do'onataxan, qataq qau'añaqchichi na sa da'angui yi lauel, qataq qautauañi na sa da'añi da lpi'iÿaxac, qataq qanhualaxauñi' 'enauac na shiÿaxauapi.
1TH.5.15	Ÿataqta qanchilliÿa'a't, saqca ca ishiitena'aguet ca sa ÿaÿamaxañi da i'otec ca lÿa. Chaqdato' da qami' qanpogoxoiñiÿapegue' da qau'ochiic ca ÿaÿamaqchiguiñi ñi 'oonolec da qoñiita qataq 'enauac na laÿipi shiÿaxauapi.
1TH.5.16	Qoviitaiguio' da ÿataqta qami' machiyiñi. 
1TH.5.17	Qoquiitot da qanqouagaxauñiitac. 
1TH.5.18	Nai'ctaxa da huo'o na qami' huelguete, qalaxayi nachi 'en'am qai'añiitacot da qan'achiquiaxaqui ñi Dios. Cha'ayi nachida da 'eetapeguec ñi Dios da qoñiita, cha'ayi mashi qau'amaqchiñi so Cristo Jesús.
1TH.5.19	Sa ishit da qaualamachi da l'onataxanaxac so Espíritu Santo. 
1TH.5.20	Sa ishit da qau'otañi da l'aqtaxanaxac ca i'aqtaxanaxac ñi Dios. 
1TH.5.21	Qalaxayi qavi'iguiñi 'enauac, qaq cam ÿaÿamaqchiguiñi, nachica ca qauaÿamaxachi. 
1TH.5.22	Qadvichiÿa'aguet 'enauac na ÿotta'a't sa ÿaÿamaxañi.
1TH.5.23	Qaq ñi Dios mayi qomi' ÿanema da qadlagaxayic, nachiñi ñi qami' iqui'itaxatte' qome, qataq ÿaÿamaxat 'enauac da qad'oquiaxaqui, qataq ñi qoquiÿapegue' qadqui'ii, qataq 'enauac da qadvilÿaxaqui, da ÿataqta saqca ca qadasouaxashichi naq'en, chochi ivitta'a ca lvidaxac so qadataxala' Jesucristo. 
1TH.5.24	Ñim qami' iÿaxanalo ÿataqta sa ÿatenachit quiaxa da l'aqtac, ipactelec 'enauac de'eda.
1TH.5.25	Qami' qadqaÿa't, qanqouagaxauñiilguete qomi'.
1TH.5.26	'Enauac qome na qadqaÿañicpi da qanquiñi', qalaq qanapigoqoi qataq qanchoxonñi'.
1TH.5.27	Cha'ayi aÿim lamaxashic so qadataxala', qaq nagui qami' saqatalo da qautaxaÿaxañi ana ÿide da n'axaÿaxana 'enauac na qadqaÿañicpi.
1TH.5.28	Qaq so qadataxala' Jesucristo qami' ÿanema qome ca no'on qoyiquiaxaqui. Aja', nachi 'eetec de'eda.
2TH.1.1	Aÿim Pablo, aÿim soota'agueta na Silvano qataq Timoteo. Qaq nagui qami' samaxalo ana ÿide, qami' ÿaqaÿañicpi 'amqajnataxanaxaicpi mayi qoñiitaña na la ciudad Tesalónica. Qami' mashi qan'aviitau'a ñi qadta'a Dios qataq so qadataxala' Jesucristo. 
2TH.1.2	Ñishitaique da qauacoñiiguet da nqouagaxanaqtaic qataq da nlagaxayic mayi chigoqo'ot ñi qadta'a Dios qataq so qadataxala' Jesucristo.
2TH.1.3	Qami' qadqaÿa't, qomi' soqolaqtot da sanaqtacot da qan'achiquiaxac ñi Dios, souaxat da qoñiita. Qaq damayi nachi lataxac, cha'ayi qami' ÿataqta nquictashiguem da qadpi'iÿaxaqui qataq da lsoxoyic ñi 'oonolec da ÿauotec ca lÿa, ÿataqta nqochiitauec. 
2TH.1.4	Qaq ÿoqo'oyi qomi' ÿataqta saqalota da qayi'oxonnataxanaxa da qoñiita da sa'aqtaxanaqtapeguem nam i'amaqten ñi Dios, souaxat da qanhualaxaunaxaqui qataq da qadpi'iÿaxaqui, nai'ctaxa da qoviitangui 'enauac na qancanaguiiqui qataq na qanque'ejnaxaqui. 
2TH.1.5	Qaq de'eda ichoxot da ñim Dios ÿataqta sa depe'enaxan qom nmit na shiÿaxauapi, cha'ayi ñimayi ila'a da qoñiita da ÿataqta qaunoxoñiu'a cam ñaq natauo l'onataxanaxac, da huo'o mshi huo'o nagui da qanque'ejnaxaqui.
2TH.1.6	Cha'ayi nachi lataxac da ñi Dios ÿauo'o qome ca nque'ejnaxac na i'ottac da qanque'ejnaxaqui, 
2TH.1.7	qataq da qami' nmataxanaxaneeguesopa qome na qanque'ejnaxaqui, nataq'en qomi', que'eca na'a'q qom ñi'iguelaq so qadataxala' Jesús, chigoqo'ot na piguem da nachaxan, nactaigui na 'ico' l'edaxa na nodec qataq na chigaqshiguem Dios lamaxashicpi mayi 'añaxaicpi. 
2TH.1.8	Anaga da ÿauo'o da nhuaxanaguec na sa ÿoqocha'a ñi Dios qataq sa ÿalaxalec da no'on qad'axaÿaxac mayi n'aqtaguec so qadataxala' Jesucristo. 
2TH.1.9	Namayipi ÿataqta saq llalcolec da nhuaxanaguec lta'adaic mayi chochi tateec qanqoÿin, qataq qaimaqhuec, ÿataqta qaÿoqteuga qanqoÿin da yaqto' sa ilogui da lli'oxoyic qataq da l'añaxac so qadataxala', 
2TH.1.10	que'eca na'a'q qom ñi'iguelaq somayi da qaÿi'oxoden, ÿi'oxoden na maichi lalamaxatpi, qataq da qai'aalac, i'aalac 'enauac na 'amqajnataxanaxaicpi. Cha'ayi qami' mashi qau'amaqchiñi dam qami' sa'axataqtapeguema.
2TH.1.11	Qaq nachida da huo'o mshi ñoqouagaxaunaqteguelec da qoñiita, seÿaxanaqtacot ñi qadta'a Dios da ña qami' itauanque da ÿataqta qoquiitalec da lliquiaxac da huo'o mshi qami' iÿaxanalo. Nataq'en ñoqouagaxaunaqtacot ñi Dios mayi 'añaxaic da ña ipactelec 'enauac nam ÿaÿamaqchiguiñi qoñiitapeguecpi qataq da l'onataxanaxac da qadpi'iÿaxaqui. 
2TH.1.12	Yaqto' da l'enaxat so qadataxala' Jesucristo huo'o da lli'oxoyic souaxat da qanachaalataxaqui. Qataq somayi qami' ÿanema da qayi'oxoyiqui, cha'ayi nachida da 'eetec da lqouagaxanaqtaic ñi qadta'a Dios qataq so qadataxala' Jesucristo.
2TH.2.1	Qaq nagui, qami' qadqaÿa't saxa da sa'axataq da lli'iguelaxasoxoc so qadataxala' Jesucristo, qom anac da qomi' laÿona't. Qami' saqataxalo 
2TH.2.2	da sa ishit qome da qalhuotta'a da qaÿashaxaneec da qadhuennataxaqui, qataq sa ishit da qami' icolanaqchi't da huo'otaq qoÿiitega da mashi ivita ca laloqo' da nvi' so qadataxala'. Cha'ayi sa iuena'a da huo'o ca n'enaqchingui da 'eetega 'ico' i'aqtaxanaxan so Espíritu, huo'otaq da huo'o ca n'aqtaxanaxac qau'aqÿapeguelec, huo'otaq qauacoñiiguet aca nede qoÿiitega qodede. 
2TH.2.3	Qalaxayi sa ishit qome da huo'o ca qami' ÿatenachi't. Cha'ayi qom yaqta'a da ivita que'eca na'a'q, nachi hua'auñi da nachajñi ca shiÿaxauapi, ÿataqta npa'aguene' ñi Dios, nachi yi'oq que'eca shiÿaxaua 'itaxaloxoic cam taÿa'a da ÿataqta imeuo qanqoÿin. 
2TH.2.4	'Eca ca depa'aguenataxan mayi nachajñi da dataÿa'aguet 'enauac na ÿachitac da l'enaxat ñi Dios, huo'otaq nam qanatameetacotpi. Qataq ivitta'a da nso'oolec ca atamnaqa' da qanatamnot ñi Dios, nachi 'eetega da nachica ca Dios.
2TH.2.5	¿Sa ishito' da qantouñiita'ac da sa'axattac de'eda co'ollaq aÿim qami' soota'agueta? 
2TH.2.6	Cha'ayi qami' mashi qauaÿajñiita da nqanaxattac que'eca shiÿaxaua 'itaxaloxoic da huo'o mshi sa nachaxan nagui, to' qom ivita ca ÿoqta laloqo'. 
2TH.2.7	Cha'ayi dam saq cha'a ñi'itaxaloxo mashi sogote da do'onataxaatac. Qalaxayi chochi iuatta'a da qanqat dam nllitañi. 
2TH.2.8	Huaña qome, nachi nachaxan que'eca shiÿaxaua 'itaxaloxoic. Qalaxayi so qadataxala' Jesús ÿalauat qome, idolec na l'at qom ncosaueegue da iquetetot camayi. Nachi ileuaña naq'en souaxat na l'edaxa qom ñi'iguelaq. 
2TH.2.9	Da lvidaxac que'eca 'itaxaloxoic nactaigui da l'onataxanaxac so shiÿaxaua lma'na, l'enaxat Satanás. Ÿataqta lta'adaic da l'añaxac, ishit da i'ot na n'anecpi qataq ca sa qaÿauanapigui mayi depi'itaqtaxan. 
2TH.2.10	Do'onataxana 'enauac na ÿotta'a't sa ÿaÿamaxañisat da chochi ÿatenachit na shiÿaxauapi mayi taÿa'a da nhuaxanaguec chochi tateec, cha'ayi mashi sa ishit da ÿaconguet da 'eesa lataxac mayi ishit da qanca'algui. 
2TH.2.11	Ÿoqo'oyi ñi Dios ña ÿauaxaÿa'a da quegue naq'en da nsomaxac, yaqto' i'amaqten da chochi natenataxanaxac. 
2TH.2.12	Yaqto' ÿataqta lta'adaic da nhuaxanaguec 'enauac nam sa ishit da i'amaqten da 'eesa lataxac. Chaqdata da nqopita na sa ÿaÿamaxañisat.
2TH.2.13	Qami' qadqaÿa't, mayi qami' nauochaxa'u so qadataxala', qomi' soqolaqtot da sanaqtacot da qan'achiquiaxac ñi Dios souaxat da qoñiita, cha'ayi ñimayi qami' lca'au'alo co'ollaq saxanaqaca ana 'alhua da qami' nca'alaxatreec. Qaq de'eda nca'alaxa chigoqo'ot so Espíritu mayi chigoqchigui da qami' lalamqa'te naq'en ñi Dios, nataq'en chigaqaigui da 'eesa lataxac mayi qau'amaqchiñi. 
2TH.2.14	Qaq nachida da huo'o mshi qami' iÿaxanalo ñi Dios, nshitaique da qauacoñiiguet da nca'alaxa mayi chigaqaigui da n'aqtac dam sa'axataqtac. Nataq'en nshitaique da qanhuañiÿau'a da lli'oxoyic so qadataxala' Jesucristo.
2TH.2.15	Qaq ÿoqo'oyi qami' qadqaÿa't, saqco' qome ca qauqochiÿa, qataq qan'añaxachiitec da qadapaxaguenataxanaxac dam qami' sanaxama co'ollaq qami' souaqta'agueta, huo'otaq na huetalec ana qodede. 
2TH.2.16	Qaq ñim qadataxala' Jesucristo qataq ñi qadta'a Dios ñim qouagaxanaqtaqaic mayi qomi' ÿauoteque, qataq qomi' ÿanema da qad'añaxac chochi tateec, qataq da ÿaÿamaqchiguiñi qanaquitaxac, 
2TH.2.17	ñiimayi i'añaqchi't qome naua qadquiyaqchilli', qataq qami' itauanque da qami' 'añaxaiqa da qau'axachi qataq qau'ochi 'enauac na ÿaÿamaqchiguiñisat.
2TH.3.1	Qaq da pa'ateec qad'aqtac, qami' qadqaÿa't, qanqouagaxauñiilguete qome qomi', yaqto' da l'aqtac so qadataxala' saqaÿaloq da ivideuga 'enauac na shiÿaxauapi da ÿi'oxoden. Nachi 'en'am co'olloxochiyi da qoñiita. 
2TH.3.2	Nataq'en qanqouagaxauñiilguete qomi' da ña qomi' qanca'alaxateeguesopa na shiÿaxauapi qauemaicpi mayi n'aqchittac da ÿaÿamaqchiguiñi, cha'ayi sa ishit da 'enauac na shiÿaxauasat da hueto'ot da npi'iÿaxac. 
2TH.3.3	Qalaxayi so qadataxala' mayi sa ÿatenachit ca l'aqtac qami' itauanque da qami' 'añaxaiqa, qataq qami' ntelaqna'agueta na sa ÿaÿamaxañisat. 
2TH.3.4	Qaq somayi mayi qomi' ÿanema da qanaquitaxac da qoñiita da qoquiitot da qau'ochi dam mashi qau'ochiitac mayi qami' samaxasoxolguete. 
2TH.3.5	Qaq so qadataxala' qami' itauanque da ÿataqta qauanomiiteguet da lsoxoyic ñi Dios, qataq qami' itauanque da qanhualaxaunaxaqui mayi 'eeta'am da lhualaxavic so Cristo.
2TH.3.6	Qami' qadqaÿa't, qami' saqataxalo, cha'ayi qomi' lamaxa'shi so qadataxala' Jesucristo, da sa ishit da qanhuoquiiteguet ca camachaqca qadqaÿa da sa ishit da do'onataxan, qataq lamaaxa da sa ishit da quetegue da qadapaxaguenataxanaxac mayi qami' sanaxama. 
2TH.3.7	Cha'ayi qami' mashi qauaÿajñiita da lataxac da qoquiitelec dam qami' sachaxanaxalo qadataxac. Co'ollaq qami' souaqta'agueta, qalaq sa ishit da sa so'onataxanaq, 
2TH.3.8	qataq sa ishit da chochi sachiguenaqtac ca aloq ñi 'oonolec da qoñiita da huo'otaq sa seshiitenaq. Chaqdata da so'onataxanaqtac, ñasamaqtañi na na'axa'tesat qataq na pesa'chi, cha'ayi sauoqtaique da sa ishit da huo'o ca nsallaxaueetapegueto qomi' da qoñiita. 
2TH.3.9	Nai'ctaxa da qomi' huo'o da qad'amaqchic da huo'otaq qami' seÿaxanaxaiguilo da qomi' qautauañi', qalaxayi qomi' ñaconaxala't da so'onataxanaqtac, cha'ayi sauoqtaique da qami' qoquiitelec da qadataxac. 
2TH.3.10	Cha'ayi co'ollaq qami' souaqta'agueta, qalaq qami' sanaxama de'eda lataxac da ca shiÿaxaua da sa do'onataxan, qaq mashi deque'ectoxo'. 
2TH.3.11	Cha'ayi qomi' sa'axasoqtapeguelec da huo'o na sa ishit da do'onataxan da qoñiita. Chaqdata da nalamaqte' da lli'imaxa, sa ishit da do'onataxan. 
2TH.3.12	Que'eca shiÿaxaua samaxasoxonaxalec qataq saqataxa, cha'ayi qomi' lamaxa'shi so qadataxala' Jesucristo, da ÿataqta do'onataxan, saqca ca taÿapigui lauel, yaqto' ishit da nauec ca lhuenec.
2TH.3.13	Qami' qadqaÿa't, sa ishito' qome da qadasamiiñi da qau'ochi da ÿaÿamaqchiguiñi. 
2TH.3.14	Da huo'o ca 'oonolec da qoñiita da sa ishit da ÿalaxalec da qad'aqtac mayi huetalec ana qodede, camayi ÿataqta qauauattoñiita. Nachi sa ishit da qaualliquiiguet, yaqto' camayi maichi n'aloxon. 
2TH.3.15	Qalaxayi sa ishit da 'ico' qanpa'aguenaxauai. Chaqdata da ÿataqta qauqachiÿa, qoñiiteguem ca qadqaÿai.
2TH.3.16	Qaq so qadataxala' Jesús mayi chigoqo'ot da nlagaxayic, somayi qami' ÿanema qome da qadlagaxayiqui 'enauaque naua vi'iyi qataq 'enauac na sochaqna lataxaguesat. Qaq somayi hueta'agueta qome 'enauac da qoñiita.
2TH.3.17	Aÿim Pablo maichi semapegue' da shiyiñi da iquinaxanaxac. Qaq de'eda nachi shiita'ac 'enauac ana ÿidepi da maichi ñanedelec. Qaq 'eda da nedaguec ana ÿide. 
2TH.3.18	Qaq so qadataxala' Jesucristo qami' ÿanema qome 'enauac da qoñiita ca no'on qoyiquiaxaqui. Aja', nachi 'eetec de'eda.
1TI.1.1	Aÿim Pablo, aÿim lamaxashic so Jesucristo. Qaq de'eda ñamaxasaguec chigoqtot ñi Dios mayi qadca'alaxaqui, nataq'en so qadataxala' Jesucristo mayi ÿataqta qadpe'et. 
1TI.1.2	'Am Timoteo, 'en'am da 'am ÿalec, cha'ayi aÿim 'auachigoxottot da 'adpi'iÿaxac. 'Am samaxa ana ÿide, cha'ayi ñishitaique da 'auaconguet da nqouagaxanaqtaic nataq'en da nchoxonnataxanaxac, qataq da nlagaxayic mayi chigoqo'ot ñi qadta'a Dios nataq'en so qadataxala' Cristo Jesús.
1TI.1.3	Ñishitaique da 'am ñaq qonetaña yi la ciudad Éfeso, 'eeta'am so lÿa na'a'q co'ollaq aÿim sata'ague da 'alhua Macedonia, cha'ayi huo'o na dapaxaguenataxaatapeguec na sa lataxac. Ÿoqo'oyi ñishitaique da qonapega namayipi da sa ishit da quetalec da dapaxaguenataxaatapeguec de'eda, 
1TI.1.4	qataq nal'en sa ishit da ÿoqocha'a na chochi n'aqtaxanaxac n'ajnaxaic, nataq'en da n'aqtaguec da lliquiaxac so hua'au lta'alpi. Cha'ayi damayi ndota't da cotaxac mayi qaica ca naigui, qataq sa ishit da itauan ca shiÿaxaua da huapegue' da n'onataxanaxac mayi Dios qomi' ÿanema, souaxat da huo'o da qadpi'iÿaxac.
1TI.1.5	Qaq damayi qaÿamaxasoxoolec da qoÿaxaañi, cha'ayi ñi Dios nshitaique da nchoxonna't na shiÿaxauapi. Ca shiÿaxaua huo'o da lsoxoyic, cha'ayi ÿataqta qui'itta añi lquiyaqte, qataq da lavilÿaxac ÿaÿamaqchiguiñi, qataq huosota da lpi'iÿaxac. 
1TI.1.6	Cha'ayi mashi huo'o na ilamaqhuec, ca'ai da ÿaÿamaqchiguiñi, isomaxanaqchit na ntaxaÿaxacpi mayi saqca ca naigui. 
1TI.1.7	Namayipi nshitaique da apaxaguenaxala' da dapaxaguenataxanec na lqataxacpi ñi Dios. Qalaxayi ÿataqta sa ÿaÿaten dam i'axattac, nataq'en dam dapaxaguenataxaatapeguec mayi 'eetega ÿataqta 'eesa lataxac.
1TI.1.8	Saÿajnaq na lqataxacpi ñi Dios da ÿataqta ÿaÿamaqchiguiñi da qaipagaqchiichigui da ÿataqta l'onataxanaxac. 
1TI.1.9	Cha'ayi mashi qaÿaÿateeta da sa ishit da qai'ot na nqataxacpi da nmit ca shiÿaxaua da ÿataqta no'on. Chaqcata ca shiÿaxaua da sa i'ot na nqataxacpi, qataq sa ÿalaq, qataq qauemaic, 'itaxaloxoic, sa iyacnapec ñi Dios nataq'en da n'amqajnataxanaxac, qataq ca ÿalauat ca lta'a, huo'otaq aca late'e, huo'otaq camachicague't shiÿaxaua. 
1TI.1.10	Na nqataxacpi nmit ca shiÿaxaua da ncachitapegue' ana 'alo, huo'otaq ca maichi lÿa 'eeta'am shiÿaxaua, nataq'en da decachiÿa ca lÿa, nataq'en da tenataxanaxaic, huo'otaq da i'axat ca 'eetega lataxac, qalaxayi chochi shipegaxanaxac. Na nqataxacpi nataq'en ividauga da nmit 'enauac na sa ÿalaxaguet da napaxaguenataxanaxac mayi no'oita. 
1TI.1.11	Qaq de'eda napaxaguenataxanaxac mayi no'oita ÿataqta nateeteguet da n'aqtac mayi chigaqaigui da nca'alaxa mayi ÿapac da lyaquiaxac. Damayi chigoqtot ñi Dios mayi hueto'ot da namaxayic. Qaq damayi aÿim qaipataxalec da sa'axateec.
1TI.1.12	Sanot da ñi'achiquiaxac ñi qadataxala' Jesucristo mayi aÿim ÿanem co'olloxochiyi da i'añaxac da souapegue' de'eda, cha'ayi ñimayi saq llalcolec da lpe'e naq'en aÿim, qataq aÿim ipataxalec da l'onataxanaxac. 
1TI.1.13	Qaq ñimayi aÿim i'otec de'eda, nai'ctaxa da so lÿa na'a'q ÿataqta sasaxalguete na itaxaÿaxaco qauema da sa seyacnapec, qataq secaatac, qataq seshiueetac. Qalaxayi ñi Dios ÿataqta aÿim ichoxoden, cha'ayi saxanaxa da sa'amaqten so Jesús, qataq ÿataqta sa saÿaten da so'ottac. 
1TI.1.14	Ÿoqo'oyi aÿim ÿanem da lqouagaxanaqtaic ÿataqta saq llalcolec, nataq'en da npi'iÿaxac, nataq'en da nsoxoyic mayi 'enauac qomi' qoÿanema souaxat da ñi'adaqtau'a so Cristo Jesús.
1TI.1.15	Qaq de'eda ÿataqta 'eesa, sa ishit da qaÿoqolguet, cha'ayi so Cristo Jesús naÿa ana 'alhua da nca'alaxateec na shiÿaxauapi 'itaxaloxoicpi. Qaq aÿim, mayi aÿim ÿacteec da aÿim 'itaxaloxoic. 
1TI.1.16	Qalaxayi ñaqaiyita ñi Dios aÿim ichoxoden, cha'ayi ñimayi nshitaique da aÿim l'auaxanec da do'onataxana naq'en so Jesucristo da ÿachaxana na shiÿaxauapi da lhualaxavic lta'adaic. Cha'ayi ÿauotaique da aÿim naloqnaxanaxat, yaqto' ca shiÿaxaua ishit da i'amaqten so Jesús, qaq ÿaconguet da nca'alaxa mayi chochi tateec. 
1TI.1.17	Ÿoqo'oyi nagui sanaxam ñi qadta'a Dios da qayi'oxonnataxanaxa qataq da qadyacnataxanaxac mayi chochi tateec. Ñimayi qaica ca loga't, qataq sa ishit da qaila'a. Ñim Dios mayi qaica ca lÿa 'en'am, qataq ÿajnaxanaxaic. Aja', nachi 'eetec de'eda.
1TI.1.18	'Am ÿalec Timoteo, 'am sami' da ÿaqataxac, cha'ayi ñishitaique da qoquetalec da 'auloctapeguelec da 'ad'onataxanaxac, qalaxayi nachida da 'adpi'iÿaxac, qataq da ÿaÿamaqchiguiñi 'advilÿaxac. 'Aupactelco' qome da 'an'aqtaguec mayi chigaqaigui na Dios l'aqtaxanaxanecpi. 
1TI.1.19	Cha'ayi mashi huo'o na ilamaqhuec, ca'ai da lpi'iÿaxac, souaxat da sa ÿalaxalec da lavilÿaxac ÿaÿamaqchiguiñi. 
1TI.1.20	Qanachi 'eetec da huaiguilo soua Himeneo nataq'en so Alejandro. Ÿoqo'oyi soomayi sangueta so Satanás, yaqto' sa ishit da nachi 'eetra'ac da quetralec da sa iyacna'pe ñi Dios.
1TI.2.1	Qaq da hua'auchiguiñi i'aqtac 'eeta': Ñishitaique da saqata da qanayictot da qouagaxaunaxac, da qanqouagaxaueelec 'enauac na shiÿaxauapi, da qanqouagaxaunot ñi Dios, nataq'en da qoÿanot da 'achiquiaxac. 
1TI.2.2	Nataq'en ñishitaique da qanqouagaxaueelec na nta'alpi mayi lta'adaicpi qataq 'enauac na ltauapi, yaqto' da qanachaalataxac qaica camachaqca. Nda'a't da qadamachiguiñi, selagaqtapiguiñi, cha'ayi ÿataqta ñañanqot ñi Dios, qataq no'on da qanmejnaguec. 
1TI.2.3	Qaq de'eda qouagaxaunaxac ÿataqta 'eesa lataxac, ÿaÿamaxadeeta ñi Dios mayi qadca'alaxaqui. 
1TI.2.4	Cha'ayi ñimayi nshitaique da 'enauac qanca'alaxateec na shiÿaxauapi, qataq ividaxatta'a da ÿaÿateeta da lataxac mayi ÿataqta 'eesa. 
1TI.2.5	Cha'ayi 'oonolec ñi Dios, nataq'en 'oonolec so shiÿaxaua mayi ishit da ÿi'iguelaxateguet da nmane' naq'en ñi Dios na shiÿaxauapi. Somayi l'enaxat Jesucristo. 
1TI.2.6	Somayi nañanguet da qaÿalauat, qaq de'eda nalaataguec naigui da ishiiten aso lashiue da lca'alaxa na 'enauac shiÿaxauapi. Qaq de'eda co'ollaq ivita so laloqo', nachi jec da qai'axateec. 
1TI.2.7	Ÿoqo'oyi ñi Dios aÿim ÿanagui da aÿim l'aqtaxanaxanec qataq lamaxashic, da sapaxaguen na saq judiopi, da sapaxaguenec da npi'iÿaxac qataq da lataxac mayi ÿataqta 'eesa. Da i'aqtaxanaxac ÿataqta 'eesa, sa ishit da aÿim tenataxanaxaic, cha'ayi sa'amaqten so Cristo.
1TI.2.8	Ÿoqo'oyi ñishitaique da 'enauac na ÿallippi da nqouagaxauen, qalaq ÿachaxaatrashigue'm naua lhua'q. Qalaxayi ÿataqta iqui'itaxatte' naua lquiyaqte, sa ishit da huetacot ca lalemataic, huo'otaq da ncotatague' ca lÿa. 
1TI.2.9	Nataq'en ñishitaique da na 'alpi ÿataqta ÿaÿamaxatta da n'otaxac, qataq ÿaÿaten da ntel-la't, sa ishit da ñi'oxonnaxai. Yaqto' 'ique' n'otaxat da ÿaÿamaqchiguiñi 'onataxac. Sa ishit da nachida da yi'oqchigui da huo'otaq i'ot na laue, huo'otaq ca 'otaxat chigaqaigui na oro huo'otaq perlas, huo'otaq ÿauo'o aca lapoto da saqaÿoqteu'a naq'en. 
1TI.2.10	Chaqdata da i'ot ca ÿaÿamaqchiguiñi, yaqto' 'ique' n'otaxat. Cha'ayi nachida da 'eetec aca 'alo da quetague' ñi Dios. 
1TI.2.11	Nataq'en ñishitaique da na 'alpi ÿataqta ñi'imaxatta da n'axaÿaxana da napaxaguenataxanaxac. Sa ishit da sa n'axaÿaxan. 
1TI.2.12	Cha'ayi sa ishit da sashinem aca 'alo da dapaxaguenataxan da huo'otaq huetaigui ca naponaxac. Qataq sa ishit da napacapeguelec ca shiÿaxaua. Chaqdata da ñi'imaxatta. 
1TI.2.13	Cha'ayi ñi Dios hua'auchiguiñi i'ot so Adán. Qaq co'ollaq ime, nachi i'ot aso Eva. 
1TI.2.14	Qaq so Adán sa ishit da nachiso so qaÿatenachit. Chaqasota aso Eva mayi qaÿatenachit. Qaq co'ollaq qaÿatenachit, nachi huo'o da lasouaxashit. 
1TI.2.15	Qalaxayi aca 'alo ishit da qanca'alaxateec da ÿataqta huelec da ntela'a da lco'oxoc, qataq quetot da lpi'iÿaxac qataq da lsoxoyic, qataq ÿataqta iqui'itaxatta da nachaalataxac, qataq ntel-la't.
1TI.3.1	De'eda ÿataqta 'eesa: Da huo'otaq huo'o ca nshitaique da lataxala' na 'amqajnataxanaxaicpi, qalaq ÿataqta ÿaÿamaqchiguiñi 'onaxaic yim tategueu'a n'onataxanaxac. 
1TI.3.2	Ÿoqo'oyi ca lataxala' na 'amqajnataxanaxaicpi sa ishit da huo'otaq sa ÿaÿamaxañi da n'aqtaguec. Chaqdata da 'oonole naq'en aca lhua, qataq ÿataqta ilotegue da lliquiaxac, nloteec, qataq qaica ca taÿapegueu'a. Qataq ÿataqta nloshiguem, sa ishit da sa ilo'oguet da lÿa da namaxasoxoic. Qataq ÿaÿaten da dapaxaguenataxan. 
1TI.3.3	Qataq sa ishit da taxaic, qataq sa ishit da sa lhuanguit da lalemataic. Qataq sa ishit da quetaigui da latenataxanaxac da nmitta'a aca plata. Chaqdata da soxodaic, qataq huo'o da lhualaxavic, qataq sa ishit da chochi naquitta'a aca plata. 
1TI.3.4	Qataq ÿaÿaten da ilo'ogue da lma'ÿaxac, qataq ÿapaxaguen da lco'oxoc da ÿalaq qataq detelaxanaqta. 
1TI.3.5	Cha'ayi da huo'otaq sa ÿaÿaten da ilo'ogue da lma'ÿaxac, qaq ¿huá'ago' ca 'eetec da ilo'ogue na i'amaqten ñi Dios? 
1TI.3.6	Ca nataxala' sa ishit da huo'otaq chita'ague da da'amqajnataxan, cha'ayi sa iuena'a da huo'otaq taigui da n'amqajnaxaic, nachi ishit da que'emaxam qome, qanachi ishit da 'eeta'am da nhuaxanaguec co'olloxochiyi so shiÿaxaua lma'na. 
1TI.3.7	Nataq'en iuen da no'on da n'aqtaguec naq'en na saq 'amqajnataxanaxaicpi, yaqto' sa ishit da sa qaÿauo'o ca 'enec qanqoÿin, yaqto' sa ishit da ilamqa'aguet ca lqoinaxanaxac so shiÿaxaua lma'na.
1TI.3.8	Nachi 'eetec nataq'en na ltauapi ca nataxala' iuen da no'on da n'aqtaguec, qataq sa ishit da ÿatenachit da l'aqtac. Qataq sa ishit da taxaic, qataq sa ishit da quetaigui da latenataxanaxac da nmitta'a aca plata. 
1TI.3.9	Nataq'en ÿauattoota ca saq cha'a ltaxac da qadpi'iÿaxac, qataq da lavilÿaxac ÿaÿamaqchiguiñi. 
1TI.3.10	Nataq'en iuen da hua'auñi qaÿi'iguen. Qaq da ime da qaica ca sa ÿaÿamaxañi n'aqtaguec, nachi ishit da ltaua qanqoÿin ca nataxala'. 
1TI.3.11	Aca 'alo nataq'en iuen da no'on da n'aqtaguec, qataq sa ishit da n'aqtaqa l'o'. Chaqdata da sa daÿactac, qataq ipactelec 'enauac da l'onataxanaxac. 
1TI.3.12	Ca ltaua ca nataxala' ÿataqta 'oonole aca lhua naq'en, qataq ÿaÿaten da ilo'ogue da lco'oxoc qataq da lma'ÿaxac. 
1TI.3.13	Cha'ayi ca ltaua ca nataxala' da 'onaxaic da l'onataxanaxac, nachi camayi ivitta'a da huo'o da lli'oxoyic, qataq sa ishit da ñi'ilec da i'axattac da lpi'iÿaxac mayi ÿachigoxoto'ot so Cristo Jesús.
1TI.3.14	Huo'o da iyaxa da 'am ñauane'. Qalaxayi 'am samaxa ana'ana ÿide, 
1TI.3.15	yaqto' da aÿim lcopata'aguet, qalaxayi mashi lhuotta da 'auaÿaten ca no'on n'onataxac ca 'oonolec na llalaqpi ñi Dios, mayi qoÿinac, nachina na 'amqajnataxanaxaicpi nam i'amaqten ñi Dios mayi ÿataqta nca'altauec. Namayipi nachina na nllitañi da 'eesa lataxac, qataq 'ico' lcopaqtaxat. 
1TI.3.16	Qaq sa ishit da qaÿoqolguet de'eda saq cha'a lataxac da qad'amqajnataxanaxac, cha'ayi ÿataqta lta'adaic da lli'oxoyic:
1TI.3.16	Ñi Dios nachaxan, qalaxayi nachida da yi'oqchigui lapachiyaxac na shiÿaxauapi;
1TI.3.16	qaq da n'aqtaguec co'ollaq i'axat so Espíritu ÿataqta 'en da no'on shiÿaxaua,
1TI.3.16	qaq ÿauaachigui somayi 'enauac na chigaqshiguem Dios lamaxashicpi.
1TI.3.16	Qataq qai'axatem 'enauac na ÿotta'a't shiÿaxauapi,
1TI.3.16	ÿoqo'oyi huo'o na i'amaqten na 'enauac ÿallippi nam huetalecna.
1TI.3.16	Ime, qaq qaÿaueegue da piguem.
1TI.4.1	Qalaxayi so Espíritu i'axatta'agueta naua natrauo na'axa'te da huo'o qome na ca'ai da lpi'iÿaxac, nachi ca'attegueñi' na saq cha'api tenataxanaxaic, qataq n'axaÿaxaatega da lapaxaguenataxanaxac na lamaxashicpi so shiÿaxaua lma'na. 
1TI.4.2	Qataq n'axaÿaxaatega na saq ÿataxalec qataq tenataxanaxaic mayi mashi ÿavic da ntounaxac, ÿoqo'oyi sotaq nomguet da i'ot ca ÿaÿamaqchiguiñi. 
1TI.4.3	Ne'ena shiÿaxauapi sa ÿashin da nadonaxac, nataq'en huo'o na sa ÿashin nallicpi da qanallic. Qalaxayi ñi Dios i'ot 'enauac na nallic, yaqto' ishit da chictac nam da'amqajnataxan qataq mashi ÿauatton da 'eesa lataxac, da ÿanem da n'achiquiaxac ñi Dios. 
1TI.4.4	Cha'ayi 'enauac na l'onatac ñi Dios ÿataqta 'onaxaic. Ÿoqo'oyi sa ishit da semaxaÿaxanaqtac, chaqdata da saconaxaguet, qataq sanaqtacot da qan'achic ñi Dios. 
1TI.4.5	Cha'ayi naua l'aqtaqa ñi Dios da qouagaxaunaxac ishit naq'en da iqui'itaxatta na qanallic.
1TI.4.6	Da 'am 'auapaxaguenec na qadqaÿañicpi de'eda shiitega, qaq 'am ÿataqta no'on l'onataxanaxanec so Jesucristo. Qataq 'am i'añaqchi't naua lqataxaco da qad'amqajnataxanaxac, qataq da ÿaÿamaqchiguiñi 'anapaxaguenataguec mayi qoquetalec. 
1TI.4.7	Qalaxayi sa ishit da 'auqocha'a na chochi n'aqtaxanaxac lma'na qataq qaica ca naigui. Chaqdata da 'anpa'ataxadeelec da qad'amqajnataxanaxac ñi Dios. 
1TI.4.8	Cha'ayi ca shiÿaxaua da ñi'igueeteguela't da sa desalli naq'en na l'oc, nataq'en cada'acolec da huo'o da naigui. Qalaxayi da qanpa'ataxadeelec da qad'amqajnataxanaxac ñi Dios, ÿataqta huo'o naq naigui. Cha'ayi ÿataqta naigui da 'achiquiaxac da achaalataxac nagui, nataq'en cam ñaq natauo. 
1TI.4.9	Qaq de'eda ÿataqta 'eesa, sa ishit da qaÿoqolguet. 
1TI.4.10	Qaq nachida da huo'o mshi so'onataxanaqtac qataq ñi'añaxataxaguet da qanshiunaguec, cha'ayi mashi hueto'ot ñi Dios da qanaquitaxac. Ñimayi mayi nca'altauec, qataq nachiñi ñi nshitaique da nca'alaxateec 'enauac na shiÿaxauapi, qalaxayi ca da'amqajnataxan nachica ca qanca'alaxateec.
1TI.4.11	Qaq de'eda shiitega ÿataqta 'auamaxasoxoolec qataq 'auapaxaguenataxanec. 
1TI.4.12	Qataq 'antel-la't, yaqto' sa ishit da 'am qanamattaña, souaxat da ñaq 'am nsoqolec. Chaqdato' da 'am laloqnaxanaxat na 'amqajnataxanaxaicpi souaxat da ÿaÿamaqchiguiñi 'adtaxaÿaxac, qataq da no'on 'iquiaxac, qataq da 'adsoxoyic, qataq da 'adataxac, qataq da 'adpi'iÿaxac, qataq da qui'itta n'aqtaguec da 'anachaalataxac. 
1TI.4.13	Qom saxanaxa da 'am sovita, qalaxayi qoqueto'ot na naponaxac da 'autaxaÿaxaata'pe naua ñiyigui'shi l'aqtaqa ñi Dios, qataq da 'ai'añaqchit na qadqaÿañicpi, qataq 'auapaxaguen. 
1TI.4.14	Sa ishit da 'anañaxane' da l'onataxanaxac ñi 'anshitaxat mayi 'am ÿami' ñi Dios so na'a'q co'ollaq ÿachanguit añi lquiyaqte na lataxala'pi na 'amqajnataxanaxaicpi da 'am ÿashil-lec.
1TI.4.15	Qataq qouapegue' de'eda shiitega, ÿataqta 'anañanguet, yaqto' 'enauac qaila'a da 'adañaxataxac. 
1TI.4.16	Qataq 'antel-la't, 'aulotegue da 'adapaxaguenataxanaxac. Ÿataqta qoquetot de'eda shiitega, cha'ayi da 'au'ot de'eda, nachi ÿataqta 'avida'aguet da 'am qanca'alaxateec qataq 'enauac na 'am n'axaÿaxaatega.
1TI.5.1	Sa ishit da 'audolec ca ntaxaÿaxac sa nsatta ca nquedoxonec. Chaqdata da 'auchittot da qonapega, 'au'enaxatchigui ca yi'oqchigui 'adta'a. Qataq da qonapega ca nsoq, 'au'enaxatchigui ca maichi 'adqaÿa. 
1TI.5.2	Qataq da qonapega aca nquedoxona, 'au'enaxatchigui aca yi'oqchigui 'adate'e. Qataq da qonapega aca qa'añole, 'au'enaxatchigui aca maichi 'adqaÿa, yaqto' qaica ca 'an'aqtaguec sa ÿaÿamaxañi.
1TI.5.3	'Autauan aca pa'ai da ÿataqta qaica ca pi'iÿa'a. 
1TI.5.4	Qalaxayi aca pa'ai da huo'o ca llalec huo'otaq laual, caamayi mayi hua'auyiñi ÿaÿate'n da ilodeguet qataq itaua'n aca maichi l'ac, ishiitenguet da ltaunaxanaxac soua chigoxogueta lta'al. Cha'ayi de'eda ÿataqta no'on, qataq ÿaÿamaxadeeta ñi Dios. 
1TI.5.5	Cha'ayi da huo'o aca pa'ai da huo'otaq ndoguiñi qataq qaÿalata'a't, qalaxayi mashi hueto'ot ñi Dios da naquitaxac, qataq queto'ot da nqouagaxaunaxac na na'axa'tesat qataq na pesa'chi. 
1TI.5.6	Qalaxayi aca pa'ai da nañanguet da sa ntel-la't, 'eeso'yi da ña nca'altauec, qalaxayi mashi 'ico' da ileu. 
1TI.5.7	Ÿoqo'oyi 'auamaxasoxoolec de'eda shiitega, yaqto' aca pa'ai sa ishit da huo'otaq sa ÿaÿamaxañi ca n'aqtaguec. 
1TI.5.8	Cha'ayi ca shiÿaxaua da sa ishit da huapegue' na maichi lauo' l'ecpi, que'eca shiÿaxaua sa natenguet da 'eetega lpi'iÿaxac. Lamaaxa da huo'otaq sa ishit da huapegue' ca maichi lalamaxat llalaqpi. Camayi ÿoqta napaquejlec ca saxanaxa da da'amqajnataxan.
1TI.5.9	Qaq aca lmalate na l'enaxat ana pa'ai, ndoteec qanqoÿin ana mashi ivi' naua sesenta vi'iyi, qataq 'oonolec naq'en ca chigoxoguet lhua. 
1TI.5.10	Qataq qaÿauattoota da l'onataxanaxac ÿaÿamaqchiguiñi. Qaq 'eda da n'aqtaguec acamayi: Da ÿataqta no'on da lco'oxoc, qataq da ilo'oguet ca namaxasoxoic, qataq qaica ca huotaique da huapegue' na 'amqajnataxanaxaicpi, qataq da huo'otaq mashi itauaatac da huo'o ca huetapigui ca lÿa, qataq da huo'o ca lÿa l'onataxanaxac ÿaÿamaqchiguiñi.
1TI.5.11	Qalaxayi sa ishit da 'edeu'a aca lmalate na n'enaxat aca pa'ai da saxanaxa da ivi' naua sesenta vi'iyi. Cha'ayi sa iuena'a da queueegue da lqopitaxanaqtaic, nachi ÿaxaañi da quegue so Cristo, cha'ayi nshitaique da qaltaq huadon. 
1TI.5.12	Qanachi huo'o da lasouaxashit, cha'ayi sa ipaguelec da nañanot so Cristo. 
1TI.5.13	Qataq taÿa da tateu'alo naua noiqa, chochi ivitta'a da qaica ca i'ot. Qaq saqdata da qaica ca i'ot, nataq'en taÿa da n'aqtaqa l'o' qataq nshiguenaxai, qataq sa ilo'oguelo naua ltaxaÿaxaco. 
1TI.5.14	Ÿoqo'oyi ana pa'ai mayi saxanaxa da ÿi'axaina', 'onaxaic da qaltaq huadon, yaqto' huo'o ca llalaqpi, qataq ishit da ilo'ogue ca lma'. Yaqto' qaica ca lligueuo ca depa'aguenataxaatac da huo'otaq ÿasaxalec ca sa ÿaÿamaxañi. 
1TI.5.15	Cha'ayi mashi huo'o ana pa'ai mayi ca'ai so Cristo da quegue so Satanás.
1TI.5.16	Ca 'amqajnataxanaxaic, huo'otaq aca 'amqajnataxanaxai, da huo'o aca lauo' lashi pa'ai, nachi 'onaxaic da itauan qome, yaqto' acamayi sa ishit da nsallaxaune' 'enauac na 'amqajnataxanaxaicpi, yaqto' namayipi ishit da itauan aca pa'ai mayi ÿoqta qaica ca pi'iÿa'a.
1TI.5.17	Ca nataxala' da ÿataqta ÿaÿaten da ilo'ogue na 'amqajnataxanaxaicpi, camayi ÿataqta qaÿauotec qome qataq qaitauan. Lamaaxa da nañanguet da da'aqtaxan qataq dapaxaguenataxan. 
1TI.5.18	Cha'ayi nachi nanettrañi naua ñiyigui'shi l'aqtaqa ñi Dios, 'eeta': “Sa ishit da 'ai'axattagui na lmic ca 'adauegaxanaxala' huaca da 'auapiaxanaxaalec na trigo da qanqattac ana ala.” Nataq'en 'eeta': “Qaishiiten ca 'onataxanaxaic aca maichi laueque.”
1TI.5.19	Sa ishit da 'auqocha'a ca chochi npa'aguenataguec ca lataxala' na 'amqajnataxanaxaicpi, chaqdata da huo'otaq dos, huo'otaq tres, caua da'aqtaxa'n. 
1TI.5.20	Qalaxayi ca saq ÿaxaañi da lli'itaxaloxo, qalaq camayi ÿataqta 'auaconeu'a, ÿauaachigui naq'en 'enauac na laÿipi da qonapega, yaqto' namayipi nal'en da ñi'i. 
1TI.5.21	Da ÿaqataxac 'am sami' nagui ÿataqta qomi' ÿauaachiguilo ñi Dios qataq so qadataxala' Jesucristo nataq'en na chigaqshiguem Dios lamaxashicpi lca'aguishicpi. Ÿataqta 'aualaxalco' qome da ÿaqataxac. Sa ishit da huo'o ca 'aumatalec da 'adauotaxat, qataq sa 'alca'agui na ÿale. 
1TI.5.22	Sa ishit da 'auÿalapegue' da 'edeuo ca lataxala' na 'amqajnataxanaxaicpi, cha'ayi sa iuena'a da 'am ishipaxanaqchit ca ñi'itaxaloxoshit ÿaqa'a. 'Antela'agueto' 'enauac qome na sa ÿaÿamaxañi.
1TI.5.23	Cha'ayi sa i'atai' da 'auet na 'adhuel, nagui sa ishit da ndoteec da 'anÿomgui na 'etaxat, chaqdata da 'anÿomgui na lataxa, qalaxayi saq 'amaqtaq naq'en.
1TI.5.24	Cha'ayi mashi huo'o na yi'aqlec da lli'itaxaloxoshit, ichiÿa'a da qanmit. Qalaxayi huo'o na saxanaxa da yi'oq da lli'itaxaloxoshit, to' qom mashi ime da qanmit. 
1TI.5.25	Qaq nachi 'eeta'am ca ÿaÿamaqchiguiñi n'onataxanaxac yi'oqta. Qalaxayi da huo'otaq saxanaxa da yi'oq, qalaxayi sa ishit da nachi 'eetai' da saq cha'a.
1TI.6.1	Ca namaxashic sa ishit da huo'otaq sa ÿalaxalec ca n'aco', yaqto' sa ishit da qauem ca n'aqtaguec da l'enaxat ñi Dios qataq dam sapaxaguenataxanaqtapeguec. 
1TI.6.2	Qaq ca namaxashic da huo'otaq huo'o ca n'aco' 'amqajnataxanaxaic, qalaq sa ishit da huo'otaq sa ÿalaxalec, lamaaxa da da'amqajnataxan. Chaqdata da ÿataqta huelec da lalaxayic, cha'ayi ca do'onataxaatacot, 'eeta'am l'amqajnataxanaxaua, qataq ÿataqta nauochaxaua lqaÿa. Qaq de'eda shiitega ÿataqta 'auapaxaguenataxanec qataq 'au'axat.
1TI.6.3	Da huo'o ca dapaxaguenataxaatapeguec na 'onataxacpi mayi sa lataxac, qataq sa iuona'aguet da napaxaguenataxanaxac no'oita mayi chigoqo'ot so qadataxala' Jesucristo, qataq da qad'amqajnataxanaxac mayi sapaxaguenataxanaqtapeguec, 
1TI.6.4	que'eca shiÿaxaua chochi n'amqajnaxaic, qalaxayi qaica ca ÿaÿaten. Ÿoqo'oyi lqopitaxat da chochi nmitta'ai da ÿauotaique ncotaxaqui na n'aqtacpi. Qaq de'eda 'eeta'am ca yi'oqchigui lalolaxa. Qaq de'eda nachida da chigoqtapoigui da pa'aguenaxac, cotaxac, nshiunaxanaxac, qataq da qaipettega ca nÿa, 
1TI.6.5	qataq da loquiaxac qaica ca loga't. 'Eda da 'eetec na shiÿaxauapi mayi mashi sotaq ÿaÿamaq da lauattonaxanaxac, qataq mashi sotaq ÿauatton da 'eesa lataxac. Namayipi ipi'itaxano' da qaÿachigoxottapoigui da yi'oqchigui nsallaxa da n'amqajnataxanaxac. 'Ena na sa ishit da 'anhuoiguet qome. 
1TI.6.6	'Eesa mque' da qad'amqajnataxanaxac naigui da nsallaxa, qalaxayi ca shiÿaxaua ÿaÿaten da ntootapeguec catai' hueto'otolec. 
1TI.6.7	Cha'ayi qomi' sa ishit da huo'o ca ñachoqteec co'ollaq ñanaxa ana'ana 'alhua. Nachi 'en'am da shi'iguelaxasoq, qaica ca qayi'ac. 
1TI.6.8	Ÿoqo'oyi da huo'o ca qonoq, qataq ca ñapoxoña, qalaq nachiyi ishit da ñitonaqtapeguec. 
1TI.6.9	Qalaxayi na nshitaique da sallaxanec, sa ishit da nalo'oguet ca ñi'iguenaguec, ivitta'a da 'ico' lpachigui na saqalota lqopitaxanaqtaicpi mayi qaica ca naigui. Namayipi ishit da n'aqchit ca shiÿaxaua, qataq 'ico' iyiiñi naq'en, qataq ividaxatta'a da nlaxajñi. 
1TI.6.10	Cha'ayi da nqopitaxanaqtaic aca yi'oqchigui plata, nachida da 'ico' lpa'a'q na 'enauac ÿotta'a't sa ÿaÿamaxañisat. Cha'ayi mashi huo'o na ime'eguet da lqopitaxanaqtaic anamayi, nachi ÿalatauec da npi'iÿaxac, nachi taigui na ÿotta'a't nque'ejnaxac da nachaalataxac.
1TI.6.11	Qalaxayi 'am, 'am lamaxashic ñi Dios, 'auataueguesop 'enauac ne'ena sa ÿaÿamaxañi. Ÿataqta 'anañanot ñi Dios. Qoquetelco' da achaalataxac qui'itta, qataq da npi'iÿaxac, nsoxoyic, nhualaxavic, qataq huosotta da 'adquiyaqteÿaxac. 
1TI.6.12	'An'añaxajleco' qome da 'adpi'iÿaxac, yaqto' ishit da 'anauec da achaalataxac mayi chochi tateec. Cha'ayi de'eda achaalataxac nachida da huo'o mshi Dios 'am iÿaxana, qataq mashi ime da 'anachaachisop da 'au'axat da 'adpi'iÿaxac, qataq saqalota na 'am ÿauaachigui. 
1TI.6.13	Qaq nagui qomi' ÿauaachiguilo ñi Dios mayi chigoqtacot da lca'alaxa 'enauacna, nataq'en ñi Jesucristo mayi i'axat da lpi'iÿaxac co'olloxochi qaÿataxaato'ot so nta'a Poncio Pilato. Ÿoqo'oyi nagui 'am shinapega 
1TI.6.14	da 'aualaxalguete naua ÿaqataxaco. Ÿataqta sa ishit da 'auashaxaadeec, yaqto' sa ishit da qauem ca 'an'aqtaguec. Qataq qoquetot de'eda, chochi ivitta'a que'eca na'a'q qom ñi'iguelaq so qadataxala' Jesucristo. 
1TI.6.15	Qom ivita que'eca laloqo', nachi ñi Dios ÿachaxan somayi, cha'ayi ñimayi 'oonolec, 'añaxaic, qataq hueto'ot da namaxayic. Ñimayi mayi lta'a na nta'alpi, qataq lataxala' na nataxala'pi. 
1TI.6.16	Ñimayi mayi chochi tateec, qataq huetaigui na n'edaxa mayi sa ishit da qanhuogou'a. Qaica ca shiÿaxaua ishit da ila'a. Ñimayi mayi hueto'ot da lli'oxoyic qataq da l'añaxac chochi tateec. Aja', nachi 'eetec de'eda.
1TI.6.17	Qaq camayi hueto'ot da yi'oqchigui nsallaxa, qonapega da sa ishit da n'amqajnaxaic, qataq sa ishit da pe'etega da nsallaxa, cha'ayi damayi saq 'eetai'. Chaqdato' da ÿachito'ot ñi Dios da naquitaxac. Cha'ayi ñimayi mayi nca'altauec, qataq qomi' ÿanema 'enauac na qadhueneguesat, chochaq huañi naq'en, yaqto' ishit da ñitonaqtapigui'. 
1TI.6.18	Qonapega nataq'en da i'ot ca no'on, yaqto' 'ico' lsallaxa da l'onataxanaxac ÿaÿamaqchiguiñi. Qataq qaica ca ÿictega da huo'o ca ÿan da detaunaxanot. 
1TI.6.19	Yaqto' de'eda sa yi'oq lsallaxa ishit da huo'o da naquitaxac naq'en cam ñaq natauo, qataq ishit da nauec ca achaalataxac chochi tateec.
1TI.6.20	'Am Timoteo, ÿataqta 'antelo'o' qome da 'am qaipataxalec n'onataxanaxac. Sa ishito' da 'auqocha'a na ntaxaÿaxacpi lma'na mayi qaica ca naigui, qataq da npa'aguenataxanaxac mayi chigaqaigui da qoÿiitega naÿajnec, qalaxayi saqda. 
1TI.6.21	Cha'ayi na queueegue de'eda qoÿiitega naÿajnec, nachi ÿashaxaneec da ca'ai naq'en da npi'iÿaxac.
1TI.6.21	Qaq ñi Dios 'am ÿami' qome ca no'on 'iquiaxac. Aja', nachi 'eetec de'eda.
2TI.1.1	Aÿim Pablo, aÿim ÿideuo ñi Dios da aÿim lamaxashic naq'en so Jesucristo, da sa'axateec da nca'alaxa mayi ÿachaxanapec co'olloxochiyi. Qaq de'eda nca'alaxa taÿot ca mashi n'attau'a so Cristo Jesús. 
2TI.1.2	'Am ÿauotaxat Timoteo, 'ico' 'am ÿalec, 'am samaxa ana ÿide, cha'ayi ñishitaique da 'auaconguet da nqouagaxanaqtaic, nataq'en da nchoxonnataxanaxa, qataq da nlagaxayic mayi chigoqo'ot ñi qadta'a Dios nataq'en so qadataxala' Jesucristo.
2TI.1.3	Da ñoqouagaxaueetac yi na'a'q qataq yi pe, nachi tachigui iuel 'am. Qaltaq sanot da ñi'achic ñi Dios mayi so'otta'pe naua l'aqtaqa, qataq ñanomta da qaica ca hueto'ot ÿasouaxashit. Qaq de'eda nachida da 'eetec nataq'en so hua'au ita'alpi. 
2TI.1.4	Qaq naxa da tachigui iuel da 'anneenaxac, nachi huo'o da iyaxa da 'am ñauane', yaqto' aÿim nlaqchigui da ñitonaxac. 
2TI.1.5	Qataq naxa da tachigui iuel dam 'adpi'iÿaxac mayi huosota. De'eda huosota npi'iÿaxac mayi hua'auteguet aso 'adcote Loida qataq aso 'adate'e Eunice. Qaq nagui saÿateeta da nataq'en 'am hueto'ot de'eda npi'iÿaxac.
2TI.1.6	Ÿoqo'oyi nagui 'am saqata da 'au'edaxatoigui ñi 'anshitaxat mayi 'am ÿami' ñi Dios se'eso na'a'q co'ollaq 'am sashil-lec. 
2TI.1.7	Cha'ayi ñi Dios sa ishit da ÿan ca colanqaic da nshitaxat naq'en ca shiÿaxaua. Chaqcata ca i'ot ca n'añaxac naq'en, qataq ca lsoxoyic, qataq ishit da ntel-la't. 
2TI.1.8	Ÿoqo'oyi sa ishito' da 'ancoxolec da 'au'axateec so qadataxala' Jesús. Nataq'en sa ishito' da huo'o da 'adcoxo, souaxat da aÿim qaicoñittai', sasoilec somayi. Chaqdato' da 'anhuanau'a de'eda que'ejnaxac souaxat da n'aqtac mayi chigaqaigui da nca'alaxa, qaq ñi Dios 'am itaunec qome da 'ad'añaxac. 
2TI.1.9	Ñim Dios mayi qomi' nca'alaxatreec, qataq iÿaxana da qanachaalataxac da yaqto' sanqot. Qaq de'eda qomi' i'oteque, damayi nachi 'eetai' da lhuennataxa. Sa ishit da huo'otaq chochi nqopita'a ca qadataxac no'on. Mayi souaxat da qomi' ÿauoteque, cha'ayi mashi ñi'adaqtau'a so Cristo Jesús. Qataq nal'eno' da qomi' ÿauoteque co'ollaq saxanaqaca ana 'alhua. 
2TI.1.10	Qaq de'eda lsoxoyic ñi Dios ÿachaxan nagui, qalaxayi nactaigui naq'en da lliquiaxac so qadca'alaxaqui Jesucristo mayi deuotaxanec co'olloxochiyi da l'añaxac da nleuaxa, qataq damaxasoxoolec da qai'axat da n'aqtac mayi chigaqaigui da nca'alaxa. Qaq nachida da yi'oq naq'en da nca'alaxa mayi sa ishit da qanlaxajñi.
2TI.1.11	Qaq ñi Dios ÿanagui da aÿim l'aqtaxanaxanec da sa'axat de'eda n'aqtac. Qataq aÿim ÿamaxalec da sapaxaguen na saq judiopi. 
2TI.1.12	Qaq nachida da huo'o mshi huo'o de'eda ñique'ejnaxac. Qalaxayi sa ishit da yicoqtac, cha'ayi aÿim saÿateeta so hueto'ot de'eda ñaquitaxac. Qataq qaica da saqca ñaqshin ca l'añaxac da ilo'ogue qataq ntela'a dam aÿim ÿachito'ot, chochi ividaxatta'a que'eca pa'ateec na'a'q.
2TI.1.13	Qoquetelco' da lliquiaxac da 'am sami' napaxaguenataxanaxac mayi no'on. Qouetaiguio' da npi'iÿaxac qataq da nsoxoyic mayi qomi' qoÿanema, cha'ayi mashi ñi'adaqtau'a so Cristo Jesús. 
2TI.1.14	'Antelo'o' da 'am ipataxalec ñi Dios da 'aulo'ogue, qaq 'am itauan so Espíritu Santo mayi qomi' hueta'agueta.
2TI.1.15	Qaq de'eda mashi 'auaÿateetac da aÿim ca'ai 'enauac na netaña yi 'alhua Asia, nataq'iñi soua Figelo qataq so Hermógenes. 
2TI.1.16	Qaq ñi Dios talec qome naq'en da lchoxonnataxanaxa na lauo' l'ecpi so Onesíforo, cha'ayi somayi saqalota da aÿim i'añaqchit, qataq sa ishit da ncoxolec da aÿim ncoñitaguishic. 
2TI.1.17	Chaqdata da aÿim nmittaique, chochi ivitta'a da aÿim ÿanata co'ollaq hueta'a na Roma. 
2TI.1.18	Qaq ñi Dios itauan qome somayi que'eca pa'ateec na'a'q, da yaqto' ÿaconguet da lchoxonnataxanaxa. Qaq 'am mashi 'auaÿateeta somayi da ÿataqta saqalota da ltaunaxanaxac, co'ollaq 'am soota'aguet na Éfeso.
2TI.2.1	Qaq 'am ÿalec, 'auacongueto' qome da 'ad'añaxac mayi chigaqaigui da nqouagaxanaqtaic dam qomi' qoÿanema, cha'ayi ñi'adaqtau'a so Cristo Jesús. 
2TI.2.2	Qataq 'enauac na 'ad'axaÿaqtaguishic mayi aÿim 'auachigoxottot, nataq'en hua'aqchigui na saqalota shiÿaxauapi, nachina qome na 'aupataxalec na ÿallippi mayi ÿataqta 'adpe'et, qataq ishit da nalalec ca lÿa da ÿapaxaguen.
2TI.2.3	Qaq 'am ÿataqta 'an'añaxategueto' 'enauac na que'ejnaxaguesat, 'au'enaxatchiguio' ca laxadaic ale da 'am nale so Jesucristo. 
2TI.2.4	Cha'ayi ca ale, da qaÿamaqtac, sa ishit da maichi ncoñida'aguet ca maichi l'onataxanaxac, cha'ayi mashi huetañot da lamaxasoxonaxac so huataxanaq lta'a. 
2TI.2.5	Qaq nachi 'en'am ca shiÿaxaua da huo'otaq tau'a da qomitaxac, qaq da huo'otaq sa ipaguelec da ÿoqta lataxac, nachi sa ishit da ÿaconguet ca nshiitenaxac. 
2TI.2.6	Nataq'en ca shiÿaxaua da huetauga ca nanaxanqa' da do'onataxaatac, camayi mayi hua'auñi ÿaconguet da alaÿaxac da l'onataxanaxac. 
2TI.2.7	'Auennataxaalco' qome de'eda shiitega, qaq so qadataxala' 'am ÿami' da 'auaÿaten 'enauac de'eda.
2TI.2.8	Sa ishito' qome da 'aucoua'ai so Jesucristo mayi chigoxoguet so nta'a David. Somayi Dios nca'aleec naq'en. Qaq 'eda da n'aqtac mayi chigaqaigui da nca'alaxa mayi sa'axattapeguec. 
2TI.2.9	Qaq nachida da huo'o mshi huo'o da ñique'ejnaxac, chochi sovitta'a da aÿim qaicoñittai', shiita'am ca qalota na lasouaxashit. Qalaxayi da l'aqtac ñi Dios sa ishit da qaicoñittai'. 
2TI.2.10	Ÿoqo'oyi ñi'añaxateguet 'enauac na chochina, cha'ayi ñishitaique da na Dios lca'aguishicpi ividauga da nca'alaxa mayi ÿapac da lyaquiaxac qataq chochi tateec. De'eda nca'alaxa qomi' taÿoto, cha'ayi mashi ñi'adaqtau'a so Cristo Jesús.
2TI.2.11	Qaq de'eda ÿataqta 'eesa:
2TI.2.11	Da seleuaqtañi' so Jesús,
2TI.2.11	nachi 'en'am qanachaalataxaua;
2TI.2.12	da huo'o da qanque'ejnaxac, nachi 'en'am ñiuanaqhua'a qome da qailo'ogue 'enauacna.
2TI.2.12	Da shinaqpec sa sauattonaq somayi, nachi 'en'am somayi 'enapec qomi' sa ÿauatto'n.
2TI.2.13	Da ÿapagaqlec ca qad'aqtac, qalaxayi somayi sa ishit da napacalec ca l'aqtac,
2TI.2.13	cha'ayi ñi Dios sa ishit da nqochin,
2TI.2.13	qataq sa nadalaxat da lataxac.
2TI.2.14	Qoquetot da 'auennataxanaxanec na shiÿaxauapi de'eda shiitega. Qaq nagui 'am ÿauaachigui ñi qadataxala' Dios da 'auqata namayipi da nal'en ÿaxaañi da chochi ncotatapigui na n'aqtacpi. Cha'ayi de'eda cotaxac qaica ca naigui. Chaqdata da n'aqchit na n'axaÿaxaatega. 
2TI.2.15	Ÿataqta 'an'añaxato' qome da 'anachaxanot ñi Dios, qoneta'amo' ca n'onataxanaxanec ÿataqta qaÿaÿamaxadeeta, qataq qaica ca ncoqtaique. Chaqdata da 'auloteueeguelo naua lataxaco ÿaÿamaqchiyiñi de'eda n'aqtac mayi 'eesa lataxac. 
2TI.2.16	Qataq 'antela'agueto' na ntaxaÿaxacpi lma'na mayi qaica ca naigui. Cha'ayi na ltaxaÿaxaco ne'enaua ÿataqta taÿañicda, nquicta'aguet na 'enauac sa ÿaÿamaxañisat. 
2TI.2.17	Qataq naua lapaxaguenataxanaxaco nquictrauec, 'en'am aca n'axaiste late'e. Qaq 'eda da 'eetec soua Himeneo qataq so Fileto. 
2TI.2.18	Soomayi ilamaqdauec, queda'ai da 'eesa lataxac, 'eetrega da mashi 'ico' qanca'alaxateeguesop na leuaxaicpi na mashi da'amqajnataxan. Qaq nachida da huo'o mshi huo'o na n'aqchit naq'en da lpi'iÿaxac. 
2TI.2.19	Qalaxayi ñi Dios mashi lapaxañi so 'ico' l'oxonaxala' da l'onataxanaxac mayi qaica ca idaxanapec. Qaq somayi nanettalec so nedec, 'eeta': “Ñi qadataxala' Dios ÿauatton ca mashi lalamaxat;” nataq'en 'eeta': “'Enauac na mashi ncosatapegueueegue da l'enaxat so Cristo, ÿataqta ca'ai qome 'enauac na sa ÿaÿamaxañisat.”
2TI.2.20	Qaq ca noÿic lta'adaic saqcata ca nogoxoshit no'on mayi chigaqaigui na oro, huo'otaq plata da huetaigui. Nataq'en huetaigui na chigaqaigui na qo'ipaq, huo'otaq 'alhua. Ne'ena nogoxoshitpi huo'o na taiguet da ñi'oxoyic, qataq huo'o na taiguet da chochi nhuenec l'o. 
2TI.2.21	Qaq da huo'o ca nshitaique da 'ico' nogoxoshit mayi taiguet da ñi'oxoyic, qataq nshitaique da qaiqui'itaxatta, qataq nshitaique da taiguet da l'onataxanaxanec so qadataxala', qaq camayi nal'en da iÿouec 'enauac na sa ÿaÿamaxañi, qanachi ÿataqta taiguet ca camachaqca n'onataxanaxac ÿaÿamaqchiguiñi.
2TI.2.22	'Auataueguesopo' qome na lqopitaxanaqtaiguesat da nogotshic. Qoquetelco' da achaalataxac qui'itta, qataq da npi'iÿaxac, qataq da nsoxoyic. 'Anpogoxoinapegue' da qaica ca da 'enauac nam mashi qui'itte' naua lquiyaqte mayi iÿaxaatega da l'enaxat so qadataxala' Jesús da nqouagaxaunot. 
2TI.2.23	Qataq sa ishito' da 'auqocha'a na cotaxacpi mayi chochi n'ajnaxaic qataq qaica ca naigui, cha'ayi mashi 'auaÿateeta namayipi da naigui da napetaxac. 
2TI.2.24	Cha'ayi ca lamaxashic so qadataxala' sa ishit da quetaigui da petaxaic. Chaqdata da nauote' 'enauac na laÿipi, qataq ÿaÿaten da dapaxaguenataxan, qataq huo'o da lhualaxavic, 
2TI.2.25	qataq huosotta da lataxac da 'ico' nlaxaneec ca depa'aguenataxaatac. Cha'ayi sa iuena'a da ñi Dios ishit da ÿami' camayi da ÿaxaadeec naq'en naua n'onataxaco, qataq ÿami' da ÿaÿaten da 'eesa lataxac, 
2TI.2.26	yaqto' nal'en da ntouen, qataq ca'ai da lqoinaxanaxac so shiÿaxaua lma'na mayi lcoñitaguishic da i'ot naq'en ca maichi 'eetapeguec.
2TI.3.1	Nataq'en 'auaÿateeta de'eda qom mashi nayiita'a ca loga'tna, nachi nvildeuo caua na'axa'te ÿoqta huo'o da lqalai'c. 
2TI.3.2	Cha'ayi da n'onataxac na shiÿaxauapi 'eeta': maichi nauojla't, qataq quetague' da lqopitaxanaqtaic ana plata, qataq ñi'oxonnaxaic, qataq 'otanaxanaxaic. Namayipi sa iyacnapec ñi Dios, qataq sa ÿalaxalguete caua lta'al, qataq 'agaqaic, qataq qaica naq'en ca 'enec da n'amqajnataxanaxac. 
2TI.3.3	Namayipi sa dechoxonnataxan, qataq sa nauote' ca lÿa, qataq n'aqtaqa l'o', sa ishit da maichi ntel-la't, qataq yiloxoic, qataq sa ishiteguet na ÿaÿamaqchiguiñi. 
2TI.3.4	Namayipi que'elaqtaxanaxaic, qataq saq llivigui lauel, qataq ÿashittagui da ñi'oxonnaxac, qataq ÿagaqainapeguec ca maichi lqochoxo, qaq sa ÿoqochi'iguet ñi Dios. 
2TI.3.5	Namayipi nachaxaata da 'eetega quetague' da n'amqajnataxanaxac, qalaxayi sa ishit da hueto'ot da l'añaxac da n'amqajnataxanaxac.
2TI.3.5	Qaq 'ena qome na 'antela'aguet. 
2TI.3.6	Cha'ayi namayipi huo'o na 'ico' nchittau'alo naua noiqa da ÿoiqueetac ana 'alo mayi sa naÿaten, qataq lqapalqa naua n'onataxaco. Ana'ana 'alo chochi quetague' na ÿotta'a't lqopitaxanaqtaiguesat, 
2TI.3.7	qataq nshitaique da huo'o ca ÿaÿaten, qalaxayi sa ishit da ivideguet da ÿaÿaten da ÿoqta 'eesa lataxac. 
2TI.3.8	Namayipi 'eeta'ama soua 'oiquiaxai Janes qataq so Jambrés mayi dataida'aguet co'olloxochiyi so Moisés. Qaq nataq'en 'eeta'am ne'ena shiÿaxauapi ÿataqta dataÿa'aguet da 'eesa lataxac. Namayipi mashi sotaq ÿaÿamaq da lauattonaxanaxac, qataq npe'eneueegue da lliquiaxac da npi'iÿaxac. 
2TI.3.9	Qalaxayi namayipi sa qaÿa'ague qome da lliquiaxac, cha'ayi saqaÿaloq da qaÿauatton da qaica ca ÿaÿajnapec. Qaq namayipi nachi 'eeta'am da qoÿiiteque co'olloxochiyi se'esoua dos shiÿaxa'u mayi dataida'aguet so Moisés.
2TI.3.10	Qalaxayi 'am mashi 'auaÿateeta da ÿapaxaguenataxanaxac, qataq da ÿataxac ÿaÿamaqchiguiñi, qataq dam shiitapeguec, qataq da ipi'iÿaxac, iualaxavic, isoxoyic, qataq da ñi'añaxateguet 'enauac na chochina, 
2TI.3.11	qataq da ñicanaguec, qataq da ñique'ejnaxac. Qataq mashi 'auaÿateeta 'enauac na aÿim qai'otec co'ollaq soota'a yi la ciudad Antioquía, qataq yi Iconio, qataq yi Listra. Ñique'etaxangui 'enauac na ñicanagueguesat, qalaxayi so qadataxala' aÿim nca'alaxateeguesop 'enauac. 
2TI.3.12	Qaq ÿataqta 'eesa da 'enauac na nshitaique da nañanot da quetague' so Cristo Jesús, nataq'en nque'etaxangui qome da ncanaguec. 
2TI.3.13	Qalaxayi na qauemaicpi qataq na tenataxanaxaicpi taÿañicda, nquicta'aguet 'enauac na sa ÿaÿamaxañisat. Namayipi datenataxaatac, qalaxayi nachi 'en'am natenatac.
2TI.3.14	Qalaxayi 'am qoquetelco' da 'anapaxaguenataguec mayi ÿoqta 'eesa naq'en. 'Am mashi 'auaÿateeta nam 'am ÿapaxaguenec de'eda, 
2TI.3.15	cha'ayi nal'ena da 'ananacta'ai' da 'auauatton naua ñiyigui'shi l'aqtaqa ñi Dios mayi ishit da 'am ÿajnaxanaxaic naq'en, qataq ishit da 'am ÿaueca'aguet da nca'alaxa mayi chigaqaigui da qaipi'iÿa'a so Cristo Jesús. 
2TI.3.16	'Enauaque naua ñiyigui'shi l'aqtaqa ñi Dios, namayi ÿilyiñi naq'en co'ollaxa so l'aqtaxanaxanecpi. Qaq naamayi taiguet da qaÿapaxaguenataxanque, qataq da qaÿachaxanataxana ca lataxac, qataq da qaÿaÿamaxajñi ca nasouaxashit, qataq da qaÿachaxanataxana da llic da achaalataxac qui'itta, 
2TI.3.17	yaqto' ca lamaxashic ñi Dios ÿataqta nalochiguiñi 'enauac na lhueneguesat, qataq taiguet da i'ot ca camachaqca n'onataxanaxac ÿaÿamaqchiguiñi.
2TI.4.1	Qaq de'eda ÿaqataxac 'am sami' nagui ÿataqta qomi' ÿauaachiguilo ñi Dios qataq so qadataxala' Jesucristo mayi anac qome da nachaxan da nta'a, qataq nmit ñi 'oonolec na shiÿaxauapi mayi ña nca'altauec qataq na mashi ileu. 'Am shinapega 
2TI.4.2	da ÿataqta 'au'axat da n'aqtac, ÿataqta 'anpogoxoinapegue' da huo'o ca 'addaqa', nachi 'en'am da qaica ca 'addaqa'. 'Anloqteneec ca shiÿaxaua, 'auachaxana ca lsomaxac, 'auqata, ÿataqta 'anhualaxaune' da 'auapaxaguen. 
2TI.4.3	Cha'ayi huo'o qome ca na'a'q da na shiÿaxauapi sa ishit da ishiteguet da napaxaguenataxanaxac no'oita. Chaqdata da n'axaÿaxaata'a ca maichi lqopitaxanaqtaic, qataq nmitta'a da ÿotta'a't naq'en na napaxaguenaxala' da qaÿapaxaguenec cam n'axaÿaxaata'ai. 
2TI.4.4	Qataq ÿapoguilo naua ltela lauaco da sa ishit da n'axaÿaxana da 'eesa lataxac. Chaqdata da n'axaÿaxaata'ai na ÿotta'a't n'aqtaxanaxac mayi n'ajnaxaic. 
2TI.4.5	Qalaxayi 'am ÿataqta 'anloteeco' qome, qataq 'an'añaxateguet na 'anque'ejnaxaguesat, qoquetot da 'au'axat da n'aqtac mayi chigaqaigui da nca'alaxa, 'aupactelco' da 'ad'onataxanaxac.
2TI.4.6	Da ñachaalataxac mashi qoÿanot ñi Dios, 'ico' ca ntago'q da qaicodelguete aca nca'atoxonaxalate. Cha'ayi mashi sa qaÿapque yi ÿaloqo'. 
2TI.4.7	Mashi semat da seloctapeguelec da i'onataxanaxac, qataq senoxonaqchiteec da ñaloxoyaxac. Ÿataqta soolec da qadpi'iÿaxac. 
2TI.4.8	Qaq nagui aÿim iuatta'aguet da nshiitenaguec da ñachaalataxac qui'itta. Qaq de'eda aÿim ÿami' que'eca na'a'q so qadataxala' Jesús som sa depe'enaxan da nmit na shiÿaxauapi. Qalaxayi saqaÿimta da aÿim ÿami', nataq'en 'enauac na shiÿaxauapi mayi ÿayiita'aguet ca lli'iguelaxasoxoc.
2TI.4.9	Ÿataqta sa 'anaÿaloxon da 'auanac da aÿim 'anauane'. 
2TI.4.10	Cha'ayi so Demas aÿim ca'ai, souaxat da lqopichi da 'onataxac lma'na. Nachi nqochingue da Tesalónica. Qaq so Crescente taigue da 'alhua Galacia, qaq so Tito taigue da 'alhua Dalmacia. 
2TI.4.11	Nachaqñita ñi Lucas ñaq aÿim hueta'aguet. Qaq qom 'auanac, nachi 'ananaÿalec ca Marcos da 'anauec, cha'ayi camayi taiguet da aÿim itauan da qad'onataxanaxac. 
2TI.4.12	Qaq so Tíquico samaxague da la ciudad Éfeso. 
2TI.4.13	Qaq qom 'auanac, qaq 'anachi ca ipo' mayi secotano'ot so Carpo mayi netaña yi Tróade. Nataq'en 'anachi aca ÿidepi, qalaxayi sa ishit da 'aucoua'ai aca ÿidaxanaxalatepi.
2TI.4.14	So lcat l'o, l'enaxat Alejandro, ÿataqta saqalota na aÿim i'otec qauem. Qaq so qadataxala' ishiitenguet qome 'enauac na i'otpi. 
2TI.4.15	Maxatchaxa, 'advita'agueto' qome, cha'ayi somayi ÿataqta dataÿa'aguet da qad'aqtaxanaxac.
2TI.4.16	Se'eso na'a'q co'ollaq chita'ague da so'ot so hua'auchiguiñi itaxaÿaxac da setaxaÿapegue' na nta'alpi, qalaq 'enauac da aÿim qaÿalata'a't, qaica ca aÿim nachaateu'a da aÿim detaqlec. Qalaxayi 'onaxaic da ñi Dios sa ishit da ilogui qome de'eda. 
2TI.4.17	Qalaxayi so qadataxala' Jesús saq aÿim iÿoteec, qataq aÿim ÿami' da i'añaxac da ña sepactelec da sa'axat da n'aqtac mayi chigaqaigui da nca'alaxa, yaqto' hua'axaÿa de'eda 'enauac na saq judiopi. Qaq nachi 'eetec de'eda som qadataxala' aÿim nca'alaxateeguesop da 'ico' loxonaxanaxac ca dequi'iÿapec. 
2TI.4.18	Qaq nachi taÿaueegue da aÿim ntelaqna'aguet 'enauac na sa ÿaÿamaxañisat, chochi aÿim ividaxatta'a da aÿim inoxonaqchiteu'a ca l'onataxanaxac mayi hueta'ague da piguem. Qaq somayi mayi hueto'ot da qadyacnataxanaxac chochaq tateec. Aja', nachi 'eetec de'eda.
2TI.4.19	Samaxa da iquinaxanaxac aca Prisca qataq ca lhua Áquila, qataq ca lauo' l'ecpi so Onesíforo. 
2TI.4.20	Qaq so Erasto n'onaña yi Corinto, qaq so Trófimo ñi'onaxataña yi Mileto, souaxat da sa no'on. 
2TI.4.21	Qaq 'auÿalapigui' qome da 'auanac, llaxatemallaxa saxana nvi' na n'omaxa. 'Am ÿamaxa da lquinaxanaxac ñi Eubulo, Pudente, Lino, qataq añi Claudia, qataq 'enauac na qadqaÿañicpi.
2TI.4.22	Qaq ñi qadataxala' Jesucristo 'am hueta'aguet qome, qaq ñi Dios qami' ÿanema qome ca no'on qoyiquiaxaqui. Aja', nachi 'eetec de'eda.
TIT.1.1	Aÿim Pablo, aÿim l-latac ñi Dios qataq aÿim lamaxashic so Jesucristo da setauan da lpi'iÿaxac na lca'aguishicpi ñi Dios, yaqto' namayipi ÿauattoota da 'eesa lataxac dam qad'amqajnataxanaxac, 
TIT.1.2	qataq ÿauattoota nataq'en da aquitaxac da achaalataxac mayi chochaq tateec. Qaq ñim Dios mayi sa datenataxan ñimayi ÿachaxanapec co'olloxochiyi de'eda achaalataxac co'ollaq saxanaqaca ana 'alhua. 
TIT.1.3	Qaq co'ollaq ivita so laloqnec ñim Dios mayi qadca'alaxaqui da qomi' ÿauattonaxanaxanque da l'aqtac, nachi aÿim ipataxalec da sa'axateec de'eda l'aqtac. 
TIT.1.4	'Am Tito, 'en'am da 'am ÿalec, cha'ayi aÿim 'auachigoxottot da 'adpi'iÿaxac dam qomi' hueto'oto. 'Am samaxa ana ÿide, cha'ayi ñishitaique da 'auaconguet da nqouagaxanaqtaic, nataq'en da nchoxonnataxanaxa, qataq da nlagaxayic mayi chigoqo'ot ñi qadta'a Dios, nataq'en so qadataxala' Jesucristo mayi qadca'alaxaqui.
TIT.1.5	Se'eso na'a'q co'ollaq 'am ñi'onaxataña yi 'alhuolec Creta, cha'ayi ñishitaique da 'auaÿamaxajñi na saxana sematpi, qataq da 'edeuo na lataxala'pi na 'amqajnataxanaxaicpi mayi netaña na pueblopi. Qaq 'eda da 'am sepataxalec da 'au'axat: 
TIT.1.6	Ca lataxala' na 'amqajnataxanaxaicpi sa ishit da huo'otaq sa ÿaÿamaxañi ca n'aqtaguec, qataq 'oonole aca lhua naq'en, qataq da'amqajnataxan naq'en na llalaqpi, yaqto' sa ishit da huo'o ca qaÿasaxalec, souaxat ca n'onataxac sa ÿaÿamaxañi, qataq souaxat da sa ÿalaq. 
TIT.1.7	Cha'ayi ca qaipataxalec da ilo'ogue na 'amqajnataxanaxaicpi, camayi ilo'ogue 'enauac na l'onataxanaxacpi ñi Dios. Ÿoqo'oyi iuen da qui'itta naq'en da nachaalataxac. Sa ishit da hua'auaqchaqaic da damaxasoxon, qataq sa ishit da lemataqaic, sa ishit da taxaic, sa ishit da sa lhuanguit da lalemataic, sa ishit da quetaigui da latenataxanaxac da nmitta'a aca plata. 
TIT.1.8	Chaqdata da nloshiguem, sa ishit da sa ilo'oguet ca lÿa da namaxasoxoic, qataq nqopita da i'ot ca ÿaÿamaqchiguiñi. Nloteec, no'on da lataxac, qui'itta, ilotegue da nachaalataxac. 
TIT.1.9	Qataq ÿataqta n'añaxattec da n'aqtac mayi 'eesa lataxac dam mashi qaÿapaxaguenec, yaqto' nataq'en ishit da i'añaqchit ca lÿa da idolec da no'oita napaxaguenataxanaxac, qataq nloqteneec ca depa'aguenataxaatac.
TIT.1.10	Cha'ayi mashi saqalota na sa ÿalaq, lamaaxa na judiopi. Namayipi ltaxaÿaxaco naua chochi n'ajnaxaiqa, qataq ÿatenachittalec na shiÿaxauapi. 
TIT.1.11	Namayipi iuen da qaÿapoguilo naua ala'pi, cha'ayi ÿataqta saq maÿa't naq'en na nhuo' l'ecpi, souaxat da dapaxaguenataxaatapeguec na sa lataxac, cha'ayi chochi nshitaique da nauec añi plata.
TIT.1.12	Huo'o so ÿajnaxanaxaic co'olloxochiyi lma' yi Creta. Somayi co'ollaq i'axat na maichi lauo' l'ecpi, 'eeta' da l'aqtac: “Nam Creta l'ecpi ÿataqta shipecaicpi, qataq yiloxoicpi 'ico' shiguiÿac, qataq saq llalcolec na chic, qataq hualaicpi.” 
TIT.1.13	Qaq ÿataqta 'eesa da l'aqtac. Ÿoqo'oyi nagui ÿataqta 'avidaxato'ot namayipi da qonapega, yaqto' ishit da no'oita da lpi'iÿaxac, 
TIT.1.14	qataq nal'en da sa ÿoqocha'a na chochi n'aqtaxanaxacpi mayi chigaqaigui na judiopi, qataq da lamaxasoxonaxac nam mashi ca'ai da 'eesa lataxac.
TIT.1.15	Ca shiÿaxaua, da qui'itta da lhuennataxa, qaq qui'itta naq'en 'enauac na chochina lataxaguesat. Qalaxayi na sa da'amqajnataxan, qataq saxanaxa da qui'itta da lhuennataxa, namayi qaica ca qui'itta naq'en. Cha'ayi da lhuennataxa qataq da lavilÿaxac ÿataqta nshipaxan. 
TIT.1.16	Namayipi 'eetega da ÿauatton ñi Dios, qalaxayi da lataxac ÿataqta sa natenguet. Cha'ayi ÿataqta sa qaishiteguet, souaxat da sa ÿalaq qataq saq taiguet ca camachaqca n'onataxanaxac ÿaÿamaqchiguiñi.
TIT.2.1	Qaq 'am 'au'axat qome da 'enapec da no'oita napaxaguenataxanaxac. 
TIT.2.2	Qonapega da ÿi'axaiquipi da ÿataqta ilotegue da lliquiaxac, qataq no'on da n'aqtaguec, nloteec, qataq no'oita da lpi'iÿaxac, qataq da lsoxoyic, qataq da lhualaxavic. 
TIT.2.3	Nachi 'en'am qonapega na ÿi'axaina'pi da ÿataqta quetelec da lataxac aca quetague' ñi Dios, qataq sa ishit da n'aqtaqa l'o', qataq sa ishit da taxai. Chaqdata da dachaxanataxana ca no'on, 
TIT.2.4	yaqto' na 'alpi mayi saxanaxa da ÿi'axaina'pi ishit da ÿauotec ca lhua qataq na llalaqpi, 
TIT.2.5	nataq'en nloteec, qataq qui'itta, ÿaÿaten da ilo'ogue da lma'ÿaxac, soxodai, qataq ÿalaxaguet ca lhua, yaqto' sa ishit da qauem ca n'aqtaguec da l'aqtac ñi Dios.
TIT.2.6	Nachi 'en'am 'au'añaqchit na nsoxotpi, yaqto' ishit da nloteec. 
TIT.2.7	Qataq 'am ÿataqta 'auachaxana namayipi ca no'on n'aqtaguec da 'ad'onataxanaxac. Da 'auapaxagueetac, sa ishit da huo'o ca camachaqca 'oxottapiguiñi. Chaqdata da sa 'auasaguettac. 
TIT.2.8	Qataq na 'adapaxaguenataxanaxaco ÿataqta no'oite' naq'en, yaqto' sa ishit da huo'o ca n'aqtaguec da 'au'axattac. Nachaqdata da n'aloxon naq'en ca depa'aguenataxaatac, cha'ayi sa ishit da huo'o ca qami' ÿasaxalguete l'aqtac sa ÿaÿamaxañi.
TIT.2.9	'Auqata na n'onataxanaxanecpi da ÿataqta ÿalaxaguet 'enauac na l'aqtac ca n'aco'. Chaqdata da qaÿaÿamaxadeetac, qataq sa ishit da taxaÿaxaic. 
TIT.2.10	Qataq sa ishit da decachi. Chaqdata da ÿataqta npe'et, yaqto' 'enauac qaila'a da nachaalataxac, nachi huo'o da lyac qanqoÿin da napaxaguenataxanaxac da qai'axattac ñi Dios mayi qadca'alaxaqui.
TIT.2.11	Cha'ayi ñi Dios qomi' ÿachaxanalo da lqouagaxanaqtaic mayi naigui da lca'alaxa na 'enauac shiÿaxauapi. 
TIT.2.12	Qaq de'eda lqouagaxanaqtaic ñi Dios qomi' ÿapaxaguenque da 'enauac soqolqa'ai na qan'onatagueguesat qataq da qadqopitaxanaqtaic. Qanachi sachoq da achaalataxac da ntel-la't ca shiÿaxaua, qataq no'on da lataxac, qataq nañanot da quetague' ñi Dios, nagui da ñaq souaqta'a ana'ana 'alhua. 
TIT.2.13	Nataq'en qomi' ÿapaxaguenque da soqolaqtot da qadhuataxanaxac da seuataqta'aguet que'eca na'a'q mayi qomi' qaÿachaxanapeguema da ñi'iguelaq da nactaigui da lli'oxoyic so Jesucristo mayi qadta'a qataq qadca'alaxaqui. 
TIT.2.14	Somayi nañanguet da qomi' ileualguete, cha'ayi nshitaique da qomi' nca'alaxateeguesopa na qan'onatagueguesat, qataq nshitaique da iqui'itaxat da qanachaalataxac da qomi' lalamqa'te, qataq nshitaique da ñoqopitaxa da so'otaq ca no'on.
TIT.2.15	Qaq 'eda qome da 'auapaxaguenataxanec. Ÿataqta 'au'añaqtaxan, qataq 'anloqteneec ca shiÿaxaua. Ÿataqta sa 'aldetalec da 'au'axat de'eda, yaqto' sa ishit da 'am qanamattaña.
TIT.3.1	'Auennataxanaxanec na 'amqajnataxanaxaicpi da ÿataqta ÿoqochi'iguet qataq ÿalaxalec na nta'alpi mayi lta'adaicpi qataq na ltauapi. Chaqdata da lhuotta da i'ot ca camachicague't no'on n'onataxanaxac. 
TIT.3.2	Sa ishit da quetapeguelec ca lÿa. Chaqdata da huo'o da lhualaxavic qataq da lsoxoyic. Qataq huosotta da lataxac da huetapegue' ca camachaqca shiÿaxaua.
TIT.3.3	Cha'ayi nachi 'en'ama qomi' co'olloxochi saxanaxa da sa'amqajnataxanaq. Ÿataqta qaica ca saÿajnaqpec, qataq sa salaxasoxolec ñi Dios. Sesomaqtac, qataq qomi' l-lataqa na ÿotta'a't qadqopitaxanaqtaic qataq qadamanaxanaqtaic. Souaqtaigui da so'otaqtapeguec ca sa ÿaÿamaxañi ca qadÿa, qataq sepa'aguenaqtac. Mashi sotaq qomi' qaishitegueta. Chaqdata da ñipa'aguenaqtega't. 
TIT.3.4	Qalaxayi ñi Dios mayi qadca'alaxaqui co'ollaq ÿachaxana da lsoxoyic qataq da lauotaxanaqtaic na shiÿaxauapi, 
TIT.3.5	nachi qomi' nca'alaxatreec. Qaq de'eda qomi' i'oteque, sa ishit da huo'otaq naigui ca so'otaqtac ÿaÿamaqchiguiñi. Mayi ñimayi qomi' ichoxode'n. Ÿoqo'oyi qomi' nca'alaxatreec co'ollaq saxaigui da achilaxac mayi naigui da dalaxaic qadañoxoc qataq da dalaxaic qanachaalataxac mayi chigoqchigui so Espíritu Santo. 
TIT.3.6	Qaq ñimayi ÿachigoxotchigui so qadca'alaxaqui Jesucristo da qomi' ÿanema so Espíritu Santo, ÿataqta sa naloqnañi. 
TIT.3.7	Ÿoqo'oyi nagui ñimayi ishit da qaltaq qomi' ÿaÿamaxadeete' souaxat da lqouagaxanaqtaic, qataq qomi' ÿanema da achaalataxac chochi tateec mayi ñaquitaqta'aguet.
TIT.3.8	Qaq de'eda shiitega ÿataqta 'eesa. Qaq ÿoqo'oyi ñishitaique da ÿataqta 'au'axat, yaqto' 'enauac na i'amaqten ñi Dios ÿataqta npogoxoinapegue' da i'ot ca ÿaÿamaqchiguiñi. De'eda shiitega ÿataqta 'onaxaic, qataq huo'o naq naigui. 
TIT.3.9	Qalaxayi 'antela'agueto' na cotaxacpi mayi qaica ca naigui, nataq'en da n'aqtaguec so hua'au nta'alpi, qataq da qanayictega ca nÿa, qataq da qancotatapigui na nqataxacpi mayi chigoqo'ot so Moisés co'olloxochiyi. Cha'ayi damayi qaica ca taiguet, qataq qaica ca naigui.
TIT.3.10	Da huo'o ca sa nhuojna't naq'en na 'amqajnataxanaxaicpi, camayi ÿataqta 'autaxaÿot. Qaq da 'am sa ÿalaxaguet da mashi dos 'avi'iguelaxalec da qonapega, camayi nal'en da 'auÿotauga. 
TIT.3.11	Cha'ayi mashi qaÿaÿaten que'eca shiÿaxaua da sa nateneueegue da ÿaÿamaqchiguiñi. Cha'ayi da lasouaxashit nachida da yi'oq naq'en da ÿataqta isomapec.
TIT.3.12	Qom mashi 'am samaxa ñi Artemas, huo'otaq ñi Tíquico, qaq 'am sa 'anaÿaloxon qome da 'ananaÿa yi Nicópolis da aÿim 'anauane', cha'ayi sauotaique da soota'a yimayi qom nvideuo na n'omaxa. 
TIT.3.13	Ÿataqta 'anpogoxoinapegue' qome da 'autauan so Apolo qataq so Zenas mayi l'onataxanaxac da iuejlec ca huo'o ca ÿasouaxat. 'Autauanque soomayi 'enauac na lhueneguesat da lliquiaxa'c, yaqto' qaica ca iue'n. 
TIT.3.14	Nataq'en na qadqaÿañicpi 'amqajnataxanaxaicpi 'onaxaic da ÿaÿaten da i'ot ca no'on, qataq da itauan ca huo'o da lhuenaxanaxa, yaqto' da nachaalataxac namayipi ÿataqta huo'o da lañaxataxac.
TIT.3.15	'Enauac na soota'aguet qadqaÿañicpi 'am ÿamaxa da lquinaxanaxac. Qataq da iquinaxanaxac 'enauac na 'amqajnataxanaxaicpi mayi qanauochaxauapi. Qaq ñi Dios qami' ÿanema qome ca no'on qoyiquiaxaqui. Aja', nachi 'eetec de'eda.
PHM.1.1	Aÿim Pablo, aÿim qaicoñittai' souaxat da sasoilec so Cristo Jesús. Aÿim qataq ñi Timoteo 'am samaxa ana ÿide, 'am qanauochaxaua qadqaÿa Filemón mayi 'am qad'onataxanaxaua, 
PHM.1.2	qataq 'enauac nam 'amqajnataxanaxaicpi mayi laponqa' na 'adma', nachi 'en'am aca qadqaÿa Apia, qataq ca Arquipo mayi nataq'en ale, 'eeta'ama qomi'. 
PHM.1.3	Qaq qauacoñiiguet qome da nqouagaxanaqtaic qataq da nlagaxayic mayi chigoqo'ot ñi qadta'a Dios qataq so qadataxala' Jesucristo.
PHM.1.4	Aÿim nachi 'eetai' naxa da saatacot da ñi'achiquiaxac ñi Dios da tachigui yi iuel da qoneta da ñoqouagaxaueetac. 
PHM.1.5	Cha'ayi aÿim huo'o da i'axaÿaxac da 'adauotaxanaqtaic qataq da 'adpi'iÿaxac so qadataxala' Jesús qataq da 'adauotaxanaqtaic 'enauac nam lalamaxatpi ñi Dios. 
PHM.1.6	Nataq'en seÿaxaatacot ñi Dios, da yaqto' nam da'amqajnataxanpi mayi chigoqchigui da 'adpi'iÿaxac, da yaqto' namayipi ÿataqta ÿaÿateetegue ca lataxac 'enauac na nqouagaxanaqtaicpi mayi chigoqo'ot so Cristo Jesús. 
PHM.1.7	Qaq ÿoqo'oyi aÿim ÿataqta samachiguiñi qataq huo'o da i'añaxac souaxat da 'adauotaxanaqtaic, cha'ayi 'am ÿaqaÿa, ÿataqta 'am chigoqchigui da huo'o da l'añaxac da lquiyaqteÿaxac 'enauac na qadqaÿañicpi.
PHM.1.8	Qaq ÿoqo'oyi aÿim nai'ctaxa da aÿim lamaxashic so Cristo qataq huo'o naq shinec da huo'o ca 'am samaxalec da 'au'ot, 
PHM.1.9	qalaxayi aÿim sepacapegue' da 'am ñachoxodeetot, souaxat da nsoxoyic. Aÿim Pablo nagui mashi aÿim ÿi'axaiqui qataq aÿim qaicoñittai', souaxat da sasoilec so Cristo Jesús, 
PHM.1.10	qaq nagui 'am seÿaxanot da 'auchoxoden qome na Onésimo. Namayi mashi ivida'a da 'eeta'am ñaq'en ca yi'oqchigui ÿalec ana'ana sootaigui ncoñitaxanaxaqui.
PHM.1.11	Ne'ena Onésimo soua lÿa't na'axa'te namayi chochi 'adlatacolec qaica ca taiguet, qalaxayi nagui namayi ÿataqta ipe'et nataq'en 'am. 
PHM.1.12	Qaq nagui namayi qaltaq 'am samaxa, qaq 'auaconguet qome, qalaxayi qoneta'am qome da nachaÿim da aÿim 'auaconguet. 
PHM.1.13	Qaq aÿim ishíttaxa da ñillañi namayi, da yaqto' aÿim neto'ot, da yaqto' 'anmenguet da namayi aÿim do'onataxanot nagui da ñaq aÿim qaicoñittai' souaxat da n'aqtac. 
PHM.1.14	Qalaxayi aÿim sa ishit da huo'o ca sa'aulec, cha'ayi sa iuena'a da huo'otaq sa 'auaÿamaxaden, yaqto' que'eca 'adqouagaxanaqtaic da shiita, sa ishit da 'ico' 'am qaÿamaqtalec. Chaqdata da maichi 'am chigoqchigui. 
PHM.1.15	Cha'ayi sa iuena'a da na Onésimo cada'ac da saq 'am no'ot, yaqto' nagui da 'am ÿi'iguelqot, nachi sa ishit da 'am ca'ai. 
PHM.1.16	Qaq nagui namayi sa ishit da 'ico' 'adlatac. Cha'ayi namayi saq 'en'am ca chochi nlatac, cha'ayi namayi 'eeta'am ca 'anauochaxaua 'adqaÿa. Namayi ÿataqta sauotec, qalaxayi ÿataqta ÿacteec 'anqa'en qome da 'adauochi. Sa ishit da chaqdata da 'auauotec, cha'ayi qoneta'am shiÿaxaua, cha'ayi namayi 'eeta'am ca 'adqaÿa 'ad'amqajnataxanaxaua so qadataxala'.
PHM.1.17	Qaq ÿoqo'oyi qom ÿoqta 'eesa da aÿim 'adÿa, qaq ÿataqta qoneta'am aÿim da 'auaconguet namayi. 
PHM.1.18	Qaq da huo'otaq huo'o ca 'am i'otec co'ollaxa sa ÿaÿamaxañi, huo'otaq huo'o aca lavigaxaiste, qaq no'on da aÿim 'auÿaxanot da seshiiten. 
PHM.1.19	Qaq aÿim maichi semapegue' da shiyiñi de'eda i'aqtac da aÿim 'am seshiiten qome, nai'ctaxa da huo'otaq 'am ishit da tachigui yi 'adhuel ñaqshin da aÿim neto'ot nataq'en añi 'adavigaxaiste, souaxat da maichi 'anachaalataxac. 
PHM.1.20	Aja', 'am ÿaqaÿa, 'auauo'o qome ca 'adqouagaxanaqtaic da shiita, cha'ayi 'am mashi 'au'amaqteetac so qadataxala'. 'Au'añaqchit qome da iquiyaqteÿaxac, cha'ayi maichi qomi' n'amqajnataxanaxa'u so Cristo.
PHM.1.21	Qaq aÿim 'am samaxa ana'ana ÿide, cha'ayi saÿateeta da ÿataqta huo'o da 'adalaxayic, qataq ishit da 'ai'agaqteeteec da 'an cam seÿaxanaique. 
PHM.1.22	Nataq'en soqopitaxanapec da 'am shinapega da 'auqataxanai' qome ca i'ochaqa', cha'ayi aÿim seuattaique da huo'otaq qaÿasateguet que'eca qanqouagaxaunaxaqui. Nachi ñi Dios ishit da aÿim ÿanem da yaqto' qami' ñoqo'onalo.
PHM.1.23	Qaq 'am ÿamaxa da lquinaxanaxac ñi Epafras, ñim ñicoñitaxaua souaxat da sasouaxalec so Cristo Jesús, 
PHM.1.24	qataq ñi Marcos, Aristarco, Demas qataq ñi Lucas mayi aÿim itauaata'pe de'eda i'onataxanaxac.
PHM.1.25	Qaq so qadataxala' Jesucristo qami' ÿanema qome ca no'on qoyiquiaxaqui. Aja', nachi 'eetec de'eda.
HEB.1.1	Soua hua'a'u vi'iyi co'ollaq ñi Dios qalota da da'aqtaxanem som hua'au qadta'alpi, qalaq ÿotta'a't da 'eetec naq'en da i'aqtaxanaxan som l'aqtaxanaxanecpi. 
HEB.1.2	Qaq ne'enaua pa'atreec na'axa'te, qalaq ñimayi ÿachigoxotchigui so llalec da qomi' da'aqtaxanema. Ñi Dios ÿachigoxotchigui co'ollaxa se'eso llalec da i'ot 'enauacna, qataq nachiso so ipataxalec da ilo'ogue 'enauac namayipi. 
HEB.1.3	Qaq somayi nachiso som lli'oxoyic da l'edaxa ñi Dios, qataq somayi nachiso som lqui'iÿaxac ñimayi, qataq somayi nachiso som nllitañi 'enauacna, nam l'aqtaqa mayi qaica ca ÿaqalana'pe. Qaq somayi co'ollaq imat da iÿouec 'enauac nam qadasouaxashitpi, nachi somayi nso'ongue da aloic ñi Dios mayi nso'ootangui aca nso'onaxaqui da nta'a mayi neta'ague da piguem.
HEB.1.4	So llalec ñi Dios, somayi nataÿaña 'enauac nam namaxashic piguem l'ecpi, cha'ayi somayi qoÿanagui da l'enaxat mayi ÿataqta napacalec da l'amaqchic namayipi. 
HEB.1.5	Cha'ayi ñi Dios sa ishit da huo'otaq iÿaxana ca lamaxashic piguem l'ec da 'eeta':
HEB.1.5	'Am mayi nachi'am ÿalec;
HEB.1.5	'Am seco'oic ne'ena na'a'q.
HEB.1.5	Qataq sa ishit da detaxaÿa ca lamaxashic piguem l'ec da 'eeta':
HEB.1.5	Aÿim qome aÿim lta'a somayi,
HEB.1.5	qaq somayi qome ÿalec.
HEB.1.6	Qalaxayi co'ollaq anacot so l'auaxanec llalec da namaxa ana 'alhua, nachi 'enapeco':
HEB.1.6	'Enauac qome nam lamaxashic piguem l'ecpi ñi Dios,
HEB.1.6	namayipi qome i'adoto naua l-llicte.
HEB.1.7	Qaq da n'aqtaguec nam namaxashic piguem l'ecpi, qalaq ñi Dios 'eeta':
HEB.1.7	Ñimayi i'otec na lamaxashic piguem l'ecpi da 'eeta'am naq'en na l'at,
HEB.1.7	qataq ne'ena l'onataxanaxanecpi 'eeta'am naq'en na nodec l'edaxa.
HEB.1.8	Qaq da n'aqtaguec so llalec, qalaq ñi Dios 'eeta':
HEB.1.8	Añi 'anso'onaxaqui da 'am nta'a,
HEB.1.8	'am Dios, añimayi qaica ca loga't;
HEB.1.8	qataq da 'ad'onataxanaxac da 'am nta'a,
HEB.1.8	damayi ÿataqta ÿaÿamaqchiguiñi.
HEB.1.9	'Am ÿataqta 'anqopita da 'au'ot ca ÿaÿamaqchiguiñi,
HEB.1.9	qataq ÿataqta sa 'anqopita ca sa ÿaÿamaxañi.
HEB.1.9	Qaq ÿoqo'oyi ñi 'adta'a Dios,
HEB.1.9	ñimayi icodelec 'am da lta'adaic 'adamaiquiaxac,
HEB.1.9	qaq saq 'en'am naq'en na 'adaÿipi.
HEB.1.10	Nataq'en 'enapeco':
HEB.1.10	'Am mayi 'am nataxala', so hua'auchiguiñi co'ollaq 'am 'au'ot ana 'alhua,
HEB.1.10	qataq naua 'adhua'q nachi l'onata'c na piguem.
HEB.1.11	Qaq namayipi taÿa'a da imeuo, 'am, qalaxayi nachi qonetai'.
HEB.1.11	Qataq 'enauac namayipi taÿa'a da lto,
HEB.1.11	'eeta'am ca chochi nogoxot.
HEB.1.12	Qataq da 'aunana't namayipi, qalaq qoneta'am 'anqashin ca npo'.
HEB.1.12	Qataq namayi taÿa'a da qanadalaxat, 'eeta'am ca nogoxot.
HEB.1.12	'Am, qalaxayi nachi qonetai',
HEB.1.12	qataq da 'anachaalataxac sa ishit da huo'o ca loga't.
HEB.1.13	Qataq ñi Dios sa ÿauango' da 'enapega ca 'oonolec nam lamaxashicpi da 'eeta':
HEB.1.13	'Anso'oota'ague qome da aÿoic,
HEB.1.13	to' qom mashi sacho'oto naua 'adchil nam 'am ipa'agueetacpi.
HEB.1.14	Qataq 'enauac nam namaxashicpi, namayi saq cha'a, do'onataxaatacot ñi Dios. Namayi qanamaq, da yaqto' itauan nam ÿaconguet qome da nca'alaxa.
HEB.2.1	Qaq ÿoqo'oyi qomi' qome ÿataqta seloqtegue ca llic dam sa'axasoqchigui, yaqto' sa ishit da 'ico' selamaxataqhuec. 
HEB.2.2	Cha'ayi dam n'aqtac mayi qoÿan co'ollaxa soua hua'a'u vi'iyi, chigoqchigui qanqoÿin na namaxashic piguem l'ecpi, damayi qaÿachaxan da ÿataqta 'eesa. Qaq ÿoqo'oyi nam huo'o ca ÿasouaxat qataq sa ÿalaq, qalaq ÿataqta 'itchiguiñi da qaÿauo'o ca nhuaxanaguec. 
HEB.2.3	Qaq ¿táloxochiyictoxo' da qomi' ÿi't ca qanhuaxanaguec da huo'otaq sa ishit da seloxogue ca llic dam lta'adaic nca'alaxa? Cha'ayi nachiso so qadataxala' so l'auaxanec da i'axat de'eda nca'alaxa, ime, qataq jec nam n'axaÿaxaatega somayi, nachi ÿataqta 'itchiguiñi naq'en de'eda n'aqtaxanaxac. Ime, nachi qomi' da'aqtaxanema. 
HEB.2.4	Ñi Dios nataq'en ÿataqta 'itchiguiñi de'eda n'aqtaxanaxac. Ÿoqo'oyi ÿauo'oi naua l'anqa, qataq nam i'ot da n'aalaxa, qataq qalota nam i'ot nam sa qaÿauanapigui, qataq chigoqchigui naq'en so Espíritu Santo da ñimayi ÿotta'a't naq'en da 'eetec da qomi' ÿanema, qaq ipacchigui da maichi 'eetapeguec.
HEB.2.5	Cha'ayi ñi Dios sa ishit qome da ÿachito'ot naq'en ca lamaxasoxonaxac na lamaxashic piguem l'ecpi cam 'alhua mayi sa'axataqtac. 
HEB.2.6	Cha'ayi naua nanettrañi l'aqtaqa huo'o so i'axat co'ollaxa da 'eeta':
HEB.2.6	¿Negue'tom ca chochi shiÿaxaua, 'am ita'a Dios, da huo'otaq 'auennata'a camayi?
HEB.2.6	Qataq ¿negue'tom cam shiÿaxaua mayi huo'o ca loga't da huo'otaq qouapegue' camayi?
HEB.2.7	Qaq cada'acolec da 'am 'ai'anagui da na 'adamaxashic piguem l'ecpi nataÿaña naq'en namayipi.
HEB.2.7	Qalaxayi 'ai'anagui da lli'oxoyic qataq da l'amaqchic,
HEB.2.7	ime, nachi 'ai'anem da ilo'ogue 'enauac nam 'ad'onatacpi,
HEB.2.8	qaq 'enauac na 'ad'onatacpi 'eeta'am da 'auacho'oto naua lapia'te namayipi.
HEB.2.8	Qaq ÿoqo'oyi co'ollaq mashi ime da qaÿacho'oto naua lchil na shiÿaxauapi 'enauac na n'onatacpi, nachi ñi Dios sa ishit da huo'o ca 'oonolec da daqaptauec da saq hueto'ot naq'en da lamaxasoxonaxac na shiÿaxauapi. Qamaq nagui saxanaxa da huo'otaq qomi' selaqa'a da huo'otaq 'enauac na n'onatacpi ishit da ÿalaxaguet na shiÿaxauapi. 
HEB.2.9	Qalaxayi qomi' ishit da seloqchigui so Jesús som cada'ac da nataÿaña naq'en ñi Dios na lamaxashic piguem l'ecpi. Qalaxayi souaxat da lauotaxanaqtaic da shinaqta ñi Dios, nachi ÿan somayi, da yaqto' ileualec 'enauac na shiÿaxauapi. Qaq nagui somayi qoÿanagui da lli'oxoyic qataq da l'amaqchic souaxat da nque'etaxangui da l-leuaxa.
HEB.2.10	Cha'ayi 'enauac nam huetalecna, namayi lalamaxat ñi Dios, qataq maichi chigoqo'ot ñimayi. Qaq ñi Dios nshitaique da 'enauac na llalaqpi nhuanau'a de'eda lli'oxoyic. Qaq ÿoqo'oyi ñimayi naloqchiichiguiñi naq'en da lataxac so Jesucristo som lca'alaxaqui namayipi, ÿachigoxotchigui naq'en da nque'ejnaxac. 
HEB.2.11	Cha'ayi nam qaiÿo da nachaalataxac, qataq som deÿoxootac, naamayi 'oonolec ñi lta'a' Dios. Qaq ÿoqo'oyi so llalec ñi Dios, somayi sa ishit da da'aguelec da iÿaxana namayipi da ÿataqta lqaÿañicpi. 
HEB.2.12	Qaq nachi 'enapec naua ñiyigui'shi l'aqtaqa ñi Dios, 'eeta':
HEB.2.12	Sa'axatem qome na ÿaqaÿañicpi da qoneta,
HEB.2.12	qataq so'on ca n'onec da 'am shi'oxoden da sootangui ca lapoota'a't 'amqajnataxanaxaicpi.
HEB.2.13	Naua n'aqtaqa nataq'en 'eeta':
HEB.2.13	Aÿim ÿataqta sepi'iÿa'a ñi Dios.
HEB.2.13	Nataq'en 'eeta':
HEB.2.13	Nagui soota'a ne'ena, sootangui na ÿalaqpi mayi aÿim ÿanem ñi Dios.
HEB.2.14	Ca ñalaqpi mayi 'oonolec ca qaÿachigoxoigui, camayipi 'eeta'a't da l'oquiaxac qataq naua ltago'q. Qaq nachi 'eetec nataq'en so Jesús, somayi da l'oquiaxac qataq naua ltago'q chigoqchiguilo na shiÿaxauapi, yaqto' somayi ishit da ileu, huaña, nachi nlaxajñi som hueto'ot da n'añaxac da dalaataxan, som shiÿaxaua mayi lma'na. 
HEB.2.15	Qaq 'eda da 'eetec da huesouec naq'en 'enauac nam 'ico' l-latacpi da lcolanaxa da nleuaxa nagui da ña nca'altauec. 
HEB.2.16	Cha'ayi ÿataqta 'eesa da somayi sa ishit da huo'otaq anac da yaqto' itauan nam namaxashic piguem l'ecpi, chaqdata da itauan na llalaqpi so Abraham. 
HEB.2.17	Qaq nachida da huo'o mshi somayi iuen da ÿataqta 'eeta'am qanqoÿin da lataxac na lqaÿañicpi, da yaqto' ishit da ivida'a da npe'et qataq choxonnataxanaxaic lataxala' na ntaxaÿaxanaxanecpi da qaitaxaÿapegue' ñi Dios, qataq da yaqto' ÿapalaxat da lasouaxashit na shiÿaxauapi, ÿachigoxotchigui da nañanguet da nalaataguec. 
HEB.2.18	Qaq ÿoqo'oyi nagui somayi ishit da itauan cam huo'o da ñi'iguenataguec, cha'ayi somayi nataq'en huo'o co'ollaxa da nque'ejnaxac qataq ñi'iguenataguec.
HEB.3.1	Qaq ÿoqo'oyi qami' ÿaqaÿa't mayi qami' lca'agui'shi ñi Dios qataq qami' iÿaxanalo da qami' lalamqa'te, qami' ÿataqta qauloichigui qome so Cristo Jesús, som qomi' qanamaxalo qataq qadataxala' da detaxaÿapegue' ñi Dios mayi sa'amaqtenaqtac. 
HEB.3.2	Cha'ayi so Jesús, somayi ÿataqta lpe'et ñi Dios, ÿoqo'oyi ÿanagui de'eda n'onataxanaxac, 'eeta'am da 'eetec so Moisés, da ÿataqta npe'et da ilo'ogue 'enauac so lma' ñi Dios. 
HEB.3.3	Qaq so Jesús, somayi ÿataqta 'itchiguiñi da huo'o da l'amaqchic, qaq saq 'en'am so Moisés. Qaq somayi 'eeta'am da 'eetec cam i'ot ca noÿic da ÿataqta huo'o da ñi'oxonnataguec qanqoÿin, qaq saq 'en'am da ñi'oxonnataguec so noÿic. 
HEB.3.4	Qaq ñi 'oonolec nam noÿicpi huo'o cam ÿataqta chigoqchigui da i'ot, qalaxayi ñim Dios mayi nachiñi ñim chigoqchigui 'enauac nam huetalecna. 
HEB.3.5	Qaq de'eda 'eetec so Moisés da nlatac qataq ÿataqta npe'et da ilo'ogue 'enauac so lma' ñi Dios. Qaq somayi da l'onataxanaxac i'axat cam huotaique da 'enapec ñi Dios. 
HEB.3.6	Qalaxayi so Cristo, somayi llalec ñi Dios qataq ÿataqta npe'et da ilo'ogue se'eso lma' ñi Dios, mayi nachiqomi', da ÿataqta qomi' qadamchiyiñi qataq da qadpi'iÿaxac chochi ivitta'a ca qadaloqo', nda'a't da ÿataqta samaqchiguiñi souaxat da qanaquitaxac.
HEB.3.7	Qaq ÿoqo'oyi naua nanettrañi l'aqtaqa so Espíritu Santo 'eeta':
HEB.3.7	Nagui da qami' qau'aqaichigui ca 'enapec ñi Dios,
HEB.3.8	qalaq sa ishit qome da qau'añaxachiiguilo naua qadquiyaqchilli'
HEB.3.8	da qoñiita'am da 'eetec co'ollaxa som sa ishit da ÿalaq,
HEB.3.8	nachi ÿi'iguen ñi Dios co'ollaq hualec so tojlec 'alhua.
HEB.3.9	Qaq hualec se'eso tojlec 'alhua co'ollaq aÿim ÿi'iguen som hua'au qadta'aipi,
HEB.3.9	qaq nai'ctaxa da somayipi ivi' naua cuarenta vi'iyi da ÿauaachigui nam so'otpi.
HEB.3.10	Qaq ÿoqo'oyi aÿim salemataÿa se'eso shiÿaxauapi.
HEB.3.10	Nachi shiita': “Namayipi ÿataqta nachi 'eetai'naxa da isomtac da lquiyaqteÿaxac,
HEB.3.10	qataq sa ishit da ÿaÿaten ca llic na ñaqa'aiquiaxac.”
HEB.3.11	Qaq ÿoqo'oyi aÿim salemataÿa somayipi,
HEB.3.11	huaña, nachi aÿim setaxaÿa da somayipi sa ishit qome da inoxoneu'a ca ñimataxac.
HEB.3.12	Qami' ÿaqaÿa't, maxatchaxa qome da qoñiita da sa ishit da huo'o ca sa ÿaÿamaxañi da lquiyaqteÿaxac da nshitaique da ca'ai ñi Dios mayi nachi 'eetai' nca'altauec souaxat da sa ishit da i'amaqten ñimayi. 
HEB.3.13	Nachaqdato' da ñi 'oonolec quetot naua na'axa'te da i'añaqchittac ca lÿa, llaxatemallaxa da ñaq huo'o yi qaddaqa' na na'a'q, yaqto' sa ishit da huo'o ca 'oonolec da qoñiita da 'ico' ÿatenachit da ñi'itaxaloxo, nachi da lquiyaqteÿaxac sa ishit da ÿalaq. 
HEB.3.14	Cha'ayi da ÿataqta qomi' qadamchiyiñi, chochi sevidaqta'a ca loga't da qanaquitaxac mayi saconaxaguet som hua'auchiguiñi, nachi ishit qome da ñiuanaqhua'a so Cristo.
HEB.3.15	Cha'ayi da n'aqtac 'eeta':
HEB.3.15	Nagui da qami' qau'aqaichigui ca 'enapec ñi Dios,
HEB.3.15	qalaq sa ishit qome da qau'añaxachiiguilo naua qadquiyaqchilli'
HEB.3.15	da qoñiita'am da 'eetec co'ollaxa som sa ishit da ÿalaq.
HEB.3.16	Qaq ¿chaq négue't co'ollaxa som sa ishit da n'axaÿaxana da l'aqtac ñi Dios, qataq sa ishit da ÿalaq? Qomyi 'enauac som nqateeguesop co'ollaxa yi 'alhua Egipto so Moisés. 
HEB.3.17	Qataq ¿chaq négue't som ivi' naua cuarenta vi'iyi da dalemataÿa ñi Dios? Qomyi som huo'o ca ÿasouaxat, nachi 'enauac somayipi ileu co'ollaq hualec so tojlec 'alhua. 
HEB.3.18	Qataq ¿chaq négue't som detaxaÿa co'ollaxa ñi Dios da yaqto' sa ishit da inoxoneu'a ca nmataxac ñimayi? Qomyi som sa ishit co'ollaxa da ÿalaq. 
HEB.3.19	Qaq qomi' seloqchigui da somayipi sa ishit co'ollaxa da inoxoneuo, souaxat da sa da'amqajnataxan.
HEB.4.1	Qaq ÿoqo'oyi nagui da ñaq huo'o da qomi' qaÿachaxanapecoto da ishit da senoxonaxau'a ca nmataxac ñi Dios, nachi ÿataqta ñitelaqañi qome. Ten, qom huo'o ca 'oonolec da qoñiita da sa ishit da inoxoneuo. 
HEB.4.2	Cha'ayi qomi' nataq'en qomi' qai'axatema da n'aqtac mayi chigaqaigui da nca'alaxa, 'eeta'am da 'eetec somayipi da qai'aqtaxanem co'ollaxa. Qalaxayi somayipi sa ishit da huo'o ca naigui naq'en de'eda n'aqtaxanaxac, cha'ayi chochi n'axaÿaxaatega, sa ishit da i'amaqten. 
HEB.4.3	Qalaxayi qomi' mayi sa'amqajnataxanaq nachi ishit qome da senoxonaxau'a que'eca mataxac mayi 'enapega co'ollaxa ñi Dios, 'eeta':
HEB.4.3	Ÿoqo'oyi aÿim salemataÿa se'eso shiÿaxauapi,
HEB.4.3	nachi setaxaÿa da sa ishit qome da senoxonaqchiteu'a ca ñimataxac.
HEB.4.3	Qamaq ñi Dios mashi sogote da imat da l'onataxanaxac da i'ot 'enauac ana 'alhua. 
HEB.4.4	Cha'ayi naua nanettrañi n'aqtaqa i'axa't so pa'ateec na'a'q, 'eeta':
HEB.4.4	Ñi Dios nmateeguesop 'enauac na l'onatacpi co'ollaq ivi' naua siete na'axa'te.
HEB.4.5	Qataq yi lÿa n'aqtac 'eeta':
HEB.4.5	Sa ishit qome da inoxoneu'a qome ca ñimataxac namayipi.
HEB.4.6	Qalaxayi saxanaxa da huo'otaq huo'o ca ishit da inoxoneu'a de'eda mataxac. Qaq nam hua'auchiguiñipi co'ollaxa da qai'aqtaxanem da n'aqtac mayi chigaqaigui da nca'alaxa, qalaq namayipi sa ishit da inoxoneuo, souaxat da sa ÿalaq. 
HEB.4.7	Qaq ÿoqo'oyi ñi Dios qaltaq ÿi'iguelaxalec da i'axat que'eca na'a'q, 'eeta': ne'ena na'a'q. Cha'ayi ñi Dios ÿachigoxotchigui so David da qomi' da'aqtaxanema soua ÿoxoguelo na'axa'te nam nanettrañi l'aqtaqa, mayi 'eeta':
HEB.4.7	Nagui da qami' qau'aqaichiguilo naua 'ena'pe ñi Dios,
HEB.4.7	qalaq sa ishit qome da qau'añaxachiiguilo naua qadquiyaqchilli'.
HEB.4.8	Cha'ayi so Josué da huo'otaq inoxonaqchiteu'áctaxa so Israel llalaqpi de'eda mataxac, nachi ñi Dios sa ishíttaxa da qaltaq ÿi'iguelaxalec da i'axat ca lÿa na'a'q. 
HEB.4.9	Qaq ÿoqo'oyi ñaq huo'o qone' que'eca na'a'q mataxaqui mayi qaÿauotaique da nmataxaqui na lalamaxatpi ñi Dios. 
HEB.4.10	Cha'ayi ca inoxoneu'a da nmataxaua ñi Dios, camayi nmateeguesop 'enauac na l'onatacpi, 'eeta'am da 'eetec da nmateeguesop 'enauac na l'onatacpi ñi Dios. 
HEB.4.11	Qaq ÿoqo'oyi qomi' ÿataqta ñi'añaxataq, da yaqto' ishit da senoxonaxau'a que'eca mataxac, ten, qom huo'otaq huo'o ca 'eeta'am da lliquiaxac som sa ishit co'ollaxa da da'amqajnataxan.
HEB.4.12	Cha'ayi da l'aqtac ñi Dios ÿataqta nca'altauec, qataq huo'o da l'añaxac. Qataq na llaxa napactelec ca ÿilonec mayi dos naua ala'pi. Qataq damayi ishit da ividau'a cam ÿataqta pa'auo saq cha'a nachaalataxac ca shiÿaxaua qataq som capegue' lqui'i, qataq ishit da ÿaateec naq'en ca lhuennataxac qataq da lavilÿaxac. 
HEB.4.13	Qaq sa ishit da huo'o ca 'oonolec nam l'onatacpi ñi Dios da huo'otaq ishit da nqañoxochiisop ñimayi. Cha'ayi 'enauac namayipi ÿataqta yi'oqta qataq ÿaateec naq'en da ilotalec ñim huo'o ca na'a'q qaq ñachaataxau'a da sa'axataxam ca qad'onataxanaxac.
HEB.4.14	So Jesús mayi llalec ñi Dios, somayi nachiso som 'oonolec qadtaxaÿaxanaxanec mayi inoxoneu'a ca hueta'a ñi Dios da detaxaÿapegue'. Qaq ÿoqo'oyi qomi' ÿataqta ñi'añaxataqtec qome da qad'amqajnataxanaxac. 
HEB.4.15	Cha'ayi som qadtaxaÿaxanaxanec, somayi ÿataqta huo'o da lchoxonnataxanaxa da shinaqta souaxat da qaica ca qad'añaxac. Cha'ayi somayi co'ollaxa ÿataqta nque'etaxangui 'enauac na ÿotta'a't ñi'iguenataguec, 'eeta'am da shinaqta. Qalaxayi somayi sa ishit da huo'o ca lasouaxashit. 
HEB.4.16	Qaq ÿoqo'oyi ÿataqta qaica qome ca shi'oqtaique da ñoqochinaxau'a ca nso'onqa' ñim qadta'a Dios mayi soxodaic, yaqto' ñimayi ishit da qomi' ichoxode'n, qataq qomi' nqouagueque da qomi' itaua'n da huo'o ca souaqaigui qadhuenaxanaxa.
HEB.5.1	Cha'ayi ñi 'oonolec nam lataxala'pi na ntaxaÿaxanaxanecpi qaÿachigoxottoigui nam shiÿaxauapi, nachi qoÿideuo, da yaqto' ltaxaÿaxanaxanec qanqoÿin na shiÿaxauapi da detaxaÿapegue' ñi Dios, qataq da ÿaneuo ana nachitaqtaxanaqte, qataq da qaÿavigaxat na nachitaqtaxanaxat, da yaqto' qaÿapalaxat na nasouaxashit. 
HEB.5.2	Qaq cha'ayi ne'ena nataxala'pi nataq'en nque'etaxaatapiguilo naua lqalhuaxaco na shiÿaxauapi, qaq ÿoqo'oyi namayipi ishit da nhualaxaune' nam qaica ca ÿaÿajnapec qataq isomtac. 
HEB.5.3	Qaq souaxat de'eda maichi lqalhuaxa, nachi namayipi iuen da maichi ÿaneuo aca lachitaqtaxanaqte da ÿavigaxat souaxat naua maichi lasouaxashi'te, qataq nachi 'en'am nam lasouaxashitpi na shiÿaxauapi.
HEB.5.4	Qaq sa ishit da huo'o ca maichi nalligoxojla't da 'enapec lataxala' na ntaxaÿaxanaxanecpi. Cha'ayi ñim Dios mayi nachiñita iÿaxana ca shiÿaxaua, nachi ÿanagui de'eda n'amaqchic, 'eeta'am da 'eetec co'ollaq iÿaxana so Aarón. 
HEB.5.5	Qaq 'eda da 'eetec nataq'en so Cristo, somayi sa ishit da huo'otaq maichi nalligoxojla't da nachiso lataxala' na ntaxaÿaxanaxanecpi. Cha'ayi nachiñi ñim Dios mayi ÿanem de'eda l'amaqchic somayi. Cha'ayi nachi 'ena'pe naua l'aqtaqa, 'eeta':
HEB.5.5	'Am mayi nachi'am ÿalec;
HEB.5.5	'am seco'oic ne'ena na'a'q.
HEB.5.6	Nataq'en nachi 'ena'pe naua lÿa't nanettrañi l'aqtaqa ñi Dios, 'eeta':
HEB.5.6	'Am nachi 'eetai' qome da 'am ltaxaÿaxanaxanec na shiÿaxauapi da qaitaxaÿapegue' ñi Dios,
HEB.5.6	qaq nachi qoneta'am da lataxac so Melquisedec.
HEB.5.7	So Cristo co'ollaq hueta'a ana 'alhua, qalaq somayi ÿataqta nlamaxaden da nqouagaxaueetac qataq da deÿaxaatac, noÿiito'ot ñim Dios mayi huo'o da l'añaxac da yaqto' nca'alaxateeguesop somayi da nleuaxa. Qalaq ñi Dios hua'axaÿa somayi, souaxat somayi da ÿataqta nañanot ñimayi. 
HEB.5.8	Qaq so Cristo, somayi nai'ctaxa da ñalec, qalaxayi somayi napaxaguena da ÿalaq, souaxat da nque'ejnaxac. 
HEB.5.9	Qaq cha'ayi somayi ÿataqta qanaloqchiichiguiñi da lataxac, qaq ÿoqo'oyi ishit da nachiso so chigoqchigui dam chochaq tateec nca'alaxa mayi taÿot 'enauac nam ÿalaxaguet somayi. 
HEB.5.10	Nachi ñi Dios ÿanagui somayi da nachiso so lataxala' nam ntaxaÿaxanaxanecpi da qaitaxaÿapegue' ñimayi. Qaq nachi 'eeta'am da lataxac so Melquisedec.
HEB.5.11	Qaq qomi' ÿataqta qalota na qad'aqtaxanaxac da sa'axataq de'eda, qalaxayi huo'o da lqalaic da qai'axategue ca llic damayi, cha'ayi qami' sa ishit da qauaÿajñi. 
HEB.5.12	Cha'ayi nagui da mashi qaÿoqteguelo naua vi'iyi, nachi qami' ishíttaxa da mashi qauapaxaguenataxañiitac. Qalaxayi nagui qami' ñaq 'eetalec da qaviñiitac da qami' qaÿapaxaguenque ca llic naua huesoteguelo lapaxaguenataxanaxaco ñi Dios. Cha'ayi qami' qavi'iguelaqÿa da qaica ca qad'añaxaqui, ÿoqo'oyi iuen da qami' qaiqui'axanque ca nchi', qaq sa ishit da nachica ca nallic mayi sa nsatta. 
HEB.5.13	Qaq nam chictac na nchi', namayipi 'eeta'am na ñaqpiolec mayi ñaq lliptac, cha'ayi namayipi sa ishit da ivi' da ÿaÿaten ca llic ca no'on nataxac. 
HEB.5.14	Qalaxayi nam nallic mayi sa nsatta, namayi taiguet cam shiÿaxaua mashi ÿi, mayi mashi dauattonaxan, qataq nai'ac da ÿauatton cam no'on qataq ca qauem.
HEB.6.1	Qaq ÿoqo'oyi qomi' no'on da ñiquigaqtashiguem, da yaqto' sevidaxa da qomi' ÿi't. Ñi'onaxataqchigui qome nam hua'auchiguiñi qanapaxaguenataguecpi so Cristo. Qataq sa ishit da shi'iguelaxasoxolec da sa'axataxaco mayi taÿa'alo naq'en da nleuaxa camayi, qataq da qaipi'iÿa'a ñi Dios, 
HEB.6.2	qataq da llic da qanachilaxan ca shiÿaxaua, qataq da qaÿachiltalec na 'amqajnataxanaxaicpi, qataq da llic qom qaltaq qanca'alaxateec na leuaxaicpi, qataq qom qanmit 'enauacna. 
HEB.6.3	Qaq 'eda qome da shinaqtec, da huo'otaq qomi' ÿashiitema ñi Dios.
HEB.6.4	Cha'ayi nam mashi sogote co'ollaxa da qaicoÿadelec da lauattonaxanaxac, qataq mashi sogote da ÿaÿateeta cam ÿan ñi Dios, qataq sogote da tanguit so Espíritu Santo, 
HEB.6.5	qataq da mashi ÿaÿateeta da l'aqtac ñi Dios, qataq dam n'añaxac mayi hueta'a cam 'alhua mayi ñaq naÿa'cna, 
HEB.6.6	qaq ne'ena shiÿaxauapi, da huo'otaq ÿi'iguelaxalec da dashiuec, nachi sa ishit da qaltaq ca'aisalo qanqoÿin naua n'onataxaco, cha'ayi namayipi 'eeta'am da qaltaq iuaxaneuo so llalec ñi Dios qataq qaÿauaachigui naq'en da ÿi'inai' somayi. 
HEB.6.7	Qaq namayipi 'eeta'am ca 'alhua mayi sa i'atai' da cañi naq'en na auot da talec. Qaq que'eca 'alhua, da huo'otaq ÿataqta no'on na ala na languishic cam do'onataxaatapeguelec, nachi camayi huo'o da nqouagaxa mayi chigoqo'ot ñi Dios. 
HEB.6.8	Qalaxayi que'eca 'alhua da huo'otaq ñaxajlec ana ÿaxat qataq ana huoue, nachi camayi ÿataqta qaica ca naigui, taÿa'a da ÿauo'o ca nhuaxanaguec naq'en ñi Dios, qataq taÿa'a da qaÿavigaxat.
HEB.6.9	Qami' ÿaqaÿadolqa, qomi' nai'ctaxa da huo'otaq 'eetec de'eda da qadtaxaÿaxac, qalaxayi qomi' saÿajnaqta da qoñiita dam lta'adaic qanchoxonnataguiiqui mayi chigaqaigui da nca'alaxa. 
HEB.6.10	Cha'ayi ñi Dios sa ishit da huo'otaq sa ipaguelec ca l'aqtac. Qataq ñimayi sa ishit da icoua'ai da qad'onataxanaxaqui qataq da qadauotaxanaqtaiqui nam qadqaÿanquiipi mayi qad'amqajnataxanaxauaipi, dam ña qoquiito'ot nagui da qau'ochiitac. 
HEB.6.11	Qalaxayi qomi' sauoqtaique da ñi 'oonolec da qoñiita quetot qome da n'añaxataxac, chochi ivitta'a ca loga't, yaqto' ÿataqta ipacchigui 'enauac cam qanaquichiitaique. 
HEB.6.12	Qataq sa saÿamaxadenaq da qami' qavi'iguelaqÿa da qaica ca qadasapachaqai, chaqdato' da qami' qau'enaxachi da lataxac nam chigoqchigui da lpi'iÿaxac qataq dam lhualaxavic, nachi ÿaconguet dam ÿachaxanapec ñi Dios.
HEB.6.13	Cha'ayi ñi Dios co'ollaq huo'o da ÿachaxanapecot so Abraham, qalaq ñimayi maichi ntaqtapeguela't, cha'ayi sa ishit da huo'o ca lÿa 'amaqtaq da huo'otaq ÿanot ca l'aqtac. 
HEB.6.14	Nachi 'enapeco': “Ÿataqta lta'adaic qome da ÿoqouagaxanaqtaic 'am sanem, qataq ÿataqta qalota qome ca 'ai'alaqpi 'am sanem.” 
HEB.6.15	Nachi so Abraham ÿataqta qaÿoqtegue da lhualaxavic da iuattaique de'eda, nachi somayi ivida'a da ÿaconguet dam ÿachaxanapecot co'ollaxa ñi Dios. 
HEB.6.16	Na shiÿaxauapi, da huo'otaq ÿan ca l'aqtac, qalaq namayipi ÿanot da l'aqtac cam nataÿaña namayipi. Qaq da huo'otaq qoÿan ca n'aqtac da ÿataqta qaipacchigui, qalaq camayi sa ishit da huo'otaq qancotatapigui. 
HEB.6.17	Qaq ÿoqo'oyi ñi Dios ÿan da l'aqtac da ÿataqta ipacchigui cam ÿachaxanapec, cha'ayi ñimayi nshitaique da ÿaÿajnaxanaxaata nam taÿa'a qominchiyi da ÿaconguet dam ÿachaxanapec, da ñimayi ishit da ÿataqta ipacchigui da i'ot cam ÿachaxanapec, qaq sa nadalaxat ca l'aqtac. 
HEB.6.18	Qaq 'eda da 'eetec da huo'oi naua dos mayi sa ishit da qanqochinaxa't, nam huo'o mshi sa ishit da datenataxan ñi Dios, qaq nachinaua naua ÿachigoxotchiguilo ñi Dios da qomi' ÿanema da qad'añaxac, qomi' mayi shi'iguenqot ñimayi qataq sa'amaqtenaq dam aquitaxac mayi qomi' ÿanema. 
HEB.6.19	Qaq de'eda qanaquitaxac, nachida dam qomi' i'añaxatchiyiñi qataq dam qadquiyaqteÿaxac. Damayi 'eeta'am cam nllañi aca barco. Qaq de'eda qanaquitaxac, damayi n'attaña cam pa'auo so lapoxot aca n'onaxanaxaqui mayi neta'ague da piguem, 
HEB.6.20	som inoxoneu'a co'ollaxa so Jesús, da yaqto' ÿauategue ca qoyic. Qaq 'eda da 'eetec da so Jesús ivida'a da nachiso so 'oonolec qadtaxaÿaxanaxanec da detaxaÿapegue' ñi Dios, 'eeta'am da lataxac so Melquisedec.
HEB.7.1	Se'eso Melquisedec, somayi nachiso so lta'a nam netaña yi Salem qataq ltaxaÿaxanaxanec na shiÿaxauapi da qaitaxaÿapegue' ñi Dios mayi 'amaqtaqaic. Qaq so Abraham co'ollaq mashi ñi'iguelaq, chigoqta'a so alaataxac mayi huaigui co'ollaq ÿalaua't soua nta'al, nachi ÿanem da nqouagaxa somayi. 
HEB.7.2	Nachi so Abraham ÿanem somayi ñi 'oonolec nam diez nam lhuotaxanaxatpi mayi ÿachigoxotaigui so alaataxac. Qaq de'eda n'enaxat Melquisedec da hua'auchiguiñi naigui 'eeta': “Nta'a mayi no'on da lataxac.” Qaq cha'ayi somayi nachiso so lta'a na netaña yi Salem yim nataq'en da naigui 'eeta': “Nlagaxayic,” qaq ÿoqo'oyi de'eda n'enaxat nataq'en da naigui 'eeta': “Lta'a da nlagaxayic.” 
HEB.7.3	Qaq somayi qaica ca lta'a qataq aca late'e qataq cam hua'au lta'alpi. Qataq somayi sa ishit da qai'axat da 'eetec ca lañoxoc qataq ca l-leuaxa. Qaq 'eda da 'eetec da somayi nachi 'eeta'am da lataxac so llalec ñi Dios, da somayi nachi 'eetai' da ntaxaÿaxanaxanec da qaitaxaÿapegue' ñi Dios.
HEB.7.4	Qaq nagui qami' qauloichigui da 'eetec da l'amaqchic se'eso Melquisedec. Qaq ÿoqo'oyi som hua'au qadta'a Abraham ÿanem co'ollaxa somayi añi 'oonole nam diez na lhuotaxanaxatpi mayi ÿachigoxotaigui so nta'alpi mayi nalattague' co'ollaxa. 
HEB.7.5	Qaq naua lqataxaco so Moisés i'axa't da na ntaxaÿaxanaxanecpi mayi llalaqpi so Leví, huo'o da n'aqtac da yaqto' daloqnaxaalec añi 'oonole nam diez lalamaxatpi 'enauac na shiÿaxauapi, qamaq namayipi maichi lalamaxat lauo' l'ecpi, nataq'en llalaqpi so Abraham. 
HEB.7.6	Qaq so Melquisedec, somayi nai'ctaxa da sa ishit da llalec so Leví, qalaxayi nachi 'en'am somayi daloqnaxaalec añi 'oonole 'enauac nam lalamaxatpi so Abraham som huo'o co'ollaxa dam ÿachaxanapecot ñi Dios. Huaña, nachi so Melquisedec ÿanem da nqouagaxa so Abraham. 
HEB.7.7	Qaq sa ishit da huo'o ca ÿoqolguet de'eda, da cam doqouagaxanaqta nachica cam 'amaqtaq, qaq saq 'en'am cam qanqouaguec. 
HEB.7.8	Qaq de'eda shinaqta nagui nam ÿacootapeeguet añi 'oonole nam diez lalamaxatpi na shiÿaxauapi, namayipi taÿa'a da ileu. Qalaxayi de'eda 'eetec so Melquisedec naua l'aqtaqa ñi Dios i'axa't da somayi nachi 'eetai' da nca'altauec. 
HEB.7.9	Qaq nachi 'eetec nataq'en som Leví qataq na ltaxaÿaxanaxanecpi na shiÿaxauapi da qaitaxaÿapegue' ñi Dios mayi llalaqpi somayi, nam nagui daloqnaxaatapeguelec añi 'oonole nam nalamaxatpi, da namayipi nataq'en ÿaneuo co'ollaxa añi 'oonole nam lalamaxatpi da ÿanot so Melquisedec co'ollaq so Abraham deshiitenaxan. 
HEB.7.10	Cha'ayi 'eesa da namayipi 'eeta'am co'ollaxa da nachattau'a so Abraham co'ollaq so Melquisedec huaqata'aguet somayi, nai'ctaxa da saxanaxa da ñiguiñi namayipi.
HEB.7.11	Na llalaqpi so Israel co'ollaq ÿaconguet na nqataxacpi, qalaq chigoqchigui qanqoÿin na ltaxaÿaxanaxanecpi mayi llalaqpi so Leví, nam nataq'en llalaqpi so Aarón. Qaq na ntaxaÿaxanaxanecpíctaxa da ishit da nalochiguiñi naq'en da lataxac nam quetague' na nqataxacpi, nachi sa ishíttaxa da iuen da anac ca lÿa ntaxaÿaxanaxanec da qaitaxaÿapegue' ñi Dios, da 'eeta'am da lataxac so Melquisedec, qaq sa ishit da 'eeta'am so Aarón. 
HEB.7.12	Cha'ayi da qanqochinaxat na ntaxaÿaxanaxanecpi, nachi nataq'en iuen da qanqochinaxat na nqataxacpi. 
HEB.7.13	Qaq som qadataxala' mayi i'axat co'ollaxa naua l'aqtaqa ñi Dios, somayi chigaqaigui na laÿipi llalaqpi so Israel, nam sa ishit da chigaqaigui ca ntaxaÿaxanaxanec. 
HEB.7.14	Cha'ayi 'enauac da qaÿaÿateeta da so qadataxala' chigaqaigui na llalaqpi so Judá, nam sa ishit co'ollaxa da detaxaÿa so Moisés co'ollaq i'axattac da llic na ntaxaÿaxanaxanecpi.
HEB.7.15	Qaq de'eda ÿoqta ÿataqtegue da lataxac co'ollaq yi'oq se'eso lÿa ntaxaÿaxanaxanec, mayi 'eeta'am da lataxac so Melquisedec, 
HEB.7.16	da somayi qoÿanagui da ntaxaÿaxanaxanec. Qalaxayi sa ishit da chigaqaigui ca ñalaqpi mayi i'axat na nqataxacpi da chigaqaigui ca ntaxaÿaxanaxanec. Cha'ayi somayi chigoqchigui da l'añaxac da nachaalataxac mayi sa ishit da qanlaxajñi. 
HEB.7.17	Cha'ayi de'eda nachida da 'enapec ñi Dios co'ollaq i'axata'a somayi, 'eeta':
HEB.7.17	'Am nachi 'eetai' qome da 'am ltaxaÿaxanaxanec na shiÿaxauapi da qaitaxaÿapegue' ñi Dios,
HEB.7.17	qaq nachi qoneta'am da lataxac so Melquisedec.
HEB.7.18	Qaq ÿoqo'oyi se'eso hua'auchiguiñi namaxasoxonaxac, somayi qansoguiñi, cha'ayi somayi qaica ca l'añaxac, qataq qaica ca naigui. 
HEB.7.19	Cha'ayi nam lqataxacpi so Moisés sa ishit da ÿañoxot da naloqchiichiguiñi da lataxac na shiÿaxauapi. Qalaxayi nmenguet qanqoÿin dam qanaquitaxac mayi qaica ca 'en'am, qaq nachida da chigoqchigui da huo'o mshi ñoqochinaxau'a ñi Dios.
HEB.7.20	Qaq ñi Dios co'ollaq i'ot de'eda, qalaq ÿataqta ÿan so l'aqtac da yaqto' ipacchigui. 
HEB.7.21	Qaq nam laÿipi ntaxaÿaxanaxanecpi co'ollaq qoÿideuo, qalaq sa ishit da huo'otaq qoÿan ca n'aqtac da yaqto' qaipacchigui. Qalaxayi de'eda 'eetec se'eso lÿa ntaxaÿaxanaxanec, qalaq ÿataqta huo'o co'ollaxa so n'aqtac qoÿan. Cha'ayi naua l'aqtaqa ñi Dios mayi nanettrañi 'eeta':
HEB.7.21	Ñi qadataxala' ÿan da l'aqtac,
HEB.7.21	mayi sa ishit da nadalaxat, 'eeta':
HEB.7.21	“Nachi 'eetai' qome da 'am ntaxaÿaxanaxanec da qaitaxaÿapegue' ñi Dios,
HEB.7.21	qaq nachi qoneta'am da lataxac so Melquisedec.”
HEB.7.22	Qaq ÿoqo'oyi so Jesús nachiso so ÿataqta 'itchiguiñi da 'en naq'en cam aÿamaxataxac mayi ÿataqta ÿaÿamaqchiguiñi, saq 'en'am som hua'auchiguiñi. 
HEB.7.23	Qaq na laÿipi ntaxaÿaxanaxanecpi, namayipi ivida'a da ÿataqta qalota, cha'ayi namayipi ileuta'aguet, qaq sa ishit da nachi 'eetai'. 
HEB.7.24	Qaq so Jesús, qalaxayi sa ishit da ileu. Qaq ÿoqo'oyi sa ishit da huo'o ca lÿa ÿanagui da l'onataxanaxac da qaitaxaÿapegue' ñi Dios. 
HEB.7.25	Qaq ÿoqo'oyi somayi ishit da chochaq tateec da nca'alaxateec cam chigoqchigui somayi da nañanot ñi Dios. Cha'ayi somayi nachi 'eetai' da nca'altauec, da yaqto' nqouagaxaueetacot ñi Dios souaxat namayipi.
HEB.7.26	Qaq ÿoqo'oyi so Jesús nachiso so 'oonolec qadtaxaÿaxanaxanec da detaxaÿapegue' ñi Dios mayi seuenaqtac. Cha'ayi somayi ÿataqta qui'itta, sa qauem da lataxac, qataq qaica ca lasouaxashit, qataq sa ishit da nhuoiguet qanqoÿin na 'itaxaloxoicpi, qataq somayi neta'ague qanqoÿin da laÿi na piguem. 
HEB.7.27	Qaq sa ishit da 'eeta'am na laÿipi lataxala' na ntaxaÿaxanaxanecpi da namayipi iuen da i'auaxaañi da ÿavigaxat aca lachitaqtaxanaqte 'enauaque naua na'axa'te, da yaqto' qaÿapalaxat na maichi lasouaxashitpi, ime, qataq jec na lasouaxashitpi na shiÿaxauapi. Qaq so Jesús, qalaxayi 'oonolec da ÿi'iguelaxalec da ÿauo'o aso lachitaqtaxanaqte da ÿaneuo co'ollaq maichi ÿan da nachaalataxac. 
HEB.7.28	Qataq na lqataxacpi so Moisés chigoqchigui da qoÿideuo da lataxala' na ntaxaÿaxanaxanecpi cam shiÿaxaua mayi sa ishit da ÿoqta nalochiguiñi. Qaq de'eda l'aqtac ñi Dios mayi ÿan da yaqto' ipacchigui, mayi ÿan co'ollaq qaÿata'ague na nqataxacpi, damayi chigoqchigui da qoÿideuo da lataxala' qanqoÿin na ntaxaÿaxanaxanecpi so llalec Jesús, som nachi 'eetai' da nalochiguiñi da lataxac.
HEB.8.1	Qaq 'eda da ÿoqta ÿacteec da ñanacto'ot da sa'axattac, 'eeta': 'Eda da 'eetec da lataxac som 'oonolec qadtaxaÿaxanaxanec. Qaq nagui somayi nso'oota'ague da aloic ñi Dios mayi neta'ague da piguem. 
HEB.8.2	Qataq somayi nachiso so ntaxaÿaxanaxanec da qaitaxaÿapegue' ñi Dios cam ÿataqta lauo' ñimayi da piguem, cam noÿic mayi maichi l'onatac ñi qadataxala', qaq sa ishit da l'onatac na chochi shiÿaxauapi. 
HEB.8.3	Qaq 'enauac nam lataxala'pi na ntaxaÿaxanaxanecpi, namayipi qoÿideuo, da yaqto' ÿaatapegueuo ana nachitaqtaxanaqte qataq nam qoÿaneuo da qaÿavigaxat. Qaq ÿoqo'oyi so Jesucristo, somayi nataq'en iuen da ÿauo'o aca ÿaneuo lachitaqtaxanaqte. 
HEB.8.4	Qaq somayi da huo'otaq ñaq hueta'a ana 'alhua, nachi sa ishíttaxa da ntaxaÿaxanaxanec, cha'ayi ñaq huo'o nam ntaxaÿaxanaxanecpi mayi ÿaatapegueuo ana nachitaqtaxanaqte mayi damaxasoxoolec co'ollaxa so Moisés. 
HEB.8.5	Qalaxayi ne'ena ntaxaÿaxanaxanecpi de'eda l'onataxanaxac, damayi 'eeta'am da chochi lqui'i qataq lpaqal cam hueta'ague da piguem. Cha'ayi saÿajnaq da chochi n'enaqtac, cha'ayi co'ollaq huotaique da i'ot so Moisés so lauo' ñi Dios, qalaq ñimayi 'enapega somayi 'eeta': “'Aulochigui qome da lataxac qataq 'au'enaxatchigui da n'onataxac so 'am sachaxana co'ollaq huaña añi qasoxonaxa Sinaí.” 
HEB.8.6	Qaq se'eso 'oonolec qadtaxaÿaxanaxanec, qalaq somayi da l'onataxanaxac da ntaxaÿaxanaxanec ÿataqta ÿacteec da 'onaxaic, qaq saq 'en'am so hua'auchiguiñi. Cha'ayi somayi nachiso so qomi' detaqleguete nagui de'eda dalaxaic aÿamaxataxac mayi ÿataqta 'onaxaic, dam chigoqchigui nam qaÿachaxanapecpi mayi ÿacteec da no'on.
HEB.8.7	Cha'ayi se'eso hua'auchiguiñi lataxac da qanaÿamaxate' ñi Dios, da huo'otaq ÿataqta nalochiguiñi co'ollaxa, nachi sa ishíttaxa da iuen da qanadalaxat ca aÿamaxataxac. 
HEB.8.8	Qalaxayi ñi Dios ila'a da se'eso shiÿaxauapi sa ishit da nalochiguiñi da lataxac, qaq tachigui da l'aqtac co'ollaq 'eetega somayipi nam l'aqtaqa mayi nanettrañi, 'eeta':
HEB.8.8	Ñi qadataxala' 'eeta': Huo'o qome ca na'a'q,
HEB.8.8	qaq aÿim ñadalaxat ca ñaÿamaxataxac da ñaÿamaxate' na llalaqpi so Israel qataq so Judá.
HEB.8.9	Qaq sa ishit da 'eeta'am so ñaÿamaxataxac mayi so'otec som hua'au lta'alpi namayipi
HEB.8.9	so na'a'q co'ollaq sacona na lhuaq da ñaqateeguesop yi 'alhua Egipto.
HEB.8.9	Cha'ayi somayipi sa ishit da ipaguelec da ñaÿamaxataxac,
HEB.8.9	qaq ÿoqo'oyi aÿim shica'ai, 'enapec ñi qadataxala'.
HEB.8.10	Qaq cam ñaÿamaxataxac qom ñaÿamaxate' na llalaqpi so Israel qom mashi inoxoodeec que'ecaua na'axa'te,
HEB.8.10	camayi qome ipacchigui da 'enapec ñi qadataxala', 'eeta':
HEB.8.10	Aÿim qome sachaigui da lhuennataxac namayipi da ÿamaxasoxonaxac,
HEB.8.10	qataq sedelguete naua lquiyaqte.
HEB.8.10	Nachi namayipi aÿim lta'a Dios,
HEB.8.10	qataq namayi maichi ÿalamaxatpi.
HEB.8.11	Huaña, nachi sa ishit da huo'o ca qaÿapaxaguen,
HEB.8.11	qataq sa ishit da huo'o ca ÿapaxaguen ca lÿa, huo'otaq ca lqaÿa,
HEB.8.11	da yaqto' ÿauatton ñi qadataxala'.
HEB.8.11	Cha'ayi 'enauac namayipi aÿim ÿauatton,
HEB.8.11	ivida'a nam qaica ca l'amaqchic qataq nam 'amaqtaqaicpi namayipi.
HEB.8.12	Qataq sapalaxat na qauemsat mayi i'ot namayipi,
HEB.8.12	qataq sa ishit da seuennatapega na lasouaxashitpi.
HEB.8.13	Qaq ñi Dios da huo'otaq detaqtega cam dalaxaic aÿamaxataxac, qaq ñimayi 'eeta'am naq'en da mashi lto so hua'auchiguiñi; qaq dam 'eeta'am da mashi lto qataq mashi sa qai'onataxana, damayi saqaÿaloq qome da imeuo.
HEB.9.1	Nataq'en som hua'auchiguiñi aÿamaxataxac huo'o da lataxac da qai'ot da ñi'oxonnataxanaxac, qalaxayi huaigui acam n'onaxanaxaqui mayi lashi ana 'alhua. 
HEB.9.2	Qaq asom n'onaxanaxaqui co'ollaq qai'ot, qalaq qaÿaÿamaxatchiguiñi da n'onataxac so hua'auchiguiñi ndaqa', l'enaxat naponqa' qui'itta. Somayi nachi netaigui aso ncoÿadaxanaxaquipi lashi qataq so lmala' soua pan mayi qoÿanoto ñi Dios. 
HEB.9.3	Qaq dam laÿi so napoxonaxat nataq'en huo'o so lÿa ndaqa', l'enaxat ndaqa' sa qaishitapec. 
HEB.9.4	Qaq nachi huetaigui somayi aso nca'atoxonaxalate mayi chigaqaigui na oro. Asomayi nca'atoxolate na nchinaxanaxat. Qataq huetaigui somayi aso laÿi' da aÿamaxataxac. Asomayi qalapaxalec 'enauac na oro. Qaq asomayi nachi huetagui aso 'alhuole mayi huetaigui aso pan, l'enaxat negue't ana'ana. Nataq'en som lashilte co'ollaxa so Aarón mayi nañaxateec qataq soua coma'yi mayi nanettalguete dam aÿamaxataxac. 
HEB.9.5	Qaq nam pa'ashiguem asomayi nachi netalguete soua n'enaqtaqa shiÿaxa'u mayi datato'oto ñi Dios. Qaq naua laua soomayi nachi ipelteetalguete som huaña da qaÿapalaxat na nasouaxashit. Qalaxayi qomi' nagui sa ishit da huo'o ca qaddaqa' da sa'axataqta ca lataxac damayi.
HEB.9.6	Qaq 'eda da 'eetec da naÿamaxataguec se'eso nma'. Nachi na ntaxaÿaxanaxanecpi ÿi'iguelaqtaigui naua na'axa'te se'eso hua'auchiguiñi ndaqa', da yaqto' huapegue' da l'onataxanaxac da qaÿi'oxoden ñi Dios. 
HEB.9.7	Qaq so lÿa pa'auo ndaqa', qalaq chaqsota som lataxala' na ntaxaÿaxanaxanecpi mayi ishit da inoxoneu'a ñi 'oonolec na'a'q yi vi'i. Qalaxayi da inoxoneuo, nachi ÿachitrauo naua ltago'q ca shiguiÿac da ÿaneuo, da yaqto' qaÿapalaxat ca maichi lsomaxac qataq nam shiÿaxauapi. 
HEB.9.8	Qaq 'eda da 'eetec so Espíritu Santo da qomi' i'axatema da se'eso hua'auchiguiñi ndaqa', da ñaq 'eetalec da qai'onataxaatapoigui da qai'ot da ñi'oxonnataxanaxac ñi Dios, nachi saxanaxa da qaÿauategue se'eso ñigueuo mayi taÿau'a so lÿa ndaqa' mayi sa qaishitapec. 
HEB.9.9	Qaq 'enauac de'eda 'eeta'am da chochi naloqnaxanaxat nagui ne'enaua souaqtaiguilo na'axa'te. Cha'ayi ana nachitaqtaxanaqte qataq nam qoÿaneuo da qaÿavigaxat mayi huaigui somayi da qoÿanot ñi Dios, namayi sa ishit da ÿaÿamaxatchiguiñi da lavilÿaxac nam 'eetec de'eda da ÿi'oxoden ñi Dios. 
HEB.9.10	Cha'ayi damayi nachida da chochi yi'oqchigui nqui'axac qataq ÿomaxac qataq dam ÿotta'a't ÿoxoc mayi chochi lataxac da qad'oquiaxac, qaq damayi ÿataqta huo'o da naigui da huo'otaq ñaq saxanaxa da nadalaxat ca lataxac ñi Dios.
HEB.9.11	Qalaxayi mashi sogote da nvi' so Cristo, qaq nagui somayi nachiso so 'oonolec qadtaxaÿaxanaxanec, da yaqto' qomi' qoÿanema nam no'on lataxaguesat mayi mashi nvi'. Qaq acam n'onaxanaxaqui mayi do'onataxaatapoigui da ntaxaÿaxanaxanec, acamayi ÿataqta no'on qataq nalochiguiñi, saq 'en'am aso hua'auchiguiñi. Acamayi sa ishit da l'onata na shiÿaxauapi, qataq sa ishit da lashi ana 'alhua. 
HEB.9.12	Qaq so Cristo mashi inoxoneu'a cam ndaqa' mayi sa qaishitapec, qalaxayi sa ishit da ÿaadeuo caua ltago'q ca quetaq huo'otaq ca huaca llalec, cha'ayi nachinaua naua maichi ltago'q naua ÿaadeuo. Qaq 'eda da 'eetec da somayi 'oonolec da ÿi'iguelaxalec da pa'aigui se'eso ndaqa'. Huaña, nachi ÿauo'o da chochaq tateec qadca'alaxa. 
HEB.9.13	Cha'ayi 'eesa da naua ltago'q ca huaca llalec qataq ca quetaq llalec qataq na alo da qaÿavigaxat aca huaca llale da namayi ÿataqta huo'o da l'añaxac da iÿota qataq iqui'itaxatta na npa'auec da qaichigoxolec cam shiÿaxaua mayi 'eeta'am da nshipaxan. 
HEB.9.14	Qaq da nachi 'eetec de'eda, qaq ¡huá'ago' da saq ÿacteec da l'añaxac soua ltago'q so Cristo! Cha'ayi chigoqchigui da l'añaxac som Espíritu mayi chochaq tateec da so Cristo maichi nañanot ñi Dios, 'eeta'am aca nachitaqtaxanaqte mayi ÿataqta qui'itta. Nachi naua ltago'q somayi ishit da iÿoueguesop da qadvilÿaxac na qadasouaxashitpi mayi taÿa'a da nleuaxa, da yaqto' ishit da so'onataxanqot ñim Dios mayi nachi 'eetai' da nca'altauec.
HEB.9.15	Qaq ÿoqo'oyi so Jesucristo nachiso som qomi' detaqleguete nagui dam dalaxaic aÿamaxataxac. Qaq de'eda l-leuaxa so Cristo, damayi naigui da yaqto' qaÿapalaxat nam nasouaxashitpi mayi huaigui so hua'auchiguiñi aÿamaxataxac, qataq yaqto' nam iÿaxana ñimayi ishit da ÿaconguet ca ÿachaxanapec mayi chochaq tateec. 
HEB.9.16	Cha'ayi da huo'otaq qai'ot aca nede mayi lmalate da qoÿan ca nalamaxat, qalaq iuen da qai'axat da l-leuaxa cam i'ot, yaqto' aca'aca nede ishit da ÿataqta ipacchigui cam qoÿittalec. 
HEB.9.17	Cha'ayi aca'aca lmalate da qoÿan ca nalamaxat sa ishit da huo'o ca 'enec da huo'otaq ña nca'altauec cam i'ot, chaqdata da huo'otaq mashi ivita da ileu camayi. 
HEB.9.18	Qaq ÿoqo'oyi se'eso hua'auchiguiñi aÿamaxataxac co'ollaq qai'ot, qalaq iuen da qaicoldeec naua ntago'q. 
HEB.9.19	Cha'ayi so Moisés co'ollaq i'axatema naua lqataxaco ñi Dios 'enauac so shiÿaxauapi. Qaq co'ollaq ime, nachi ÿacona so qagueta laue togaxadaic qataq ana lcoue ana huoue l'enaxat hisopo, nachi ÿilchiingui na ltago'q so huaca llalec qataq so quetaq llalec mayi qaÿalecneguet na 'etaxat. Ime, nachi ichigoxolguete soua lqataxaco ñi Dios qataq 'enauac na shiÿaxauapi. 
HEB.9.20	Nachi 'enapega so shiÿaxauapi, 'eeta': “Ne'enaua ntago'q, naamayi nachinaua na ÿataqta 'itchiyiñi naq'en de'eda naÿamaxataxac ñi Dios da qami' naÿamaxateto.” 
HEB.9.21	So Moisés nataq'en ichigoxolec co'ollaxa aso n'onaxanaxaqui qataq nam qai'onataxaategapi naxa da qai'ot da atamnaxac. 
HEB.9.22	Nachi de'eda lliquiaxac ne'ena nqataxacpi i'axat da huac da 'enauac nam qai'otpi iuen da qaÿauota'a naua ntago'q da huo'o ca qaiqui'itaxat. Qaq sa ishit da huo'o ca chochi qaÿapalaxat nasouaxashit da huo'otaq sa ishit da qaicoldeec naua ntago'q.
HEB.9.23	Qaq 'eda da 'eetec da qaiuen da huo'o ca qoÿaneuo da qaÿavigaxat, da yaqto' qaiqui'itaxat na nogoxoshitpi mayi chochi lqui'i cam hueta'ague da piguem. Qalaxayi nam nogoxoshitpi mayi hueta'ague da piguem, namayipi nataq'en iuen da qaÿauo'o ca qoÿan mayi napacalec ne'ena qoÿaatapegueuopi nagui da yaqto' qaÿavigaxat. 
HEB.9.24	Cha'ayi so Cristo sa ishit da inoxonoigui aso n'onaxanaxaqui mayi l'onata na shiÿaxauapi mayi chochi lqui'i acam ÿoqta 'eesa n'onaxanaxaqui. Cha'ayi somayi nachina na piguem na inoxoneu'a, da yaqto' nachaateu'a ñi Dios, da yaqto' qomi' detaqleguete. 
HEB.9.25	Som lataxala' na ltaxaÿaxanaxanecpi na judiopi, somayi 'oonolec naxa da inoxoneu'a so ndaqa' mayi sa qaishitapec yi 'oonolec vi'i, da yaqto' ÿaneuo da qaÿavigaxat na ntago'q mayi sa lalamaxat. Qaq so Cristo, qalaq sa ishit da huo'otaq ÿi'iguelaqtalec da nañanaxac. 
HEB.9.26	Cha'ayi da huo'otaq nachi 'eetec de'eda, qaq ÿataqta qalotáctaxa da qaÿi'iguelaxalec da qaÿalauat, chigoqchiguiña co'ollaq chita'ague da qai'ot ana 'alhua. Qalaxayi nagui da mashi inoxootrauec naua na'axa'te, nachi so Cristo 'oonolec da nachaxan, nachi sa lÿa da ÿi'iguelaxalec da maichi nañan, da yaqto' nqat 'enauac na nasouaxashitpi. 
HEB.9.27	Qaq de'eda 'eetec da 'enauac na shiÿaxauapi da 'oonolec da ÿi'iguelaxalec da ileu, ime, nachi qataq iuata'aguet ca na'a'q qom qanmit 'enauacna, 
HEB.9.28	qaq nachida da 'eetec nataq'en so Cristo da 'oonolec da qaÿi'iguelaxalec da qoÿaneuo da yaqto' nqat nam qalota nasouaxashitpi. Qaq da ime, nachi qaltaq ÿi'iguelaxalec da nachaxan, qalaxayi sa ishit da anaga da nqat na nasouaxashitpi, chaqdata da somayi anaga da nca'alaxateec nam iuattaique somayi.
HEB.10.1	Cha'ayi na nqataxacpi mayi chigoqo'ot co'ollaxa so Moisés, namayi 'eeta'am da chochi lpaqal cam naÿa'cna mayi ÿoqta ÿaÿamaqchiguiñi, qaq sa ishit da nachina namayi na ÿoqta 'eesa. Qaq ÿoqo'oyi ne'ena nqataxacpi sa ishit da ÿoqta nalochiguiñi naq'en da lataxac nam nachaateu'a ñi Dios, chigoqchigui ne'ena qoÿaatapegueuo mayi qaÿi'iguelaqtalec yi 'oonolec vi'i. 
HEB.10.2	Cha'ayi ne'ena nqataxacpi da ishíttaxa da naloqchiichiguiñi da lataxac na shiÿaxauapi, nachi ne'ena nachitaqtaxanaxatpi sa ishíttaxa da qaltaq qoÿaneuo. Cha'ayi nam dachitaqtaxaatacpi, da huo'otaq mashi qaiÿouec na lasouaxashitpi, nachi namayipi ÿataqta nomta da qaica ca lasouaxashit. 
HEB.10.3	Qalaxayi ne'ena qoÿaatapegueuopi, namayi chochi naigui da yaqto' namayipi iuennata'a da huo'o na lasouaxashitpi yi 'oonolec vi'i, 
HEB.10.4	cha'ayi ne'ena ltago'q na huaca lhuadaicpi qataq na quetaq lhuadaicpi, namayi sa ishit da ÿañoxot da nqat na nasouaxashitpi.
HEB.10.5	Qaq ÿoqo'oyi so Cristo, co'ollaq huotaique da anaÿa ana 'alhua, nachi 'eetega ñi Dios, 'eeta':
HEB.10.5	'Am sa 'auaconguet na nachitaqtaxanaxatpi,
HEB.10.5	qataq na qoÿaatapegueuo shiguiÿacpi,
HEB.10.5	chaqdata da 'am 'auqataxaatapigui cam i'oquiaxac.
HEB.10.6	Nataq'en sa ishit da 'auaÿamaxaden ana nachitaqtaxanaqte mayi qaÿavigaxat,
HEB.10.6	qataq anam qoÿaatapegueuo mayi naigui da yaqto' qanqat na nasouaxashitpi.
HEB.10.7	Nachi aÿim shiita': “Aÿim nagui ñanac, da yaqto' so'ot ca qonetapeguec, 'am ita'a Dios,
HEB.10.7	cha'ayi nachida da qoÿittañi ÿiquiaxac nam 'ad'aqtaqa mayi nanettrañi.”
HEB.10.8	Qaq somayi hua'auchiguiñi da 'eetega ñi Dios da sa ishit da ÿaconguet qataq sa ÿaÿamaxaden na nachitaqtaxanaxatpi, qataq nam qoÿaatapegueuo shiguiÿacpi, qataq na qoÿaneuo mayi naigui da yaqto' qanqat na nasouaxashitpi, qaq nai'ctaxa da nachina nam damaxasoxoolecpi na nqataxacpi. 
HEB.10.9	Ime, qataq 'eeta': “Aÿim ñanac, da yaqto' so'ot cam qonetapeguec, 'am ita'a Dios.” Qaq damayi da naigui 'eeta': Nqat ne'ena nachitaqtaxanaxatpi mayi qaÿavigaxat, nachi nañigui de'eda dalaxaic nachitaqtaxanaxat. 
HEB.10.10	Qaq ñi Dios mashi sogote da qomi' iqui'itaxatte', cha'ayi so Jesucristo i'ot co'ollaxa da 'eetapeguec ñi Dios co'ollaq ÿan da maichi l'oquiaxac da 'oonolec da qaÿi'iguelaxalec da qaÿalauat.
HEB.10.11	Qaq 'enauac nam ltaxaÿaxanaxanecpi na judiopi da qaitaxaÿapegue' ñi Dios, namayipi i'ot da l'onataxanaxac na na'axa'tesa'chi qataq queto'ot da ÿi'iguelaxattalec da ÿaatapegueuo nam nachitaqtaxanaxatpi, qaq nai'ctaxa da ne'ena nachitaqtaxanaxatpi sa ishit da nqat na nasouaxashitpi. 
HEB.10.12	Qalaxayi so Jesucristo nañan da qaÿalauat souaxat na nasouaxashitpi, nachi sa lÿa da qaltaq nañan. Ime, nachi nso'ongue da aloic ñi Dios. 
HEB.10.13	Huaña, nachi iuatta'a ca na'a'q qom mashi qaÿacho'oto na lapia'te na npa'aguenaxauapi. 
HEB.10.14	Cha'ayi ÿachigoxotchigui aso 'oonole lachitaqtaxanaqte da somayi chochaq tateec naq'en da nalochiguiñi da lataxac nam mashi iqui'itaxatta. 
HEB.10.15	Qaq so Espíritu Santo ÿataqta 'eesa naq'en de'eda da qomi' da'aqtaxanema, cha'ayi da hua'auchiguiñi n'aqtac 'eeta':
HEB.10.16	Ñim qadataxala' 'eeta':
HEB.10.16	Ca ñaÿamaxataxac qom ñaÿamaxate' namayipi qom mashi inoxoodeec que'ecaua na'axa'te,
HEB.10.16	nachi aÿim sachaiguilo qome naua ÿaqataxaco naua lquiyaqte namayipi,
HEB.10.16	qataq sedelguete naua lhuennataxaco.
HEB.10.17	Ime, qataq 'eeta':
HEB.10.17	Sa ishit qome da qaltaq seuennatapega na lasouaxashitpi qataq nam i'o't qauema namayipi.
HEB.10.18	Qaq ÿoqo'oyi da huo'otaq mashi qaÿapalaxat na nasouaxashitpi, nachi sa ishit da iuen da qaltaq qaÿauo'o aca lÿa nachitaqtaxanaqte souaxat na nasouaxashitpi.
HEB.10.19	Qaq ÿoqo'oyi, qami' ÿaqaÿa't, nagui sa ishit qome da huo'o ca shi'oqtaique da senoxonaxau'a yi ndaqa' mayi sa ishit da qaishitapec, sachigoxosoqchiguilo so qaicoldeec ltago'q so Jesucristo, 
HEB.10.20	soqolaqtegue so qanqa'aic dalaxaic mayi chigaqaigui da nca'alaxa, som nqa'aic mayi taÿaueegue da laÿi so napoxonaxat, chigoqchigui da maichi nachaalataxac co'ollaq nañan. 
HEB.10.21	Qaq so Jesús nachiso so 'oonolec qadtaxaÿaxanaxanec mayi ilotague' cam lauo' ñi Dios. 
HEB.10.22	Qaq ÿoqo'oyi qomi' ishit da ñiquigaxau'a ñi Dios, qalaxayi ÿataqta huesote' ñaq'enaq naua qadquiyaqte, qataq ÿataqta 'eesa ñaq'enaq da qadpi'iÿaxac. Cha'ayi ñimayi mashi iqui'itaxatte' naua qadquiyaqte, yaqto' qomi' sa ishit da 'eeta'am da ñaq huo'o ca qadasouaxashit qataq mashi sogote da qaiÿota da qad'oquiaxac, qaÿauota'a na ndoteec 'etaxat. 
HEB.10.23	Qaq ÿataqta ñi'añaxataqtec qome da qanaquitaxac da qad'amqajnataxanaxac, cha'ayi ñi Dios ÿataqta ipacchigui qome da qomi' ÿachaxanapeguema. 
HEB.10.24	Qataq qomi' no'on da ñi 'oonolec ipacapegue' ca lÿa da ñaq huo'o naq'en da lsoxoyic, qataq da i'ot ca ÿaÿamaqchiguiñi. 
HEB.10.25	Sa ishit qome da soqolaxague da lliquiaxac na huo'o da n'onataxac da sa ishit da dataÿapegueu'a da qadaponaxac. Chaqdata da ñi 'oonolec i'añaqchittac ca lÿa, lamaaxa nagui da selaqa'a da mashi sa qaÿapeque ca na'a'q da ñi'iguelaq so qadataxala'.
HEB.10.26	Cha'ayi da nachi qadhuennataxa da soqolaqto'ot da so'otaq ca qadasouaxashit, da huo'otaq mashi sauattonaq dam 'eesa lataxac, nachi sa ishit qome da qaltaq huo'o ca qoÿan da qaÿalauat, da yaqto' qaÿapalaxat ca nasouaxashit. 
HEB.10.27	Chaqdata da qomi' seuataqta'aguet cam qaica ca 'en'am lchiquiaxac qom qanmit 'enauacna, qataq cam qaica ca 'en'am na l'edaxa nodec mayi ÿavigaxat qome na npa'aguenaxauapi ñi Dios. 
HEB.10.28	Da huo'otaq huo'o ca sa ishit da ÿalaxaguet na lqataxacpi so Moisés, qaq da huo'otaq huo'oi caua dos huo'otaq tres da nateeta't ca l'aqtaxanaxa'c da i'axa't camayi, nachi camayi ÿataqta sa qaichoxonnai' da qaÿalauat. 
HEB.10.29	Qaq ¿táloxochiyictoxo' da saq taÿapigui yi qadvilli qami' da ÿataqta 'itchiguiñi da ÿacteec qome da nhuaxanaguec cam 'ico' petapigui so llalec ñi Dios, qataq ÿataqta saqca ca ÿanaiguilo soua ltago'q, qataq da ishiuen so n'Espíritu ñi Dios mayi ÿauotec camayi? Cha'ayi se'esoua ltago'q nachisoua soua ÿataqta 'itchiyiñi naq'en dam aÿamaxataxac dam chigoqchigui da qui'itta qanqoÿin namayipi. 
HEB.10.30	Qaq qomi' saÿajnaq da ñi qadataxala' co'ollaxa 'eeta': “Aÿim mayi nachaÿim so'ot ca nhuaxanaguec ca shiÿaxaua, nachaÿim mayi seshiitenaxan.” Nataq'en 'eeta': “Na qadataxala'ai, namayi ishiiten qome na lalamaxatpi.” 
HEB.10.31	Qaq ¡ÿataqta lta'adaic da lchiquiaxac da lhuaqÿaxac ñi Dios mayi nachi 'eetai' da nca'altauec, da huo'otaq huo'o ca ÿaconeu'a!
HEB.10.32	Qalaxayi qami' qauennachi qome da 'eetec soua hua'a'u vi'iyi co'ollaq qami' chita'ague da qami' qaicoÿadelguete. Huaña, nachi ÿataqta huo'o da qadhualaxaviqui da qan'añaxachiiguet da qanque'ejnaxaqui souaxat da qanloquiaxaqui. 
HEB.10.33	Cha'ayi da qoñiita huo'o na qaishiueetac, qataq qaÿauana'a't da sa qaiyacnapec, qataq huo'o da qoñiita nam nhuanau'a da nque'ejnaxac nam nachi 'eetec de'eda da nque'ejnaxac qanqoÿin. 
HEB.10.34	Qataq qami' ÿataqta huo'o da qadchoxonnataxanaxai nam qaicoñittai', qataq ivida'a da ÿataqta huo'o da qantonaxaqui da qan'añaxachiiguet da qaiuotaxanec na qadalamaxachiipi, cha'ayi qami' qauaÿajñiita da huo'o cam hueta'ague da piguem mayi ÿacteec da lyac qataq qaica ca loga't. 
HEB.10.35	Qaq ÿoqo'oyi sa ishit qome da huo'o ca qayi'iitaique, cha'ayi ÿataqta lta'adaic qome ca qanshiitenaguiiqui. 
HEB.10.36	Qami' iuen da ÿataqta huo'o ca qadhualaxaviqui, da yaqto' qau'ochi cam 'eetapeguec ñi Dios, qataq da yaqto' qauacoñiiguet cam ÿachaxanapec ñimayi. 
HEB.10.37	Cha'ayi naua ñiyigui'shi l'aqtaqa ñi Dios 'eeta':
HEB.10.37	Ÿataqta saqaÿaloq da anac qome cam naÿa'cna,
HEB.10.37	qataq sa naÿaloxon da anac.
HEB.10.38	Qalaxayi cam aÿim saÿamaxadeeta da nachica ca no'on da lataxac,
HEB.10.38	camayi da lca'alaxa chigoqchigui da lpi'iÿaxac.
HEB.10.38	Qalaxayi camayi da huo'otaq ÿi'iguelaq,
HEB.10.38	qaq sa ishit da saÿamaxadeeta camayi.
HEB.10.39	Qalaxayi qomi' sa ishit qome da nachiqomi' da shi'iguelaxasoq qataq da 'ico' qomi' qanlaxajyiñi. Chaqdato' da qomi' ÿataqta huo'o da qadpi'iÿaxac, yaqto' ishit da qaÿaÿamaxat da qanachaalataxac.
HEB.11.1	Da huo'o da qadpi'iÿaxac, qaq nachida da ÿoqta 'eesa naq'en da saconaxaguet cam seuataqtaique, qataq nachida da ÿoqta 'itchiguiñi naq'en da yi'oq cam sa ishit da cha'a. 
HEB.11.2	Som hua'au qadta'alpi co'ollaxa ÿataqta ÿaÿamaxadeeta ñi Dios, souaxat da huo'o da lpi'iÿaxac.
HEB.11.3	Qaq chigoqchigui da qadpi'iÿaxac da qomi' saÿajnaq da ñi Dios l'onata ana 'alhua, huota'ai naq'en naua l'aqtaqa. Qaq ÿoqo'oyi nam seloqtaigui nagui, namayi chigoqchigui cam saq cha'a co'ollaxa.
HEB.11.4	So Abel souaxat co'ollaxa da lpi'iÿaxac, nachi ÿanot ñi Dios aso lachitaqtaxanaqte, qaq asomayi ÿataqta napacalec som lachitaqtaxanaxat so Caín. Qaq ÿoqo'oyi ñi Dios ÿataqta ÿaÿamaxadeeta somayi da no'on da lataxac, nachi ÿaconguet aso lachitaqtaxanaqte. Qaq 'eda da 'eetec so Abel, da nai'ctaxa da mashi ileu, qalaxayi da lpi'iÿaxac ñaq queta da qomi' da'aqtaxaatapeguema.
HEB.11.5	So Henoc nataq'en souaxat da lpi'iÿaxac, nachi qaÿaueegue da piguem, nachi somayi sa nauane' da ileu. Nachi sa ishit co'ollaxa da qaÿanata, cha'ayi ñi Dios ÿauec. Qaq naua ñiyigui'shi l'aqtaqa ñi Dios i'axa't da somayi co'ollaq saxanaxa da qaÿauec nachi nal'ena da mashi ÿaÿamaxadeeta somayi ñi Dios. 
HEB.11.6	Qaq ÿoqo'oyi sa ishit da huo'o ca chochi ÿaÿamaxadeeta ñi Dios da huo'otaq qaica ca lpi'iÿaxac. Cha'ayi da qanquigueu'a ñimayi, qalaq ñi 'oonolec iuen da ÿataqta i'amaqten ñi Dios da ÿataqta 'eesa da huo'o, qataq i'amaqten da ñimayi ishit da ishiiten cam nmitaique ñimayi.
HEB.11.7	So Noé nataq'en souaxat da lpi'iÿaxac co'ollaq ñi Dios huaqatot somayi da naÿa'a cam saxanaxa da yi'oq. Qalaq somayi ÿataqta ÿalaq, qataq i'ada't aso nnotaxaqui, da yaqto' ishit da nca'aleec so llalaqpi. Qaq souaxat da somayi huo'o da lpi'iÿaxac, nachi ÿachaxan da qaÿauo'o ca nhuaxanaguec nam huetalec ana 'alhua, qataq somayi ivida'a da ÿataqta qaÿaÿamaxadeeta. Cha'ayi ñi Dios ÿataqta ÿaÿamaxadeeta cam huo'o da lpi'iÿaxac.
HEB.11.8	So Abraham nataq'en chigoqchigui da lpi'iÿaxac co'ollaq ñi Dios iÿaxana, qalaq somayi ÿataqta ÿalaq da jec, nqo'ona so 'alhua mayi ÿachaxanapecot ñi Dios da ÿanem. Nachi somayi ca'ai so lma', sa ishit da ÿaÿaten cam dataigue. 
HEB.11.9	Qaq cha'ayi huo'o da lpi'iÿaxac so Abraham, nachi somayi ishit da nalec som 'alhua mayi ÿachaxanapecot ñi Dios, qalaxayi 'eeta'am naq'en ca ÿaqa'a 'alhua da netalec. Nachi somayi netaigui so lpe'l. Qaq nachida da 'eetec nataq'en so Isaac qataq so Jacob mayi nataq'en ÿacoodeguet de'eda qaÿachaxanapec co'ollaxa. 
HEB.11.10	Cha'ayi so Abraham iuatta'a cam la ciudad mayi sa ishit da nlaguiñi, cam la ciudad mayi maichi l'enaqtac ñi Dios qataq maichi n'oxooshiguem.
HEB.11.11	Aso Sara nataq'en chigoqchigui da lpi'iÿaxac da yaqto' huo'o ca llalec, nai'ctaxa da mashi ÿi'axaina'. Qaq asomayi ÿaconguet da l'añaxac, da yaqto' ishit da deco'o. Qaq ishit da huo'o so llalec, cha'ayi asomayi i'amaqten ñi Dios da ishit da ipacchigui cam ÿachaxanapec. 
HEB.11.12	Nataq'en so Abraham, nai'ctaxa da mashi yaqta'a da ivita ca laloqo' da nachaalataxac, qataq somayi ÿataqta ivida'a da qalota so llalaqpi, 'eeta'am ana huaqajñi mayi neto'ot na piguem, qataq na lsochi na 'alhua mayi hueto'ot na loigue aso auaxai, da sa ishit da huo'o ca naloqten.
HEB.11.13	Qaq 'enauac se'eso shiÿaxauapi chochi ivitta'a da ileu da sa ishit da ÿaconguet cam ÿachaxanapecot co'ollaxa ñi Dios. Qalaxayi souaxat da huo'o da lpi'iÿaxac, nachi somayipi 'eeta'am da chochi ilota'a, qataq ÿataqta i'amaqten, qataq huo'o da lqopichi da tatapigui yi lauel. Qaq de'eda 'eetec somayipi 'eeta'am da i'axattac da sa ishit da ÿoqta lma' ana 'alhua. 
HEB.11.14	Cha'ayi nam 'eetec de'eda da ña nmittaique cam ÿoqta lalamaxat lma'. 
HEB.11.15	Cha'ayi somayipíctaxa da huo'otaq ñaq tatapigui yi lauel yim 'alhua mayi chigoqchiguiña, qaq sogotéctaxa da ishit da ÿi'iguelaxa. 
HEB.11.16	Qalaxayi somayipi ña ipactega cam ÿataqta no'on lalamaxat lma', cam nma' mayi hueta'ague da piguem. Qaq ÿoqo'oyi ñi Dios sa ishit da n'aloxootac da namayipi ÿamata'ac ñimayi da ÿataqta lta'a Dios, cha'ayi ñimayi sogote da ÿaqataxaatapigui' cam naciudad namayipi.
HEB.11.17	So Abraham nataq'en souaxat da lpi'iÿaxac da co'ollaq ñi Dios ÿauo'o da ñi'iguenataguec, nachi somayi ÿauec so Isaac da ÿalauat, nachi ÿavigaxat da ÿanot ñi Dios. Somayi ÿataqta qaica ca ÿiga da ÿaneuo so 'oonolec llalec, nai'ctaxa da nachiso som ÿachaxanapecot co'ollaxa ñi Dios, 'eeta': 
HEB.11.18	“Chigoqchigui qome ñi Isaac da 'am huo'o ca 'ai'alaqpi.” 
HEB.11.19	Cha'ayi so Abraham ÿaÿateeta da ñi Dios ÿataqta huo'o da l'añaxac, ivida'a da ishit da qaltaq nca'alaxateec na leuaxaicpi. Qaq da naigui de'eda, 'eeta'am da so Abraham qaltaq ÿaconguet so llalec da chigaqaigui na leuaxaicpi.
HEB.11.20	So Isaac nataq'en souaxat da lpi'iÿaxac, nachi somayi ÿanem ca no'on lliquiaxac so Jacob qataq so Esaú. 
HEB.11.21	So Jacob nataq'en souaxat da lpi'iÿaxac, nachi somayi co'ollaq yaqta'a da ileu, nachi ÿanem ca no'on lliquiaxac soua llalqa so José. Nachi ÿashiltalec co'ollaxa aso lashilte da ÿi'oxoden ñi Dios. 
HEB.11.22	So José nataq'en souaxat da lpi'iÿaxac, nachi somayi da'aqtaxanem so llalaqpi so Israel da huo'o ca na'a'q, qaq ca'ai yi 'alhua Egipto. Nachi somayi ÿan da l'aqtac, da yaqto' sa ishit qome da qan'onaxatrañi soua lpi'inqa.
HEB.11.23	Nataq'en souaxat da lpi'iÿaxa'c soua lta'al so Moisés co'ollaq ñiguiñi somayi, nachi soomayi ivi' naua tres ca'agoxoiqa da ÿoxojyiñi, souaxat da iloda'a somayi da ÿataqta 'onaxaic, qataq sa ishit da ñi'itrega da l'aqtac mayi ÿan so nta'a da qaÿalauat na ñaqpiolec. 
HEB.11.24	So Moisés nataq'en souaxat da lpi'iÿaxac, nachi somayi co'ollaq mashi ÿi, nachi sa ishit da ÿaÿamaxaden da qoÿiitega llalec aso llale so lta'a na netaña yi Egipto. 
HEB.11.25	Chaqdata da somayi ipacapega da nque'ejnaxaua qanqoÿin som lalamaxatpi ñi Dios, qaq sa ishit da cada'ac da taigui da tonaxac souaxat da nqopitaxanaqtaic da ñi'itaxaloxo. 
HEB.11.26	Qataq 'eeta'am da ÿataqta sallaxanec naq'en da huo'otaq sa ishit da qaiyacnapec souaxat da huasoilec so Cristo, qaq sa ishit da 'eeta'am naq'en 'enauac na yi'oqchigui nsallaxa yi Egipto. Cha'ayi somayi ÿataqta ilota'a que'eca lshiitenaxanaxac ñi Dios mayi ÿami' qominchiyi somayi. 
HEB.11.27	So Moisés nataq'en souaxat da lpi'iÿaxac, nachi somayi ca'ai yi 'alhua Egipto, sa ishit da ñi'itega da layiloxo so nta'a. Nachi somayi ÿataqta quetelec da lhuennataxac, 'eeta'am da ÿataqta iloto'ot ñi Dios mayi saq cha'a.
HEB.11.28	So Moisés nataq'en souaxat da lpi'iÿaxac, nachi damaxasoxoolec so nqui'axac mayi naigui da qanqateeguesop somayipi yi Egipto. Qataq damaxasoxoolec da qai'ame'n naua laso'mi na ntago'q, yaqto' so namaxashic piguem l'ec mayi laataxanaxaic sa ishit da huo'o ca ÿalauat nam l'auaxanec llalec nam llalaqpi so Israel. 
HEB.11.29	So llalaqpi so Israel nataq'en souaxat da lpi'iÿaxac, nachi i'axasoxoolec aso auaxai togaxadai, 'eeta'am naq'en da daqaqtelec. Nachi so Egipto l'ecpi co'ollaq nshitaique da i'axasoxoolec asomayi, nachi 'ogaxaicpi.
HEB.11.30	Nataq'en souaxat da npi'iÿaxac, nachi ishit da hualolaguiñi so lcopaqtaxat so la ciudad Jericó, co'ollaq so Israel llalaqpi mashi imat da coleesop somayi soua siete na'axa'te. 
HEB.11.31	Nataq'en souaxat da lpi'iÿaxac aso Rahab mayi quishiguetaxai, nachi asomayi sa ishit da l-leuaxaua som sa ishit co'ollaxa da ÿalaq. Cha'ayi asomayi ÿataqta ÿaÿamaxatte' co'ollaq ÿacongueta soua lmejnaxanaxanqa so llalaqpi so Israel.
HEB.11.32	Qaq ¿chaq négue't ca lÿa sa'axat? Cha'ayi mashi qaica ca ldaqa' da sa'axat so Gedeón, Barac, Sansón, Jefté, David, Samuel, qataq so l'aqtaxanaxanecpi ñi Dios, 
HEB.11.33	da 'enauac somayipi chigoqchigui da lpi'iÿaxac da huo'o mshi ishit da loxonqa naua lÿa't 'ale'u, qataq da qaÿachiguiñi da ltaunaxanaxac ñi Dios mayi ÿachaxanapec co'ollaxa, qataq da qaÿapogui na alap nam shiguiÿac mayi dequi'iÿapecpi, 
HEB.11.34	qataq da qaÿalamat na lta'adaic nodec, qataq da nañitaguec da huotaique da qaÿalauat. Qataq nam qaica ca l'añaxacpi, qalaq ivida'a da ÿataqta 'añaxaicpi da huo'o na alaataxac, nachi ishit da loxonec nam npa'aguenaxauapi. 
HEB.11.35	Huo'o na 'alpi nataq'en ishit da qaltaq nauane' na lqatacpi da qaltaq qanca'alaxateec.
HEB.11.35	Qataq huo'o na ileu souaxat da nque'ejnaxac, cha'ayi sa ÿaconguet da yaqto' qoÿaxaneec. Cha'ayi nshitaique da ivida'a qom qaltaq qanca'alaxateec na leuaxaicpi mayi qaica ca 'en'am qome ca achaalataxac. 
HEB.11.36	Qataq huo'o na laÿipi ÿataqta nque'etaxangui da n'enaguec, qataq da nhuaxanaguec, qataq da qaicoñida't naua lhua'q, qataq da qoÿanaigui ana ncoñitaxanaxaquipi. 
HEB.11.37	Qataq huo'o na qaÿalauat, qaidota'a na coma'. Qataq huo'o na qaiquesoxogui na lasot, qataq huo'o na ÿataqta qaÿi'iguen, qataq huo'o na qaidota'a na ÿilonec da qaÿalauat, qataq huo'o na chochi tateu'alo, ÿaatrañi naua anogo chigaqaiguilo na l'oc ana qagueta qataq na quetaq, ÿataqta huo'o da lachoxoyic qataq da nque'ejnaxac, qataq qaica ca nyacnataguec. 
HEB.11.38	Qaq se'eso shiÿaxauapi ÿataqta saq taiguet da lauodeua nam shiÿaxauapi qauemaicpi mayi huetalec ana 'alhua. Nachi somayipi chochi quetalec na tojlec 'alhua, qataq naua qasoxonaxa, qataq huetaigui na auac qataq ana llimiaxañipi na 'alhua. 
HEB.11.39	Qaq 'enauac se'eso shiÿaxauapi, nai'ctaxa da ÿataqta ÿaÿamaxadeeta ñi Dios souaxat da lpi'iÿaxac, qalaxayi sa ishit da ÿaconguet cam ÿachaxanapec co'ollaxa ñimayi, 
HEB.11.40	cha'ayi ñimayi huo'o cam ÿacteec da lyaquiaxac mayi ÿaqataxaatapigui'. Cha'ayi ñimayi tachigui yi lauel da shinaqta, yaqto' se'eso shiÿaxauapi ishit da qadÿateuo qom inoxoneu'a da ÿataqta naloqchiichiguiñi da nachaalataxac.
HEB.12.1	Qaq ÿoqo'oyi qomi', cha'ayi ÿataqta qalota na qomi' datatau'alo shiÿaxauapi mayi ÿataqta ÿachaxaata da lpi'iÿaxac, nachi no'on da ñi'onaxataqchigui 'enauac nam qomi' sa'apiaqtapigui qataq nam ñi'itaxaloxo mayi qomi' nqanaxatta'pe. Nachi ÿataqta sauoqo'o da qadhualaxavic da ñaqalgoxosoq dam aloxoyaxac dam saqta'ague. 
HEB.12.2	Ÿataqta seloqchigui qome so Jesús, som chigoqo'ot da qadpi'iÿaxac, qataq nachiso so naloqchiichiguiñi. So Jesús ÿataqta n'añaxateguet da 'eetec co'ollaq qaiuaxaneuo, qalaxayi sa ishit da ÿoqocha'a da n'enaguec de'eda l-leuaxa. Cha'ayi somayi ÿaÿaten da huo'otaq mashi inoxonaqchitec de'eda nque'ejnaxac, nachi huo'o da ntonaxac qataq da lamaiquiaxac. Nachi somayi nso'ongue da aloic ñi Dios.
HEB.12.3	Qaq ÿoqo'oyi qami' qauennachiÿa'a da 'eetec da nque'ejnaxac so Jesús co'ollaq n'añaxateguet da lachoxonnataxanaxac na shiÿaxauapi 'itaxaloxoicpi, yaqto' da qan'añaxataxaqui nachi 'eetai' sa ishit da nlautapiguiñi. 
HEB.12.4	Cha'ayi da qoñiita saxanaxa da huo'o ca ivita da qaÿalauat, souaxat da datata'aguet da ñi'itaxaloxo. 
HEB.12.5	¿Qami' peta'a mashi sa qantouñiic da lqataxac ñi Dios da 'eeta'am ca shiÿaxaua da huaqattega ca lalamaxat llalec? Naua ñiyigui'shi l'aqtaqa ñi Dios 'eeta':
HEB.12.5	'Am ÿalcolec, sa ishito' qome da saqca ca 'ai'anaigui da lapaxaguenataxanaxac ñi qadataxala' Dios
HEB.12.5	qom 'eeta'am da 'ico' 'am nlaxa,
HEB.12.5	qataq sa ishit da 'an'aloxootac qom 'eeta'am da 'am nhuogaxa.
HEB.12.6	Cha'ayi ñi qadataxala' ÿataqta nlaxaneec ca lauotaxat,
HEB.12.6	qataq ÿataqta iuaxan 'enauac na lalamaxat llalaqpi.
HEB.12.7	Qaq ÿoqo'oyi qan'añaxachiiguet qome da qanhuaxanaguiiqui, cha'ayi ñi Dios 'eeteguema qami' naq'en ca maichi lalamaxat llalec. ¿Peta'a saqco' ca ñalec da sa ÿapaxaguen ca lta'a? 
HEB.12.8	Cha'ayi ñi Dios da huo'otaq sa qami' ÿapaxague'n da 'eeta'am naq'en da 'eetec da nlaxaneec 'enauac na lalamaxat llalaqpi, nachi qami' sa ishit da maichi lalamqa'te llalqa. 'Eeta'am da chochi qami' n'aalec ñalqa. 
HEB.12.9	Qataq da lÿa 'eeta': Co'ollaq saxanaxa da qomi' ÿi't, qalaq ÿataqta salaxasoxolguete soua yi'oqchiguilo qadta'al mayi qomi' ÿapaxagueeta'pe. Qaq ¿táloxochiyictoxo' da saq ÿacteec ñaqshinaq da qadalaxayic ñi qadta'a mayi saq cha'a, yaqto' sovidaqa'a da nca'alaxa? 
HEB.12.10	'Eesa da soua yi'oqchiguilo qadta'al cada'acolec da qomi' ÿapaxaguenque co'olloxochiyi cam ipeta'a da ÿaÿamaqchiguiñi qadataxac. Qalaxayi saq 'en'am ñi Dios mayi qomi' ÿapaxaguenque da ÿoqta 'eesa da qomi' ÿaÿamaxajyiñi, cha'ayi nshitaique da qomi' qui'itte', shinaqta'am ñimayi. 
HEB.12.11	'Eesa da qaica ca qanhuaxanaguec da huo'otaq sa qui'aq da qomi' qanlaxaatrapeguec. Ÿataqta qui'aq da chita'ague. Qalaxayi da mashi lcopa'a, nachi yi'oq da alaÿaxac de'eda napaxaguenataguec ca shiÿaxaua da ÿoqta huelec da ÿalaq da qaÿapaxaguen. Da nachaalataxac ÿataqta qui'itta qataq huo'o da l-lagaxayic.
HEB.12.12	Qaq ÿoqo'oyi qami' qaltaq n'añaxat qome qanqashiñi' naua qadhuaxayilli' mayi mashi nqui'itreec qataq naua qadllictelli' mayi sa da'añiiguelo. 
HEB.12.13	Nachi qanmichiÿaique so nqa'aic mayi ÿataqta ÿashicteec, yaqto' ca napia' mayi sa da'añiigue, qalaq ishit da no'oita, qataq sa ishit da vi'ita'a't.
HEB.12.14	Qaq ÿataqta qanpogoxoiñiÿapegue' da qaulaquiitapegue' 'enauac na shiÿaxauapi, ÿataqta qui'itta qanqashiñi da qadataxaqui. Cha'ayi ca sa qui'itta naq'en da nachaalataxac, nachi sa ishit da nauane' ñi qadataxala'. 
HEB.12.15	Qataq maxatchaxa qome da qoñiita da sa ishit da huo'o ca ÿaxaneec da ltaunaxanaxac ñi Dios mayi ÿaatac, yaqto' sa ishit da huo'o ca 'oonolec da qoñiita da 'eeta'am aca huoue shinataxanaxai mayi ishit da n'aqchit ana laÿipi. 
HEB.12.16	Qataq sa ishit qome da huo'o ca 'oonolec da qoñiita da ncachitapegue' aca sa lhua, qataq da i'otan cam chigoqo'ot ñi Dios. Cha'ayi damayi nachida da 'eetec so Esaú co'ollaq imen dam qaÿaqataxaatapigui' da talec, cha'ayi n'auaxanec ñalec. 
HEB.12.17	Qaq qami' qauaÿajñi da co'ollaq imat da imen, nachi co'ollaq ivita so na'a'q da so Esaú nshitaique da ÿaconguet da no'on lliquiaxac mayi ÿami' so lta'a, nachi somayi qaimaqa'aguet. Nai'ctaxa da ÿataqta noÿiitac, qalaxayi mashi sa ishit da nadalaxat ca 'eetec dam mashi i'ot.
HEB.12.18	Qami' sa ishit da qoñiita'am so llalaqpi so Israel co'ollaq nqo'ona aso qasoxonaxa mayi ishit da qaipoteu'a, qataq 'ettaigui, qataq huaña da ÿataqta napanñi qataq so l'at lta'adaic. 
HEB.12.19	Qataq sa ishit da qau'aqaÿa na l-lamaxa ana nashiide qataq da lavilÿaxac ñi Dios co'ollaq detaqtague' somayipi. Cha'ayi ne'ena hua'aqchigui co'ollaxa de'eda nvilÿaxac, namayipi nachoxodeetac, da yaqto' sa ishit da qaÿi'iguelaxalec da qaitaxaÿapegue'. 
HEB.12.20	Cha'ayi somayipi sa ishit da nalo'oguet da nqataxac mayi 'eeta': “Da huo'otaq huo'o ca chochi peu'a na laÿi ana'ana qasoxonaxa, qalaq camayi qaualauachi, qauauoita'a na coma', huo'otaq taquiaxai, nai'ctaxa da huo'otaq shiguiÿac.” 
HEB.12.21	Qaq ÿataqta huo'o da lchic se'eso qailota'a, ivida'a so Moisés 'eeta': “Aÿim ÿataqta aÿim iviloxolaqchit da icolanaxa.”
HEB.12.22	Qalaxayi qami' qome, qalaq qanqo'oñiishiguemec aca qasoxonaxa l'enaxat Sión, yim naciudad ñi Dios mayi nachi 'eetai' da nca'altauec, yim Jerusalén mayi hueta'ague da piguem, yim hueta'a nam ÿataqta qalota namaxashic piguem l'ecpi, 
HEB.12.23	lapoota'a't da ÿi'oxodeetac ñi Dios, qataq cam lapoota'a't llalaqpi ñi Dios mayi qoÿittau'a aca nanedaxalate nam hueta'ague da piguem. Qataq qauataito'ot qome ñi Dios mayi nachiñi ñi nmit 'enauac na shiÿaxauapi, qataq cam hueta'a na lqui'ipi na shiÿaxauapi mayi no'on da lataxac mayi ÿataqta naloqchiichiguiñi ñi Dios, 
HEB.12.24	cam hueta'a so Jesús mayi nachiso so qadtaxaÿaxanaxanec nagui da dalaxaic qanaÿamaxataxac da qanaÿamaxate' ñi Dios, qataq cam hueta'a soua ltago'q so Jesús mayi qaichigoxosoxonalo. Soomayi ÿataqta napacalec da 'eetec soua ltago'q so Abel da qomi' da'aqtaxanema.
HEB.12.25	Qaq ÿoqo'oyi maxatchaxa qome da qoñiita, sa ishit da huo'o ca sa ÿoqocha'a ñi Dios mayi qomi' detaqtacoto. Cha'ayi ÿataqta sa ishit da huo'o co'ollaxa ca qoÿit som sa ishit da hua'axaÿa ñi Dios co'ollaq huaqattega somayipi ana 'alhua, qaq ¿huá'aguectoxo' da ishit da qomi' qoÿi't da huo'otaq sa ñi'axaÿaxanaxa da lavilÿaxac ñim neto'ot na piguem da qomi' huaqattegalo? 
HEB.12.26	De'eda lavilÿaxac ñi Dios se'eso na'a'q ÿataqta ÿacholaxan ana 'alhua; qalaxayi nagui ñimayi 'eeta': “Aÿim sa ishit qome da chaqnata na 'alhua da qaltaq sacholaxan, nataq'en na piguem.” 
HEB.12.27	Qaq da naigui da 'eeta': “Aÿim qaltaq shi'iguelaxalec,” damayi naigui da qanqat qome 'enauac na ishit da qaÿayigot mayi maichi l'onatacpi ñi Dios, huaña, nachi n'oichigui nam sa ishit da qaÿayigot. 
HEB.12.28	Qaq cam l'onataxanaxac ñi Dios mayi qomi' ÿanema da yaqto' qomi' nta'al, camayi sa ishit da qaÿayigot. Qaq ÿoqo'oyi sanqot qome da qan'achiquiaxac ñimayi qataq ÿataqta huo'o da qayi'iÿaxa qataq qadtelaxa da shi'oxodenaq ñimayi mayi nachida da ÿaÿamaxadeeta; 
HEB.12.29	cha'ayi ñi qadta'a Dios, ñimayi 'eeta'am ca nodec mayi ishit da davigaqtaxan.
HEB.13.1	Sa ishit qome da ÿaxaneec ñi 'oonolec da qoñiita da ÿauotec ca lÿa, 'eeta'am naq'en da lauotaxanaqtaic ca maichi lqaÿa. 
HEB.13.2	Qataq sa ishit qome da qaucouai'ai da ÿataqta qauloÿiiguet ca qanamaxasoxoiqui. Cha'ayi damayi nachida da chigoqchigui da huo'o co'ollaxa som saq noma da ÿauo'o ca l'ochaqa' nam namaxashic piguem l'ecpi.
HEB.13.3	Qataq qauennachiÿa'a qome na ncoñitaguishicpi, 'eeta'am qanqashiñi da huo'otaq qancoñitaxauaipi namayipi, qataq nam sa ishit da qaÿauo'o ca nyacnataguec, cha'ayi qami' nataq'en qauaÿajñi da ishit da huo'o da nque'etaxanaxac da qad'oquiaxaqui.
HEB.13.4	Qataq iuen da ÿataqta qantela'a qome 'enauac da nhuaÿaxac, qataq caua namoxo'u iuen da ÿataqta nde'n, cha'ayi ñi Dios ÿauo'o qome da nhuaxanaguec na quishiguetaxaicpi qataq na lauatapiguiñi' aca sa lhua.
HEB.13.5	Qataq sa ishit qome da qanmichiita'ai añi plata; chaqdata da qantoñiitapeguec cam huo'o. Cha'ayi ñi Dios 'eeta': “Sa ishit da 'am seÿoteec, qataq sa ishit da 'am salat.” 
HEB.13.6	Qaq ÿoqo'oyi sa ishit da shi'iÿaqlec da shinaqta':
HEB.13.6	Ñi qadataxala' Dios, nachiñi ñi aÿim itauan,
HEB.13.6	qaq ÿoqo'oyi sa ishit da shi'itega ca aÿim i'otec ca chochi shiÿaxaua.
HEB.13.7	Qataq qauennachiÿa'a qome som qadataxala'aipi mayi qami' i'axatema co'ollaxa da l'aqtac ñi Dios; qauennachiÿa'a dam 'eetec da naigui da nachaalataxac, nachi ÿataqta qau'enaxachiichigui da 'eetec da lpi'iÿaxac.
HEB.13.8	So Jesucristo, somayi sa ishit da nqochinapec, somayi nachi 'eetai'. 
HEB.13.9	Qataq sa ishit qome da chochi qami' ÿauecta'pe na ÿotta'a't napaxaguenataxanaxacpi mayi sa qaÿauanapega. Qaq nachaqdata da ÿataqta ÿaconguet qome da qadquiyaqteÿaxaqui da l'añaxac mayi chigaqaigui da lsoxoyic ñi Dios, mayi saq 'en'am da lataxac naua nalli'c da huo'o na qanallic qataq na sa qanallic. Cha'ayi de'eda lataxac da sa qanallica'acda', nam ÿataqta quetegue da i'ot, qalaq sa ishit da huo'o ca nshapeque.
HEB.13.10	Cha'ayi qomi' huo'o aso qadca'atoxonaxalate mayi sa ishit da huo'otaq chigueu'a ca laÿi na nachitaqtaxanaxatpi som ltaxaÿaxanaxanecpi na shiÿaxauapi da qaitaxaÿapegue' ñi Dios mayi ilotague' so toguishic lauo' ñi Dios. 
HEB.13.11	Cha'ayi som lataxala' na ltaxaÿaxanaxanecpi na judiopi, somayi idou'a na ltago'q na shiguiÿacpi som ndaqa' mayi sa qaishitapec nam nachitaqtaxanaxat, da yaqto' qanqat na nasouaxashitpi. Qalaxayi na lapat ne'ena shiguiÿacpi, da qaÿavigaxat, qalaq qaidouga cam qaÿoqteuga se'eso qanayiutaña. 
HEB.13.12	Qaq nachi 'eetec nataq'en so Jesús da nalaataguec huaña so qaÿoqteuga so la ciudad, da yaqto' ishit da iÿouec na lasouaxashit na shiÿaxauapi, deÿoxonalo soua maichi ltago'q. 
HEB.13.13	Qaq ÿoqo'oyi ñoqo'onaxauga qome so Jesús mayi huetauga que'eca qaÿoqteuga se'eso qanayiutaña, da yaqto' nataq'en ñique'etaxanaxagui da sa qaÿauo'o ca qanyacnataguec, da shinaqta'am da nque'ejnaxac somayi. 
HEB.13.14	Cha'ayi ana souaqtalec 'alhua qaica ca qadma' da huo'otaq nachi 'eetai', cha'ayi qomi' ñimitaqtaique cam la ciudad mayi ñaq naÿa'cna. 
HEB.13.15	Qaq ÿoqo'oyi nachi 'eetai' qome da sachigoxotaqchigui so Jesucristo da shi'oxodenaqtac ñi Dios. Qaq de'eda qayi'oxonnataxanaxac, nachida dam 'ico' qadachitaqtaxanaqte mayi sanaqtacot ñimayi. ¡Shi'oxodenaqtac qome ñimayi naua qad'aqtaqa! 
HEB.13.16	Qataq sa ishit qome da qaucouai'ai da qau'ochi ca ÿaÿamaqchiguiñi, qataq da qautauañiic ca qadÿai cam qami' hueto'oto, cha'ayi de'eda nachitaqtaxanaxac, nachida dam ÿataqta ÿaÿamaxadeeta ñi Dios.
HEB.13.17	Ÿataqta qaualaqailec qome na qadataxala'aipi qataq qanañañiiguet da qami' ilo'oguelo, cha'ayi namayipi nachina na ilotague' da qanachaalataxaqui, cha'ayi ÿaÿateeta'a da huo'o ca na'a'q, qaq ishit da inat ñi Dios namayipi. Qataq qanpogoxoiñiÿapegue', da yaqto' ÿataqta machiguiñi da l'onataxanaxac qataq sa ishit da ÿapacteec qapa'atta. Cha'ayi da nachi 'eetec de'eda, qaq sa ishit da huo'o ca qanqachi.
HEB.13.18	Qanqouagaxauñiitalec qome da shinaqta, cha'ayi qomi' saÿajnaqta da qaica ca da da qadvilÿaxac. Cha'ayi sauoqtaique da ÿataqta qaica ca da 'enauac da qoyiquiaxac. 
HEB.13.19	Qaq ÿataqta seuen ca qanqouagaxaunaxaqui, yaqto' ñi Dios ishit da aÿim ÿanem da saqaÿaloq da qaltaq qami' soota'agueta.
HEB.13.20	Qaq ñim Dios mayi i'ot da nlagaxayic, ñim nca'alaxateeguesop da nleuaxa so qadataxala' Jesucristo, mayi nachiso so 'oonolec lataxala' ana qagueta, souaxat soua ltago'q mayi ÿoqta 'itchiguiñi naq'en dam qanaÿamaxataxac mayi chochaq tateec, 
HEB.13.21	ñimayi ÿataqta qami' naloqchiichiyiñi qome qataq n'onaxat 'enauac da qadataxaqui, yaqto' ishit da qau'ochi cam 'eetapeguec; qataq yaqto' ñimayi ishit da maichi ÿoiqueetac cam qomi' i'oteque, ÿachigoxotchigui naq'en so Jesucristo. ¡So Cristo ÿataqta nachi 'eetai' qome da ñi'oxonnataguec! Aja', nachi 'eetec.
HEB.13.22	Qami' ÿaqaÿa't, qami' ñachoxodeetoiguilo da ÿataqta qan'añaxachiiguet da ÿaqataxac da qoñiita, cha'ayi saq 'amaqtaq da shiyiñi i'aqtac mayi qami' samaxalo. 
HEB.13.23	Qaq qami' sa'aqtaxanema da so qadqaÿa Timoteo mashi sogote da qaisouec. Qaq qom saqaÿaloq da aÿim nvita, qaq sauec qome da qami' ñoqo'onalo.
HEB.13.24	Qaq qai'añiim qome da iquinaxanaxac 'enauac na qadataxala'aipi, qataq 'enauac na qadqaÿañicpi mayi qad'amqajnataxanaxauapi. Qaq nam netaña na Italia qami' ÿamaxalo da lquinaxanaxac.
HEB.13.25	Qaq ñim Dios qami' ÿanema qome ca no'on qoyiquiaxaqui. Aja', nachi 'eetec.
JAS.1.1	Aÿim Santiago, aÿim lamaxashic ñi Dios qataq so qadataxala' Jesucristo. Samaxa da iquinaxanaxac na shiÿaxauapi mayi chigoxogueta soua doce llalqa so Israel nam nlagaxajlec 'enauac ana 'alhua.
JAS.1.2	Qami' ÿaqaÿa't, ÿataqta ÿacteec qanqashiñi da qantonaxaqui qom qami' nvitalo na ÿotta'a't ñi'iguenataxanaxac. 
JAS.1.3	Cha'ayi mashi qauaÿajñiita qom ivita da qaÿi'iguen da qadpi'iÿaxaqui, nachi huaña, qaq nquic da qanhualaxaunaxaqui. 
JAS.1.4	Qalaxayi qanpogoxoiñiÿapegue' da qanhualaxaunaxaqui da ÿataqta nalochiguiñi qanqashiñi, yaqto' qoñiita'am ca shiÿaxaua da mashi ÿi, ÿataqta nalochiguiñi, saqca ca lhuenec.
JAS.1.5	Da huo'o ca 'oonolec da qoñiita iuen ca laÿajnec, no'on da iÿaxanot ñi Dios. Qaq ñimayi ÿami', ÿataqta sa naloqnañi. Cha'ayi ñimayi sa ishit da shimataqaic, qataq sa ÿauota'a l'aloxo ca shiÿaxaua. 
JAS.1.6	Qalaxayi ÿataqta 'auauo'o da 'adpi'iÿaxac da huo'o ca 'auÿaxanaique. Sa ishit da chochi 'anachita'a. Cha'ayi ca shiÿaxaua da nachita'a da huo'o ca iÿaxaataique, camayi 'eeta'am ana lapaxa aso auaxai da chochi ÿachitac na l'at, saqca ca lli'imqa' naq'en. 
JAS.1.7	Ca shiÿaxaua da nachi 'eetec de'eda, no'on da sa iuennatapega da huo'o ca ÿaconguet, chigoqo'ot ñi qadataxala' Dios. 
JAS.1.8	Cha'ayi ca shiÿaxaua da saq ÿataxalguete naua lhuennataxaco, camayi ÿoqta sa ishit da quegue ca 'oonolec lataxac.
JAS.1.9	Ca qadqaÿa da huo'otaq choxodaq, camayi no'on da ÿataqta machiguiñi qom ivita ca na'a'q da Dios nauaxaÿaxaashiguem. 
JAS.1.10	Nachi 'en'am ca sallaxanec, camayi no'on da ÿataqta machiguiñi qom ivita ca na'a'q da 'ico' qañi'iguelaxajñi. Cha'ayi cam hueto'ot ca nsallaxa, camayi 'eeta'am ana lauoxo na 'auaqpi da sa ishit da 'eetai'. 
JAS.1.11	Cha'ayi da ivita da nnoxooshiguem añi nala', nachi ÿataqta saqalota na l'edaxa. Qaq na 'auaqpi nachi daqaqa, qaq ana lauoxo najñi, nachi imeuo da lyaquiaxac. Nachi 'eeta'am nataq'en ca hueto'ot ca nsallaxa, chochi 'ico' daqaqtalec da l'onataxanaxac.
JAS.1.12	Ÿataqta machiguiñi ca shiÿaxaua qom huelec da lhualaxavic da n'añaxateguet ca ñi'iguenataguec. Cha'ayi qom mashi inoxonaqchitteec de'eda ñi'iguenataguec, nachi ÿaconguet da nca'alaxa, 'ico' nshiitenaqte qanqoÿin. De'eda nca'alaxa nachida da Dios ÿachaxanapeguem ca shiÿaxaua mayi ÿauotec ñimayi. 
JAS.1.13	Qom huo'o ca 'oonolec nomteguet ca lhuennataxac da i'ot ca sa ÿaÿamaxañi, sa ishit qome da ipettega da nachiñi ñi Dios ÿami' que'eca lhuennataxac. Cha'ayi ñimayi sa ishit da huetacot ca sa ÿaÿamaxañi da i'ot, qataq sa ishit da ÿasaxalec ca 'oonolec da chochi ÿi'iguenec ca sa ÿaÿamaxañi. 
JAS.1.14	Chaqdata da ñi 'oonolec shiÿaxaua maichi queueegue qataq ÿayin da maichi lqopitaxanaqtaic, qaq nachida da que'emaxam. 
JAS.1.15	De'eda sa ÿaÿamaxañi nqopitaxanaqtaic, damayi deco'oic da ñi'itaxaloxo. Qaq de'eda ñi'itaxaloxo da ivita yi laloqo' da 'ico' mashi ÿi, nachi yi'oq da 'ico' deco'oic da nleuaxa.
JAS.1.16	Qami' ÿaqaÿa't, qami' ñauochaxa'u, sa ishito' qome da qanatenachiitapeguela't. 
JAS.1.17	'Enauac na ÿaÿamaqchiguiñi qataq nalochiguiñi mayi qomi' qoÿanema, namayi chigaqshiguem, chigoqtot ñi Dios ñim l'onata ana ishit da icoÿadelecna. Ñimayi sa ishit da nadalaxajla't, qataq sa ishit da nqochin, 'ico' ca lpaqal. 
JAS.1.18	Ñimayi qomi' namaxalo da l'aqtac mayi i'axat da 'eesa lataxac da qomi' nca'alaxatreec, cha'ayi nshitaique da qomi' 'ico' l'auaxanqa ala na 'enauac l'onatac. Qaq damayi nachida da maichi lhuennataxac.
JAS.1.19	Ÿoqo'oyi qami' ÿaqaÿa't, qami' ñauochaxa'u, ñi 'oonolec da qoñiita no'on da ÿataqta lhuotta da n'axaÿaxan, qalaxayi iuen da npottelec da ltaxaÿaxac, qataq saqaÿoqchiguinguit da lalemataic. 
JAS.1.20	Cha'ayi ca shiÿaxaua lemataqaic sa ishit da i'ot ca ÿaÿamaxadeeta ñi Dios. 
JAS.1.21	Qaq ÿoqo'oyi qau'aqaÿa'a 'enauac na ishit da ishipaxanaqchit ca shiÿaxaua qataq 'enauac na sa ÿaÿamaxañisat. Chaqdata da qami' huosotte' da qauacoñiiguet da l'aqtac ñi Dios mayi mashi qoÿaalguete naua qadquiyaqchilli', cha'ayi de'eda n'aqtac ishit da qami' nca'alaxatreec.
JAS.1.22	Qalaxayi qau'ochi cam qami' ÿapaxaguenque da n'aqtac. Sa ishit da chochi qan'axaÿaxañiitega. Cha'ayi da nachi qoñiita'ac de'eda, qaq 'en'am da chochi qanatenachiitapeguela't. 
JAS.1.23	Cha'ayi ca chochi n'axaÿaxaatega da n'aqtac, qalaq sa ishit da ÿalaxalec da i'ot, camayi 'eeta'am ca shiÿaxaua da ilolec aca tannaxai da imeten da lashiguiaxac. 
JAS.1.24	Chochi imeten ca 'eetec da lashiguiaxac. Ime, qaq jec. Qaÿata'ague, nachi icoua'ai ca 'eetec. 
JAS.1.25	Qaq ca sa ishit da icoua'ai cam hua'aqchigui, chaqdata da ilotelec cam 'enapec dam nalochiguiñi nqataxac mayi ishit da qomi' huosochiyiñi naq'en, qataq quetelec damayi da ÿataqta i'ot cam 'enapec, que'eca shiÿaxaua cam ÿacoolec da i'ot, qalaq ÿataqta machiguiñi.
JAS.1.26	Da huo'o ca ipi'itaxaatega da ÿataqta 'amqajnataxanaxaic, qalaxayi sa ishit da icoñidai' ñi lachaxat, camayi maichi natenachittapeguela't. Qaq da l'amqajnataxanaxac ÿataqta saqca ca naigui. 
JAS.1.27	Da n'amqajnataxanaxac mayi ÿataqta imeteeta ñi qadta'a Dios da ÿataqta qui'itta qataq saqca ca huetapoigui nasouaxashit, damayi 'eeta': ca shiÿaxaua itauan ca saqcaua caua lta'al qataq aca pa'ai mayi huetaigui da nque'ejnaxac, qataq ÿataqta ndenguet 'enauac na sa ÿaÿamaxañisat mayi huetalec ana 'alhua.
JAS.2.1	Qami' ÿaqaÿa't, mayi qau'amaqchiñi som ÿi'oxodaic qadataxala' Jesucristo, sa ishito' qome da qalca'aitagui na shiÿaxauapi. 
JAS.2.2	Cha'ayi sa iuena'a da huo'otaq nnoxoodeu'a ca qalaponaxaqui caua dos shiÿaxa'u. Ca 'oonolec ÿaataguilo naua llaxaata ana chiguishaqte oro qataq naua alogo ÿataqta 'onaxaiqa. Qaq ca lÿa ÿaatrañi caua anogo ltoxoiqolqom. 
JAS.2.3	Qaq huo'otaq ÿataqta qauloÿiguet cam ÿaatrañi caua no'oñi anogo, qaq qoñiÿapega: “'Anso'ootanguio' qome ana'ana 'onaxai so'onaxaqui.” Qaq ca choxodaq qoñiÿapega: “'Am qoueta'aÿo' yi'iyi 'anachattañi, huo'otaq qonetaña ne'ena.” 
JAS.2.4	Qaq da nachi qoñiitec de'eda, nachi qami' sogote da qalca'aitagui na shiÿaxauapi. Qaq de'eda qalca'axanaxaqui chigoqtapoigui dam sa ÿaÿamaxañi qadhuennataqai.
JAS.2.5	Qami' ÿaqaÿa't, qami' ñauochaxa'u, qan'axaÿaxañiÿa da i'aqtac: Ñi Dios lca'aguishic na shiÿaxauapi mayi choxodaq nam huetalec ana 'alhua, ÿauotaique da chochaq huañi naq'en da lpi'iÿaxac 'ico' lsallaxa, qataq nshitaique da talec da lalamaxat naq'en cam ñaq natauo l'onataxanaxac mayi ÿachaxanapeguem cam ÿataqta ÿauotec ñimayi. 
JAS.2.6	Qalaxayi qami' qauauoita'a da l'aloxo nam choxodaqpi. ¿Peta'a sa nachino' na sallaxanecpi da ÿauo'o da qanque'ejnaxaqui? ¿Sa nachino' nam qami' ÿauecau'alo na nta'alpi? 
JAS.2.7	¿Sa nachino' namayipi nam ishiueetac da no'on l'enaxat so Cristo dam qami' qailonque?
JAS.2.8	Da ÿoqta 'eesa qau'ochi dam napacalec na laÿipi nqataxacpi mayi 'eeta': “'Auauotec ca 'adÿa, 'au'enaxatchigui da maichi 'anauojla't,” qaq damayi ÿataqta ÿaÿamaqchiguiñi. 
JAS.2.9	Qaq qom qalca'aitagui na shiÿaxauapi, nachi qami' qauauoita'a ca qadasouaxashichi, qanachi yi'aqlec da sa qaualaqailec na lqataxacpi ñi Dios. 
JAS.2.10	Cha'ayi da huo'o ca shiÿaxaua ÿataqta ÿalaxalec 'enauac na nqataxacpi, qaq da huo'otaq huo'o ca 'oonolec ÿasouaxatañi, nachi que'emaxaguet 'enauac na laÿipi nqataxacpi. 
JAS.2.11	Cha'ayi ñi Dios ñim 'enapec co'olloxochiyi: “Sa ishit da 'aualaataxan.” Qaq da huo'o ca sa ishit da lauatapiguiñi' aca sa lhua, qaq da huo'otaq dalaataxan, nachica ca yi'aqlec da sa ÿalaxalec na nqataxacpi. 
JAS.2.12	Qaq ÿoqo'oyi qami' 'eda da qadtaxaÿaxaqui qataq da qoñiitec, qau'enaxachiichigui ca qaÿataxanot da yaqto' nmit da nqataxac mayi ishit da qomi' huosochiyiñi naq'en. 
JAS.2.13	Cha'ayi ca sa ishit da ichoxoden ca lÿa, nachi qai'enaxatteguet qom qanmit. Sa ishit da qaichoxonnai'. Ÿoqo'oyi ca huo'o da lchoxonnataxanaxa, ÿataqta saqca ca da qom qanmitna.
JAS.2.14	Qami' ÿaqaÿadolqa, ¿négue'to' ca naigui da huo'o ca 'eetega da huo'o da lpi'iÿaxac, da huo'otaq sa ishit da i'ot ca ÿaÿamaqchiguiñi? ¿Peta'a ishit da nca'alaxateec de'eda lpi'iÿaxac? 
JAS.2.15	Cha'ayi sa iuena'a da huo'o ca qadqaÿa, huo'otaq aca qadqaÿa, huo'o da lhuenaxanaxa ca napogoña, huo'otaq ca chic yi na'a'q. 
JAS.2.16	Qaq huo'o ca 'oonolec da qoñiita 'enapega: “'Aue qome, saqca ca da da 'iquiaxac. Sa 'auena'a ca 'anapogoña qataq ca qollic.” Qalaxayi da saq ÿanem cam yi'oqchigui lhuenaxanaxa, qaq ¿négue'to' ca naigui de'eda? 
JAS.2.17	Qaq 'eda da 'eetec da lpi'iÿaxac ca shiÿaxaua. Da qaica ca ÿaÿamaqchiguiñi l'onataxanaxac, nachi 'ico' leuaxaic da lpi'iÿaxac.
JAS.2.18	Qaq da huo'o ca 'enapec da l'aqtac: “'Am huo'o da 'adpi'iÿaxac; aÿim, qalaxayi, huo'o da ÿaÿamaqchiguiñi i'onataxanaxac.” Qalaxayi aÿim shinapec: “Ñaq aÿim 'auachaxanem da 'adpi'iÿaxac 'andoxotteec, sa 'aualecneuo ca ÿaÿamaqchiguiñi 'ad'onataxanaxac. Ime, qaq aÿim 'am sachaxana da ÿaÿamaqchiguiñi l'onataxanaxac da ipi'iÿaxac.” 
JAS.2.19	'Am nalotau'a da 'adpi'iÿaxac da 'au'amaqten da 'oonolec ñi Dios. Qaq damayi ÿataqta ÿaÿamaqchiguiñi. Qalaxayi nataq'en i'amaqten de'eda na lamaxashicpi so shiÿaxaua lma'na. Ÿoqo'oyi ÿataqta iviloxolaqchit da lcolanaxa. 
JAS.2.20	Qaq 'am ÿoqta da qaica ca 'auaÿajnapec, cha'ayi sa ishit da 'au'amaqten da ca shiÿaxaua da saqca ca ÿaÿamaqchiguiñi l'onataxanaxac, nachi 'ico' leuaxaic da lpi'iÿaxac. 
JAS.2.21	Ñi Dios ÿamata'ac da no'on shiÿaxaua so hua'au qadta'a Abraham souaxat da ÿaneuo co'ollaxa so llalec Isaac da ÿauo'o lachitaqtaxanaqte, ÿasaxalec aso nca'atoxonaxalate. 
JAS.2.22	Ña 'ameteno' de'eda 'eetec so Abraham, damayi yi'oq naq'en da huo'o da lpi'iÿaxac, souaxat de'eda i'ot. Qaq de'eda lpi'iÿaxac ivida'a da ÿataqta nalochiguiñi, souaxat da ÿaÿamaqchiguiñi l'onataxanaxac. 
JAS.2.23	Qaq ÿoqo'oyi ipacchiguilo naua ñiyigui'shi l'aqtaqa ñi Dios da 'ena'pe: “So Abraham i'amaqten ñi Dios, qaq souaxat de'eda lpi'iÿaxac, nachi ñi Dios ÿamata'ac somayi da no'on shiÿaxaua.” Qaq ÿoqo'oyi so Abraham qailonec da nasaguiyaxaua ñi Dios.
JAS.2.24	Qaq qami' ña qaumijñi da ñi Dios ÿaÿamaxadeeta ca shiÿaxaua souaxat ca ÿaÿamaqchiguiñi l'onataxanaxac, qaq sa ishit da chaqdata da lpi'iÿaxac. 
JAS.2.25	Qaq 'eda nataq'en da 'eetec aso quishiguetaxai, l'enaxat Rahab, co'ollaq ñi Dios ÿamata'ac asomayi da no'on 'alo, souaxat de'eda i'ot. Cha'ayi asomayi ÿauo'o ca l'ochaqa't soua nmejnaxanaxanqa, qataq itauanque da ÿaqa'a ca tateugalo naq'en. 
JAS.2.26	Qaq ÿoqo'oyi ca npi'iÿaxac, da saqca ca ÿaÿamaqchiguiñi l'onataxanaxac, nachi 'ico' leuaxaic. 'Eeta'am da qad'oquiaxac da saqca som capegue' lqui'i, nachi ileu.
JAS.3.1	Qami' ÿaqaÿadolqa, sa ishito' qome da saqalota na dapaxaguenataxanapec da qoñiita, cha'ayi mashi qauaÿajñi da qomi' mayi sapaxaguenataxanaqtac, qomi' naÿalguete ca saq llalcolec qanhuaxanaguec, saq shinaqa'am na qadaÿipi. 
JAS.3.2	Cha'ayi 'enauac huo'oi naua qadsomaxaco. Qaq da huo'o ca sa ishit da huo'o ca lsomaxac da detaqa, que'eca shiÿaxaua ÿataqta nalochiguiñi, cha'ayi ÿataqta ÿaÿaten da ilo'ogue 'enauac da l'oquiaxac. 
JAS.3.3	'Eeta'am da 'eetec da qomi' sanqaguilo caua lquejnaxanqa'te ca caaÿo, yaqto' ishit da qomi' ÿalaxagueta cam sataxanaqteuga. 
JAS.3.4	Semetenaq nataq'en aca barco. Mayi ÿataqta late'edai, qataq ÿataqta saq llalcolec na i'axasoxoota'aguet l'at, qalaq so l'o ishit da ÿashaxaatapiguiñi cam ÿataxangue, qamaq ÿataqta qapi'olec sotai' ÿashiltalecolec. 
JAS.3.5	Qaq 'eda da 'eetec nataq'en ñi qadachaxat. Ñimayi saq 'amaqtaq, saq 'en'ama naua lÿa't qodogoxoshi'te, qalaxayi ÿataqta napagaqajnaxaic da detaqa. ¡Ca ÿataqta lta'adaic aviaq ishit da qaÿavigaxat, ÿavigaxat catai' saq 'amaqtaqolec nodec! 
JAS.3.6	Qaq ñi qadachaxat 'eeta'am ca nodec. Ñimayi imattalec 'enauac na qauemsat. Nachattaigui da qad'oquiaxac, qataq ishipaxanaqchittac. Ñimayi nachi 'eetai' da ÿavigaxattaigui da qanachaalataxac. Qaq de'eda l'edaxa ÿachigoxottapegueu'a ca nodec mayi saqca ca loga't. 
JAS.3.7	Ca shiÿaxaua ishit da i'oxoÿaqchit ca 'oonolec naua shidolqa, huo'otaq nam ishit da huaÿotac, qataq na hualectapigui', qataq nam 'etaxat l'ec. Qaq huo'o na mashi i'oxoÿaqchit. 
JAS.3.8	Qalaxayi saqca ca ishit da i'oxoÿaqchit ñi qadachaxat. Ñimayi ÿataqta qauemaic qataq huegaqaic, qataq nlaqchigui na 'ico' deshinataxanapec mayi qanlem. 
JAS.3.9	Ñimayi taiguet da shi'oxodenaq ñi qadta'a Dios, qataq da seshiunaq ca shiÿaxaua mayi l'onatac ñi Dios da 'eeta'am naq'en da lataxac. 
JAS.3.10	Na qodap chigoqtapoigui da qayi'oxonnataxanaxac qataq da qadshiunaxanaxac. Qami' ÿaqaÿadolqa, sa ÿaÿamaxañi da nachi 'eetec de'eda. 
JAS.3.11	Aca 'oonole ñi'illoxoqui mayi npaxaatashiguem na l'ec, ¿peta'a ishit da ama qataq chim? ¡'A'i! 
JAS.3.12	Qami' ÿaqaÿadolqa, aca higo lchiyic, ¿peta'a ishit da ñaxateec aca ala 'eeta'am ana l'enaxat aceituna? Qataq aca nanguishi uva, ¿peta'a ishit da ñaxateec aca ala, qaq 'eeta'am ana ala aca higo? Qaq nachi 'eetec nataq'en aca 'oonole ñi'illoxoqui, sa ishit da huo'otaq ñi'iua qataq ama na l'ec.
JAS.3.13	Da huo'o ca 'oonolec da qoñiita ÿataqta ÿajnataxanaxaic qataq huo'o na ÿaÿaten, ña ÿachaxan ca ÿaÿamaqchiguiñi n'onataxac qataq da huosotta lataxac dam ÿachigoxotaigui da laÿajnec. 
JAS.3.14	Qalaxayi qami' da huo'o ca huetangui añi lquiyaqte ca lquiÿaxanaqtaic qataq huo'o ca naquittaique, qaq no'on da sa ishit da n'amqajngui da laÿajnec, cha'ayi 'eeta'am da chochi datenataxaatac qataq dataÿa'aguet da 'eesa lataxac. 
JAS.3.15	Cha'ayi de'eda naÿajnec sa ishit da nachida da naÿajnec mayi chigoqo'ot ñi Dios. Damayi nachida da naÿajnec lma'na, chigaqaigui da lqopitaxanaqtaic na shiÿaxauapi, qataq nataq'en so shiÿaxaua lma'na. 
JAS.3.16	Cha'ayi cam hueta'ague ca huo'o da lquiÿaxanaqtaic qataq huo'o ca naquittaique, nachi huetaña da saqca ca nlagaxayic qataq 'enauac na sa ÿaÿamaxañisat. 
JAS.3.17	Qalaxayi ca hueto'ot da naÿajnec mayi chigoqo'ot ñi Dios, camayi hua'auñi da qui'itta da nachaalataxac. Ime, qataq nhualaxaunaxaic, soxodaic, n'axaÿaxanguet ca lÿa, choxonnataxanaxaic, qataq i'ot ca ÿaÿamaqchiguiñi. Camayi sa ishit da huo'o ca ÿoxottapiguiñi. Chaqdata da huosochiguiñi. 
JAS.3.18	Qaq na npogoxoueetapegue' da nlagaxayic, namayipi nachina na ÿaatapiguiñi de'eda nlagaxayic, yaqto' na shiÿaxauapi ishit da qui'itta da nachaalataxac.
JAS.4.1	¿Huá'ago' ca chigaqa'ague da pa'aguenaxac qataq da loquiaxac da qoñiita? ¿Sa ishito' da chigaqaigui da lqopitaxanaqtaic da qadapachiyaxaqui mayi deloctega't, nachattaigui ñi 'oonolec da qoñiita? 
JAS.4.2	Qami' da huo'o ca qauauoitaique, qalaxayi sa ishit da qauañoxochi da huo'o, nachi qaualaataxañi. Qataq qauqopichiita'a ca ÿaqa'a, qalaxayi sa ishit da qanqachiiñi, nachi qaupa'aguenataxañi qataq qauloquiaxanataxañi. Qaq sa qanqachiiñi ca qauauoitaique, cha'ayi sa qauÿaxañiÿot ñi Dios. 
JAS.4.3	Qaq da qauÿaxañiÿaique, qataq sa ishit da qauacoñiiguet, cha'ayi sa ÿaÿamaxañi da qadÿaxanaxaqui. Cha'ayi souaxat da qanshiitaique da chochi taigui qanqashiñi da qadqopitaxanaqtaiqui. 
JAS.4.4	¡Qami' mayi qai'axañiiuec da qauauochiic ñi Dios! ¿Qami' sa qauaÿajñiÿo' da ca shiÿaxaua da nauote' na nqopitaxanaqtaicpi mayi huetalec ana 'alhua, nachi camayi 'ico' npa'aguenaxaua ñi Dios? Qaq ca ÿi'iguena'a da nauote' na nqopitaxanaqtaiguesat mayi huetalecna, que'eca shiÿaxaua ÿataqta npa'aguene' ñi Dios. 
JAS.4.5	Ÿoqo'oyi saq vichiguiñi da 'enapec naua ñiyigui'shi l'aqtaqa ñi Dios, 'eeta': “So Espíritu mayi qomi' ÿanaiguilo naq'en ñi Dios, somayi qomi' ÿauoteque qataq 'ico' ica'altalguete.” 
JAS.4.6	Qalaxayi ñi Dios ÿacteec da lqouagaxanaqtaic da qomi' itaua'n. Cha'ayi ana'ana ñiyiguishi 'eeta': “Ñi Dios nachaata'aguet ca n'amqajnaxaic, qalaxayi nqouaguec da itauan ca ÿataqta sa n'amaqten.” 
JAS.4.7	Qaq ÿoqo'oyi ÿataqta qanañañiÿot da qauatailec ñi Dios. Qataq qanachaachiÿa'aguet so shiÿaxaua lma'na. Qaq somayi dataueguesopa qami'. 
JAS.4.8	Qanquiquiÿot ñi Dios, qaq ñimayi sa qami' iÿotapigui. Qami' 'itaxaloxoicpi, qai'axañiiuec da qauacoñiigui ca sa ÿaÿamaxañi. Qami' mayi qanshiitaique da qauauochiic ñi Dios qataq na huetalecna, nal'en da qauqui'itaxachiite' qome naua qadquiyaqchilli'. 
JAS.4.9	Ÿataqta qauaquicoita, qataq qanoÿiñi qataq qan'alqaiñi. Sa ishit da qauaÿalliguiyiitac, chaqdata da ñittrañi naua qadachiyi'. Qataq sa ishit da qauamaitac, chaqdata da qauaquicoita. 
JAS.4.10	Sa ishit da qan'amaqchiñiito'ot ñi qadataxala' Dios, yaqto' ñimayi qami' nauaxaÿaxaayishigue'm da qami' ÿi'oxoda'q naq'en.
JAS.4.11	Qami' ÿaqaÿa't, saqco' qome ca quetapeguelec ca lÿa. Cha'ayi ca quetega ca lqaÿa, huo'otaq ÿaatapigui ca lasouaxashit, camayi 'ico' quetapeguelec na nqataxacpi qataq napacapeguelec. Qaq da nachi qoneta'ac de'eda, da qoquetega na nqataxacpi, nachi qoneta'am ca nmit na nasouaxashit, qaq sa ishit da 'aualaxalec na nqataxacpi. 
JAS.4.12	Qalaxayi 'oonolec ñim ÿan na nqataxacpi, qataq nachiñi ñi nmit na nasouaxashit. Qaq nachiñi mayi ishit da deca'alaqtaxan qataq delaqtaxan. Qalaq 'am, ¿négue't 'am da 'anmit ca lasouaxashit ca 'adÿa?
JAS.4.13	Qaq nagui qan'axaÿaxañiÿa da shinapec. Qami' mayi qoñiÿapec naxa da qad'aqtaqui: “Na na'a'q, huo'otaq qoyi'oxoñi, saxacda'a, ñoqo'onaxa yi la ciudad, huo'otaq yi'iyi lÿa. Qaq qom sovitaxa, nachi souaqa'a ca 'oonolec vi'i, nachi seshijnaxanqaique na qadmenec, yaqto' ñauegaq aca plata.” 
JAS.4.14	Qaq ¿saq taguio' da qadvilli da sa qauaÿajñi ca huaigui ca lÿa na'a'q? Cha'ayi ¿négue'to' ca 'en'am da nachaalataxac ca shiÿaxaua? 'En'am peta'a na shiue da cada'acolec yi'oqta, lcopata'ague, qataq nlagaxatapec. 
JAS.4.15	Da qad'aqtaquíctaxa 'eeta': “Da nachida ÿaÿamaxadeeta ñi qadta'a Dios, qaq ñachaataqtague' da so'otaq de'eda, huo'o chaq de'eda lÿa.” 
JAS.4.16	Qalaxayi qami' ÿataqta ñi'oxonnaxaiqa naua qadtaxaÿaxacolli'. Qaq 'enauac de'eda 'amqajnaxac ÿataqta sa ÿaÿamaxañi. 
JAS.4.17	Cha'ayi ca shiÿaxaua da ÿaÿaten ca ÿaÿamaqchiguiñi, qalaxayi sa ishit da i'ot, qanachi huo'o da lasouaxashit.
JAS.5.1	Qami' sallaxanecpi, qan'axaÿaxañiÿo' qome da shinapec. Qanoÿiñiitaco', qataq qan'alqaitapiguiño' qome, souaxat da qami' nata'alo qanque'ejnaxaqui. 
JAS.5.2	Da qadsallaqai mashi ltotañi, qataq naua no'o'n qodogolli' mashi chi'c na lalaxat. 
JAS.5.3	Ana qodomi oro qataq ana plata mashi ÿataqta decochi. Qaq ne'ena lcochaxa nachina na i'axat qome da qadasouaxashichi, qataq nachina na nlaxajñi da qadapachiyaxaqui, 'en'am ca nodec. Qami' qalapoñiitashiguem da qadsallaqai naua pa'atreec na'axa'te mayi souaqtaiguilo. 
JAS.5.4	Añi nshiitenaqte mayi qami' sa ishit da qaushiichiñi na qad'onataxanaxanqui mayi nqattac ana ala na qodanguishiqui, nachañi añi qami' itoqoota'pe. Qaq ñi Dios mayi lataxala' 'enauac na piguem l'ecpi, ñimayi hua'aqtega da l'alaxac ne'ena n'onataxanaxanecpi. 
JAS.5.5	Nagui da ña qauapiitalecna, qataq ÿataqta qanañañiiguet na ñi'oxoyic qataq na nqopitaxanaqtaicpi. Qami' qanchaqchiitapeguela't, qoñiÿa'am ca nalaatac huaca. Qaq nagui mashi nayiita'a da qanalaataguiiqui. 
JAS.5.6	Qami' qauasaqailec ca lasouaxashit ca shiÿaxaua mayi saqca ca ÿasouaxat, qataq qaualauachi. Qalaxayi namayipi sa ishit da nañilengueta qami'.
JAS.5.7	Qaq ÿoqo'oyi qami' ÿaqaÿa't, ÿataqta qauauo'oi da qanhualaxaunaxaqui, chochi ivitta'a qanqashiñi ca lvidaxac so qadataxala' Jesús. Ña qaumichiñiÿo' ca do'onataxaatac na 'alhua ÿataqta ÿauo'o da nhualaxaunaxac da iuatta'aguet ca l'auaxanec auot. Ime, nachi qaltaq jec da iuatta'a ca pa'ateec auot. Huaña, qanachi ÿaconguet da lyaquiaxac da naquitta'a l'onataxanaxac. 
JAS.5.8	Nataq'en qami' qauauo'oi da qanhualaxaunaxaqui. Sa ishit da leutapigui qadvilli, cha'ayi ca lli'iguelaxasoxoc so qadataxala' mashi sa qaÿapeque. 
JAS.5.9	Qami' ÿaqaÿa't, saqco' qome ca quetapeguelec ca lÿa, yaqto' sa ishit da qaÿauo'o ca qadasouaxashichi. Cha'ayi ñi Dios mayi nmit na nasouaxashitpi, mashi sa qaÿapeque da nvi'. 
JAS.5.10	Qami' ÿaqaÿadolqa, qaualoqnaxañiÿo' qome da n'aqtaguec da nque'ejnaxac qataq da lhualaxavic so Dios l'aqtaxanaxanecpi mayi ÿamaxalec da i'axat co'olloxochiyi da l'aqtac. 
JAS.5.11	Cha'ayi qomi' saÿajnaqta da ÿataqta machiguiñi ca inoxonaqchitteec na nque'ejnaxaguesat. Qami' mashi qau'aqaitega da lhualaxavic so Job, qataq mashi qauaÿajñiita da 'eetec ñi Dios somayi co'ollaq ividaxateec da nque'ejnaxac. Cha'ayi ñimayi ÿataqta soxodaic qataq choxonnataxanaxaic.
JAS.5.12	Qami' ÿaqaÿadolqa, da ÿoqta napactelec na 'enauac 'eeta': Sa ishito' qome da 'auÿaxaatega da chigoqo'ot na piguem ca 'anhuaxanaguec, huo'otaq chigaqlec na 'alhua, huo'otaq camachaqcague't lÿa, qom huo'otaq sa 'aupaguelec ca 'ad'aqtac. Chaqdata da 'oonolec ca 'ad'aqtac 'anqa'en da 'auasat. Qoneta': Aja'. Qaq da sa 'aushit, qaq qoneta': 'A'i. Qaq da qonetec de'eda, nachi ñi Dios sa ishit da ÿauo'o ca 'adasouaxashit.
JAS.5.13	Da huo'o ca 'oonolec da qoñiita huo'o ca nomtapeeguet, no'on da nqouagaxaueetac. Da huo'o ca machiguiñi, no'on da do'onaxaatac, ÿi'oxodeetac ñi Dios. 
JAS.5.14	Qaq da huo'otaq huo'o ca dalola, camayi no'on da iÿaxana na lataxala'pi na 'amqajnataxanaxaicpi da qanqouagaxaueelec, qataq qai'amnaxana na aceite da qanqouagaxauna da l'enaxat so qadataxala' Jesús. 
JAS.5.15	Qaq da ÿataqta huelec da lpi'iÿaxac namayipi da nqouagaxauen, nachi de'eda nqouagaxaunaxac nca'alaxateec ca dalolaxaic. Qaq ñi qadataxala' Dios nachaalataxaañi. Qaq da huo'otaq huo'o ca lasouaxashit camayi, nachi qaÿapalaxat. 
JAS.5.16	Qaq ÿoqo'oyi ñi 'oonolec da qoñiita da'aqtaxanem ca lÿa ca lasouaxashit, qataq ñi 'oonolec nqouagaxaueelec ca lÿa, yaqto' qami' qanatade'n. Da nqouagaxaunaxac ca no'on shiÿaxaua ÿataqta huo'o naq 'enec. 
JAS.5.17	So Dios l'aqtaxanaxanec, l'enaxat Elías, somayi da lataxac 'eeta'ama qomi'. Co'ollaq nqouagaxaunot ñi Dios da sa namaq naq'en ca auot, nachi ipacchigui da saq nalec ana 'alhua ca auot, ividaxattreec soua tres vi'iyi, qataq seis ca'agoxoiqa. 
JAS.5.18	Qaq co'ollaq ÿi'iguelaxalec da nqouagaxauen, nachi qaltaq huo'o so auot. Qaq nam ñaxattalec ana 'alhua, nachi huo'o da alaÿaxac.
JAS.5.19	Qami' ÿaqaÿadolqa, da huo'o ca 'oonolec da qoñiita ilamaqhuec, ca'ai da 'eesa lataxac, qaq da huo'o ca ñi'iguelaxateu'a da 'eesa lataxac, 
JAS.5.20	qaq no'on da qauaÿajñiita da ca ñi'iguelaxateuo ca 'itaxaloxoic da ca'ai naq'en ca sa ÿaÿamaxañi lliquiaxac, camayi nca'alaxateeguesop da l-leuaxa que'eca 'itaxaloxoic, qataq i'otteu'a da saqalota na qaÿapalaxat nasouaxashitpi.
1PE.1.1	Aÿim Pedro, aÿim lamaxashic so Jesucristo, shiyiñi ana ÿide da samaxa 'enauac nam nlagaxattacpi mayi sa ishit da nqajleguete naua lañoqo'te, nam neta'alo yiua 'ale'u Ponto, Galacia, Capadocia, Asia, qataq yi Bitinia. 
1PE.1.2	Qami', mayi nal'ena da qami' lca'agui'shi ñi qadta'a Dios co'ollaq saxanaqaca ana 'alhua, da ÿachigoxotchigui naq'en so n'Espíritu da qami' iÿotaugalo, da yaqto' qaualaqaiguet ñimayi, qataq yaqto' ÿataqta qami' qui'itto' naq'en naua ltago'q so Jesucristo. Aÿim ñishitaique da qauacoñiiguet da chochaq huañi nqouagaxanaqtaic qataq da nlagaxayic.
1PE.1.3	Ÿataqta shi'oxodenaq qome ñi qadta'a Dios ñim lta'a so qadataxala' Jesucristo. Cha'ayi ñimayi ÿachigoxotchigui dam lta'adaic lchoxonnataxanaxa da qaltaq qomi' nañaxa't naq'en, ÿachigoxotchigui so Jesucristo co'ollaq nca'aleeguesop naq'en da nleuaxa. Qaq 'eda da chochaq tateec naq'en da qanaquitaxac, 
1PE.1.4	qataq i'ot da qami' ishit da qauacoñiiguet naq'en cam ÿachaxanapec ñi Dios mayi hueta'ague da piguem, cam sa ishit da qailaxachigui qataq sa ishit da qaishipaxanaqchit qataq sa ishit da daqaqtañi da 'eeta'am aca huoue lauoxo. 
1PE.1.5	Qataq souaxat da qami' huo'o da qadpi'iÿaxaqui ñi Dios, nachi ñimayi qami' npaxattalguete naq'en da l'añaxac, da yaqto' qaviyiÿa'aguet ca nca'alaxa mayi ÿaqataxaatapigui' ñimayi da qami' ÿauattonaxanaxanque caua pa'atreec na'axa'te.
1PE.1.6	Qaq ÿoqo'oyi nachida da huo'o mshi qami' ÿataqta qauamaichiguiñi, nai'ctaxa da huo'otaq qami' iuen da cada'acolec da huo'o da qanque'ejnaxaqui, souaxat nam qalota qañi'iguenataguiiqui. 
1PE.1.7	Cha'ayi dam qadpi'iÿaxaqui qami' 'eeta'am ca oro da iuen da qaÿi'iguenec ca nodec, da yaqto' qaÿaÿaten da ÿoqta no'on. Qaq ca npi'iÿaxac mayi nala'aguet da ñi'iguenataguec, nachi ÿataqta napacalec da lyac ca oro mayi taÿa'a da imeuo. Qaq ÿoqo'oyi qami' de'eda qadpi'iÿaxaqui da huo'otaq nachi 'eetec de'eda da qaÿi'iguen, nachi ÿataqta qaÿaÿamaxadeeta, qataq huo'o da lli'oxoyic qataq ñi'oxonnataguec qom ivita da nachaxan ca Jesucristo.
1PE.1.8	Cha'ayi qami' ÿataqta qauauochiic so Jesucristo, nai'ctaxa da sa qauauañiigui; qataq da qau'amaqchiñi nagui, nai'ctaxa da saxanaxa da qauloÿo'ot, qataq ÿataqta huo'o da lli'oxoyic da lta'adaic qadamaxayiqui. Qaq damayi sa ishit da qaivi' da qai'axategue. 
1PE.1.9	Cha'ayi qami' mashi qauacoñiiguet da lca'alaxa da qanachaalataxaqui, cha'ayi nachida da ÿataqta 'eetapeguec da qadpi'iÿaxaqui.
1PE.1.10	Som hua'a'u vi'iyi so l'aqtaxanaxanecpi ñi Dios co'ollaxa ÿataqta nmittac qataq ichimaxattega ca llic de'eda nca'alaxa, qataq somayipi i'axattac da lqouagaxanaqtaic ñi Dios mayi nshitaique da qami' ÿanema. 
1PE.1.11	Qataq so n'Espíritu so Cristo nal'ena co'ollaxa ÿaÿajnaxanaxanec se'eso l'aqtaxanaxanecpi ñi Dios dam taÿa'a nque'ejnaxac so Cristo qataq da lli'oxoyic mayi nca'attauo. Nachi somayipi ÿauotaique da ÿataqta ÿauattoota chaq negue't que'eca shiÿaxaua qataq huotaique da ÿaÿaten ca na'a'q mayi huetoigui cam i'axatta'aguet so Espíritu Santo mayi hueta'aguet somayipi. 
1PE.1.12	Qalaxayi ñi Dios ÿaÿajnaxanaxanec somayipi da de'eda huetapegue' sa ishit da lalamaxat, cha'ayi damayi qaÿauotaique da qomi' talguete. Qaq ÿoqo'oyi nachida da qami' qai'axattapeguema dam qami' i'axatema nam i'añaqchit so Espíritu Santo mayi chigoqo'ot na piguem mayi i'axattac da n'aqtaxanaxac mayi chigaqaigui da nca'alaxa. Qaq damayi nataq'en nachida da nshitaique da ÿaÿateeta co'ollaxa nam chigaqshiguem lamaxashicpi ñi Dios.
1PE.1.13	Qaq ÿoqo'oyi no'on da ÿataqta qauaÿamaxachiichiguiñi cam qau'ochi, qataq ÿataqta qanloiteec, qataq ÿataqta qaumachiÿo'ot 'enauac da qadpi'iÿaxaqui ñi Dios souaxat da lqouagaxanaqtaic mayi qami' ÿanema qom ivita da nachaxan so Jesucristo. 
1PE.1.14	Qaq cha'ayi qami' qoñiita'am ca ñalec mayi ÿataqta laxadaic, sa ishit qome da qau'ochi nam qoñiitapeguecpi co'ollaq saxanaxa da qauauattoñi ñi Dios. 
1PE.1.15	Chaqdato' qome da qoviitaigui da achaalataxac mayi ÿataqta qui'itta, cha'ayi ñim Dios mayi qami' iÿaxanalo, ñimayi ÿataqta qui'itta. 
1PE.1.16	Cha'ayi nam ñiyigui'shi l'aqtaqa ñi Dios 'eeta': “Qami' ÿataqta qui'itta qome da qadataxaqui, cha'ayi aÿim ÿataqta aÿim qui'itta.”
1PE.1.17	Cha'ayi qami' da qauÿaxañiitega ñi Dios da ÿataqta qadta'ai, ñim sa ishit da lca'atagui na shiÿaxauapi da nmit ñi 'oonolec cam lasouaxashit, nachi ÿataqta qayi'iÿai qone' ñimayi 'enauaque naua na'axa'te nagui da ña qoviitalec ana 'alhua. 
1PE.1.18	Cha'ayi ñi Dios qami' nca'alaxateeguesopa dam achaalataxac mayi ÿataqta qaica ca naigui, dam qami' n'onaxata'agueta som hua'au qadta'aipi; qataq qami' ÿataqta qauaÿajñiita da lashiichiÿaxac de'eda nca'alaxa da sa ishit da chochi lashiue qanqoÿin cam taÿa'a da imeuo da 'eeta'am aca oro huo'otaq aca plata, 
1PE.1.19	cha'ayi nachisouate' soua ltago'q so Cristo mayi ÿataqta lta'adaic da lashiichiÿaxa'c co'ollaq 'eeta'am ca qagueta llalec mayi qaica ca lque'emaxa qataq qui'itta da qaÿalauat nachi qoÿaneuo da qaÿavigaxat. 
1PE.1.20	So Cristo nal'ena da qaÿaqataxaatapigui' co'ollaq saxanaqaca ana 'alhua da qoÿan, qalaxayi chaqnacta nagui da mashi pa'atreec naua na'axa'te, nachi yi'oq somayi, souaxat da qoñiita. 
1PE.1.21	Qaq chigoqchigui so Cristo da huo'o mshi qami' qau'amaqchiñi ñi Dios, ñim qaltaq nca'alaxateeguesop somayi da nleuaxa qataq ÿanem da lli'oxoyic, ÿoqo'oyi qami' qaupi'iÿa'ai qataq qanaquichiÿa'a ñimayi.
1PE.1.22	Qaq nagui da chigoqchigui so Espíritu Santo da qami' qaualaqailec da n'aqtaxanaxac mayi ÿataqta 'eesa, nachi ÿataqta qauqui'itaxachiita da qanachaalataxaqui, da yaqto' ÿataqta qauauochiic na qadqaÿanquiipi. Qaq ÿoqo'oyi ñi 'oonolec da qoñiita ÿataqta imauec naq'en da lquiyaqteÿaxac qataq 'enauac da l'añaxac da ÿauotec ca lqaÿa. 
1PE.1.23	Cha'ayi qami' dalaxaic da qadañoxoqui. Qaq de'eda qadañoxoqui sa ishit da chigoqchiguilo caua yi'oqchiguilo qadta'alli' mayi taÿa'alo da imedeuo, cha'ayi nachida da l'aqtac ñi Dios mayi nca'altauec, qataq sa ishit da huo'o ca loga't. 
1PE.1.24	Cha'ayi naua ñiyigui'shi l'aqtaqa ñi Dios 'eeta':
1PE.1.24	'Enauac na ÿotta'a't shiÿaxauapi 'eeta'am ca chochi 'auaqpi,
1PE.1.24	qataq dam l'amaqchic 'eeta'am aca lauoxo na 'auaqpi.
1PE.1.24	Cha'ayi na 'auaqpi taÿa'a da daqaqa, qataq najñi ana lauoxo,
1PE.1.25	qalaxayi da l'aqtac ñi qadataxala' sa ishit da huo'o ca loga't.
1PE.1.25	Qaq de'eda n'aqtac nachida da n'aqtaxanaxac mayi chigaqaigui da nca'alaxa dam qami' qai'axattapeguema.
1PE.2.1	Qaq ÿoqo'oyi no'on qome da qai'axañiiuec 'enauac na ÿotta'a't sa ÿaÿamaxañisat. Sa ishito' da qauatenataxañiitac, qataq sa ishit da dos naua qoquiitagueto, qataq sa ishit da qaupa'aguiñiitac ca qadÿai, qataq sa ishit da qami' n'aqtaqa l'o'. 
1PE.2.2	Qami' qoñiita'amo' ca nogotolec chita'ague da ñiguiñi da ÿataqta qansoxochi da l'aqtac ñi Dios mayi 'eeta'am ca ÿataqta ndoteec lchi' aca nate'e, yaqto' damayi qami' nañaxa't naq'en, qataq qami' ividaxata'alo da qanca'alliiuec. 
1PE.2.3	Lamaaxa qom ÿataqta qauaÿajñiita da so qadataxala' ÿataqta soxodaic.
1PE.2.4	Qaq ÿoqo'oyi qanquiquiu'a qome so qadataxala' Jesús som 'eeta'am ca coma' mayi ÿataqta nca'altauec. Se'eso coma' l'otanec co'olloxochiyi na shiÿaxauapi, qalaxayi ñi Dios lca'aguishic qataq ÿataqta lauotaxat. 
1PE.2.5	Nataq'en qami' qoñiita'am qome ca coma' mayi ÿataqta nca'altauec, qataq ÿataqta qanañañiÿot ñi Dios, da yaqto' qami' do'onataxanalo da n'oxooshiguem aca maichi l'onaxanaxaqui mayi saq cha'a, qataq da ÿauo'oi qami' ltaxaÿaxanaxanqa naq'en na shiÿaxauapi da qan'aqtaxañi' ñimayi, qataq nshitaique da qai'añiitacot aca maichi qadachitaqtaxanaqchi mayi saq cha'a, qaq acamayi ÿataqta ÿaÿamaxadeeta ñimayi, cha'ayi huo'o da qadpi'iÿaxaqui so Jesucristo. 
1PE.2.6	Cha'ayi naua ñiyigui'shi l'aqtaqa ñi Dios nataq'en 'eeta':
1PE.2.6	Aÿim sanangui na laiñi yi Sión ca 'eeta'am ca coma' mayi nllañi ca noÿic;
1PE.2.6	camayi llica'aguishic qataq ÿataqta ÿauotaxat.
1PE.2.6	Qaq ca i'amaqten camayi, qaq sa ishit da n'aloxootac.
1PE.2.7	Qaq qami' mayi qau'amqajnataxañi, nachi que'eca coma' ÿataqta huo'o qanqashiñi da lli'oxoyic; qalaxayi nam sa ishit da da'amqajnataxan, nachi ipacchiguilo naua ñiyigui'shi l'aqtaqa ñi Dios mayi 'eeta':
1PE.2.7	Som coma' mayi ÿalateec co'olloxochiyi nam noÿic l'opi,
1PE.2.7	somayi nachiso nagui so nllañi ca noÿic.
1PE.2.8	Qataq nataq'en yi lÿa nanettañi l'aqtac ñi Dios 'eeta':
1PE.2.8	Se'eso coma' ishit da qaiqui'aqaisop,
1PE.2.8	qataq qaisallilec.
1PE.2.8	Qaq namayipi qui'aqañi souaxat da sa ishit da i'amaqten de'eda n'aqtaxanaxac. Qaq ñi Dios nataq'en nachi 'en'ac naq'en namayipi.
1PE.2.9	Qalaxayi qami' ÿataqta qami' lca'aguishicpi ñi Dios, qataq qami' ltaxaÿaxanaxanecpi naq'en na shiÿaxauapi da qan'aqtaxañi' ñimayi mayi qadta'a, qataq qami' qui'itte' naq'en, qataq qami' lalamqa'te. Qaq de'eda 'eetec ñimayi, nshitaique da qami' qau'axachi na l'onataxanaxacpi mayi ÿi'oxodaq, ñim qami' ÿachigoxottoiguilo na napalaxa, da yaqto' qaunoxoñiu'a da l'edaxa mayi qaica ca 'en'am da lli'oxoyic. 
1PE.2.10	Qami' co'ollaxa sa ishit da qami' lalamqa'te ñi Dios, qalaxayi nagui qalaq ÿataqta qami' lalamqa'te. Co'ollaxa qaica da huo'o ca qami' ichoxodeeta'pe, qalaxayi nagui ñimayi ÿataqta qami' ichoxode'n.
1PE.2.11	Qami' ÿaqaÿadolqa, qami' mayi qoñiita'am ñaqshin ca sa ishit da nqajlec ca lañoqo', qami' ñachoxodeetoiguilo da sa ishit qome da qauauo'oi ca ldaqa' ca 'eetapeguec da qadapachiyaxaqui mayi iloquiaxaatac da qanachaalataxaqui. 
1PE.2.12	Qaq ÿataqta no'on qome qanqashiñi da qadataxaqui da qoñiitangui nam sa ÿauatton ñi Dios. Qaq yaqto' namayipi ishit da ila'a cam ÿaÿamaqchiguiñi qau'ochiitac, nachi ishit da ÿi'oxoden ñi Dios qom ivita ca na'a'q da ñimayi nmitna, qaq nai'ctaxa nagui da qauema naua ltaxaÿaxaco da qami' detaqtegalo, qalaq 'eeta'am naq'en ca qalota na ÿasouaxat.
1PE.2.13	Qaq souaxat da qauauochiic so qadataxala', nachi qami' iuen da ÿataqta qaualaqaiguet 'enauac na nta'alpi mayi ÿanashiguem na shiÿaxauapi, lamaaxa ca nta'a mayi ÿataqta ÿaquitchiguem, 
1PE.2.14	huo'otaq na nta'alpi mayi lamaxashicpi camayi, da yaqto' ÿauo'o ca nhuaxanaguec cam i'ottac ca sa ÿaÿamaxañi, qataq da ÿi'oxoden cam i'ot ca ÿaÿamaqchiguiñi. 
1PE.2.15	Cha'ayi ñi Dios nshitaique da qami' qau'ochi ca ÿaÿamaqchiguiñi, yaqto' qaica ca llic naq'en ca l'aqtac nam qaica ca ÿaÿajnapec qataq 'oopaicpi.
1PE.2.16	Qami' qoñiita'amo' qome ca shiÿaxaua ÿataqta huesochiguiñi, qalaxayi sa ishit da qau'ogoxoñiÿa da qami' huesochiyiñi da qau'ochi ca sa ÿaÿamaxañi. Chaqdato' da qoñiita'am da ÿataqta qami' l-lataqa ñi Dios. 
1PE.2.17	Qaica qome ca qadapaquiÿalec 'enauac na shiÿaxauapi. Qataq ÿataqta qauauochiic na qad'amqajnataxanaxauaipi, qataq ÿataqta qayi'iÿai ñi Dios, qataq qaualaqaiguet ca nta'a mayi ÿataqta ÿaquitchiguem.
1PE.2.18	Qami' namaxashicpi, ÿataqta imauec qome da qaualaqailec na qan'aco'oipi, lamaaxa da soxodaicpi qataq ichittac ca shiÿaxaua, qataq nachi 'en'am da yiloxoic. 
1PE.2.19	Cha'ayi ÿataqta ÿaÿamaqchiguiñi ca shiÿaxaua da n'añaxateguet na nque'ejnaxaguesat mayi chochi qai'otec, souaxat da lhuennataxa ñi Dios. 
1PE.2.20	Cha'ayi da huo'otaq qami' qau'ochi ca sa ÿaÿamaxañi, nachi qaÿauo'o ca qanhuaxanaguiiqui, qaq ¿négue't ca naigui da huo'otaq qanhualaxauñi da qan'añaxachiiguet damayi? Qalaxayi da huo'otaq qanque'etaxañi souaxat da qau'ochiitac ca ÿaÿamaqchiguiñi, nachi ÿataqta qanhualaxauñi da qan'añaxachiiguet, qaq damayi ÿataqta ÿaÿamaqchiguiñi, ÿaÿamaxadeeta ñi Dios. 
1PE.2.21	Cha'ayi nachida da huo'o mshi qami' iÿaxanalo ñi Dios. Cha'ayi so Cristo huo'o da nque'ejnaxac souaxat da qoñiita, da yaqto' qomi' ishit da qauloilec somayi, qataq qoquiitelec da lliquiaxac. 
1PE.2.22	Somayi sa ishit da huo'o ca lasouaxashit, qataq sa ÿauango' da huo'o ca ÿatenachit. 
1PE.2.23	Qataq co'ollaq qaishiueetac, qalaq sa ishit da ÿi'iguelaxata'aguet da nshiunaguec, qataq co'ollaq qaÿauo'o da nque'ejnaxac, qalaq sa ishit da dadenaxaatac. Chaqdata da ipa'axano'ot ñi Dios mayi sa ishit da depe'enaxan da nmit ca nasouaxashit. 
1PE.2.24	So Cristo nque'etaxangui 'enauac na qadasouaxashitpi da nachishiguem co'ollaq qaiuaxanguet so npe'enaxaqui, yaqto' qomi' soqolqa'ai da ñi'itaxaloxo, ime, qaq soqolaxague da qui'itta achaalataxac. Na nhuaxanecpi somayi co'ollaq qaiuaxaatalec, nachina na naigui da qami' qanatade'n. 
1PE.2.25	Cha'ayi qami' co'ollaxa qoñiita'am aca qaguetapi mayi isomtac, qalaxayi nagui da qavi'iguelaqaÿa so Cristo mayi ishit da qami' ntela'alo da 'eeta'am ca qagueta l'o, qataq ilo'ogue da qanachaalataxaqui.
1PE.3.1	Nachi 'eetec nataq'en qami' 'alpi mayi mashi qauadoñi. Añi 'oonole da qoñiita ÿataqta nañanguet da ÿalaxaguet ca lalamaxat lhua, yaqto' da huo'o ca 'oonolec namayipi da huo'otaq saxanaxa da i'amaqten da n'aqtac, nachi ishit da da'amqajnataxan, souaxat da ÿauaachigui da no'on 'an'onataxac. Nachi nai'ctaxa da sa ishit da 'au'aqtaxanem camayi, 
1PE.3.2	qalaxayi souaxat da ila'a da no'on 'adataxac da 'aualaxaguet ñi Dios. 
1PE.3.3	Qataq da n'otaxac añi 'oonole sa ishit qome da nachida da yi'oqchigui da ileguemaxachigui da napicnaxac, huo'otaq da ÿaañi ca 'otaxat mayi chigaqaigui na oro, huo'otaq da ÿacteec naq'en da lyac aca lapoto. 
1PE.3.4	Chaqdato' da ÿaañi ca saq cha'a 'otaxat mayi chochaq tateec da lyaquiaxac. Huosotta naq'en da lataxac qataq qaica camachicague't. 'Eda mayi ÿataqta huo'o naq 'enec naq'en ñi Dios. 
1PE.3.5	Cha'ayi 'eda da 'eetec naq'en da naÿamaxataxac co'olloxochiyi so hua'au 'alpi mayi nañanot da quetague' ñi Dios. Asomayipi pi'iÿa'a ñi Dios, qataq nañanguet da ÿalaxaguet so lamoxouapi. 
1PE.3.6	'Eda da 'eetec aso Sara co'ollaq ÿalaxalec so lhua Abraham. Ÿoqo'oyi asomayi da iÿaxana, qalaq 'eeta': “'Am ÿataxala'.” Qaq qami' nagui qaviyiita'a da qoñiita'am asomayi, lamaaxa da ÿataqta qau'ochi ca ÿaÿamaqchiguiñi, qataq sa ishit da huo'o ca qayi'iitaique.
1PE.3.7	Qaq nachi 'eetec nataq'en qami' ÿallippi mayi mashi qauadoñi. Ñi 'oonolec ÿataqta naÿajnaxanaqchin da ilo'ogue da lhuaÿaxac, qataq sa ishit da ÿi'inai', cha'ayi ÿaÿaten da acamayi saqalligueme da l'añaxac, qalaxayi nataq'en nhuanau'a da nca'alaxa mayi chigoqchigui da lqouagaxanaqtaic ñi Dios da qami' ÿanema. Qaq 'eda qome da qoñiitec, yaqto' da qanatamnaxaqui saqca ca nqanaxat.
1PE.3.8	Qataq iuen da 'enauac da qoñiita ÿataqta 'oonolec da qadhuennataqai, qataq qauchoxoyiñi ca huo'o ca huetapoigui qadÿai. Ñi 'oonolec ÿataqta ÿauotec ca lÿa, 'eeta'am naq'en ca maichi lqaÿa. Qataq ÿataqta qami' choxonnataxanaxaiqa, qataq sa ishit da qami' napagaqnaxaiqa. 
1PE.3.9	Qataq sa ishit da qavi'iguelaxachiÿa'aguet ca sa ÿaÿamaxañi, qataq ca qanshiunaguiiqui. Chaqdata da qai'añiim ca no'on ca shiÿaxaua, cha'ayi ñi Dios qami' iÿaxanalo, da yaqto' qauacoñiiguet da lqouagaxanaqtaic. 
1PE.3.10	Cha'ayi naua nanettrañi l'aqtaqa ñi Dios 'eeta':
1PE.3.10	Ca nshitaique da ÿauotec da nachaalataxac qataq machiguiñi 'enauaque naua na'axa'te mayi quetaiguilo,
1PE.3.10	qaq no'on da ntela'a ñi lachaxat,
1PE.3.10	da yaqto' sa nasaxauec ca qauem,
1PE.3.10	qataq na alap sa ishit da nauoigui naq'en ca natenataxanaxac.
1PE.3.11	Qataq no'on da ÿaxanapec ca sa ÿaÿamaxañi.
1PE.3.11	Nda'a't da i'ot ca ÿaÿamaqchiguiñi,
1PE.3.11	qataq nmitaique ca nlagaxayic, qaq nachica quegue.
1PE.3.12	Cha'ayi ñi qadataxala' ÿataqta ntela'a cam i'ot ca ÿaÿamaqchiguiñi,
1PE.3.12	qataq hua'axaÿa da nqouagaxaunaxac,
1PE.3.12	qalaxayi ñimayi sa ishit da iuoten cam i'ottac ca sa ÿaÿamaxañi.
1PE.3.13	Qaq ÿoqo'oyi ¿negue'tom ca ishit da qami' i'oteque ca sa ÿaÿamaxañi, da huo'otaq nachi 'eetai' da qau'ochiitac ca ÿaÿamaqchiguiñi? 
1PE.3.14	Qaq nai'ctaxa da huo'otaq huo'o da qanque'ejnaxaqui souaxat da qui'itta qanachaalataxaqui, qalaxayi ÿataqta qami' machiyiñi. Qataq sa ishit da huo'o ca qayi'iitega, qataq saq qami' qaicolanaqchi't. 
1PE.3.15	Chaqdata da ÿi'oxoden da qadquiyaqteÿaxaqui so Cristo som qadataxala'ai. Qataq qami' lhuotte' da qau'aqtaxañiim 'enauac cam ichimaxattega da qadpi'iÿaxaqui, qalaxayi sa ishit da qami' napagaqnaxaiqa, qataq huo'o naq 'enec qanqashiñi que'eca shiÿaxaua. 
1PE.3.16	Qataq ÿataqta qan'onaxachiila't, yaqto' da qadvilÿaxaqui ÿataqta machiguiñi, yaqto' nam sa iyacnapec da detaxaÿa da no'on qadataxaqui, souaxat da qau'amaqchiñiitac so Cristo, namayipi ishit da maichi n'aloxon souaxat naua maichi l'aqtaqa. 
1PE.3.17	Cha'ayi ÿaÿamaqchiguiñi da qami' qanque'etaxañi, souaxat da qau'ochiitac ca ÿaÿamaqchiguiñi, da huo'otaq ÿaÿamaxadeeta ñi Dios. Qaq saq 'en'am da qai'ottac ca sa ÿaÿamaxañi.
1PE.3.18	Cha'ayi so Cristo nataq'en mashi ime da qomi' ileualguete souaxat na qadasouaxashitpi. Somayi no'on da lataxac, qalaxayi huo'o da nque'ejnaxac, souaxat qomi' mayi qomi' qauemaiqa, da yaqto' qomi' ÿauegueu'alo ñi Dios. Somayi co'ollaxa ileu da yi'oqchigui l'oquiaxac, qalaxayi qaltaq ÿi'iguelaxalec da nca'aleec, qalaxayi saq cha'a. 
1PE.3.19	Huaña, nachi da saq cha'a nachaalataxac nqo'ooña da da'aqtaxanem da nca'alaxa som nqui'ipi mayi qaicoñittai'. 
1PE.3.20	Somayipi nachiso so sa ishit da ÿalaq som hua'a'u vi'iyi mayi huetaiguilo so Noé, co'ollaq ñi Dios huo'o da lhualaxavic da iuatta'a da qai'attega't aso notaxaqui, co'ollaq vichigui da 'oocholqa soua shiÿaxa'u mayi nca'aleeguesopa so 'etaxat. 
1PE.3.21	Qaq se'eso 'etaxat nachiso so naigui da achilaxac mayi chigoqchigui da qomi' qanca'alaxatreec nagui. Qaq de'eda achilaxac, damayi sa ishit da chigoqchigui ca nÿoxoc da qad'oquiaxac, cha'ayi chaqdata da qaiÿaxanot ñi Dios da ÿan ca nvilÿaxac qui'itta. Nachi ishit da qomi' nca'alaxatreec de'eda achilaxac, chigoqchigui naq'en da 'eetec co'ollaq qaltaq qanca'alaxateeguesop da nleuaxa so Jesucristo, 
1PE.3.22	som taigue da piguem, nachi nso'oota'ague da aloic ñi Dios da ÿamaqpec na namaxashicpi piguem l'ecpi qataq na damaxasoxonapecpi qataq na n'añaxacpi.
1PE.4.1	Qaq ÿoqo'oyi de'eda 'eetec da so Cristo huo'o da nque'ejnaxac da l'oquiaxac, qami' nataq'en sa ishit da huo'o ca qai'iquiitega da qanque'etaxañi. Cha'ayi cam huo'o da nque'ejnaxac da l'oquiaxac, camayi ca'ai da ñi'itaxaloxo, 
1PE.4.2	da yaqto' cam taÿa'ague da qanachaalataxaqui, qanachaachiitaigui cam 'eetapeguec ñi Dios, nachi sa ishit da qau'ochi ca 'eetapeguec da qadapachiyaxaqui. 
1PE.4.3	Cha'ayi mashi 'eeso'oya' da soua hua'a'u vi'iyi da qau'ochiitac nam nqopita nam sa ishit da ÿauatton ñi Dios. Se'esoua vi'iyi qami' qoviitaigui nam namanaxanaqtaiguesat, qauem qoÿiitapegueguesat, ntaxa, qataq nam nqui'axaguesat, qataq ÿomaxac chochaq tateec, qataq qanatamñiitacot na nqolacpi mayi sa qaÿashin. 
1PE.4.4	Qaq namayipi ÿataqta nhualeguet da qami' sa ishit da qaualliquiitau'a nam chochaq tateec qauem mayi i'ottac. Qaq ÿoqo'oyi namayipi sa qami' iyacna'pe da qami' detaxaÿalo. 
1PE.4.5	Qalaxayi namayipi taÿa'a da i'axatem 'enauac nam i'ottacpi ñim Dios mayi mashi naÿamaxattai' da nmit nam lasouaxashitpi na shiÿaxauapi mayi nca'altauecpi qataq nam mashi saqcapi. 
1PE.4.6	Cha'ayi nam mashi ileu, qalaq ivida'a da qai'aqtaxanem da n'aqtac, yaqto' da nachaalataxac saq cha'a ishit da nca'altauec da 'eeta'am da nachaalataxac ñi Dios. Qaq nai'ctaxa da co'ollaq huetalec ana 'alhua, qaq sogote da qanmit da 'eeta'am 'enauac na shiÿaxauapi.
1PE.4.7	Qaq mashi nayiita'a yi loga't 'enauacna. Qaq ÿoqo'oyi ÿataqta qanloiteec qome, qataq ÿataqta sa qauasaguiyii da qanqouagaxauñiitac. 
1PE.4.8	Qalaxayi ÿataqta ÿacteec qome qanqashiñi da qalota da qadsoxoyiqui, cha'ayi da nauotaxanaqtaic i'oteu'a da ÿataqta qalota na nasouaxashitpi qaÿapalaxat. 
1PE.4.9	Qataq ñi 'oonolec da qoñiita ÿataqta ilo'oguet ca lÿa da namaxasoxoic, qataq sa ishit da quetapeguelec. 
1PE.4.10	Qataq ñi 'oonolec ÿataqta iloteguet ca nshitaxat mayi ÿanem ñi Dios da do'onataxaalec na laÿipi, qoñiita'am ca ÿataqta ÿaÿaten da ilo'ogue na ÿotta'a't lachitaqtaxanaxatpi ñi Dios. 
1PE.4.11	Da huo'o ca qoÿanem da da'aqtaxan, qalaq naua l'aqtaqa ÿataqta nachinaua naua l'aqtaqa ñi Dios. Qataq ca qoÿanem da l'onataxanaxac, qalaq nachida da n'añaxac mayi ÿanem ñi Dios. Qaq 'enauac nam qaÿacoolec da qai'ot, namayi naigui da yaqto' qaÿi'oxoden ñi Dios, chigoqchigui so Jesucristo. Somayi mayi lalamaxat da lli'oxoyic qataq da l'añaxac mayi qaica ca loga't. Aja', nachi 'eetec.
1PE.4.12	Qami' ÿaqaÿadolqa, sa ishit qome da qadhualliÿa'aguet nam sa nsatta qañi'iguenataguiiqui mayi qami' novitalo da 'eeta'am da huo'otaq qami' huanguilo cam ÿapacteec sa ishit da qaÿauanapigui. 
1PE.4.13	Qaq chaqdato' qome da ÿataqta qauamaichiguiñi da qami' qanhuañiÿau'a na nque'ejnaxacpi so Cristo, yaqto' ÿataqta qami' nlaqchiguilo da qantonaxaqui qom qaualoÿa'a da lli'oxoyic qom ivita da ñi'iguelaq somayi. 
1PE.4.14	Da huo'otaq qami' qaishiueeta'pe souaxat so Cristo, qalaq ÿataqta qami' machiyiñi, cha'ayi som qaica ca 'en'am da lli'oxoyic n'Espíritu ñi Dios qami' hueta'agueta. Namayipi ÿataqta sa iyacnapec da detaxaÿa so Cristo, qalaxayi qami' ÿataqta qavi'oxoyiñi somayi. 
1PE.4.15	Qaq da huo'o ca 'oonolec da qoñiita da huo'o da nque'ejnaxac, qalaxayi sa ishit qome da souaxat da laataxanaxaic, huo'otaq cachaxaic, huo'otaq cam i'ottac na qauem, qataq tatapegueu'a ca sa lalamaxat. 
1PE.4.16	Qalaxayi cam huo'o da nque'ejnaxac souaxat da quetague' so Cristo, qaq no'on da camayi sa ishit da ncoqtac. Chaqdata da ÿi'oxoden ñi Dios, souaxat da quetague' somayi.
1PE.4.17	Cha'ayi mashi ivita yi laloqo' da qai'auaxaachiguiñi da qanmit ñi 'oonolec nam llalaqpi ñi Dios. Qaq da qai'auaxaachiguiñi da shinaqta, qaq ¿chaxan 'eetec qome ca loga't nam sa ishit da ÿalaxaguet da l'aqtac ñi Dios? 
1PE.4.18	Cha'ayi nam no'on da lataxac da ÿataqta huo'o da lqalaic da qanca'alaxateec, qaq ¿chaq huá'ague ca 'eetec ca lataxac na qauemaicpi qataq 'itaxaloxoicpi? 
1PE.4.19	Qaq ÿoqo'oyi ca maichi chigoqchigui ñi Dios da huo'o naq'en da nque'ejnaxac, qaq no'on da camayi quetot da i'ottac ca ÿaÿamaqchiguiñi. Chaqdata da ipa'axano'ot naq'en ñi Dios da nachaalataxac mayi maichi l'onatac, cha'ayi ñimayi ÿataqta ipacchigui ca 'enapec.
1PE.5.1	Nagui saqatalo qami' lataxala'te na 'amqajnataxanaxaicpi, cha'ayi nachi shin'ama qami' aÿim nataxala', qataq sauaachigui 'enauac na nque'ejnaxaguesat so Cristo, qataq nachi shin'ama qami' ñiuanau'a ca ñi'oxoyic mayi ñaq natai' da qaÿachaxan. 
1PE.5.2	Da ÿaqataxac 'eeta': Ÿataqta qauloÿigue qome na 'amqajnataxanaxaicpi mayi qami' ipataxalguete ñi Dios da qauloÿigue. Qau'enaxachiichigui cam ilotague' aca qagueta. Ÿataqta qanpa'ataxayiñiilec, cha'ayi nachida da 'eetapeguec ñi Dios. Sa ishit da chochi qami' qaÿamaqta'pe, qataq sa ishit da chochi qanaquichiita'a aca plata. Chaqdata da ÿataqta qanasapachiitelec da qad'onataxanaxaqui. 
1PE.5.3	Qataq sa ishit da qami' maxasoxonaxaiqa da qami' qauamaqaitac nam qami' qaipataxalguete 'amqajnataxanaxaicpi. Chaqdato' da qami' laloqnaxanqa'te namayipi, 
1PE.5.4	yaqto' qom ivita da ñi'iguelaq som ilotague' 'enauac na lataxala'pi na 'amqajnataxanaxaicpi, nachi qami' qauacoñiiguet aca qanshiitenaqchi mayi saqca ca 'en'am da lyac, saq 'en'am aca lshiitenaxanaqte ca shiÿaxaua mayi ishit da daqaqtañi, 'eeta'am ana laue ca qo'ipaq.
1PE.5.5	Qaq nachi 'en'am nataq'en qami' nsoxotpi ÿataqta qaualaqaiguet qome ca 'enapec na ÿi'axaiquipi. Qataq 'enauac na shiÿaxauapi iuen da ñi 'oonolec ÿataqta nañanguet da ÿalaxaguet ca lÿa qataq sa n'amaqten. Cha'ayi naua ñiyigui'shi n'aqtaqa 'eeta':
1PE.5.5	Ñi Dios nachaata'aguet ca n'amqajnaxaic,
1PE.5.5	qalaxayi nqouaguec da itauan ca sa n'amaqten.
1PE.5.6	Qaq ÿoqo'oyi sa ishit qome da qan'amaqchiñi, ÿataqta qanañañiÿot da lhuaqÿaxac ñi Dios mayi qaica ca ÿaqalanapec, da yaqto' ñimayi qami' nauaxaÿaxaayishigue'm qom ivita ca na'a'q mayi laloqnec. 
1PE.5.7	Qataq 'enauac na qauennachiitapega ÿataqta qaumachiÿo'ot ñi Dios, cha'ayi ñimayi ÿataqta qami' ÿoqocha'alo.
1PE.5.8	Qataq ÿataqta qanaÿajnaxanaqchiñi, qataq qanloiteec, cha'ayi so qami' ipa'agueeta'pe shiÿaxaua lma'na coleetac, nmittaique ca loxonec, 'eeta'am ca quiyoc da desoqtac. 
1PE.5.9	Qalaxayi ÿataqta qanachaachiÿa'aguet, qataq sa ishit da qai'axañiiuec da qadpi'iÿaxaqui, cha'ayi qami' qauaÿajñiitac da 'enauac na qad'amqajnataxanaxauaipi mayi neta'alo naua lÿa't 'ale'u nachi nque'etaxanaxac de'eda. 
1PE.5.10	Qalaxayi qom ime da qami' cada'ac da huo'o da qanque'ejnaxaqui, nachi ñi Dios ÿataqta qami' nalochiyiñi naq'en, qataq qami' qadamchiyiñi, qataq qami' 'añaxaiqa, qataq qaica ca qami' ÿayigo't. Cha'ayi nachiñi ñi Dios ñim qomi' ÿanema da qanchoxonnataguec, qataq qomi' iÿaxanalo da ñiuanaqhua'a naq'en da lli'oxoyic mayi chochaq tateec, qataq da ñi'adaqtau'a so Jesucristo. 
1PE.5.11	Qaq ñimayi mayi lalamaxat da lli'oxoyic qataq da l'añaxac mayi chochaq tateec. Aja', nachi 'eetec.
1PE.5.12	Qaq ana ÿide mayi shiyiñi da qami' samaxalo, chigoqchigui da ÿiyiñi ñaq'en ñi Silvano ñim ÿaqaÿa mayi ÿataqta ipe'et. Da qami' saqatalo qataq da ÿoqta 'eesa ñaq'en da qanchoxonnataguiiqui mayi qauacoñiiguet, qaq damayi nachida da ÿoqta 'eesa naq'en da lauotaxanaqtaic ñi Dios. Qaq damayi ÿataqta qoquiitelec qome.
1PE.5.13	Qaq nam 'amqajnataxanaxaicpi mayi netaña na Babilonia, nam lca'aguishicpi ñi Dios mayi 'eeta'am da qoñiita, namayipi qami' ÿamaxalo da lquinaxanaxac, qataq nataq'en ñim 'eeta'am da ÿalec Marcos. 
1PE.5.14	Qaq ñi 'oonolec qome da qoñiita ÿataqta napigoq ca lÿa da nquine', qataq ÿataqta qanchoxonñiÿa't.
1PE.5.14	Qataq ñi 'oonolec da qoñiita ÿaconguet qome da nlagaxayic, nam mashi lalamaxatpi so Jesucristo. Aja', nachi 'eetec.
2PE.1.1	Aÿim mayi i'enaxat da Simón Pedro, aÿim l-latac qataq aÿim lamaxashic so Jesucristo. Aÿim shiyiñi ana ÿide da qami' samaxalo, qami' mayi qauacoñiiguet da n'amqajnataxanaxac qaica ca 'en'am mayi 'eeta'am da qomi' hueto'oto, cha'ayi so Jesucristo mayi qadta'a qataq qadca'alaxaqui ishit da i'ot ca ÿaÿamaqchiguiñi. 
2PE.1.2	Ñishitaique da qauacoñiiguet dam chochaq huañi nchoxonnataxanaxa qataq da nlagaxayic mayi chigoqchigui da qadauattonaxanaxaqui ñi Dios qataq so qadataxala' Jesús.
2PE.1.3	Ñi Dios maichi ÿachigoxotchigui da l'añaxac da qomi' ÿanema 'enauac nam iueetac da qanachaalataxac qataq da no'on qadataxac da qolaxague ñimayi co'ollaq qomi' ÿauattonaxanaxanque so Cristo mayi qomi' iÿaxanalo, ÿachigoxotchigui da l'amaqchic qataq dam l'onataxanaxac mayi qaica ca 'en'am da lli'oxoyic. 
2PE.1.4	Qaq chigoqchigui damayi da huo'o mshi qami' ÿanema ñi Dios da ÿachaxanapec co'olloxochiyi mayi ÿataqta lta'adaic qataq qaica ca ivi' da lashiichiÿaxac, da yaqto' chigoqchigui de'eda ÿachaxanapec da qami' ishit da qanhuañiÿau'a da lataxac ñi Dios qataq ishit da qauataiueguesop na ishit da deshipaxanaqtaxan mayi chigaqaigui nam qauem nhuennataxacpi mayi huetalec ana 'alhua. 
2PE.1.5	Qaq ÿoqo'oyi sa ishit qome da ndoteec da qadpi'iÿaxaqui. Nataq'en qanpogoxoiñiÿapegue' da huo'o ca no'on qadataxaqui, qataq ca qadauattonaxanaxaqui, 
2PE.1.6	qataq da maichi ntel-la't ca shiÿaxaua, qataq qauauo'oi da qadhualaxaviqui, qataq da qoquiitegue ñi Dios, 
2PE.1.7	qataq da qaÿauotec ca nÿa, qataq da qadsoxoyiqui.
2PE.1.8	Cha'ayi da qami' hueto'oto 'enauac ne'enapi, qataq da qanquigaxachiitashiguem, nachi da qanachaalataxaqui sa ishit da saqca ca naigui qataq sa ishit da chochi nalatta da qadauattonaxanaxaqui so qadataxala' Jesucristo. 
2PE.1.9	Qaq cam sa ishit da hueto'ot 'enauac ne'enapi, nachi camayi 'eeta'am ca sa nauaañi, huo'otaq ca sa qaÿa'ague da lmejnaxanaxac. Qaq icoua'ai da sogote da qaiÿouec som hua'au lasouaxashitpi. 
2PE.1.10	Qaq ÿoqo'oyi qami' ÿaqaÿañicpi, cha'ayi mashi ime da qami' iÿaxanalo ñi Dios qataq qami' lca'agui'shi, qaq ÿataqta qanpogoxoiñiÿapegue' de'eda da ÿataqta qami' ñaxatoiguilo. Cha'ayi da nachi qoñiitec de'eda, nachi sa ishit qome da qoviÿañi. 
2PE.1.11	Qaq yaqto' qami' qoÿanema da qaica ca qami' npaxategueta da qaunoxoñiu'a cam chochaq tateec l'onataxanaxac da ilo'ogue 'enauacna so qadataxala' qataq qadca'alaxaqui Jesucristo.
2PE.1.12	Qaq ÿoqo'oyi aÿim shicto'ot da qami' seuennataxanaxaatapegueque de'eda, nai'ctaxa da qami' mashi qauaÿajñi damayi, qataq ÿataqta sa ishit da qoquiÿa'ai de'eda 'eesa lataxac mayi qami' hueto'oto nagui. 
2PE.1.13	Cha'ayi sela'a da ÿaÿamaqchiguiñi ñaqshin damayi, llaxatemallaxa da aÿim ña ñica'altauec, nachi aÿim sa ishit da saxaatac de'eda ÿaqataxac. 
2PE.1.14	Cha'ayi so qadataxala' Jesucristo mashi aÿim ÿaÿajnaxanaxanec da saqaÿaloq da shica'ai de'eda yi'oqchigui ñachaalataxac. 
2PE.1.15	Qaq ÿoqo'oyi ÿataqta huo'o da iuogoxo nagui, yaqto' qom huo'otaq mashi aÿim saqca, qalaq qami' nachi 'eetai' qome da sa ishit da qaucouai'ai de'eda.
2PE.1.16	De'eda qadapaxaguenataxanaxac mayi qami' sanaxama da sa'axataqtac da l'añaxac qataq ca lli'iguelaxasoxoc so qadataxala' Jesucristo, damayi sa ishit da sachigoxotaqchigui ca chochi qaÿachigoxotchiiya' n'aqtaxanaxac. Cha'ayi qomi' ÿataqta ñimaqa'ai' co'ollaxa da sauanaqchigui da l'amaqchic somayi. 
2PE.1.17	Qataq sauanaqchigui co'ollaq ñi qadta'a Dios ÿanem somayi da ñi'oxonnataguec qataq da lli'oxoyic. Qataq so l'aqtac mayi qaica ca 'en'am da lli'oxoyic 'eeta': “'Eda da ÿalec mayi ÿataqta ÿauotaxat, damayi ñitootapeguec.” 
2PE.1.18	Qaq qomi' ÿataqta sa'axasoqchigui se'eso n'aqtac mayi chigoqo'ot na piguem, cha'ayi qomi' souaqta'aguet so qadataxala' co'ollaq huaña aso qasoxonaxa mayi sa qaishitapec.
2PE.1.19	Qalaxayi nataq'en huo'o da lÿa ÿataqta 'eesa, damayi nachida da l'aqtaxanaxac som l'aqtaxanaxanecpi ñi Dios mayi qoÿittañi. Qaq qami' no'on qom ÿataqta qauloiteguet de'eda n'aqtaxanaxac, nachi damayi 'eeta'am aca ncoÿadaxanaxaqui da icoÿadelec cam napalaxa, chochi ivitta'a da yaqta'a yi'oxoñi, nachi nnoxooshiguem aca yi'oxoñi lalaqte huaqajñi, nachi icoÿadelguete naua qadquiyaqchilli'. 
2PE.1.20	Qalaxayi hua'auñi qome da qauennachiÿa'a de'eda 'eeta': Sa ishit da huo'o ca 'oonolec nam l'aqtacpi ñi Dios mayi nanettañi da huo'otaq huo'o ca ishit da ndojlec da i'axategue ca llic. 
2PE.1.21	Cha'ayi 'enauac som hua'au l'aqtaxanaxanecpi ñimayi sa ishit da huo'o ca 'oonolec da maichi nalligoxottela't ca l'aqtaxanaxac. Chaqdata da somayipi ÿataqta nañanot da quetague' ñi Dios, nachi i'axa't naua l'aqtaqa ñimayi, cha'ayi so Espíritu Santo i'aqtaxanaxan somayipi.
2PE.2.1	Qalaxayi nataq'en som llalaqpi so Israel co'olloxochiyi huo'o so 'eetega da l'aqtaxanaxanecpi ñi Dios, qalaxayi saq 'en. Qaq nachi 'eetec nataq'en nagui da qoñiita huo'o na dapaxaguenataxaatapeguec da sa lataxac. Namayipi n'otaxaateuo na lapaxaguenataxanaxacpi mayi ishit da deque'emaqtaxan, ivida'a da nqolguete' so qadataxala' mayi nca'alaxateec namayipi. Nachi namayipi maichi quetau'a da saqaÿaloq ca nhuaxanaguec. 
2PE.2.2	Qaq ÿataqta qalota qome na quegue da qauem lataxac namayipi. Qaq souaxat namayipi nachi ÿataqta qauem da n'aqtaguec da llic da n'aqtac mayi ÿoqta 'eesa. 
2PE.2.3	Qaq souaxat da lqopichi da nshiitenaguec, nachi namayipi qami' idolguete naua napaxaguenataxanaxaco saq 'en da yaqto' nqat añi qodomi. Qalaxayi namayipi sa ishit da ÿit de'eda nhuaxanaguec, cha'ayi mashi saqaÿoqtegue da qaÿaqataxaatapigui' damayi.
2PE.2.4	Cha'ayi ñi Dios sa ishit co'ollaxa da ichoxonnai' som lamaxashicpi mayi huo'o da lasouaxashit. Chaqdata da ÿamaxaña cam nhuaxanqa' naq'en, qataq icoñida'aguet na napalaxa, da yaqto' iuata'aguet naq'en ca na'a'q qom nmit 'enauacna. 
2PE.2.5	Nataq'en sa ishit da ichoxonnai' ñi Dios som hua'au shiÿaxauapi. Chaqdata da npaxaashiguem naq'en so auot se'eso shiÿaxauapi mayi qauemaicpi. Qaq chaqsota so Noé nca'alaxateec, qataq soua lÿa't siete, cha'ayi somayi i'axattac da achaalataxac mayi qui'itta. 
2PE.2.6	Ñi Dios nataq'en ilaxachiguilo soua la ciudad Sodoma qataq so Gomorra, ÿataqta dachipchiyiñi naq'en, ivida'a da ndoteec na alo naq'en, cha'ayi ÿauotaique da laloqnaxanaxat naq'en nam shiÿaxauapi mayi qauemaicpi mayi taÿa'a da qaltaq nalec ana 'alhua. 
2PE.2.7	Qalaxayi nca'alaxateec co'ollaxa so Lot, cha'ayi somayi ÿataqta no'on da lataxac, qataq souaxat da ÿataqta qalota da nqui'ic co'ollaq imeteetac da qauem lataxac se'eso shiÿaxauapi mayi qauemaicpi. 
2PE.2.8	Qaq ÿataqta 'enauaque naua na'axa'te se'eso shiÿaxaua mayi no'on da lataxac mayi netangui se'eso laÿipi ÿataqta huo'o da nqui'ic añi lquiyaqte souaxat da imeteetac qataq da hua'aqtega 'enauac nam qauem mayi i'ottac somayipi. 
2PE.2.9	Qaq 'eda da 'eetec da ñi qadataxala' ishit da nca'alaxateeguesop da ñi'iguenataguec cam ÿataqta nañanot ñimayi, qataq da taÿa'a naq'en da nhuaxanaguec na qauemaicpi qom ivita da nmit 'enauacna.
2PE.2.10	Qalaxayi ñi Dios ÿauo'o qome da nhuaxanaguec na shiÿaxauapi, lamaaxa nam maichi quetague' nam 'eetapeguecpi mayi qauem, qataq sa ishit da ÿaconguet da lamaxasoxonaxac ñi qadataxala'. Namayipi ÿataqta sa ÿalaq, qataq saq llivigui yi lauel. Sa ishit da ñi'iÿa da ishiuen nam damaxasoxonapecpi saq cha'a. 
2PE.2.11	Qamaq na namaxashic piguem l'ecpi mayi ÿacteec da l'añaxac qataq da damaxasoxonapec, qalaq sa ishit da huo'otaq sa ÿadenalec da iuaxanque naua l'aqtaqa ne'ena damaxasoxonapecpi da huo'otaq ÿauaachigui naq'en ñi qadataxala'.
2PE.2.12	Qalaxayi ne'ena shiÿaxauapi ÿataqta 'eeta'am na shiguiÿacpi mayi qaica ca ÿaÿajnapec. Chochi quetague' da lmejnaxanaxac, qataq ñiguiñi da yaqto' taÿa'a da qaÿaconeu'a qataq da qaÿalauat. Namayipi ÿataqta sa iyacnapec da detaxaÿa cam sa ishit da ÿaÿaten. Qalaxayi namayipi 'eeta'am qome da l-leuaxa na shiguiÿacpi, 
2PE.2.13	qataq qaÿi'iguelaxateguet qome da nque'etaxangui 'enauac nam i'otec na laÿipi. Namayipi ipi'itaxano' da ÿataqta machiguiñi da quetaigui na lamanaxanaqtaiguesat mayi sa qaÿauec. Namayipi ÿataqta i'ot da n'aloxo, qataq da qai'ot ca sa ÿaÿamaxañi da huo'otaq qami' ÿalectaiguilo da qau'ochiitac na qadqui'axaqui. Nachi namayipi ÿataqta machiguiñi da chochi qami' ÿatenachitta'pe.
2PE.2.14	Namayipi nataq'en qaca aca 'alo da sa nqopitta'a da huo'otaq ilota'a. Ÿataqta sa ishit da nasamiisop da i'ottac da lli'itaxaloxo. Qataq chochi ÿayin da ÿashaxaneec ca shiÿaxaua mayi qaica ca l'añaxac, qataq ÿataqta sa ishit da nqalaate' da chochi nqat aca alom ca lÿa. Namayipi huetalec da lta'adaic nhuaxanaguec. 
2PE.2.15	Qataq namayipi isomtac, cha'ayi maichi ca'ai da ñiquiaxac mayi ÿaÿamaqchiguiñi souaxat da quegue da lataxac so l'aqtaxanaxanec ñi Dios, l'enaxat Balaam, som llalec so Bosor, som i'ot co'ollaxa da sa ÿaÿamaxañi souaxat da nshitaique da nauec da nshiitenaguec. 
2PE.2.16	Nachi qanlaqtega souaxat da lli'itaxaloxo, nlaqtega aso qaicaua l'aqtaqa 'ashina co'ollaq detaxaiguilo naua shiÿaxaua l'aqtaqa. Nachi sa ishit da ÿashinem da queto'ot da n'oopaxac somayi.
2PE.2.17	Ne'ena shiÿaxauapi 'eeta'am aca ñi'illoxoqui mayi qaica ca l'ec 'etaxat, qataq 'eeta'am ca l'oc mayi chochi ÿachitac na l'at. Namayipi taÿa'a da qaicoñida'aguet cam chochaq tateec napalaxa. 
2PE.2.18	Cha'ayi naua l'aqtaqa qalaq ÿataqta ÿajnaxanaxaiqa, qalaxayi qaica ca naiguilo. Qataq ÿachigoxotchigui na namanaxanaqtaiguesat qataq nam 'eetapeguec da n'oquiaxac da ÿashaxaneec nam ÿoqta 'eesa da ca'ai na huetaiguilo naua lsomaxaco. 
2PE.2.19	Namayipi 'eetega da i'axattac da lliquiaxac da achaalataxac mayi ÿataqta huesochiguiñi, qalaxayi namayipi l-latac naua 'onataxaco mayi deshipaxanaqtaxa'n. Cha'ayi ca shiÿaxaua 'eeta'am da l-latac cam loxonec camayi. 
2PE.2.20	Cha'ayi ca mashi ÿauatton so qadataxala' qataq qadca'alaxaqui Jesucristo, qataq mashi sogote da dataueguesop na qauem 'onataxacpi mayi huetalec ana 'alhua, da huo'otaq ÿi'iguelaxalec da ncoñida'aguet qataq ipactegue da loxonec camayi ne'ena 'onataxacpi, nachi camayi ÿataqta napacalec som hua'auchiguiñi qauem lataxac co'ollaxa. 
2PE.2.21	Cha'ayi namayipi no'ónctaxa da sa ishit co'ollaxa da ÿauatton da lliquiaxac da achaalataxac mayi qui'itta. Cha'ayi l'axaso' da mashi ÿauatton damayi, ime, qataq ca'ai dam qoÿanem napaxaguenataxanaxac mayi qui'itta. 
2PE.2.22	Qalaxayi tachigui namayipi da i'axat som naloqnaxanaxat mayi 'eeta': “Ca pioq maichi ipacta da chic ca alolaxat, qataq aca cos late'e mayi chita'ague da qaiÿotac, qalaq ipacta da ncogangui ca nshaxa.”
2PE.3.1	Qami' ñauochaxa'u ÿaqaÿa't, qami' samaxalo ana lÿa ÿide. Qaq ne'enaua dos ÿide mayi qami' samaxalo, ñishitaique da sachigoxotchigui ne'ena ÿaqataxacpi da qami' ÿataqta seuennataxanaxa'n. 
2PE.3.2	Qami' qauennachiÿa'alo qome naua qami' i'axatema co'ollaxa som qui'itta l'aqtaxanaxanecpi ñi Dios qataq naua lapaxaguenataxanaxaco so qadataxala' qataq qadca'alaxaqui mayi qami' ÿapaxaguenque soua lamaxa'shi somayi.
2PE.3.3	Qataq qami' qauennachiÿa'a qome de'eda 'eeta': Caua pa'atreec na'axa'te, nachi huo'o qome ca shiÿaxauapi ÿataqta ÿi'inai' da qad'amqajnataxanaxaqui. Camayipi quetaiguilo naua n'onataxaco mayi qauema. 
2PE.3.4	Nachi qami' ina't qome, 'eeta': “¿Huá'ague ca 'eetec cam qami' qaÿachaxanapecoto lli'iguelaxasoxoc so Cristo? Yi chochi ivitta'a co'ollaxa da ileu so hua'au qadta'alpi, qalaq nachi 'eetai' sa ishit da huo'o ca nqochin 'enauacna, chigoqta'a co'ollaq chita'ague da qai'ot ana 'alhua.” 
2PE.3.5	Cha'ayi namayipi sa ishit da taÿapigui lauel da soua hua'a'u vi'iyi nachi 'eetai' da huo'o na piguem, qataq ana 'alhua chigoqchigui da l'aqtac ñi Dios co'ollaq nyiishiguem naq'en da chigoqchigui naq'en na 'etaxat. 
2PE.3.6	Qataq chigoqchigui naq'en na 'etaxat co'ollaq npaxaashiguem naq'en ana 'alhua, nachi 'enauac nam huetalec anamayi nlaguiñi naq'en. 
2PE.3.7	Qaq nachida qome de'eda l'aqtac ñi Dios da chigoqchigui da na piguem qataq ana 'alhua mayi ñaq huo'oi nagui da naamayi taÿa'alo naq'en ca nodec. Que'eca nodec nachica ca davigaqtaxan qom ivita da qanmit 'enauacna, qom ivita da qailaxachigui 'enauac nam qauemaicpi.
2PE.3.8	Qataq da lÿa, qami' ÿaqaÿadolqa, 'eeta': Sa ishit qome da sa qantouñiic da ñi qadataxala' yi 'oonolec na'a'q qalaq 'eeta'ama naq'en caua mil vi'iyi, qataq caua mil vi'iyi, qalaq 'eeta'am naq'en ca 'oonolec na'a'q. 
2PE.3.9	Qataq ñi qadataxala' sa ishit da qaÿaloqteguet da huo'otaq sa ipaguelec ca ÿachaxanapec, cha'ayi huo'o na 'eetega da ñimayi qaÿaloqteguet. Chaqdata da ñimayi huo'o da lhualaxavic da qomi' iuatta'alo. Cha'ayi ñimayi sa ishit da ÿaÿamaxaden da huo'o ca daqat, chaqdata da iuatta'a da 'enauac na shiÿaxauapi ca'aisalo naua n'onataxaco.
2PE.3.10	Qalaxayi que'eca lli'iguelaxasoxoc so qadataxala' ivita qom sa qalligueme da taÿapigui yi nhuel, 'eeta'am ca cachaxaic da quetagui yi pe. Huaña, nachi na piguem nlaguiñi, ÿataqta qaica ca 'en'am ca l-lamaxa. Nachi nam hueto'ot na piguem ÿavigaxat que'eca nodec, nataq'en ana 'alhua, qataq 'enauac nam huetalec.
2PE.3.11	Qaq nagui da saÿajnaq da qanlaxajñi 'enauacna, qaq ¿táloxochiyictoxo' da sa qui'itta qanqashiñi da qanachaalataxaqui da qoquiitague' ñi Dios? 
2PE.3.12	Qaq qauachiÿa'aguet qome que'eca na'a'q mayi lvidaxaqui da ñi Dios da nmit 'enauacna, qataq ÿataqta qauayiñiita'aguet qome que'eca na'a'q mayi huetoigui da na piguem ÿavigaxat ca nodec, qataq 'enauac nam hueto'ot namayi nlaguiñi souaxat na l'edaxa ca nodec. 
2PE.3.13	Qalaxayi qomi' seuataqta'aguet ca dalaxaic piguem qataq aca dalaxai 'alhua mayi ÿachaxanapec co'olloxochiyi ñi Dios, cam huaña da 'enauac qome na shiÿaxauapi no'on da lataxac qataq soxodaicpi.
2PE.3.14	Qaq ÿoqo'oyi qami' ÿaqaÿadolqa, nagui da ña qauachiita'aguet 'enauac de'eda, qaq no'on qome da qanpogoxoiñiÿapegue' da qaulaquiichiguiñi qom qami' nvitalo ñi Dios, qataq qami' qui'itte', qataq qaica ca qadasouaxashichi. 
2PE.3.15	Qataq qantouñiita'ac da lhualaxavic ñi Dios da qomi' iuatta'alo. Damayi naigui da qadca'alaxa. Qaq 'eeta'am nataq'en da 'eetec ana ledepi so qanauochaxaua qadqaÿa Pablo mayi qami' ÿamaxalo co'ollaq somayi ÿiyiñi da laÿajnec mayi ÿami' ñi Dios. 
2PE.3.16	Qaq 'enauac ana ledepi somayi qami' i'axattapeguema de'eda, qalaxayi huo'oi naua huañalo da ÿataqta huo'o da lqalaic da qai'axateguelo naua llico. Qaq ÿoqo'oyi nam qaica ca ÿaÿajnapec qataq sa ishit da da'añi da lpi'iÿaxac nachi ishit da ÿaqa'a naq'en ca ÿanaigui. Huaña, nachi 'eeta'am naq'en da 'eetec nam laÿipi nanettañi l'aqtacpi ñi Dios da ÿashaxaneec, nachi ishit da maichi que'emaxam.
2PE.3.17	Qaq ÿoqo'oyi qami' ÿaqaÿadolqa, nagui da mashi qauaÿajñiitac de'eda, qaq no'on da ÿataqta qanchilliila't, da yaqto' sa ishit da chochi qami' ÿauecta'pe da latenataxanaxac na shiÿaxauapi qauemaicpi, nachi ishit da qoquiÿa'ai da qad'amqajnataxanaxaqui. 
2PE.3.18	Qalaxayi nquictashiguem qanqashiñi qome da qadauattonaxanaxaqui so qadataxala' qataq qadca'alaxaqui Jesucristo, qataq da nauotaxanaqtaic mayi chigoqo'ot somayi. Qaq nachi 'eetai' qome da chochaq tateec da ñi'oxonnataguec somayi. Qaq nachi 'eetai' qome da chochaq tateec da ñi'oxonnataguec somayi. Aja', nachi 'eetec.
1JN.1.1	Qaq sedaxañi da yaqto' qami' samaxasaxalo se'eso nal'ena da huo'o co'ollaq saxanaxa da huo'o ana 'alhua, som qomi' sa'axasoqchigui qataq ñimaqa'ai' da sauanaqchigui. Somayi sauanaqchigui qataq naua qadhua'q ipottau'alo, qaq somayi nachiso so l'enaxat n'aqtac mayi chigaqaigui da nca'alaxa. 
1JN.1.2	Qaq se'eso chigaqaigui da nca'alaxa co'ollaq nachaxan, nachi qomi' sauanaqchigui, qataq sa'axataqtac somayi. Qataq qami' sa'axataxama se'eso chigaqaigui da nca'alaxa mayi chochaq tateec, som hueta'aguet co'ollaxa ñi qadta'a Dios, qataq qomi' nachaxanalo. 
1JN.1.3	Qaq qami' sa'axataxama dam sauanaqchigui qataq sa'axasoqchigui, yaqto' qami' ishit da qomi' qan'ayiitau'alo, 'eeta'am da 'eetec da qomi' ñi'idaqtau'a ñi qadta'a Dios qataq so llalec Jesucristo. 
1JN.1.4	Qaq ÿoqo'oyi sedaxañi damayi da qami' samaxasaxalo, yaqto' da qantonaxaqui ÿataqta nalochiguiñi.
1JN.1.5	Qaq 'eda dam n'aqtaxanaxac mayi qomi' ÿapaxaguenque so Jesucristo dam qami' sa'axataqtapeguema, 'eeta': Ñi Dios yi'oqchiguiñi naq'en 'enauacna, qaq sa ishit da huo'o ca napalaxa da hueto'ot ñimayi. 
1JN.1.6	Qaq ÿoqo'oyi da shinaqtega da ñi'adaqtau'a ñimayi, qalaxayi ñaq souaqtaigui na napalaxa, nachi chochi satenataxanaqtac qone' da huo'o ca shinaqpec qataq da huo'o ca so'otaq. 
1JN.1.7	Qalaxayi da ñachaataqtaigui na yi'oqchiguiñi, da shinaqta'am ñi Dios da nachattaigui na yi'oqchiguiñi, nachi ñi 'oonolec da shinaqta ÿataqta n'atta'ai' ca lÿa, nachi naua ltago'q mayi qaicoldeec so llalec Jesucristo co'ollaq qaÿalauat, iÿouec 'enauac na qadasouaxashit.
1JN.1.8	Qaq da shinaqpec da qaica ca qadasouaxashit, nachi qomi' maichi ñatenachitaqtapeguela't, qataq sa ishit da qomi' 'eesoda. 
1JN.1.9	Qalaxayi da sa'axata'q naua qadasouaxashi'te, nachi sepi'aqa'a da ñi Dios ishit da i'ot ca ÿaÿamaqchiguiñi da ÿapalaxat 'enauac na qadasouaxashitpi qataq da iÿouec 'enauac na sa ÿaÿamaxañisat. 
1JN.1.10	Qalaxayi da shinaqtega da sa ishit da huo'o ca so'otaq qadasouaxashit, nachi 'eeta'am ñaq'enaq da shipecaic ñimayi, qataq sa ishit qone' da ÿoqta sa'amaqtenaq da l'aqtac.
1JN.2.1	Qami' ÿalqolqa, shiyiñi de'eda da qami' samaxalo, yaqto' sa ishit da huo'o ca qau'ochi qadasouaxashichi. Qalaxayi da huo'otaq huo'o ca huo'o ca lasouaxashit, qalaxayi huo'o so ishit da qomi' detaqleguete da detaxaÿapegue' ñi qadta'a. Somayi nachiso so Jesucristo som i'ot ca ÿaÿamaqchiguiñi. 
1JN.2.2	Cha'ayi somayi nachiso so chigoqchigui da huo'o mshi qaÿapalaxa't naua qadasouaxashi'te, qaq sa ishit da nachiqomaqta, cha'ayi nataq'en 'enauac na shiÿaxauapi mayi huetalec ana 'alhua.
1JN.2.3	Qaq da ÿataqta salaxasoxogueta naua lamaxasoxonaxaco ñi Dios, nachi huaña, qaq saÿajnaqta da sauattonaqta ñimayi. 
1JN.2.4	Qalaxayi da huo'o ca 'eeta': “Aÿim sauatton ñi Dios,” qalaxayi sa ÿalaxagueta naua lamaxasoxonaxaco ñimayi, nachi camayi chochi tenataxanaxaic qataq saq 'en. 
1JN.2.5	Qaq cam i'o't naua lamaxasoxonaxaco ñimayi, nachi camayi ivida'a da ÿataqta ÿauotec ñi Dios. Qaq 'eda da 'eetec da huo'o mshi saÿajnaq da qomi' ñi'adaqtau'a ñimayi. 
1JN.2.6	Qataq ca 'eetega da n'attau'a ñi Dios, nachi camayi no'on da i'enaxatchigui da lataxac so Jesucristo.
1JN.2.7	Qami' ÿaqaÿa't, aÿim sa ishit da huo'otaq shiyiñi cam dalaxaic namaxasoxonaxac da qami' samaxalo, cha'ayi nachaqdata dam namaxasoxonaxac mayi qauacoñiiguet co'ollaq chita'ague da qau'amqajnataxañi. Qaq de'eda namaxasoxonaxac mayi l'atchiguiñi, nachida dam qau'aqaichigui co'ollaxa. 
1JN.2.8	Qalaxayi ñaqaiyita de'eda shiyiñi 'eeta'am da dalaxaic namaxasoxonaxac. Qaq damayi ÿataqta 'eesa, 'eeta'am da 'eetec naq'en co'ollaxa so Cristo, qaq nachi 'eeta'am nataq'en da qoñiita. Cha'ayi so napalaxa mashi yaqta'a da ÿoxogue, ime, qaq anac na ÿoqta 'eesa da yi'oqchiguiñi.
1JN.2.9	Qaq da huo'o ca 'eetega da nachattaigui na yi'oqchiguiñi, qalaxayi nquiÿatega ca lqaÿa, nachi camayi ñaq huetaigui na napalaxa. 
1JN.2.10	Qaq ca ÿauotec ca lqaÿa, camayi nachattaigui na yi'oqchiguiñi, nachi sa ishit da qaÿauo'o ca lasouaxashit. 
1JN.2.11	Qaq cam nquiÿata'ai' ca lqaÿa, qalaq camayi nachattaigui na napalaxa, qataq sa ÿaÿaten cam tata'ague, cha'ayi nam napalaxa sa ishit da nauaañi naq'en camayi.
1JN.2.12	Qami' ÿalqolqa, qami' samaxalo ana ÿide, cha'ayi ñi Dios mashi sogote da ÿapalaxat na qadasouaxashichi, souaxat so Jesucristo. 
1JN.2.13	Qataq qami' ÿi'axaiquipi, qami' samaxalo ana ÿide, cha'ayi mashi ÿataqta qauauattoñiita som nal'ena da huo'o co'ollaq ñaq saxanaxa da huo'o ana 'alhua. Qataq qami' nsoxotpi, qami' samaxalo ana ÿide, cha'ayi mashi qodoxonqui so shiÿaxaua lma'na.
1JN.2.13	Qataq qami' ÿalqolqa, qami' samaxalo ana ÿide, cha'ayi mashi qauauattoñiita ñi qadta'a. 
1JN.2.14	Qaq qami' ÿi'axaiquipi, qami' samaxalo ana ÿide, cha'ayi mashi qauauattoñiita som nal'ena da huo'o co'ollaq saxanaxa da huo'o ana 'alhua. Qataq qami' nsoxotpi, qami' samaxalo ana ÿide, cha'ayi ÿataqta qami' 'añaxaiqa, qataq qauacoñiiguet da l'aqtac ñi Dios, qataq cha'ayi sogote qodoxonqui so shiÿaxaua lma'na.
1JN.2.15	Qaq sa ishit qome da qauauochiic ana 'alhua qataq nam 'onataxacpi mayi huetalec anamayi. Cha'ayi da huo'o ca ÿauotec ana 'alhua, nachi camayi sa ishit da ÿauotec ñi qadta'a Dios. 
1JN.2.16	Cha'ayi qaica da huo'o cam 'oonolec nam 'onataxacpi ana 'alhua da huo'otaq chigoqo'ot ñi qadta'a Dios, cha'ayi nachinatac nam 'onataxacpi mayi huetalec ana 'alhua. Qaq namayi nachina na qauem lhuennataxacpi da qadapachiyaxac, qataq da lqopitaxanaqtaic naua qad'ai'te, qataq da 'amqajnaxac da nachaalataxac na shiÿaxauapi. Qaq 'enauac namayi chigaqaigui nam 'onataxacpi mayi huetalec ana 'alhua. 
1JN.2.17	Qalaxayi ana 'alhua taÿa'a da imeuo, qataq lÿauegue' 'enauac nam qauem nhuennataxacpi mayi huetalec anamayi. Qalaxayi cam i'ot cam 'eetapeguec ñi Dios, nachi camayi nachi 'eetai' da nachaalataxac.
1JN.2.18	Qami' ÿalqolqa, mashi nvildeuo naua pa'atreec na'axa'te, qaq qami' qauaÿajñi da huo'o qome ca anatai' mayi npa'aguene' so Cristo. Qaq nagui mashi qalota na yi'oq nam npa'aguene' somayi. Ÿoqo'oyi qomi' saÿajnaq da mashi nvildeuo naua pa'atreec na'axa'te. 
1JN.2.19	Namayipi qomi' ca'aisalo, qalaxayi ÿoqta 'eesa da namayipi sa ishit da ÿoqta qomi' lÿa't. Cha'ayíctaxa da ÿoqta maichi qomi' lÿa't, nachi sa ishíttaxa da qomi' ca'aisalo. Qalaxayi namayipi 'eetec de'eda, yaqto' yi'oqta da sa ishit da 'en'a't da ÿoqta qadaÿipi.
1JN.2.20	Qalaxayi so Cristo mashi qami' ÿanema so Espíritu Santo, nachi 'enauac da qoñiita huo'o da qadauattonaxanaxaqui. 
1JN.2.21	Qaq qami' samaxalo ana ÿide, cha'ayi qami' qauauattoñi da 'eesa lataxac, qaq sa ishit da huo'otaq sa qauauattoñi. Qataq qami' qauaÿajñiita da qaica ca natenataxanaxac da huo'otaq ishit da chigaqaigui dam lataxac mayi 'eesa.
1JN.2.22	Qaq ¿chaq négue't cam tenataxanaxaic? Qomyi nachica cam 'eetega da so Jesús sa ishit da nachiso so nta'a mayi qadca'alaxaqui. Qaq 'eca cam npa'aguenaxaua somayi, cha'ayi camayi nqolguete' ñi qadta'a qataq som llalec. 
1JN.2.23	Qaq 'enauac nam ÿoqolguet som llalec ñi Dios, namayipi sa ishit da hueta'aguet ñi qadta'a. Qalaxayi nam sa ishit da ÿoqolguet so llalec ñi Dios, namayipi nataq'en hueta'aguet ñi qadta'a.
1JN.2.24	Qaq ÿoqo'oyi qami' ÿataqta qai'oxochiÿoiguilo qome naua qadquiyaqchilli' da n'aqtac mayi qau'aqaichigui co'ollaq chita'ague da qau'amqajnataxañi. Cha'ayi de'eda n'aqtac mayi qau'aqaichigui co'ollaxa da huo'otaq ÿataqta huetaiguilo naua qadquiyaqchilli', nachi qami' ÿataqta qan'ayiitau'a ñi Dios qataq so llalec. 
1JN.2.25	Qaq som Jesucristo qomi' ÿachaxanapeguema co'ollaxa da achaalataxac mayi chochaq tateec.
1JN.2.26	Qaq shiyiñi de'eda da qami' souaxat nam nshitaique da qami' ÿatenachi't. 
1JN.2.27	Qalaxayi qami' mashi qami' netanguita so Espíritu Santo mayi qami' ÿanema so Jesucristo. Qaq sa ishit da iuen da huo'o ca qami' ÿapaxague'n, cha'ayi nachiso som Espíritu qami' ÿapaxaguenque 'enauac na lataxaguesat. Qaq nam lapaxaguenataxanaxacpi somayi ÿataqta 'eesa, qaq sa ishit da saq 'en. Qaq ÿoqo'oyi nachi 'eetai' qome da qan'ayiitau'a so Cristo, cha'ayi nachiqami' ÿapaxaguenque so Espíritu.
1JN.2.28	Qaq ÿoqo'oyi qami' ÿalqolqa, nachi 'eetai' qome da qan'ayiitau'a so Cristo, yaqto' ÿataqta huo'o qome da qadpe'e qom ivita da nachaxan somayi, qaq sa ishit da huo'o ca qad'aloxo qom ivita da ñi'iguelaq. 
1JN.2.29	Qaq cha'ayi qami' mashi sogote da qauaÿajñi da so Jesucristo ishit da i'ot ca ÿaÿamaqchiguiñi, qataq mashi qauaÿajñiita nataq'en da 'enauac nam ishit da i'ot ca ÿaÿamaqchiguiñi, namayipi llalaqpi ñi Dios.
1JN.3.1	Qaq ña qauloÿa da ÿataqta lta'adaic da lauotaxanaqtaic da shinaqta ñi qadta'a Dios da qomi' ÿamata'aque da qomi' llalqa ñimayi, qaq ÿoqta 'eesa da qomi' llalqa. Qaq ÿoqo'oyi sa ishit da qomi' ÿauatto'n nam quetague' na 'onataxacpi mayi huetalec ana 'alhua, cha'ayi sa ishit da ÿauatton ñi Dios. 
1JN.3.2	Qami' ñauochaxa'u ÿaqaÿa't, nagui mashi qomi' llalqa ñi Dios. Qaq saxanaxa da qomi' qaichoxotema chaq hua'ague ca 'eetec qome ca qadataxac ca pa'ateec na'a'q. Qalaxayi qomi' saÿajnaq da qom nachaxan so Jesucristo, nachi ÿataqta shinaqta'am somayi, cha'ayi ÿataqta ñimaqa'ai' da seloqto'ot. 
1JN.3.3	Qaq 'enauac nam huo'o da lpe'e somayi, namayipi ÿataqta nqui'itaxatta, 'eeta'am da 'eetec so Jesucristo da ÿataqta qui'itta.
1JN.3.4	Qalaxayi 'enauac nam i'ot ca lasouaxashit, namayipi sa ÿalaxalec na lqataxacpi ñi Dios, cha'ayi da huo'o ca qaÿasouaxat, qaq 'eeta'am da sa ishit da qaÿalaxalec na nqataxacpi. 
1JN.3.5	Cha'ayi qami' mashi qauaÿajñi da so Jesucristo somayi anaÿa ana 'alhua, da yaqto' ÿapalaxat 'enauac na qadasouaxashitpi. Qaq somayi ÿataqta qaica ca 'oonolec lasouaxashit. 
1JN.3.6	Qaq 'enauac nam quetot da n'attau'a so Cristo, nachi namayipi sa ishit da quetot da i'otta'pe nam lasouaxashi'te. Qalaxayi 'enauac nam quetot da huo'o na lasouaxashitpi, namayipi sa ishit da ila'a qataq sa ishit da ÿauatton somayi. 
1JN.3.7	Qami' ÿalqolqa, sa ishit qome da huo'o ca qami' ÿatenachi't. Cam i'ot ca ÿaÿamaqchiguiñi, camayi ÿataqta no'on shiÿaxaua, qaq 'eeta'am so Cristo da ÿataqta no'on shiÿaxaua. 
1JN.3.8	Qalaxayi cam quetot da i'otta'pe naua lasouaxashi'te, camayi quetague' som shiÿaxaua mayi lma'na. Cha'ayi somayi nal'ena da ÿataqta 'itaxaloxoic co'ollaq chita'ague huo'o ana 'alhua. Qaq ÿoqo'oyi so llalec ñi Dios anac da yaqto' nlaxajñi 'enauac nam l'onataxanaxacpi somayi.
1JN.3.9	Qalaxayi nam llalaqpi ñi Dios sa ishit da huo'otaq huo'o ca queto'ot da i'otta'pe naua lasouaxashi'te, cha'ayi camayi hueto'ot da achaalataxac mayi ÿanem ñi Dios. Nachi camayi sa ishit da queto'ot da i'otta'pe naua lasouaxashi'te, cha'ayi llalec ñi Dios. 
1JN.3.10	Huaña, nachi ishit da qaÿaÿaten cam ÿoqta 'eesa da llalaqpi ñi Dios qataq cam llalaqpi so shiÿaxaua mayi lma'na, cha'ayi cam sa ishit da i'ot ca ÿaÿamaqchiguiñi, huo'otaq sa ishit da ÿauotec ca lqaÿa, nachi camayi sa ishit da lalamaxat ñi Dios.
1JN.3.11	Cha'ayi dam n'aqtaxanaxac mayi qau'aqaichigui co'ollaq chita'ague da qau'amqajnataxañi, 'eeta': Ñi 'oonolec da shinaqta ÿataqta ÿauotec ca lÿa. 
1JN.3.12	Qaq sa ishit qome da shinaqta'am so Caín mayi quetague' som shiÿaxaua mayi lma'na, nachi ÿalauat co'ollaxa so lalamaxat lqaÿa. Qaq ¿chaq tá'ainco' yi ÿalauat? Qomyi da i'ottac so Caín sa ÿaÿamaxañi, qaq som lqaÿa qalaq ÿataqta ÿaÿamaqchiguiñi da i'ottac.
1JN.3.13	Qami' ÿaqaÿa't, sa ishit qome da qadhualliÿa'a qom qami' nquiÿalo nam quetague' na 'onataxacpi mayi huetalec ana 'alhua. 
1JN.3.14	Cha'ayi qomi' mashi soqolqa'ai da 'ico' qadeleuaxa, nachi huo'o da qadca'alaxa. Qaq damayi saÿajnaqta, cha'ayi sauotaxac na qadqaÿañicpi. Qaq cam sa ishit da ÿauotec ca lqaÿa, qaq camayi ñaq 'eetalec da leuaxaic. 
1JN.3.15	Qaq 'enauac nam nquiÿatapega cam lqaÿa, namayipi laataxanaxaic. Qaq qami' qauaÿajñi da sa ishit da huo'o ca laataxanaxaic da inoxoneu'a da nca'alaxa mayi chochaq tateec. 
1JN.3.16	Qaq saÿajnaqta da 'eetec da nauotaxanaqtaic, cha'ayi so Jesucristo qomi' ÿapaxaguenque co'ollaq ÿan da nachaalataxac da qomi' ileualguete. Qaq ÿoqo'oyi nataq'en qomi' sanaq da qanachaalataxac da ñañanaxalec na qadqaÿañicpi. 
1JN.3.17	Ÿoqo'oyi da huo'o ca 'oonolec da shinaqta da huo'o 'enauac nam lhueneguesat da nachaalataxac, qaq da huo'otaq ilota'a ca lqaÿa da huo'otaq huo'o da lhuenaxanaxa, qalaq sa ishit da nqouaguec camayi, nachi ¿huá'ago' ca 'eetec camayi da ÿauotec ñi Dios? 
1JN.3.18	Qami' ÿalqolqa, de'eda qadsoxoyic sa ishito' qome da chochi ndotreec naua qad'aqtaqa, chaqdato' qome da ÿataqta 'eesa da qadsoxoyic, yaqto' ÿataqta qaila'a da huo'o ca so'otaq.
1JN.3.19	Qaq 'eda da 'eetec da qomi' saÿajnaq da ÿoqta qomi' 'eesoda qataq da sa ñi'aloxonaqtac da souaqto'ot ñi Dios. 
1JN.3.20	Cha'ayi da qadquiyaqteÿaxac da huo'otaq i'axat da huo'o ca qadasouaxashit, qaq saÿajnaq da ñi Dios ÿacteec da ÿaÿaten da qadquiyaqteÿaxac, qataq ñimayi ÿaÿaten 'enauac da qadataxac. 
1JN.3.21	Ÿoqo'oyi qami' ÿaqaÿadolqa, da qadquiyaqteÿaxac da huo'otaq sa ishit da huo'o ca qadasouaxashit naq'en, nachi ÿataqta sa ishit da ñi'aloxonaqto'ot ñi Dios. 
1JN.3.22	Qaq ñimayi ishit da qomi' ÿanema 'enauac cam seÿaxanqaique, cha'ayi ÿataqta salaxasoxoguet nam lamaxasoxonaxacpi, qataq so'otaq cam ÿaÿamaxadeeta ñimayi. 
1JN.3.23	Qaq dam lamaxasoxonaxac ñimayi 'eetega da qomi' sa'amaqtenaq so llalec Jesucristo, qataq 'eetega da ñi 'oonolec da shinaqta ÿataqta ÿauotec ca lÿa. Nachida da qomi' ÿamaxalguete. 
1JN.3.24	Qaq nam ÿalaxalec na lamaxasoxonaxacpi, nachi ÿataqta n'attau'a ñimayi, qaq ñimayi hueta'aguet namayipi. Qaq saÿajnaq da ñimayi qomi' hueta'agueta, cha'ayi so n'Espíritu mayi qomi' ÿanema, somayi qomi' ÿaÿajnaxanaxa'n.
1JN.4.1	Qami' ÿaqaÿañicpi, sa ishito' qome da qau'amaqchiñi 'enauac nam 'eetega da i'aqtaxanaxac ñi Dios. Chaqdato' da qauchimaxachiÿa camayi, yaqto' qauaÿajñiita da naua lhuennataxaco ÿataqta chigoqo'oto ñi Dios, huo'otaq sa ishit. Cha'ayi ana 'alhua mashi huotaique da nlaxalec na tenataxanaxaicpi mayi 'eetega da i'aqtaxanaxan ñi Dios. 
1JN.4.2	Qalaxayi 'eda qome da 'eetec da huo'o mshi qauauattoñi cam netangui so n'Espíritu ñi Dios, 'eeta': 'Enauac nam 'eesa naq'en da so Jesucristo ÿoqta 'eesa shiÿaxaua, qaq nachina na netanguit so n'Espíritu ñi Dios. 
1JN.4.3	Qalaxayi cam sa ishit da ÿoqta 'eesa naq'en so Jesús, qaq camayi sa ishit da netanguit so n'Espíritu ñi Dios. Chaqdata da camayi hueto'oto naua nhuennataxaco mayi npa'agueneto so Cristo. Qaq qami' mashi qau'aqaitapeguelec da huo'o ca na'a'q, qaq yi'o'q ne'enaua nhuennataxaco. Qaq nagui mashi huetalguete naamayi ana 'alhua.
1JN.4.4	Qami' ÿalqolqa, qami' lalamqa'te ñi Dios. Qaq mashi sogote da qodoxonqui ne'ena tenataxanaxaicpi, cha'ayi ñim Dios mayi qami' hueta'agueta ÿataqta 'añaxaic, qaq sa ishit da 'en'am som hueta'aguet nam quetague' na 'onataxacpi mayi huetalec ana 'alhua. 
1JN.4.5	Qaq nam tenataxanaxaicpi quetague' na 'onataxacpi mayi huetalec ana 'alhua, ÿoqo'oyi i'axattac. Qaq nam 'eeta'am quetague' na 'onataxacpi ÿataqta n'axaÿaxana namayipi. 
1JN.4.6	Qomi', qalaxayi qomi' lalamqa'te ñi Dios. Qaq nam ÿauatton ñi Dios nachi ÿataqta qomi' n'axaÿaxanalo. Qaq nam sa ishit da lalamaxatpi ñi Dios, qalaq sa ishit da qomi' n'axaÿaxanalo. Qaq ÿoqo'oyi qomi' ishit da sauattonaq cam hueto'oto naua nhuennataxaco mayi ÿataqta 'eesoda qataq cam hueto'oto naua nhuennataxaco mayi desomaxanaqtaxa'n.
1JN.4.7	Qami' ÿaqaÿadolqa, ñi 'oonolec da shinaqta ÿataqta ÿauotec ca lÿa, cha'ayi dam nauotaxanaqtaic chigoqo'ot ñi Dios. Qaq 'enauac nam huo'o da lauotaxanaqtaic, namayipi llalaqpi ñi Dios, qataq ÿauatton ñimayi. 
1JN.4.8	Qaq cam sa ishit da dauotaxanaqta, qachi sa ishit da ÿauatton ñi Dios, cha'ayi ñimayi huotaxanaqtaqaic. 
1JN.4.9	Qaq ñi Dios qomi' ÿachaxanalo da lauotaxanaqtaic co'ollaq namaxa ana 'alhua so 'oonolec llalec, da yaqto' qomi' sachigoxotaqchigui somayi da qadca'alaxa. 
1JN.4.10	Qaq 'eda da huo'o mshi saÿajnaq da lauotaxanaqtaic ñi Dios da ñimayi hua'auñi da qomi' ÿauoteque. Ÿoqo'oyi qomi' namaxalo so llalec, da yaqto' chigoqchigui naq'en somayi da ÿapalaxat na qadasouaxashitpi. Qaq sa ishit da nachiqomi' chigoqchiguilo da sauotaxac ñimayi.
1JN.4.11	Qami' ÿaqaÿadolqa, da nachi 'eetec de'eda da qomi' ÿauoteque ñi Dios, qaq nataq'en ñi 'oonolec da shinaqta ÿataqta ÿauotec ca lÿa. 
1JN.4.12	Ñi Dios qaica da huo'o ca nma'ai' da ÿauatton. Qalaxayi ñi 'oonolec da shinaqta da ÿataqta ÿauotec ca lÿa, nachi ñi Dios qomi' hueta'agueta, nachi da lauotaxanaqtaic ñimayi ivitta'a da nalochiguiñi da qomi' huetaiguilo. 
1JN.4.13	Qaq da ÿoqta 'itchiguiñi naq'en da qomi' ñi'adaqtau'a ñi Dios, qataq da qomi' hueta'agueta ñimayi, 'eeta': Ñimayi qomi' ÿanema so n'Espíritu Santo. 
1JN.4.14	Qataq qomi' nataq'en ÿataqta sauanaqchigui ñi qadta'a Dios qataq sa'axataqtac da ñimayi namaq so llalec, da yaqto' nca'alaxateec 'enauac nam huetalec ana 'alhua. 
1JN.4.15	Qaq cam 'eesa naq'en so Jesús da nachiso so llalec ñi Dios, camayi n'attau'a ñi Dios, qataq ñimayi hueta'aguet camayi.
1JN.4.16	Qaq 'eda da 'eetec da huo'o mshi saÿajnaq qataq sa'amaqtenaq da ñi Dios qomi' ÿauoteque. Ñi Dios huotaxanaqtaqaic. Qaq cam hueto'ot da nauotaxanaqtaic, camayi n'attau'a ñi Dios, qaq ñimayi hueta'aguet camayi. 
1JN.4.17	Qaq yaqto' sevidaqta'a da ÿataqta nalochiguiñi da qadauotaxanaqtaic, yaqto' ca na'a'q qom qanmit 'enauac na shiÿaxauapi, qalaq sa ishit da ñi'aloxonaqtac. Cha'ayi qomi' nagui da ñaq souaqta'a ana 'alhua, qalaq ÿataqta shinaqta'am so Jesucristo. 
1JN.4.18	Qaq cam hueta'ague de'eda nauotaxanaqtaic, nachi sa ishit da huo'o ca ncolanaxa. Cha'ayi de'eda nauotaxanaqtaic mayi nalochiguiñi, damayi i'odauec ca ncolanaxa. Cha'ayi de'eda ncolanaxa, damayi ilota'aguet da nhuaxanaguec. Qaq ÿoqo'oyi ca huo'o da lcolanaxa, qachi camayi sa ishit da ÿataqta dauotaxanaqta.
1JN.4.19	Qaq qomi' ÿataqta sauotaxac ñi Dios, cha'ayi ñimayi hua'auñi da qomi' ÿauoteque. 
1JN.4.20	Qalaxayi da huo'o ca 'eeta': “Aÿim sauotec ñi Dios,” qalaxayi camayi da ña nquiÿata'ai' ca lqaÿa, nachi camayi chochi tenataxanaxaic. Cha'ayi ca 'oonolec shiÿaxaua da huo'otaq sa ishit da ÿauotec ca lqaÿa mayi ilota'a, nachi camayi ¿huá'aguectoxo' da ishit da ÿauotec ñi Dios mayi sa ishit da ila'a? 
1JN.4.21	Qaq ñimayi qomi' ÿanema da lamaxasoxonaxac, 'eeta': Ca ÿauotec ñi Dios, qaq no'on da nataq'en ÿauotec ca lqaÿa.
1JN.5.1	Qaq 'enauac nam huo'o da lpi'iÿaxac so Jesús da nachiso so nta'a mayi qadca'alaxaqui, namayipi llalaqpi ñi Dios. Qaq ca ÿauotec ñi qadta'a, qaq nataq'en ÿauotec na llalaqpi ñimayi. 
1JN.5.2	Qaq da huo'otaq sauotaxac ñi Dios, qataq so'otaq 'enauac nam damaxasoxoolecpi, qaq nataq'en saÿajnaqta da sauotaxac na llalaqpi ñimayi. 
1JN.5.3	Cha'ayi da qaÿauotec ñi Dios, damayi naigui da qaÿalaxaguet nam lamaxasoxonaxacpi ñimayi. Qaq nam lamaxasoxonaxacpi sa ishit da qapa'atta. 
1JN.5.4	Cha'ayi 'enauac nam llalaqpi ñi Dios, namayipi loxonec nam 'onataxacpi mayi huetalec ana 'alhua. Qaq nachida da qadpi'iÿaxac da chigoqchigui da qodoxonec na 'onataxacpi. 
1JN.5.5	Qaq ÿoqo'oyi cam huo'o da lpi'iÿaxac so Jesús da nachiso so llalec ñi Dios, mayi nachicata ishit da loxonec na 'onataxacpi.
1JN.5.6	Qaq da lvidaxac co'ollaq hueta'a ana 'alhua so Jesucristo, dos naua l'anqa'te: so 'etaxat co'ollaq qanachilaxan, qataq soua ltago'q co'ollaq qaÿalauat. Qaq sa ishit da nachaqsota so 'etaxat, cha'ayi nataq'en soua ltago'q co'ollaq qaÿalauat. Qaq so Espíritu Santo nachiso so i'axat de'eda, qalaq ÿataqta 'eesa da l'aqtaxanaxac. 
1JN.5.7	Qaq tres naua hueto'oto na piguem mayi i'axa't de'eda: ñi qadta'a, qataq so l'enaxat n'aqtac, qataq so Espíritu Santo. Qaq ne'enaua tres 'eeta'am da 'oonolec. 
1JN.5.8	Qataq tres naua huetalguete ana 'alhua mayi i'axa't de'eda: so Espíritu Santo, qataq so 'etaxat mayi qanachilgui, qataq soua ntago'q mayi qaicoldeec. Qaq ne'enaua tres 'eeta'a't da l'aqtaxanaxa'c. 
1JN.5.9	Qaq qomi' ishit da sa'amaqtenaq da l'aqtaxanaxac ca chochi shiÿaxaua. Qalaxayi da l'aqtaxanaxac ñi Dios ÿataqta ÿacteec, cha'ayi damayi i'axat da n'aqtaguec so llalec. 
1JN.5.10	Qaq cam i'amaqten so llalec ñi Dios, nachi camayi huetaigui añi lquiyaqte de'eda n'aqtaxanaxac. Qaq cam sa ishit da i'amaqten ñi Dios, nachi camayi 'eeta'am da shipecaic naq'en ñimayi. Cha'ayi sa ishit da i'amaqten da l'aqtaxanaxac ñi Dios co'ollaq i'axat so llalec. 
1JN.5.11	Qaq de'eda l'aqtaxanaxac ñi Dios naigui da qomi' ÿanema da nca'alaxa mayi chochaq tateec. Qaq de'eda nca'alaxa chigoqchigui so llalec. 
1JN.5.12	Qaq cam n'attau'a so llalec ñi Dios, qaq camayi nataq'en hueto'ot de'eda nca'alaxa. Qaq cam sa ishit da n'attau'a somayi, qaq sa ishit da hueto'ot de'eda nca'alaxa.
1JN.5.13	Qaq shiyiñi ana'ana ÿide da qami' samaxalo, qami' mayi qau'amaqchiñi so llalec ñi Dios, da yaqto' qauaÿajñiita da qami' hueto'oto da nca'alaxa mayi chochaq tateec.
1JN.5.14	Qaq ÿataqta sa ishit da ñi'aloxonaqto'ot ñi Dios, cha'ayi qomi' saÿajnaqta da huo'otaq seÿaxanqaique ca ÿaÿamaxadeeta ñimayi, qalaq ishit da qomi' hua'axaÿalo. 
1JN.5.15	Qaq da qomi' saÿajnaq da ñi Dios hua'axaÿa da qanqouagaxaunaxac, qaq nataq'en saÿajnaq da mashi qomi' hueto'oto ca seÿaxanaqtaique.
1JN.5.16	Qaq da huo'otaq huo'o ca ÿauaachigui ca l'amqajnataxanaxaua da huo'o ca isoma'aguet lasouaxashit, da huo'otaq sa ishit da taÿa'a naq'en da nleuaxa, qaq no'on da nqouagaxaueelec camayi. Nachi ñi Dios ÿami' camayi da lca'alaxa, da huo'otaq que'eca lasouaxashit sa ishit da taÿa'a naq'en da nleuaxa. Cha'ayi huo'o ca nasouaxashit mayi taÿa'a naq'en da nleuaxa ca shiÿaxaua. Qaq sa ishit da shiitega da qanqouagaxaueelec que'eca nasouaxashit. 
1JN.5.17	Qaq 'enauac nam qauemsat naigui na nasouaxashitpi, qalaxayi huo'o ca nasouaxashit sa ishit da taÿa'a naq'en da nleuaxa ca shiÿaxaua.
1JN.5.18	Cha'ayi saÿajnaq da ca 'eeta'am naq'en da ÿataqta lta'a ñi Dios, camayi sa ishit da huo'o ca i'ot lasouaxashit. Cha'ayi so llalec ñi Dios ntela'a camayi, qaq som shiÿaxaua lma'na sa ishit da huo'o ca 'en'ac.
1JN.5.19	Qaq qomi' saÿajnaqta da qomi' lalamqa'te ñi Dios, qaq nam laÿipi shiÿaxauapi mayi huetalec ana 'alhua 'enauac hueto'ot da l'añaxac so shiÿaxaua lma'na.
1JN.5.20	Nataq'en qomi' saÿajnaq da so llalec ñi Dios, somayi anac da qomi' ÿanema da qadauattonaxanaxac, da yaqto' sauattonaqta ñim ÿoqta 'eesa Dios. Qaq ñi'adaqtau'a som llalec Jesucristo som ÿataqta 'eesa. Qaq 'eso som qadta'a Dios, qataq nachiso som chigoqo'ot da nca'alaxa mayi chochaq tateec. 
1JN.5.21	Qami' ÿalqolqa, ÿataqta qadvichiÿa'a qome ca lÿa qoÿiitega qadta'a dios. Aja', nachi 'eetec.
2JN.1.1	Aÿim mayi aÿim qadquedoxonqui, samaxa ana ÿide aca ÿaqaÿa mayi lca'aguishi ñi Dios qataq cam llalaqpi mayi ÿataqta ÿauotaxatpi. Qaq saqaÿimta da sauotec camayipi, cha'ayi nataq'en 'enauac nam ÿauattoota dam n'aqtac mayi ÿataqta 'eesa. 
2JN.1.2	Aÿim ÿataqta sauotec 'enauac da qoñiita souaxat dam n'aqtac mayi ÿataqta 'eesa, dam huetaiguilo naua qadquiyaqte, qataq nachi 'eetai' da qomi' hueta'agueta. 
2JN.1.3	Qaq ñim qadta'a Dios qataq so qadataxala' Jesucristo som llalec ñimayi qami' ÿanema qome da lqouagaxanaqtaic qataq da lchoxonnataxanaxa qataq da l-lagaxayic. Qaq damayi qauacoñiiguet qami' mayi qauauattoñi da n'aqtac mayi 'eesa qataq da qanchoxonñiÿa't.
2JN.1.4	Ÿataqta lta'adaic da ñitonaxac da aÿim huo'o na selalec na 'ai'alaqpi da quetague' da n'aqtac mayi 'eesa, da 'eeta'am co'ollaq qomi' ÿanema de'eda lamaxasoxonaxac ñi qadta'a Dios. 
2JN.1.5	Qaq nagui 'am ÿaqaÿa, 'am ñachoxonnot da ñi 'oonolec da shinaqta ÿataqta ÿauotec ca lÿa. Qaq de'eda shiyiñi da 'am samaxa sa ishit da huo'otaq dalaxaic namaxasoxonaxac, cha'ayi nachidatac da namaxasoxonaxac mayi saconaxaguet co'ollaq chita'ague da sa'amqajnataxanaq. 
2JN.1.6	De'eda nauotaxanaqtaic naigui da qaÿalaxaguet na lamaxasoxonaxacpi ñi Dios. Qaq de'eda namaxasoxonaxac mayi qami' qau'aqaichigui co'olloxochiyi, damayi 'eetega da qoñiita'am ca shiÿaxaua dauotaxanaqta.
2JN.1.7	Cha'ayi qalota nam huetalec ana 'alhua tenataxanaxaicpi mayi nqolguete' so Jesucristo da ÿoqta 'eesa shiÿaxaua. Qaq cam nachi 'eetec de'eda, qachi nachica ca tenataxanaxaic qataq npa'aguene' so Cristo. 
2JN.1.8	Qaq maxatchaxa qome da qoñiita, yaqto' sa ishit da daqat cam naigui da qad'onataxanaxaqui. Chaqdata da qauacoñiiguet cam ÿataqta nalochiguiñi qanshiitenaguiiqui.
2JN.1.9	Cha'ayi ca camachaqcague't da huo'otaq hua'auapec, qaq sa ishit da n'onaigui dam dapaxaguenataxanec so Cristo, qachi camayi sa ishit da hueta'aguet ñi Dios. Qalaxayi cam nachi 'eetai' da huetaigui da lapaxaguenataxanaxac so Cristo, camayi hueta'aguet ñi qadta'a Dios qataq so llalec. 
2JN.1.10	Qaq da huo'otaq huo'o ca qami' nqo'onalo da sa ishit da ÿachitac de'eda napaxaguenataxanaxac, nachi camayi sa ishit da qanashiñiiguet ca qadmayi, qataq sa ishit da qanquiñi'. 
2JN.1.11	Cha'ayi ca nquine' camayi, nachi 'eeta'am da nhuanau'a cam sa ÿaÿamaxañi mayi i'ottac.
2JN.1.12	Qaq ÿataqta qalota nam i'aqtacpi da qami' shinapegalo. Qalaxayi sa ishit da sedelec ana'ana ÿide da qami' samaxalo. Cha'ayi seuata'a qom qami' ñoqo'onalo mayi ÿataqta qami' ñima'ato da qami' shinapegalo, yaqto' da qantonaxac ÿataqta nalochiguiñi.
2JN.1.13	Qaq nam llalaqpi añi 'adqaÿa 'am ÿamaxa da lquinaxanaxac, añim nataq'en lca'aguishi ñi Dios. Aja', nachi 'eetec.
3JN.1.1	Aÿim mayi aÿim nquedoxonec, 'am samaxa ana ÿide, 'am ñauochaxaua ÿaqaÿa Gayo, cha'ayi ÿataqta 'eesa da 'am ÿauotaxat.
3JN.1.2	'Am ñauochaxaua ÿaqaÿa, da ñoqouagaxaunaxac, ñishitaique da ÿaÿamaqchiguiñi 'enauac cam 'au'ot, qataq saqca ca da da 'anachaalataxac, da yaqto' 'eeta'am da 'adquiyaqteÿaxac mayi ÿaÿamaqchiguiñi. 
3JN.1.3	Cha'ayi aÿim ÿataqta qalota da ÿamaiquiaxac co'ollaq huo'o na nvi' qadqaÿañicpi, nachi aÿim i'axattapeguem da ÿataqta 'aupacchigui da 'adpi'iÿaxac, cha'ayi nachi qouetaigui dam n'aqtac mayi ÿataqta 'eesa. 
3JN.1.4	Qaica ca lÿa ÿacteec naq'en da ñitonaxac da huo'otaq aÿim saÿaten da na ÿalaqpi huetaigui da i'ottac da n'aqtac mayi ÿataqta 'eesa.
3JN.1.5	'Am ñauochaxaua ÿaqaÿa, ÿataqta ÿaÿamaqchiguiñi da 'adataxac, yi 'aupacchigui da qouetapegue' na qadqaÿañicpi, lamaaxa nam ÿaqa'a ca chigaqa'ague. 
3JN.1.6	Cha'ayi namayipi da'aqtaxaatapeguem 'enauac na 'amqajnataxanaxaicpi ne'ena soota'a, i'axattac da 'adauotaxanaqtaic. Qaq ÿoqo'oyi aÿim 'anqouaguec qome da 'autaunec namayipi ca lhuenaxanaxa, yaqto' ishit da qaltaq cot da lliquiaxac. Qalaxayi ca 'adtaunaxanaxac ÿataqta ÿaÿamaxadeeta 'anqa'en ñi qadta'a Dios. 
3JN.1.7	Cha'ayi namayipi cot da lliquiaxac da do'onataxanot so Jesucristo, qataq sa ishit da ÿaconguet da ltaunaxanaxac cam sa ishit da ÿauatton ñi Dios. 
3JN.1.8	Qaq ÿoqo'oyi qomi' ishit da ñachoxola't da seloxoguet namayipi da setauanaxac da l'aqtaxanaxac da i'axat da n'aqtac mayi 'eesa.
3JN.1.9	Qaq aÿim shiyiñi co'ollaxa aso ÿide da samaxa na 'amqajnataxanaxaicpi. Qalaxayi ca Diótrefes sa ishit da ÿaconguet da qadamaxasoxonaxac, cha'ayi camayi nshitaique da nachicata lataxala' namayipi. 
3JN.1.10	Qaq ÿoqo'oyi da ivita da ashic, qaq ÿataqta ñi'axatshiguem damayi, souaxat da aÿim quetapeguelec camayi qataq souaxat da latenataxanaxac. Qataq saqdata de'eda i'ottac, nataq'en sa ishit da ÿaconguet na qadqaÿañicpi. Qataq nam huotaique da ÿaconguet namayipi ÿataqta sa ÿashinem qataq ÿamaqhuec da ca'ai naq'en na 'amqajnataxanaxaicpi.
3JN.1.11	'Am ñauochaxaua ÿaqaÿa, sa ishit qome da qoquegue ca qauem 'onataxac, chaqcata ca no'on. Cha'ayi cam i'ot ca ÿaÿamaqchiguiñi, camayi lalamaxat ñi Dios, qaq cam i'ot ca sa ÿaÿamaxañi, qachi sa ishit da ila'a ñi Dios.
3JN.1.12	'Enauac na shiÿaxauapi ÿataqta no'on da l'aqtaxanaxac da i'axattac ca Demetrio. Nataq'en da n'aqtac mayi ÿataqta 'eesa, damayi i'axat da no'on lataxac camayi. Qaq qomi' nataq'en sa'axataqtac, qataq qami' qauaÿajñiita da de'eda qad'aqtac ÿataqta 'eesa.
3JN.1.13	Qaq aÿim ÿataqta qalota nam i'aqtacpi, qalaxayi sa ishit da sedelec ana ÿide da 'am samaxa. 
3JN.1.14	Cha'ayi seuata'a qom huo'otaq saqaÿaloq da 'am ñauane', nachi ÿataqta ñima'ai' da 'am setaqtapegue'.
3JN.1.15	Qaq ñishitaique da 'aulacchiguiñi. Qaq 'enauac nam qadqaÿañicpi mayi aÿim hueta'aguet 'am ÿamaxa da lquinaxanaxac. Qaq aÿim 'anqouaguec, 'ai'anem qome da iquinaxanaxac ñi 'oonolec ca qadqaÿañicpi.
JUD.1.1	Aÿim mayi i'enaxat Judas, aÿim l-latac so Jesucristo, qataq ÿaqaÿa so Santiago. Aÿim shiyiñi ana ÿide da samaxa nam lÿaxanataguishicpi ñi qadta'a Dios da iÿotauga da ÿauo'o lalamaxatpi. Qaq namayipi ÿataqta qantela'a, souaxat da n'attau'a so Jesucristo. 
JUD.1.2	Ñishitaique da qami' qauacoñiiguet dam chochaq huañi nchoxonnataxanaxa, nlagaxayic, qataq da nauotaxanaqtaic.
JUD.1.3	Qami' ñauochaxa'u ÿaqaÿa't, aÿim huo'o da lta'adaic iyaxa da shiyiñi da llic da nca'alaxa mayi mashi 'enauac qomi' huetaiguilo da qami' samaxalo. Qalaxayi nagui sela'a da iuen da shiyiñi da qami' ñachoxodeetoiguilo da nachi 'eetai' da qauloquiitapeguelec qome da qad'amqajnataxanaxac mayi mashi ime da qoÿami' 'enauac nam lalamaxatpi ñi Dios. 
JUD.1.4	Cha'ayi huo'o na shiÿaxauapi quetaigui da latenataxanaxac da qami' taiguilo. Namayipi nal'ena co'ollaxa da i'axa't naua ñiyigui'shi l'aqtaqa ñi Dios da taÿa'a da 'itchiguiñi nhuaxanaguec. Namayipi ÿataqta qauemaicpi, cha'ayi ÿaconguet da lqouagaxanaqtaic ñi qadta'a Dios da chochi da'ashiÿoigui da i'o't naua n'onataxaco da lapachiyaxac, qataq nqolguete' ñi Dios ñim qomi' lalamqa'te qataq so qadataxala' Jesucristo.
JUD.1.5	Qaq nai'ctaxa da qami' mashi sogote da qauaÿajñi de'eda, qalaxayi nachi 'en'am ñishitaique da qami' seuennataxanaxanque da 'eetec ñi qadataxala' Dios da nai'ctaxa da nqateeguesop co'ollaxa yi Egipto so llalaqpi so Israel, qalaxayi co'ollaq qaÿata'ague, nachi ileu naq'en som sa ishit da da'amqajnaxatan somayipi. 
JUD.1.6	Qataq som lamaxashicpi piguem l'ecpi ñi Dios mayi sa ishit co'ollaxa da ÿaÿamaxatec da l'onataxanaxac, chaqdata da ca'ai cam lalamaxat lma', nachi ñi Dios chochaq tateec naq'en da icoñitta'aguet na napalaxa somayipi, da iuatta'aguet naq'en ca pa'ateec na'a'q qom nmit 'enauacna. 
JUD.1.7	Nataq'en so shiÿaxauapi lma' yi Sodoma qataq Gomorra qataq som shiÿaxauapi mayi lauodeuapi mayi 'eeta'am se'eso namaxashicpi piguem l'ecpi da nañanguet da lquishiguetaxac, qataq taigui da namanaxanaqtaic mayi sa natenguet da ÿoqta lataxac ca shiÿaxaua, nachi 'enauac somayipi nque'etaxangui so nodec mayi chochaq tateec co'ollaq qaÿauo'o da nhuaxanaguec. Qaq damayi 'eeta'am da nqataxac 'enauac na shiÿaxauapi.
JUD.1.8	Qalaxayi nachi 'eeta'am sa ishit da ÿaqalan de'eda ne'ena shiÿaxauapi. Namayipi quetagueto naua lchoxonaxaco, ÿoqo'oyi ishipaxanaqchit da l'oquiaxac, qataq sa ÿaconguet da lamaxasoxonaxac ñi qadataxala' na namaxashic piguem l'ecpi. 
JUD.1.9	Qamaq so lataxala' na namaxashic piguem l'ecpi, l'enaxat Miguel, co'ollaq deloctague' so shiÿaxaua lma'na, qaq co'ollaq ncotatague' somayi, souaxat so l'oquiaxac so Moisés. Qalaq sa ishit da huo'otaq iuaxanque naua l'aqtaqa. Chaqdata da 'eeta': “Ñi qadataxala' Dios 'am nlaxa qome.” 
JUD.1.10	Qalaxayi ne'ena shiÿaxauapi ÿataqta qauema naua l'aqtaqa da detaxaÿa cam sa ishit da ÿauatton. Qaq nam lataxacpi mayi chochi ÿachigoxotchigui da lmejnaxanaxac da ÿauatton, qalaq 'eeta'am da lauattonaxanaxac ca shiguiÿac mayi qaica ca ÿaÿaten. Qaq do'onataxana, qalaxayi maichi que'emaxam.
JUD.1.11	Qaq ÿataqta ¡choxodaxaso' namayipi! Cha'ayi quetegue da lataxac so Caín, qataq souaxat da nshitaique da nauec añi plata, nachi dashiuec, 'eeta'am so Balaam. Qataq imeuo qanqoÿin, 'eeta'am so Coré co'ollaq qaÿalauat, souaxat da npa'aguenaxac. 
JUD.1.12	Namayipi ÿataqta i'ot da n'agaxa da ÿalectaigui na qadqui'axaqui da ñi 'oonolec da qoñiita nhuana'ai' ca lqaÿa. Nachi namayipi ÿalectauo da deque'etac qataq nÿomtac, ÿataqta machiguiñi qataq ÿataqta qaica ca l'agaxa. Namayipi 'eeta'am ca nataxala' da maichi nteltapeguela't, qataq 'eeta'am ca l'oc mayi saq chigoxoigui ca 'etaxat, chochi ÿachitac na l'at, qataq 'eeta'am aca qo'ipaq mayi qaca ana ala da ivita ca laloqo', ÿataqta daqaqta da ivita da qanqat. 
JUD.1.13	Qataq namayipi 'eeta'am ana late'edai lapaxa na 'etaxat mayi maichi nmalaxattashiguem nam qaica ca lyac lcochi. Qataq namayipi 'eeta'am ana huaqajñipi mayi ca'ai cam ÿoqta llic, nachi qaiuaxanec da quetaigui nam chochaq tateec napalaxa.
JUD.1.14	Nataq'en so Henoc som huetoigui da siete nqochin na llalaqpi so Adán, somayi i'axata'a namayipi co'ollaq i'aqtaxanaxan ñi Dios, 'eeta': “Aÿim sauaateguet ñi qadataxala' nnaictague' som chalcata mil nam lalamaxatpi, 
JUD.1.15	da yaqto' nmit 'enauac na shiÿaxauapi, qataq da ÿauo'o da nhuaxanaguec nam qauemaicpi, souaxat 'enauac nam sa ÿaÿamaxañisat mayi chigoqchigui namayipi, qataq souaxat nam qauem l'aqtacpi ne'ena 'itaxaloxoicpi mayi sa iyacnapec da detaxaÿa ñimayi.” 
JUD.1.16	Namayipi taxaÿaxaicpi qataq quetapeguelec ca lÿa. Chaqdata da nmitta'ai cam maichi lqopitaxanaqtaic. Qataq naua l'aqtaqa ÿataqta ñi'oxonnaxaiqa. Qataq da detaxaÿa ca lÿa shiÿaxaua, qalaq ÿataqta iyaata, cha'ayi chochi naquitta'a.
JUD.1.17	Qalaxayi qami' ñauochaxa'u ÿaqaÿadolqa, qauennachiÿa'a da nal'ena co'ollaxa soua lamaxa'shi so qadataxala' Jesucristo, 
JUD.1.18	da i'axattrac de'eda 'eeta': “Caua pa'atreec na'axa'te, qaq huo'o qome na shiÿaxauapi mayi ÿataqta ÿi'inai' da n'amqajnataxanaxac, qataq chochi quetague' nam maichi 'eetapeguecpi mayi qauem.” 
JUD.1.19	Qaq 'ena nam i'ot da iÿodacachi naq'en na shiÿaxauapi, cha'ayi ÿalaxaguet cam 'eetapeguec da lapachiyaxac. Qataq namayipi sa ishit da netanguit so n'Espíritu ñi Dios.
JUD.1.20	Qalaxayi qami' ñauochaxa'u ÿaqaÿa't, ÿataqta qauaÿamaxachiitec qome dam qui'itta qad'amqajnataxanaxaqui. Qataq da qanqouagaxauñi, qalaq nachida da l'añaxac so Espíritu Santo. 
JUD.1.21	Qataq sa ishit qome da qai'axañiiuec da lauotaxanaqtaic ñi Dios. Qataq qauachiÿa'aguet ca pa'ateec na'a'q qom so qadataxala' Jesucristo ÿachigoxotchigui da lchoxonnataxanaxa da qomi' ÿanema ca nca'alaxa mayi chochaq tateec.
JUD.1.22	Qataq cam huo'o ca lqolguetaxanaxac, qalaq ÿataqta qau'aqtaxañiitem. 
JUD.1.23	Camayi qanca'alaxachiiueguesop ca nodec. Qataq nataq'en qauchoxoyiñi nam laÿipi, qalaxayi ÿataqta qauqaiquiÿa'agueta naua alogo mayi nataq'en ividaiguilo dam qauem n'onataxac namayipi.
JUD.1.24+JUD.1.25	Qaq ñi qadta'a Dios mayi qaica ca lÿa qataq ÿajnaxanaxaic, ñim qadca'alaxaqui, ñimayi ÿataqta 'añaxaic da qami' ntela'alo, da yaqto' sa ishit da qoviÿañi, qataq da yaqto' qami' nachaalataxaneu'alo cam hueta'a mayi qaica ca 'en'am da lli'oxoyic, qalaq ÿataqta qami' qui'itte' qataq qauamaichiguiñi. Qaq ñimayi nachi 'eetai' qome da ñi'oxonnataguec, l'amaqchic, l'añaxac, qataq da 'enec, souaxat so qadataxala' Jesucristo. Qaq damayi nachi 'eetai' da chigoqta'ague, qataq nagui, qataq dam taÿa'ague. Aja', nachi 'eetec.
REV.1.1	Qaq 'eda da 'eetec da nauanaqchic mayi ÿami' ñi Dios so Jesucristo, da yaqto' somayi ishit da ÿaÿajnaxanaxanec na lamaxashicpi dam saqaÿaloq da yi'oq. Qaq so Jesucristo ÿachigoxotchigui so lamaxashic piguem l'ec da ÿaÿajnaxanaxan so lamaxashic Juan. 
REV.1.2	Qaq ÿoqo'oyi somayi ÿataqta 'eesa de'eda l'aqtaxanaxac 'enauac nam ÿauaachigui, da ÿataqta 'eesa da l'aqtacpi ñi Dios dam qomi' nda'alo so Jesucristo.
REV.1.3	Qaq ÿataqta machiguiñi qome ca itaxaÿaxan ana'ana nede, qataq machiguiñi nataq'en ca n'axaÿaxaatega qom qaitaxaÿaxan de'eda n'aqtaxanaxac mayi chigoqo'ot ñi Dios, qataq da ÿataqta ÿalaxaguet de'eda qoÿittalec ana'ana nede, cha'ayi mashi sa qaÿapeque ca loga't da yi'oq 'enauac ne'ena.
REV.1.4	Aÿim Juan, samaxa ana ÿide naua siete 'ale'u mayi netalguete na 'amqajnataxanaxaicpi mayi netaigui yi 'alhua Asia. Qami' ÿaqaÿañicpi, ñishitaique da qami' qauacoñiiguet da nqouagaxanaqtaic qataq da nlagaxayic mayi chigoqo'ot ñi Dios, ñim nachi 'eetai' da huo'o, qataq ñim do'onataxaatac nagui, qataq naÿa'cna. Qataq nataq'en chigoqo'ot nam siete saq cha'api mayi datatau'a ca nso'onqa' ñimayi. 
REV.1.5	Qataq chigoqo'ot so Jesucristo som ÿataqta ipacchiguilo naua l'aqtaqa ñi Dios, qataq nachiso so l'auaxanec da qanca'alaxateeguesop na leuaxaicpi, qataq nachiso so lataxala' na nta'alpi mayi huetalec ana 'alhua. Qaq somayi ÿataqta qomi' ÿauoteque, qataq iÿouec na qadasouaxashitpi, deÿoxonalo naua ltago'q, 
REV.1.6	qataq ÿanaguilo da qomi' nta'al qataq da qomi' ltaxaÿaxanaxanqa naq'en na shiÿaxauapi, da yaqto' so'onataxanqot ñim lta'a Dios. ¡Qaq somayi nachi 'eetai' qome da lli'oxoyic qataq da l'añaxac! Aja', nachi 'eetec.
REV.1.7	Qaq ¡ña qauloÿa, na Cristo nactaigui na l'oc! Qaq 'enauac qome da qaila'aguet, qaq ivida'a qome nam ique'emaqchit ishit da ila'a namayi. Qaq 'enauac qome na ÿotta'a't shiÿaxauapi mayi huetalec ana 'alhua ÿataqta noÿiitagui qome qaila'aguet. Aja', nachi 'eetec.
REV.1.8	Qaq 'enapec ñi qadataxala' Dios: “Aÿim mayi nachaÿim l'atchiguiñi, qataq nachaÿim pa'ateec, shiita'am aca l'auaxana ana leetrapi qataq aca pa'ateec.” Qaq 'eda da 'enapec ñim qaica ca ÿaqalanapec, ñim nachi 'eetai' da huo'o, qataq ñim do'onataxaatac nagui, qataq naÿa'cna.
REV.1.9	Qaq aÿim Juan mayi maichi aÿim qadqaÿai qataq qami' shiita'ama da huo'o da ñique'ejnaxac qataq da sa'axattac da l'onataxanaxac da ilo'ogue 'enauacna ñi Dios qataq da huo'o da ñiualaunaxac mayi chigoqo'ot so Jesucristo. Qaq aÿim qaicoñittai', sootaña añi delec, l'enaxat da Patmos, souaxat da aÿim sa'axattac da l'aqtac ñi Dios mayi qomi' nda'alo so Jesucristo. 
REV.1.10	Qaq huetoigui so na'a'q mayi laloxoqui da qaÿi'oxoden so qadataxala', co'ollaq aÿim nvita da sootaigui da l'añaxac so Espíritu Santo. Nachi sa'axaÿa co'ollaxa so lta'adaic nvilÿaxac, chimaxague na ilaq, 'eeta'am na l-lamaxa ana nashiide. 
REV.1.11	Qaq aÿim 'enapega, 'eeta':
REV.1.11	–Nachaÿim mayi aÿim l'auaxanec qataq nachaÿim mayi sepa'ateec, shiita'am aca l'auaxana ana leetrapi qataq aca pa'ateec. Qaq 'am 'edelec qome aca nede 'enauac na 'auauaachigui. Ime, qaq 'auamaxalo qome naua siete 'ale'u mayi netalguete na 'amqajnataxanaxaicpi mayi netaigui yi 'alhua Asia: yim Éfeso, Esmirna, Pérgamo, Tiatira, Sardes, Filadelfia, qataq yi Laodicea.
REV.1.12	Ime, nachi ñoqoilec co'ollaxa da samata'a som aÿim detaqtega. Qaq can ñamatashiguem, nachi sela'a aso siete ncoÿadaxanaxaquipi, ndoteec ana chigaqaigui na oro. 
REV.1.13	Qaq na laiñi se'esoua siete ncoÿadaxanaxaqui' sela'a so 'oonolec 'eeta'am na shiÿaxaua llalec. Qaq soua alogo ÿataqta ivildañi, qataq so lasot alaxa naguelec ana ltogue, somayi chigaqaigui na oro. 
REV.1.14	Qaq na laue ÿataqta lapagaxaic, 'eeta'am da lapagaxa na qagueta laue, huo'otaq ana aloñi. Qaq naua l'ai'te qalaq 'eeta'am na l'edaxa na nodec. 
REV.1.15	Qaq naua lchil ÿataqta qashilectrapiguiñi, 'eeta'am na nqashilgaqtac lcat l'enaxat bronce mayi qaÿasaxangui na nodec. Qaq da lavilÿaxac 'eeta'am da l-lamaxa ana lapaxa aso auaxai. 
REV.1.16	Qaq na lhuaq mayi aloic huetaiguilo soua siete huaqajñi. Qaq na alap netaigui so ÿiilonec ÿataqta ÿaxadaic, dos naua ala'pi. Qaq na lashic ÿataqta 'eeta'am añi nala' da ivita da 'edoigui.
REV.1.17	Qaq co'ollaq sela'a, nachi souañi, 'eeta'am da seleu. Qalaxayi somayi ÿauota'a na lhuaq aloic da aÿim ipoteu'a. Nachi aÿim 'enapega, 'eeta':
REV.1.17	–Sa ishit qome da 'ayi'i. Aÿim mayi nachaÿim l'auaxanec, qataq aÿim mayi nachaÿim sepa'ateec. 
REV.1.18	Qaq aÿim mayi nachaÿim ñica'alapeguec. Aÿim co'ollaxa seleu, qalaxayi nagui qaltaq ñica'altauec, qanachi sa lÿa da seleu. Qaq nagui aÿim hueto'ot da l'añaxac da nleuaxa qataq cam laponqa' na leuaxaicpi. 
REV.1.19	Qaq 'iyiñi qome 'enauac na 'auauaachigui, qataq 'enauac nam nagui yi'oq, qataq cam ñaq taÿa'a da yi'oq. 
REV.1.20	Qaq 'eda dam saq cha'a n'aqtaguec asom siete huaqajñi mayi 'auauaachigui da huetaigui na iuaq qataq asom siete ncoÿadaxanaxaqui mayi chigaqaigui na oro, 'eeta': asom siete huaqajñipi, naigui ñi 'oonolec na namaxashic piguem l'ecpi mayi ilotague' na 'amqajnataxanaxaicpi mayi netalguete naua siete 'ale'u. Qaq aso siete ncoÿadaxanaxaqui naigui na 'amqajnataxanaxaicpi mayi netalguete se'esoua siete 'ale'u.
REV.2.1	'Auamaxa qome aca 'ede ñi namaxashic piguem l'ec mayi ilotague' na 'amqajnataxanaxaicpi mayi netaña yi Éfeso. Qoneta': “'Eeta' da l'aqtac na huetaiguilo na lhuaq ana siete huaqajñi, qataq huetangui na laiñi ana siete ncoÿadaxanaxaquipi mayi chigaqaigui na oro, 'eeta': 
REV.2.2	Aÿim saÿaten 'enauac nam 'au'ottacpi, qataq saÿateeta da lta'adaic 'ad'onataxanaxac qataq da 'adhualaxavic. Qataq saÿaten da 'am sa ishit da 'anque'etaxaatapegue' da lataxac na qauemaicpi. Qataq aÿim saÿaten da 'am ÿataqta 'avi'iguen na 'eetega da lamaxashicpi so Jesús, qalaxayi saq 'en, qaq 'am 'aulalec namayipi da chochi tenataxanaxaicpi. 
REV.2.3	Qaq ÿataqta huo'o da 'anhualaxaunaxac, qataq da 'anque'ejnaxac, qataq qalota da 'ad'onataxanaxac souaxat aÿim, qalaxayi sa ishit da 'anasamtapiguiñi. 
REV.2.4	Qalaxayi aÿim huo'o da sa saÿamaxaden da qoneta, cha'ayi ¿tá'ainco'? Yi sa ishit da natenguet som hua'auchiguiñi lataxac da 'adauotaxanaqtaic. 
REV.2.5	Qaq ÿoqo'oyi 'auennate qome cam huaña da 'am 'auanajñi. Ime, qaq 'anadalaxat ca 'adataxac, nachi 'au'ot som hua'auchiguiñi co'ollaxa da 'au'ottac. Ten, qom saqaÿaloq da 'am ñoqo'ona, nachi seuotaxanec añi 'adcoÿadaxanaxaqui. Qalaxayi qom 'anadalaxat da 'adataxac, qaq sa ishit da seuotaxanec. 
REV.2.6	Qalaxayi huo'o da ÿaÿamaxannataxanaxa da qoneta. Cha'ayi ÿataqta 'adquiÿa nam i'ottacpi nam quetague' da lapaxaguenataxanaxac so Nicolás, nam nataq'en aÿim iquiÿaxat. 
REV.2.7	Qaq cam ÿaÿaten da n'axaÿaxanaxac, qaq no'on da n'axaÿaxana da l'aqtac so Espíritu Santo da 'enapega na 'amqajnataxanaxaicpi, 'eeta': Cam dauegaxan qome, qaq aÿim sanem da chic ana ala ada qo'ipaq mayi chigaqaigui da nca'alaxa mayi netangui na laiñi yi lanaxanqa' ñi Dios.”
REV.2.8	Nataq'en 'auamaxa aca 'ede ñi namaxashic piguem l'ec mayi ilotague' na 'amqajnataxanaxaicpi mayi netaña yi Esmirna. Qoneta': “'Eeta' da l'aqtac na l'auaxanec co'ollaxa da huo'o, qataq nachina na pa'ateec, nam qaÿalauat co'ollaxa, qaltaq ÿi'iguelaxalec da nca'aleec, 'eeta': 
REV.2.9	Aÿim saÿaten 'enauac nam 'au'ottacpi qataq 'enauac na 'anque'ejnaxaguesat qataq dam 'adachoxoyic, nai'ctaxa da ÿataqta 'am sallaxanec. Qataq saÿaten da ÿataqta qauema naua ltaxaÿaxaco da 'am detaxaÿa nam 'eetega da judiopi, qalaxayi sa ishit da 'en. Chaqdata da namayipi i'amaqteetac so Satanás. 
REV.2.10	Qaq sa ishit qome da 'ayi'iÿa cam 'anque'ejnaxac. Cha'ayi so shiÿaxaua lma'na huo'o qome ca ÿamaxaigui añi ncoñitaxanaxaqui da qoñiita, da yaqto' 'enauac da qoñiita qaÿauo'o ca qañi'iguenaguiiqui. Nachi ÿataqta huo'o ca qanque'ejnaxaqui, ivittreec caua diez na'axa'te. Qalaxayi qoquiitot da qadpi'iÿaxaqui, chochi ivitta'a da qami' qadellivi. Nachi aÿim qami' sanema da achaalataxac, 'eeta'am aca qanshiitenaqchi. 
REV.2.11	Qaq cam ÿaÿaten da n'axaÿaxanaxac, qaq no'on da n'axaÿaxana da l'aqtac so Espíritu Santo da 'enapega na 'amqajnataxanaxaicpi, 'eeta': Cam dauegaxan qome, nachi camayi sa ishit da nque'etaxangui da lqui'ic ca ÿaqa'aguet nleuaxa.”
REV.2.12	Nataq'en 'auamaxa qome aca 'ede ñi namaxashic piguem l'ec mayi ilotague' na 'amqajnataxanaxaicpi mayi netaña yi Pérgamo. Qoneta': “'Eeta' da l'aqtac na huo'o na lainec mayi ÿataqta ÿaxadaic qataq dos naua ala'pi, 'eeta': 
REV.2.13	Aÿim ÿataqta saÿateeta 'enauac nam 'au'ottacpi, qataq saÿaten da qonetangui nam ilotague' so Satanás. Qalaxayi ñaqaiyita 'am ÿataqta aÿim qoquetelec, qaq ÿataqta sa ishit da 'axaañi da aÿim 'au'amaqteetac, nai'ctaxa da co'ollaq qaÿalauat so i'aqtaxanaxanec Antipas, som 'oonolec da qoñiita, mayi huaña yim hueta'a so Satanás. 
REV.2.14	Qalaxayi aÿim huo'o na sa saÿamaxadenpi da qoneta, yi ¿tá'ainco' yi huo'o na netaña na Pérgamo da sa ishit da ÿaxaneec da lapaxaguenataxanaxac so Balaam? Cha'ayi somayi ÿapaxaguenec co'olloxochiyi so Balac, da yaqto' ÿayina'a so Israel llalaqpi da chic nam nachitaqtaxanaxat mayi qaÿavigaxat da qoÿanot ca nqolac, qataq da taigui naq'en da quishishaxac, da yaqto' huo'o ca lasouaxashit. 
REV.2.15	Nataq'en huo'o na netaña namayi nam sa ishit da ÿaxaneec da lapaxaguenataxanaxac so Nicolás mayi iquiÿaxat. 
REV.2.16	Qaq ÿoqo'oyi 'ai'axaadeec qome naua 'an'onataxaco. Ten, qom saqaÿaloq da 'am ñoqo'ona, nachi selogui' namayipi, sedolec na ÿainec mayi netaigui na aÿap. 
REV.2.17	Qaq ÿoqo'oyi ca ÿaÿaten da n'axaÿaxanaxac, qaq no'on da n'axaÿaxana da l'aqtac so Espíritu Santo da 'enapega na 'amqajnataxanaxaicpi, 'eeta': Cam dauegaxan qome, nachi aÿim sanem da chic ca nallic saq cha'a mayi chigoqo'ot ñi Dios, qataq nataq'en sami' ca coma' lapagaxaic. Qaq que'eca coma' nanettalec ca dalaxaic l'enaxat mayi sa ishit da huo'o ca ÿaÿaten, chaqcata cam ÿaconguet mayi ÿaÿaten.”
REV.2.18	Nataq'en 'auamaxa qome aca 'ede ñi namaxashic piguem l'ec mayi ilotague' na 'amqajnataxanaxaicpi mayi netaña yi Tiatira. Qoneta': “'Eeta' da l'aqtac na llalec ñi Dios, nam 'eeta'am na nodec l'edaxa naua l'ai'te, qataq naua lchil 'eeta'ama na nqashilgaqtac lcat l'enaxat bronce, 'eeta': 
REV.2.19	Aÿim saÿaten 'enauac na 'au'ottacpi, qataq sauattoota da 'adauotaxanaqtaic, qataq da 'adpi'iÿaxac, 'ad'onataxanaxac, qataq da 'adhualaxavic. Qataq saÿaten da ÿataqta ÿacteec nagui da 'ad'onataxanaxac, qaq saq 'en'am so hua'auchiguiñi. 
REV.2.20	Qalaxayi huo'o da sa saÿamaxaden da qoneta. Cha'ayi 'am ÿataqta 'anashiiteguet añi 'alo l'enaxat Jezabel mayi 'eetega da l'aqtaxanaxana ñi Dios. Qalaxayi de'eda lapaxaguenataxanaxac isomaxanapec na ÿamaxashicpi da ÿaueca'aguet da nquishishaxac qataq da chic naq'en na nachitaqtaxanaxat mayi qaÿavigaxat da qoÿanot na nqolacpi. 
REV.2.21	Qaq aÿim mashi sami' da ldaqa' añimayi, da yaqto' ÿaxaadeec naua n'onataxaco. Qalaxayi sa ishit da ÿaxaadeec, qataq sa ishit da ÿaxaañi da nquishishaxac. 
REV.2.22	Qaq ÿoqo'oyi nagui da sa ishit da ÿaxaneec namayipi dam i'ottac añimayi, nachi sa no'on qome ñaq'en añimayi, yaqto' nnaatai', qaq yaqto' ÿataqta huo'o da nque'ejnaxac nam nquishistague'pi añimayi. 
REV.2.23	Qataq salauat qome 'enauac na llalaqpi, yaqto' 'enauac na 'amqajnataxanaxaicpi ishit da ÿaÿaten da aÿim 'eesa da saÿateetac cam saq cha'a nhuennataxac qataq da nquiyaqteÿaxac. Qataq ñi 'oonolec da qoñiita seshiitenguet cam naigui ca i'ottac. 
REV.2.24	Qalaxayi qami' mayi qoñiitaña na Tiatira mayi sa ishit da qoquiigue de'eda napaxaguenataxanaxac qataq sa ishit da qavichiÿa da qauauattoñi dam qoÿiitega saq cha'a lataxac so Satanás, qaq aÿim qami' shinapegalo da sa ishit da qaltaq sauo'o ca lÿa qami' sachilguete. 
REV.2.25	Qalaxayi qauaÿamaxachiitec qome dam mashi qami' hueto'oto, chochi ivitta'a ca na'a'q qom ñi'iguelaq. 
REV.2.26	Qaq cam dauegaxan, qataq ividaxatta'a ca loga'tna da i'ottac cam saÿamaxadeeta, qaq camayi sanem da ÿamaqpec na ÿotta'a't shiÿaxauapi, 
REV.2.27	da yaqto' 'eeta'am da 'eetec ñi ita'a da aÿim ÿanem da samaxasoxonapec. Nachi camayi ilo'ogue na ÿotta'a't shiÿaxauapi, huota'a ca npon lcat. Qaq ilaxachigui namayipi, 'eeta'am naq'en aca naco'oña 'alhua da ilaxachigui. 
REV.2.28	Qataq sanem nataq'en aca huaqajñi mayi yi'oxoñi lalaqte. 
REV.2.29	Qaq cam ÿaÿaten da n'axaÿaxanaxac, qaq no'on da n'axaÿaxana da l'aqtac so Espíritu Santo da 'enapega na 'amqajnataxanaxaicpi.”
REV.3.1	Nataq'en 'auamaxa qome aca 'ede ñi namaxashic piguem l'ec mayi ilotague' na 'amqajnataxanaxaicpi mayi netaña yi Sardes. Qoneta': “'Eeta' da l'aqtac nam lasoqta'a so siete saq cha'api mayi chigoqo'ot ñi Dios qataq soua siete huaqajñi: Aÿim saÿaten 'enauac nam 'au'ottacpi, qataq saÿaten da 'am leuaxaic, nai'ctaxa da huo'o da 'an'aqtaguec da 'am 'anca'altauec. 
REV.3.2	Qaq 'anlouec qome, nachi 'au'añaqchit dam ñaq huo'o 'ad'onataxanaxac mayi mashi huotaique da imeuo. Cha'ayi aÿim sela'a da sa ishit da nalochiguiñi da 'ad'onataxanaxac da imeteetac ñi ita'a Dios. 
REV.3.3	Qaq 'auennate qome da napaxaguenataxanaxac mayi 'auaconguet co'ollaxa. Qaq nachida qoquegue, qataq qoca'aisalo naua 'an'onataxaco. Qaq da sa ishit da 'auatom, nachi 'am ñoqo'ona qome, qalaxayi se'enaxatteguem ca cachaxaic mayi sa ishit da qaÿaÿaten ca laloqo' da nvi'. 
REV.3.4	Qalaxayi huo'o na shiÿaxauapi na netaña na Sardes na sa ishit da ishipaxanaqchi't na alogo. Qaq namayipi aÿim hueta'aguet qome, ÿaatrañi caua lapagaxaiqa alogo, cha'ayi nachi lataxac. 
REV.3.5	Qaq cam dauegaxan qome, nachi qoÿanaxanaxaanguilo caua anogo lapagaxaiqa. Nachi sa ishit da sapalaxat ca l'enaxat da qoÿittau'a aca nanedaxalate na nca'aleec. Qataq sa'axateu'a ñi ita'a qataq na lamaxashic piguem l'ecpi. 
REV.3.6	Qaq cam ÿaÿaten da n'axaÿaxanaxac, qaq no'on da n'axaÿaxana da l'aqtac so Espíritu Santo da 'enapega na 'amqajnataxanaxaicpi.”
REV.3.7	Nataq'en 'auamaxa aca 'ede ñi namaxashic piguem l'ec mayi ilotague' na 'amqajnataxanaxaicpi mayi netaña yi Filadelfia. Qoneta': “'Eeta' da l'aqtac nam ÿataqta qui'itta qataq 'eesa, nam hueto'ot ana lvinaqte ca lma' so nta'a David, nam da ÿauatoigui ca lasom qalaq sa ishit da huo'o ca ishit da ÿapogui, qataq da ÿapogui ca lasom qalaq sa ishit da huo'o ca ishit da ÿauatoigui: 
REV.3.8	Aÿim saÿaten 'enauac nam 'au'ottacpi. Qaq aÿim 'am sanem ñi 'ico' lasom ÿauattaigui mayi sa ishit da huo'o ca ÿapogui. Cha'ayi nai'ctaxa da saqalligueme da 'ad'añaxac, qalaxayi ÿataqta 'aualaxalec da i'aqtac, qataq sa ishit da aÿim 'ancoqtapeguelec. 
REV.3.9	Qaq ÿoqo'oyi aÿim so'otec qome da i'adoto naua l-llicte da qoneta nam quetague' so Satanás, nam shipecaicpi mayi 'eetega da judiopi qalaxayi sa ishit da 'eesa, da yaqto' namayipi ÿaÿateeta da aÿim ÿataqta 'am sauotec. 
REV.3.10	Cha'ayi 'am ÿataqta 'au'ot da i'aqtac da ÿataqta 'anhualaxauen. Qaq ÿoqo'oyi aÿim 'am ñipaxatalec qom ivita ca laloqo' ca ñi'iguenataxanaxac mayi naguelec 'enauacna, da qaÿi'iguen 'enauac na netalec ana 'alhua. 
REV.3.11	Qaq aÿim saqaÿaloq da ñanac. Qaq ÿoqo'oyi 'auaÿamaxattec qome ca 'am hueto'ot, yaqto' sa ishit da huo'o ca ÿacona ca 'anshiitenaxat. 
REV.3.12	Qaq cam dauegaxan qome, nachi aÿim sanagui da 'ico' aca nhuoqte mayi nllañi aca l'onaxanaxaqui ñi ita'a Dios, nachi camayipi sa ishit da nauane' da pa'auec. Qaq camayipi sedelec da l'enaxat ñi ita'a Dios qataq ca l'enaxat cam lma' ñimayi, cam dalaxaic Jerusalén mayi chigoqo'ot na piguem, chigoqtot ñi ita'a Dios. Nataq'en sedelec camayipi ca dalaxaic i'enaxat. 
REV.3.13	Qaq cam ÿaÿaten da n'axaÿaxanaxac, qaq no'on da n'axaÿaxana da l'aqtac so Espíritu Santo da 'enapega na 'amqajnataxanaxaicpi.”
REV.3.14	Qataq nataq'en 'auamaxa qome aca 'ede ñi namaxashic piguem l'ec mayi ilotague' na 'amqajnataxanaxaicpi mayi netaña yi Laodicea. Qoneta': “'Eeta' da l'aqtac nam ÿataqta 'eesa, nam sa ishit da napacalec ca l'aqtac, nam chigoqchigui 'enauac nam i'otpi co'ollaxa ñi Dios. 'Eeta': 
REV.3.15	Aÿim saÿaten 'enauac nam 'au'ottacpi. Qataq saÿaten da sa ishit da 'am tomta, qataq sa ishit da 'am dapaqa. Qaq ¡'onaxáictaxa da chochi 'am tomta, huo'otaq da 'am dapaqa! 
REV.3.16	Qalaxayi sa ishit da chochi 'am dapaqtai'. Qaq cha'ayi sa ishit da 'am tomta, qataq sa ishit da 'am dapaqa, qaq ÿoqo'oyi ishit da 'am sanolec. 
REV.3.17	Cha'ayi 'am qonetega da 'am sallaxanec qataq ÿataqta 'auaÿamaqchiguiñi, qaica ca 'aueetac. Qaq sa ishit da 'aula'a da 'am ÿataqta qaica ca 'adama'. 'Am choxodaicolec, qaica ca yi, 'am qanamaic, qataq qouetauec. 
REV.3.18	Qaq ÿoqo'oyi nagui 'am saqata da aÿim 'auachigoxoto'ot qome da 'aushijnaxana ca ndoteec oro mayi nqachilguishic, da yaqto' ÿataqta 'am sallaxanec, qataq da 'auashijnaxanalo caua 'ogo lapagaxaiqa, da yaqto' 'auapolec da 'adsalhuaxa mayi i'ot da n'agaxa, qataq da 'aushijnaxana ca lata'q naua 'ad'ai'te, da yaqto' 'anauaañi. 
REV.3.19	Cha'ayi aÿim ÿataqta sevidaxato'ot, qataq saÿamaxajñi ca lasouaxashit cam ÿataqta sauotec. Qaq ÿoqo'oyi 'an'añaxat qome, qataq 'ai'axaadeec naua 'an'onataxaco. 
REV.3.20	Qaq ña 'aula'a da aÿim sootaigui na lasom, seÿaxaatac. Qaq da huo'o ca hua'axaÿa da iÿaxanaxac, qaq da aÿim nauateguet, nachi aÿim senoxonoigui ca lma'. Ime, qaq qomi' nqui'axa'u. 
REV.3.21	Qaq cam dauegaxan qome, nachi camayi sanem da huo'o aca nso'onaxaqui ca ñiso'onqa' da aÿim nta'a, da yaqto' 'eeta'am co'ollaq aÿim sauegaxan, nachi ñiso'ona'ai' ñi ita'a Dios. 
REV.3.22	Qaq cam ÿaÿaten da n'axaÿaxanaxac, qaq no'on da n'axaÿaxana da l'aqtac so Espíritu Santo da 'enapega na 'amqajnataxanaxaicpi.”
REV.4.1	Qaq aÿim Juan can ime de'eda, nachi ñamatashiguem, nachi sela'a so lasom na piguem nauattaigui. Qaq se'eso nvilÿaxac mayi 'eeta'am ana nashiide som hua'auchiguiñi da aÿim ntaqtega nachi aÿim 'enapega, 'eeta':
REV.4.1	–Ña 'annotshiguema ne'ena, yaqto' 'am sachaxana nam huotaique da nachaxan qom mashi ime de'eda.
REV.4.2	Huaña, nachi aÿim souaigui da l'añaxac so Espíritu Santo, nachi sela'a aso nta'a nso'onaxaqui neto'ot na piguem. Qaq asa'aso so'onaxaqui huo'o so nso'ootangui. 
REV.4.3	Qaq se'eso nso'ootangui asa'aso so'onaxaqui ÿataqta 'eeta'am da l'oguiaxac na coma' l'enaxat jaspe, huo'otaq na cornalina, da ÿataqta qashilec. Qaq naua laÿil aso so'onaxaqui coleesop so 'ico' qomoxonalo. Na lqashilgaxa qalaq 'eeta'am na coma' esmeralda. 
REV.4.4	Qataq naua laÿil asa'aso so'onaxaqui, qalaq sela'a aso veinticuatro nso'onaxaqui so nquedoxonecpi. Somayipi ÿataqta lapagaxaiqa naua alogo, qataq naua nado'ol ndoteec ana chigaqaigui na oro. 
REV.4.5	Qaq asa'aso so'onaxaqui chigoqtapegueu'a na nqashilgaxa, nlamaxa, qataq na nalataxa. Qataq soua siete ncoÿadaxanaxaqui', na l'edaxa 'eeta'am na nodec. Qaq soomayi nachisoua soua siete saq cha'alo mayi chigoqo'oto ñi Dios. 
REV.4.6	Qaq yi'iyi naloteuga asa'aso so'onaxaqui nataq'en huo'o aso 'eeta'am ana lapel ÿataqta chañi na l'ec qataq chauec.
REV.4.6	Qaq ne'enaua laÿil aso so'onaxaqui, nachi hueta'alo soua cuatro shiguiÿac mayi nca'altrauec. Qaq soomayi ÿataqta nlaqchiguilo na l'oc ana l'aitepi. 
REV.4.7	Qaq so l'auaxanec se'esoua shiguiÿac, somayi 'eeta'am na león. Qaq so lÿa qalaq 'eeta'am na huaca. Qaq so lÿa qalaq 'eeta'am na shiÿaxaua na lashic. Qaq so lÿa qalaq 'eeta'am na vi'ic da huaÿotac. 
REV.4.8	Qaq se'esoua cuatro shiguiÿac, ñi 'oonolec ivi' seis ana lauapi. Qaq na npa'auec ana laua qalaq da'aichiguilo ana l'aitepi, qataq na pa'auo. Qaq soomayi nachi quetro'ot yi na'a'q qataq yi pe da 'eetra':
REV.4.8	'Am mayi ÿataqta 'am qui'itta,
REV.4.8	'am qadataxala' Dios mayi qaica ca 'auqalanapec,
REV.4.8	'am mayi nachi 'eetai' da 'am huo'o,
REV.4.8	qataq nachi'am mayi 'au'onataxaatac nagui, qataq 'auanaÿa'cna.
REV.4.9	Qaq naxa da se'esoua shiguiÿac da ÿi'oxode'n, ÿi'oxodeetrac, qataq ÿanoto da ntonaxa'c som nso'ootangui aso so'onaxaqui mayi chochaq tateec da nachaalataxac, 
REV.4.10	nachi se'eso veinticuatro nquedoxonecpi i'alyiñi naua l-llicte da ÿi'oxoden som chochaq tateec da nachaalataxac. Nachi nqa't naua nado'ol da ÿacho'oto aso nso'onaxaqui. Ime, qaq 'eeta':
REV.4.11	'Am qadataxala' Dios,
REV.4.11	'itchiguiñi da 'am qoÿanot da 'ayi'oxoyic,
REV.4.11	'ad'amaqchic, qataq da 'ad'añaxac;
REV.4.11	cha'ayi 'am 'ad'onatac 'enauacna,
REV.4.11	maichi 'am chigoqchigui,
REV.4.11	qaq ÿoqo'oyi yi'oq 'enauac namayipi.
REV.5.1	Ime, qaq aÿim sela'a aso nede hueta'ague na lhuaq aloic so nso'ootangui aso so'onaxaqui. Asomayi 'eeta'am ana naqta, qoÿittalec na pa'auo qataq na pa'auec. Qaq asomayi qaitoqootalguete soua siete n'anaxanaqte da qaÿapotagui. 
REV.5.2	Qaq sela'a so namaxashic piguem l'ec, ÿataqta qaica ca 'en'am da l'añaxac. Qaq ÿataqta nlamaxaden da denataxaatac, 'eeta':
REV.5.2	–¿Negue'tom ca ishit da ÿauachigui ada nede qataq da nqa't soua n'anaxanaqte?
REV.5.3	Cha'ayi sa ishit da huo'o ca 'oonolec nam hueto'ot na piguem da huo'otaq ishit da ÿauachigui da imeten, qataq nam huetalec ana 'alhua, qataq nam huetaigui anamayi. 
REV.5.4	Qaq aÿim ÿataqta ñiÿiitac, souaxat da qaica ca ishit da ÿañoxot da ÿauachigui da itaxaÿaxan, huo'otaq da chochi imeten asa'aso nede. 
REV.5.5	Nachi so 'oonolec so nquedoxonecpi aÿim 'enapega, 'eeta':
REV.5.5	–Sa ishit qome da 'anoÿiitac. Cha'ayi ñi qoÿiitega León mayi chigoxoigui na llalaqpi so Judá, nataq'en chigoxoguet so nta'a David, ñimayi dauegaxan. Qaq ñimayi ishit da ÿauachigui ada'ada nede qataq da nqa't soua siete qaiuaxaatalguete n'anaxanaqte.
REV.5.6	Nachi sela'a so huetangui na laiñi som so'onqa', huetanguilo soua cuatro shiguiÿac qataq so nquedoxonecpi. Somayi 'eeta'am na qagueta llalec. Qaq somayi nachattañi, qaq yi'oqta da 'eetec co'ollaq qaÿalauat. Qaq somayi siete ana lcouepi qataq siete naua l'ai'te. Qaq ne'enaua l'ai'te nachinaua naua siete saq cha'alo mayi namaxalo 'enauac ana 'alhua ñi Dios. 
REV.5.7	Qaq se'eso qagueta llalec ÿacona asa'aso nede mayi huetaigui na lhuaq som nso'ootangui aso so'onaxaqui. 
REV.5.8	Nachi somayi co'ollaq mashi ÿacona aso nede, nachi soua cuatro shiguiÿac qataq som veinticuatro nquedoxonecpi i'adoto naua l-llicte so qagueta llalec. Qaq ñi 'oonolec se'eso nquedoxonecpi huo'o ana lvique, qataq lasoqta'a ana ÿomaxaquipi mayi chigaqaigui na oro. Qaq anamayipi huetagui na nchinaxanaxat. Qaq ne'ena nchinaxanaxat nachina na nqouagaxaunaxac na lalamaxatpi ñi Dios. 
REV.5.9	Qaq somayipi i'ootac da dalaxaic n'onec, 'eeta':
REV.5.9	'Am ÿataqta 'itchiguiñi da 'auacona ana nede qataq da 'anqa't naua qaiuaxaatalguete n'anaxanaqte;
REV.5.9	cha'ayi 'am qaÿalauat co'ollaxa,
REV.5.9	qaq soua 'adtago'q nachi lashiue da qomi' 'aushijnaxanalo,
REV.5.9	qomi' 'auachigoxottoiguilo na ÿotta'a't shiÿaxauapi mayi ÿotta'a't naua l'aqtaqa,
REV.5.9	da yaqto' 'enauac qomi' lalamqa'te ñi Dios.
REV.5.10	Qataq qomi' 'ai'anaguilo da qomi' nta'al
REV.5.10	qataq da qomi' ltaxaÿaxanaxanqa na shiÿaxauapi da so'onataxanqot ñi qadta'a Dios.
REV.5.10	Qanachi seloxogue 'enauac na huetalec ana 'alhua.
REV.5.11	Ime, qaq aÿim ñamatashiguem, nachi sa'axaÿa da lavilÿaxac so ÿataqta qalota namaxashic piguem l'ecpi coleesop aso so'onaxaqui qataq soua shiguiÿac qataq soua nquedoxonqa. Qaq ÿataqta qaica ca ishit da naloqten somayipi. 
REV.5.12	Qaq ÿataqta nlamaxaden da lavilÿaxac, 'eeta':
REV.5.12	Ñim qagueta llalec mayi qaÿalauat co'ollaxa da qaÿauo'o nachitaqtaxanaqte,
REV.5.12	ñimayi ÿataqta 'itchiguiñi da qoÿanem da damaxasoxonapec
REV.5.12	qataq da nsallaxa, naÿajnec, qataq da n'añaxac,
REV.5.12	n'amaqchic, ñi'oxoyic, qataq ñi'oxonnataguec.
REV.5.13	Qataq sa'axaÿa nataq'en 'enauac nam l'onatacpi ñi Dios mayi hueto'ot na piguem qataq na huetalec ana 'alhua qataq nam huetaigui anamayi, qataq nam huetangui aso auaxai. Qaq 'enauac namayipi 'eeta':
REV.5.13	Da ñi'oxonnataxanaxac, qataq da n'amaqchic, ñi'oxoyic,
REV.5.13	qataq da n'añaxac,
REV.5.13	qoÿanot qome ñim nso'ootangui añi so'onaxaqui,
REV.5.13	qataq ñim qagueta llalec.
REV.5.13	Qaq damayi chochaq tateec qome.
REV.5.14	Qaq soua cuatro shiguiÿac 'eeta':
REV.5.14	–¡Aja', nachi 'eetec!
REV.5.14	Qaq som veinticuatro nquedoxonecpi nachi i'alyiñi naua l-llicte, nachi ÿi'oxoden ñim qaica ca loga't da nachaalataxac.
REV.6.1	Qaq sauaachigui se'eso qagueta llalec can nqat aso 'oonole asa'aso n'anaxanaqtepi, nachi sa'axaÿa so 'oonolec se'esoua cuatro shiguiÿac da lavilÿaxac 'eeta'am na nalataxa, 'eeta':
REV.6.1	–¡'Ayala, ña 'ameten!
REV.6.2	Nachi samata'a, qaq sela'a so caaÿo lapagaxaic. Qaq so netalec huo'o so lchicnec lasoqta'a. Nachi somayi qoÿami' aso nado'o na nta'a. Nachi jec, da yaqto' dauegaxan, qataq da yaqto' nachi 'eetai' da dauegaxaatai'.
REV.6.3	Nachi se'eso qagueta llalec, can qaltaq nqat aso lÿa n'anaxanaqte, nachi sa'axaÿa so lÿa shiguiÿac, 'eeta':
REV.6.3	–¡'Ayala, ña 'ameten!
REV.6.4	Nachi nnoxoneec so lÿa caaÿo togaxadaic. Qaq som netalec somayi qoÿanem da l'añaxac, da yaqto' deuotaxanec da nlagaxa ana 'alhua, qataq da yaqto' i'otec da ñi 'oonolec shiÿaxaua ÿalauat ca lÿa. Nachi somayi qoÿanem so lta'adaic lailonec.
REV.6.5	Qaq se'eso qagueta llalec can qaltaq nqat aso lÿa n'anaxanaqte, nachi qaltaq sa'axaÿa so lÿa shiguiÿac, 'eeta':
REV.6.5	–¡'Ayala, ña 'ameten!
REV.6.5	Qaq samata'a, nachi sela'a so lÿa caaÿo laidaxaic. Qaq so netalec somayi lasoqta'a aso naloqnaxanaxaqui. 
REV.6.6	Nachi sa'axaÿa so n'aqtac chimaxangui na laiñi soua shiguiÿac, 'eeta':
REV.6.6	–Ca un kilo na trigo naÿa'aguet qome aca lashiue ca shiÿaxaua da do'onataxan yi 'oonolec na'a'q, qataq tres kilo na cebada. Qalaxayi sa ishit qome da huo'o ca qon'ac na aceite qataq na lataxa.
REV.6.7	Qaq so qagueta llalec can qaltaq nqat aso lÿa n'anaxanaqte, nachi qaltaq sa'axaÿa so lÿa shiguiÿac, 'eeta':
REV.6.7	–¡'Ayala, ña 'ameten!
REV.6.8	Qaq samata'a, nachi sela'a so lÿa caaÿo qoñoxoic. Qaq som netalec l'enaxat nleuaxa. Qaq so nca'attauo, somayi nachiso so lqui'i cam laponqa' na leuaxaicpi. Nachi se'eso nleuaxa qoÿami' da l'añaxac, da yaqto' ÿalauat ñi 'oonolec na cuatro shiÿaxauapi na huetalec ana 'alhua, da idolec ca alaataxac, qataq ca nqouaxa, qataq na nalolaxa, qataq nam shiguiÿacpi dequi'iÿapec mayi huetalec ana 'alhua.
REV.6.9	Qaq se'eso qagueta llalec can qaltaq nqat aso lÿa n'anaxanaqte, nachi sela'a na lqui'ipi nam qaÿalauat co'ollaxa, souaxat da ipacchigui da i'axattac da l'aqtac ñi Dios. Qaq namayipi hueto'ot na pa'aguiñi aso nca'atoxonaxalate. 
REV.6.10	Nachi somayipi ÿataqta nlamaxaden, 'eeta':
REV.6.10	–'Am qadataxala' Dios mayi ÿataqta 'am qui'itta qataq 'aupactelec cam 'auachaxanapec, ¿chaq laguio', qaq ivita ca laloqo' da 'anmit qataq 'auauo'o ca nhuaxanaguec nam i'ot da qanalaataguec mayi huetalec ana 'alhua?
REV.6.11	Nachi qoÿanema naua alogo lapagaxaiqa somayipi. Nachi qoÿiitega da ñaq cada'ac da deuataxanapec, to' qom ivita da ÿataqta nalota't na lqaÿañicpi mayi l'onataxanaxauapi mayi ña do'onataxaatacot so Cristo, da nachi 'eeta'am qome namayipi da qaÿalauat.
REV.6.12	Qaq se'eso qagueta llalec can qaltaq nqat aso lÿa n'anaxanaqte, qaq samata'a, nachi huo'o so lta'adaic nacholaxanaxa. Qaq aso nala' nachi 'om, qaq ÿataqta napanñi. Qaq so ca'agoxoic qalaq ÿataqta 'eeta'am na ntago'q na ltogaxa. 
REV.6.13	Qaq ana huaqajñipi qalaq najñi, talec ana 'alhua, 'eeta'am ana higo da huo'otaq nmetapiguiñi ana ala mayi ña dadala, souaxat da ÿacholaxan na l'at lta'adaic. 
REV.6.14	Qaq na piguem qalaq nlagaxatapec, 'eeta'am da qainana't. Qaq anam qasoxonaxapi qataq anam delecpi qalaq 'enauac ca'aisalo naua lma'te qanqoÿin. 
REV.6.15	Qaq nam nta'alpi mayi ilotague' nam netalec ana 'alhua, qalaq 'enauac nqañoxotoiguilo naua auaco, nataq'en nqañoxototo naua coma'yi mayi netaiguilo ana qasoxonaxapi. Nataq'en nqañoxojñi 'enauac na 'amaqtaqaicpi, sallaxanecpi, qataq na huataxanaq lta'alpi, qataq na 'añaxaicpi, qataq 'enauac nam nlatacpi qataq nam sa nlatacpi. 
REV.6.16	Qaq namayipi detaqtacot ana qasoxonaxapi qataq na coma'pi, 'eeta':
REV.6.16	–Ña qomi' 'aupataxayiñi qome, qataq qomi' 'ai'oxochiisopa qome da lmejnaxanaxac ñim nso'ootangui añi so'onaxaqui, qataq dam lta'adaic nhuaxanaguecna naq'en ñim qagueta llalec.
REV.6.17	Cha'ayi mashi ivita yi laloqo' dam ÿataqta lta'adaic nhuaxanaguecna. Qaq, ¿négue't ca ishit da nachaata'aguet?
REV.7.1	Qaq can ime de'eda, nachi sela'alo soua cuatro namaxa'shi piguem lashi', nachattrañi, hueta'alo naua cuatro llico na l'at. Soomayi nllitrañi naua l'a'chi, da yaqto' sa ishit da ÿashiidelec ana 'alhua, qataq ana auaxai, qataq ana qo'ipaq. 
REV.7.2	Nataq'en sela'a so 'oonolec namaxashic piguem l'ec chigaqa'ague da nala' lliguishiguem, qaq lasoqta'a aso l'anaxanaqte ñi Dios mayi nca'altauec. Nachi se'eso namaxashic ÿataqta nlamaxaden da 'enapegalo soua lÿa't cuatro namaxa'shi mayi qoÿanema da n'añaxac da yaqto' huo'o ca 'en'ac ana 'alhua qataq aso auaxai. 'Eeta' da l'aqtac somayi:
REV.7.3	–Sa ishit qome da huo'o ca qoñiÿa'ac ana 'alhua qataq aso auaxai qataq ana qo'ipaq, to' qom mashi ime da sa'anaq na latap 'enauac na l-latacpi ñi qadta'a Dios.
REV.7.4	Ime, qaq aÿim sa'axaÿa so lcata yi ivi' na n'anguishicpi. 'Eeta': ciento cuarenta y cuatro mil da ima'a't na n'anguishic na llalaqpi so Israel. 
REV.7.5	Qaq ivi' na doce mil na n'anguishic na llalaqpi so Judá, qataq doce mil so n'anguishic na llalaqpi so Rubén, qataq doce mil so n'anguishic na llalaqpi so Gad, 
REV.7.6	qataq ivi' na doce mil so n'anguishic na llalaqpi so Aser, qataq doce mil so n'anguishic na llalaqpi so Neftalí, qataq doce mil so n'anguishic na llalaqpi so Manasés, 
REV.7.7	qataq ivi' na doce mil so n'anguishic na llalaqpi so Simeón, qataq doce mil so n'anguishic na llalaqpi so Leví, qataq doce mil so n'anguishic na llalaqpi so Isacar, 
REV.7.8	qataq ivi' na doce mil so n'anguishic na llalaqpi so Zabulón, qataq doce mil so n'anguishic na llalaqpi so José, qataq doce mil so n'anguishic na llalaqpi so Benjamín.
REV.7.9	Qaq can ime de'eda, nachi sela'a so ÿotta'a't shiÿaxauapi mayi ÿotta'a't na l'aqtacpi. Somayipi nachattañi, datatau'a so so'onqa' qataq som qagueta llalec. Qaq somayipi ÿataqta qalota, qaica ca ishit da naloqten. Qaq somayipi lapagaxaiqa naua alogo, qataq lasoqta'a ana chaic laue. 
REV.7.10	Qaq 'enauac somayipi i'alaqtagui, 'eeta':
REV.7.10	Da qadca'alaxa chigoqo'ot ñi qadta'a Dios,
REV.7.10	mayi nso'ootangui añi so'onaxaqui,
REV.7.10	qataq ñim qagueta llalec.
REV.7.11	Qaq 'enauac nam namaxashic piguem l'ecpi nachattañi, qaicoleesop aso so'onaxaqui, qataq som nquedoxonecpi, qataq soua cuatro shiguiÿac. Nachi somayipi i'alyiñi naua l-llicte, ÿataqta ividaxata'agueta naua lata'pi naq'en ana 'alhua. Nachi qaÿi'oxoden ñi Dios, 
REV.7.12	qoÿiita':
REV.7.12	¡Aja', nachi 'eetec! Da ñi'oxonnataxanaxac,
REV.7.12	ñi'oxoyic, qataq da naÿajnec, tonaxac,
REV.7.12	qataq n'amaqchic, namaxasoxonaxac,
REV.7.12	qataq da n'añaxac,
REV.7.12	damayi qoÿanot ñi qadta'a Dios,
REV.7.12	qaq damayi qaica qome ca loga't qanqoÿin.
REV.7.12	Aja', nachi 'eetec.
REV.7.13	Nachi so 'oonolec so nquedoxonecpi aÿim inat, 'eeta':
REV.7.13	–¿Négue't ne'ena shiÿaxauapi mayi lapagaxaiqa naua alogo? ¿Chaq huá'ague ca chigaqa'ague?
REV.7.14	Nachi aÿim shiita':
REV.7.14	–Aque', 'am ÿataxala', 'am mayi 'auaÿaten.
REV.7.14	Nachi somayi 'eeta':
REV.7.14	–Qomyi ne'ena, nachina na chigoqtoigui da lta'adaic que'ejnaxac. Nachina na iÿoi' naua alogo qataq ÿataqta qui'itta, souaxat da deÿoxonalo naua ltago'q ñi qagueta llalec. 
REV.7.15	Qaq ÿoqo'oyi namayipi datatau'a na nso'onqa' ñi Dios, qaq do'onataxaatacot ñimayi na na'axa'te qataq na pesa'chi añi l'onaxanaxaqui. Qaq ñim nso'ootangui añi so'onaxaqui, ñimayi ipelteetalec namayipi. 
REV.7.16	Huaña, nachi sa ishit da nque'etaxangui na lqouaxa qataq na laquip. Qataq sa ishit da ÿavigaxat añi nala', qataq da nque'etaxangui na napaxaÿaxa. 
REV.7.17	Cha'ayi ñi qagueta llalec mayi netangui na laiñi yi so'onqa', ñimayi ilo'ogue qome namayipi, 'eeta'am naq'en ana qagueta, qataq ÿauega cam chochi npaxaatashiguem na 'etaxat mayi chigaqaigui da nca'alaxa. Huaña, nachi ñi Dios iÿouec 'enauac na lachi' namayipi.
REV.8.1	Qaq se'eso qagueta llalec can qaltaq nqat aso lÿa n'anaxanaqte mayi ÿapotagui aso nede, nachi cada'ac da ntochiguiñi, ivi' media hora. 
REV.8.2	Ime, nachi sela'a so siete namaxashic piguem l'ecpi nachattañi, datatau'a yi nso'onqa' ñi Dios. Nachi somayipi qoÿami' aso siete nashiidepi. 
REV.8.3	Ime, qataq anac so lÿa namaxashic piguem l'ec, lasoqta'a so lmala' na nchinaxanaxat mayi chigaqaigui na oro. Nachi nachatteu'a aso nca'atoxonaxalate. Nachi qoÿanem so ÿataqta qalota na nchinaxanaxat, da yaqto' ÿaneuo, lÿateuo naq'en da nqouagaxaunaxac 'enauac na lalamaxatpi ñi Dios, da ÿachalec aso nca'atoxonaxalate chigaqaigui na oro mayi netaña yi naloteuga so so'onqa'. 
REV.8.4	Nachi na lmala'q se'eso nchinaxanaxat chigoqtelec na lhuaq so namaxashic da taÿot ñi Dios, qaq lÿatchiguem da nqouagaxaunaxac nam lalamaxatpi ñi Dios. 
REV.8.5	Nachi se'eso namaxashic ÿacona so lmala' na nchinaxanaxat, nachi ÿimaxaigui ana lpoqo so nodec mayi huetalec aso nca'atoxonaxalate. Ime, qaq icodelec ana 'alhua. Nachi huo'o so nalataxa, nlamaxa, nqashilgaxa, qataq so nacholaxanaxa.
REV.8.6	Nachi som siete namaxashic piguem l'ecpi mayi lasoqta'a aso nashiidepi nachi naÿamaxajñi da yaqto' dashiidaxan.
REV.8.7	Nachi som hua'auchiguiñi namaxashic can dashiidaxan, nachi anac aso lachi qataq so nodec ÿalecteguet na ntago'q mayi qaicodelec 'enauac ana 'alhua. Nachi ÿavic añi 'oonole naua tres qo'ipa, nataq'en ana 'alhua, qataq na 'auaqpi dadala.
REV.8.8	Qaq so lÿa namaxashic can ÿashiiyigui aso lashiide, nachi qaÿamaxangui aso auaxai aso 'ico' qasoxonaxa 'ettaigui. Nachi añi 'oonole ñiua tres ana auaxai nachi nañigui na ntago'q, 
REV.8.9	qataq ileu ñi 'oonolec naua tres 'enauac nam huetangui ana auaxai, qataq dolagui añi 'oonole naua tres barco.
REV.8.10	Qataq so lÿa namaxashic can ÿashiiyigui aso lashiide, nachi najñi aso late'edai huaqajñi. Asomayi 'ettaigui, 'eeta'am ana ncoÿadaxanaxaqui. Qaq asomayi tachiguingui añi 'oonole naua tres tala, qataq anam npaxaatashiguempi na l'ec. 
REV.8.11	Qaq asa'aso huaqajñi l'enaxat Chimaxadai. Nachi añi 'oonole naua tres tala nachi ÿataqta chim. Nachi ÿataqta qalota na ileu na shiÿaxauapi, cha'ayi na 'etaxat ÿataqta chim. 
REV.8.12	Qaq so lÿa namaxashic can ÿashiiyigui aso lashiide, nachi 'om na laÿi aso nala' qataq so ca'agoxoic. Qataq 'om añi 'oonole naua tres huaqajñi, nachi huo'o na huaña da napanñi. Qataq cada'ac da sa ishit da yi'oxolec yi na'a'q qataq yi pe.
REV.8.13	Qaq can ime, nachi qaltaq ñamatashiguem, nachi sa'axaÿa so namaxashic piguem l'ec huaÿotac, hueto'ot na piguem ÿataqta nlamaxaden da detaqtac. 'Eeta':
REV.8.13	–¡Aicoue! ¡Ÿataqta choxodaxaso' na netalec ana 'alhua, qom ivita da ÿashiiyigui aca nashiide caua lÿa't tres namaxa'shi piguem lashi'!
REV.9.1	Qaq so lÿa namaxashic piguem l'ec, can ÿashiiyigui aso lashiide, nachi sela'a aso huaqajñi mayi chigoqo'ot co'ollaxa na piguem da talec ana 'alhua. Nachi asomayi qoÿami' aso lvinaqte ca lasom cam laponqa' na leuaxaicpi. 
REV.9.2	Ime, nachi asomayi ÿauatoigui so lasom so laponqa' na leuaxaicpi. Huaña, nachi nnoxooshiguem so lmala'q, 'eeta'am na lmala'q ana qatelaxanaxaqui. Nachi se'eso lmala'q i'ot so napalaxa, cha'ayi ÿapolec aso nala' qataq na piguem. 
REV.9.3	Nachi se'eso lmala'q chigoqtoigui aso shiiquioxoi, nachi huaÿolec ana 'alhua. Nachi asa'aso shiiquioxoi qoÿanem da lshinataxanaxa mayi 'eeta'am da l'añaxac na pelaqtoit mayi huetalec ana 'alhua. 
REV.9.4	Nachi qaÿamaxalec asomayi da sa ishit da huo'o ca 'en'ac na 'auaqpi mayi huetalec ana 'alhua qataq ana qo'ipaq, huo'otaq camachicague't dadala, chaqnata nam shiÿaxauapi mayi sa ishit da huetalec na latap aca l'anaxanaqte ñi Dios. 
REV.9.5	Qalaxayi sa ishit da qaÿashinem da ÿoqta ÿalauat, chaqdata da chochi ÿauo'o da nqui'ic, ividaxatreec naq'en caua cinco ca'agoxoiqa. Qaq de'eda nqui'ic 'eeta'am naq'en da nqui'ic ca shiÿaxaua da huo'otaq inac na pelaqtoit. 
REV.9.6	Nachi que'eca na'a'q na shiÿaxauapi nmittaique qome da l-leuaxa, qalaxayi sa ishit da ÿanata. Qaq nai'ctaxa da nshitaique da ileu, qalaxayi da nleuaxa ca'ai qome namayipi.
REV.9.7	Qaq asa'aso shiiquioxoi 'eeta'am da lataxac na caaÿo da qaÿaqataxaatai' da nalaat. Qaq na lqaic netagui ana 'eeta'am ana nta'a nado'o. Qaq na lashic, qalaq 'eeta'am na lashic na shiÿaxaua. 
REV.9.8	Qaq na laue, qalaq 'eeta'am na laue ana 'alo. Qaq naua lhue, qalaq 'eeta'am ana lhue na león. 
REV.9.9	Qaq na l'oc, qalaq npaxattalec na alaataxaqui lcat. Qaq da l-lamaxa naua laua, qalaq 'eeta'am da l-lamaxa na ÿataqta qalota lauegaxala' ana naigonapi mayi taÿa'a ca alaataxac. 
REV.9.10	Qaq na l'adaxashit, qalaq 'eeta'am na l'adaxashit na pelaqtoit, huo'o ana l'adaxanaqte. Qaq ne'ena l'adaxashit huo'o na lshinataxanaxa, da yaqto' huo'o ca 'en'ac na shiÿaxauapi, ividaxattreec caua cinco ca'agoxoiqa. 
REV.9.11	Qaq asa'aso shiiquioxoi nachi lataxala' som ilotague' cam laponqa' na leuaxaicpi. Qaq se'eso nataxala', somayi l'enaxat Abadón nam l'aqtac na hebreo l'ecpi. Qaq nam griego l'ecpi, qalaq ÿamata'ac Apolión. Damayi naigui da laataxanaxaic.
REV.9.12	Qaq inoxoneec som hua'auchiguiñi nqui'ic, qalaxayi ñaq natai'salo caua lÿa't dos.
REV.9.13	Qataq so lÿa namaxashic piguem l'ec ÿashiiyigui aso lashiide. Nachi sa'axaÿa so n'aqtac chimaqchiguingui na laiñi soua cuatro lcoue aso nca'atoxonaxalate oro mayi netaña ca naloteuga ñi Dios. 
REV.9.14	Nachi se'eso n'aqtac 'enapega se'eso namaxashic mayi ÿashittapigui aso nashiide, 'eeta':
REV.9.14	–'Ausodeec qome ñiua cuatro namaxa'shi piguem lashi' mayi qaicoñittai'salo, ñim netraña yi loigue aso tala l'enaxat Éufrates.
REV.9.15	Huaña, nachi qaisodeec se'esoua cuatro namaxa'shi, da yaqto' ÿalauat ñi 'oonolec naua tres nam shiÿaxauapi. Cha'ayi soomayi nachi qaÿaqataxaatai'salo, da yaqto' da ivita que'eca naloqnec na'a'q mayi huetoigui ca ca'agoxoic qataq vi'i, qaq lhuottai'salo. 
REV.9.16	Qaq sa'axaÿa so lcata so nallippi soomayi mayi netalec na caipi, qaq ivi' na doscientos millones.
REV.9.17	Qaq 'eda da 'eetec da ÿauanaqchic can sela'a som caipi qataq som netalecpi. Qaq se'eso netalecpi lapaqtalguete naua ltogue naua alaataxaqui' mayi togaxadaic, malaxadaic, ÿoqovi da l'oguiaxac. Qaq se'eso caipi naua lqaigo 'eeta'ama na lqaic na león. Qaq naua ala'pi natapoiguilo na nodec, qataq na lmala'q, qataq na 'ico' quiquiaxadaic. 
REV.9.18	Huaña, nachi ileu ñi 'oonolec naua tres nam shiÿaxauapi souaxat se'eso nodec, lmala'q, qataq na 'ico' quiquiaxadaic mayi chigoqtapoigui na alap so caipi. 
REV.9.19	Cha'ayi de'eda l'añaxac se'eso caipi huetaigui na alap qataq na l'adaxashit. Cha'ayi na l'adaxashitpi 'eeta'am na n'adaxanaq. Huo'o na lqaicpi, da yaqto' ishit da denagaxan.
REV.9.20	Qalaxayi nam n'onañi shiÿaxauapi mayi sa ishit da ileema se'esoua napaxaco ñaqaiyita sa ishit da ÿaxaayiñi naua qauema mayi i'otta'pe. Qataq sa ishit da ÿaxaañi da natameetacot nam saq cha'api qauemaicpi, qataq nam nqolacpi mayi chigaqaigui qanqoÿin na oro, plata, bronce, coma', qataq na qo'ipaq mayi sa ishit da demejnaxan, qataq sa ishit da hua'aqa, qataq sa ishit da queuoÿapigui'. 
REV.9.21	Nataq'en sa ishit da ÿaxaañi da dalaataxan, qataq da l'enaxanaxac, qataq da nquishishaxac, qataq da lcachaxac.
REV.10.1	Ime, nachi sela'a so lÿa namaxashic piguem l'ec ÿataqta 'añaxaic, chigoqo'ot na piguem, huetaigui so l'oc, qataq so qomoxonalo coleesop na lqaic. Qataq na lashic, qalaq 'eeta'am na l'edaxa añi nala'. Qataq naua lchil 'eeta'am na nodec l'edaxa. 
REV.10.2	Nataq'en lasoqta'a aso nedole ÿauattagui. Nachi na lapia' mayi aloic petalec naq'en aso auaxai, qataq na n'emaq, qalaq petalec naq'en na 'alhua. 
REV.10.3	Nachi n'axannec da lavilÿaxac da detaqa. Qaq de'eda lavilÿaxac 'eeta'am da huo'otaq desoqo na león. Qaq can i'alaq, nachi soua siete qasoxonaxa nachi detaxai'. 
REV.10.4	Qaq can ime da ltaxaÿaxa'c soua siete qasoxonaxa, nachi aÿim sauotaique shiyiñi. Qalaxayi aÿim sa'axaÿa so n'aqtac, chimqot na piguem, aÿim 'eetega, 'eeta':
REV.10.4	–Sa ishit qome da 'iyiñi da l'aqta'c soua siete qasoxonaxa, yaqto' sa ishit da huo'o ca ÿaÿaten.
REV.10.5	Ime, nachi som namaxashic piguem l'ec mayi selota'a petalec na 'etaxat qataq na 'alhua, somayi ÿachaxanot na piguem na lhuaq aloic. 
REV.10.6	Nachi ÿanot da l'aqtac ñim nachi 'eetai' da nca'altauec, ñim l'onatac na piguem, qataq ana 'alhua, auaxai, qataq 'enauac nam huetalecna, 'eeta':
REV.10.6	–Nagui mashi sa ishit da qaltaq huo'o ca qaiuatta'a. 
REV.10.7	Cha'ayi qom ivita ca laloqo' da ÿashiiyigui aca lashiide ca pa'ateec soua siete namaxa'shi piguem lashi', huaña, nachi ipacchigui 'enauac nam saq cha'api mayi detaxaÿa co'ollaxa ñi Dios. Huaña, nachi ipacchigui da i'aqtaxanaxanec ñimayi nam lamaxashicpi l'aqtaxanaxanecpi.
REV.10.8	Nachi so n'aqtac mayi sa'aqtega chimaqtacot na piguem qaltaq ÿi'iguelaxalec da aÿim 'enapega, 'eeta':
REV.10.8	–'Asoma qome, 'auacona ada nedole ÿauattagui mayi huetaigui na lhuaq lauel dam namaxashic piguem l'ec mayi petalec ana auaxai qataq ana 'alhua.
REV.10.9	Ime, nachi ashic, nachi seÿaxanot so namaxashic, da yaqto' aÿim ÿami' aso nedole. Nachi somayi aÿim 'enapega, 'eeta':
REV.10.9	–Na', nachi 'amatauo qome da qollic. Nachi na 'ap qome ÿataqta ama, 'eeta'am na dapic lli'i. Qaq na 'adhuel qome, qalaq ÿataqta chimigui.
REV.10.10	Nachi sacona aso nedole mayi huetaigui na lhuaq so namaxashic. Ime, qaq sachic. Huaña, nachi na aÿap ÿataqta ama, 'eeta'am na dapic lli'i na lamaic. Qalaxayi can lcopaguingui da sachic, nachi ÿataqta chimigui naq'en na iuel. 
REV.10.11	Ime, qaq aÿim qoÿinapega, qoÿiita':
REV.10.11	–'Am qataq 'avi'iguelaxalec qome da 'au'aqtaxanem da l'aqtac ñi Dios na ÿotta'a't shiÿaxauapi mayi nataq'en ÿotta'a't na l'aqtacpi, nataq'en na qalota nta'alpi.
REV.11.1	Nachi aÿim qoÿami' so coqta mayi 'eeta'am na naloqnaxanaxat. Qaq aÿim qoÿinapega, qoÿiita':
REV.11.1	–Qoñishiguem qome, nachi 'analoqten yi lalogaxa añi l'onaxanaxaqui ñi Dios qataq añim nca'atoxonaxalate. Qataq 'analoqten yi lcata nam yi'oxonnataxaatacpi mayi hueta'a yimayi. 
REV.11.2	Qalaxayi sa ishit qome da 'analoqten yi nqasoxoc añi n'onaxanaxaqui, cha'ayi yimayi qoÿanem nam ÿaqa'a ca chigaqa'ague. Qaq namayipi ÿataqta ÿi'inai' qome yi'iyi la ciudad mayi lalamaxat ñi Dios. Qaq ividaxattreec caua cuarenta y dos ca'agoxoiqa. 
REV.11.3	Nachi aÿim qome sama'q caua dos ÿamaxa'shi, da yaqto' i'axa't naua i'aqtaqa, ÿataqta ividaxattreec caua mil doscientos sesenta na'axa'te. Qaq caamayi ÿaatrañi caua alogo lasouaxaqui'.
REV.11.4	Qaq se'esoua dos n'aqtaxanaxanqa, nachisoua soua dos nanguishi olivos qataq soua dos ncoÿadaxanaxaqui' mayi qoÿaatraña ca netaña ñim lataxala' 'enauac nam huetalec ana 'alhua. 
REV.11.5	Qaq da huo'otaq huo'o ca nshitaique da ÿauo'o ca 'en'ac, nachi soomayi ishit da ncosaueegue na nodec, nachi ishit da ÿataqta nmatchiguiñi da ÿavigaxat 'enauac na npa'aguenaxauapi. Qaq 'eda da 'eetec da nalaataguec da huo'otaq huo'o ca nshitaique da huo'o ca 'en'aque soomayi. 
REV.11.6	Cha'ayi se'esoua n'aqtaxanaxanqa huo'o da l'añaxa'c, da yaqto' ÿapoyigui na piguem da sa ishit da huo'o ca auot da huo'otaq ña i'axatta'pe naua l'aqtaqa ñi Dios. Qataq nataq'en huo'o da l'añaxa'c da nañigui naq'en na 'etaxat na ntago'q, qataq da ÿauo'o da nque'ejnaxac 'enauac nam huetalec ana 'alhua, da nque'etaxangui naq'en na ÿotta'a't napaxaco. Qaq ÿataqta maichi ÿoiqueeta'pe da ÿi'iguelaqtalguete cam i'oteque naq'en namayipi. 
REV.11.7	Qalaxayi qom mashi ima't nam i'o'tpi, nachi so shiguiÿac mayi chigaqaña som laponqa' nam leuaxaicpi, somayi iloquiaxa'n soomayi. Ime, qaq loxonqa, nachi ÿalaua't. 
REV.11.8	Nachi da l'oquiaxa'c soomayi qaÿachitrangui na laiñi so nqa'aic yim lta'adaic la ciudad mayi huaña co'ollaq qaiuaxanguet so qo'ipaq so qadataxala', yim chochi qaÿamata'ac da l'enaxat Sodoma qataq Egipto. 
REV.11.9	Qaq ivi' qome caua tres na'axa'te qataq ca laiñi ca lÿa na'a'q da imeteetac da l'oquiaxa'c soomayi na ÿotta'a't shiÿaxauapi mayi ÿotta'a't na l'aqtacpi. Qaq sa ishit qome da qaÿashin da qailalyiñi. 
REV.11.10	Qaq 'enauac qome nam shiÿaxauapi mayi huetalec ana 'alhua ÿataqta ntootapeguec da nalaatague'c soomayi. Qaq souaxat de'eda ntonaxac, nachi ñi 'oonolec ÿamaxa ca lachitaqtaxanaxat ca lÿa. Cha'ayi se'esoua dos l'aqtaxanaxanqa ñi Dios, soomayi ÿataqta huo'o naq'en da nque'ejnaxac namayipi. 
REV.11.11	Qalaxayi qom inoxoodeec caua tres na'axa'te qataq ca laiñi ca lÿa na'a'q, nachi ñi Dios qaltaq nca'alaxatreec, nachi qaltaq nca'aldeec. Nachi 'enauac nam ÿauaachiguilo soomayi ÿataqta huo'o da lcolanaxa. 
REV.11.12	Ime, qaq se'esoua dos n'aqtaxanaxanqa, soomayi hua'axaÿalo so lta'adaic nvilÿaxac chimqot na piguem, 'eeta':
REV.11.12	–Qauanaishiguemec ne'ena pa'ashiguem.
REV.11.12	Nachi soomayi tadegue da piguem, quedoigui so l'oc. Qaq nam ipa'agueeta'pe soomayi, nachi ÿauaachiguilo. 
REV.11.13	Huaña, nachi huo'o so nacholaxanaxa, nachi nlaguiñi ñi 'oonolec nam diez noÿicpi se'eso la ciudad. Qataq ivi' na siete mil so ileu souaxat se'eso nacholaxanaxa. Qaq nam n'onañi na shiÿaxauapi ÿataqta huo'o da lcolanaxa, nachi ÿi'oxodeetac ñi Dios mayi neto'ot na piguem.
REV.11.14	Qaq inoxoneec se'eso nca'ataxanauo nqui'ic, qalaxayi saqaÿaloq da nvi' cam lÿa mayi pa'ateec naua tres.
REV.11.15	Nachi so pa'ateec soua siete namaxa'shi, somayi ÿashiiyigui aso lashiide. Nachi qai'axaÿa so lta'adaic nvilÿaxacpi mayi chimqot na piguem, 'eeta':
REV.11.15	Da l'onataxanaxac na nta'alpi da ilo'ogue nam huetalec ana 'alhua,
REV.11.15	damayi nagui lalamaxat ñi qadataxala' qataq som namaq nta'a qadca'alaxaqui;
REV.11.15	nachi somayi chochi tateec nagui da ilo'ogue 'enauac namayipi.
REV.11.16	Nachi som veinticuatro nquedoxonecpi mayi datato'ot ca nso'onqa' ñi Dios, somayipi i'alyiñi naua l-llicte, ÿataqta ividaxata'agueta naq'en na latap na 'alhua. Nachi qaÿi'oxoden ñi Dios, 
REV.11.17	qoÿiita':
REV.11.17	'Am sanaxam da qan'achiquiaxac,
REV.11.17	'am qadataxala' Dios mayi qaica ca 'auqalanapec,
REV.11.17	'am mayi nachi 'eetai' da 'am huo'o,
REV.11.17	qataq nachi'am mayi 'au'onataxaatac nagui,
REV.11.17	qataq 'auanaÿa'cna,
REV.11.17	cha'ayi 'am 'au'ogoxona dam qaica ca 'en'am 'ad'añaxac,
REV.11.17	da yaqto' 'aulo'ogue 'enauac nam huetalecna.
REV.11.18	Qaq nam ÿotta'a't shiÿaxauapi ÿataqta dalemata,
REV.11.18	qalaxayi mashi ivita yi laloqo' da 'am 'auauo'o ca nhuaxanaguec 'enauac namayipi.
REV.11.18	Qataq nataq'en mashi ivita yi laloqo' da 'am 'anmit 'enauac nam leuaxaicpi,
REV.11.18	qataq da 'auauo'o ca nshiitenaguec nam 'adamaxashicpi mayi i'axatta'pe naua 'ad'aqtaqa,
REV.11.18	qataq nam nañanot da 'am quetague',
REV.11.18	qataq na 'am ÿi'oxodeetac,
REV.11.18	nai'ctaxa da huo'otaq 'amaqtaqaic,
REV.11.18	huo'otaq da saq 'amaqtaq.
REV.11.18	Qataq nataq'en mashi ivita yi laloqo' da 'am 'aulaxachigui nam nlaxattapiguiñi 'enauac nam huetalec ana 'alhua.
REV.11.19	Huaña, nachi qaÿauatoigui aso l'onaxanaxaqui ñi Dios mayi neta'ague da piguem. Nachi ÿataqta yi'oqta aso laÿi' soua diez lqataxaco ñi Dios. Nachi huo'o so nqashilgaxa, nlamaxa, qataq so nalataxa, qataq so nacholaxanaxa, qataq aso late'edai lachi.
REV.12.1	Nachi qaltaq yi'oq so lÿa n'anec, hueto'ot na piguem, 'eeta': Aso 'alo nachattaigui aso nala', 'eeta'am da lapo'. Qaq so ca'agoxoic, qalaq petalec. Qaq asomayi ÿaatañi aso nado'o na nta'a. Qaq asa'aso ado'o netaguilo soua doce huaqajñi. 
REV.12.2	Qaq asa'aso 'alo, asomayi hualaxai. Qaq ÿataqta dachitattac, nachi i'alaqtac, souaxat da huotaique da deco'o. 
REV.12.3	Ime, qataq yi'oq so lÿa n'anec, huo'ot na piguem, 'eeta': Sa lta'adaic shiguiÿac 'ico' na da'ail'oc da lataxac. Qaq somayi togaxadaic, qataq siete na lqaicpi, qataq diez aso lcouepi. Qaq ñi 'oonolec nam lqaicpi ÿaatañi ana nado'o na nta'a. 
REV.12.4	Qaq na l'adaxashit somayi ÿaualgaxaalec ana huaqajñipi mayi neto'ot na piguem. Nachi ÿanataxajlec naq'en ana 'alhua añi 'oonole naua tres anam huaqajñipi. Qaq se'eso shiguiÿac 'ico' da'ail'oc, somayi nachattot asa'aso 'alo mayi huotaique da deco'o, da nshitaique da chic se'eso llalec da chochi ñiguiñi. 
REV.12.5	Qaq asa'aso 'alo ñiguiñi so llalec ÿale, som qaÿauotaique da nta'a, da yaqto' ilo'ogue 'enauac nam ÿotta'a't shiÿaxauapi, huota'a ca lamaxasoxonaxat lcat. Qalaxayi se'eso llalec, somayi qaiuotaxanec, nachi qaida'a ca nso'onqa' ñi Dios. 
REV.12.6	Qaq asa'aso 'alo, qalaq datauec, taÿa cam tojlec 'alhua, cam ÿaqataxaatapigui' ñi Dios da huotaique lma' asomayi, da yaqto' asomayi qaiqui'axaatac, chochi ivittraue'c caua mil doscientos sesenta na'axa'te.
REV.12.7	Ime, nachi huo'o so lta'adaic loquiaxac, huo'ot na piguem, cha'ayi so lataxala' na namaxashic piguem l'ecpi, l'enaxat Miguel, qataq 'enauac so nallippi, qailoctague' so shiguiÿac mayi 'ico' da'ail'oc. Qaq se'eso shiguiÿac qataq na nallippi ÿataqta deloctac, 
REV.12.8	qalaxayi somayi sa ishit da dauegaxan. Nachi somayi qataq so nallippi qaica ca lma' na piguem. 
REV.12.9	Qaq 'eda da 'eetec co'ollaq qaÿamaqhuec se'eso 'ico' da'ail'oc. Qaq somayi nachiso so n'adaxanaq mayi l'atchiguiñi da datenataxan, l'enaxat Satanás, som shiÿaxaua mayi lma'na. Qaq somayi qataq 'enauac so nallippi qai'odalec ana 'alhua.
REV.12.10	Nachi sa'axaÿa so n'aqtac ÿataqta alam, chimqot na piguem, 'eeta':
REV.12.10	–Mashi nvi' da nca'alaxa, qataq da n'añaxac, qataq da l'onataxanaxac da ilo'ogue 'enauacna ñi qadta'a Dios, qataq da lamaxasoxonaxac som namaq nta'a nca'alaxaqui. Cha'ayi mashi qaÿamaqhuec som ÿasaqtapeguelec na lasouaxashit na qadqaÿañicpi som na'axa'tesa'chi qataq pesa'chi da ÿi'iguelaqtau'a ca netaña ñi qadta'a Dios. 
REV.12.11	Cha'ayi na qadqaÿañicpi loxonec somayi, qaÿachigoqchiguilo naua ltago'q so qagueta llalec, qataq souaxat da n'aqtac mayi i'axattac. Cha'ayi namayipi ÿataqta sa ishit da ñi'itac, qataq qaica ca ÿictega da nai'ctaxa da ileutalec damayi. 
REV.12.12	Qaq ÿoqo'oyi 'am piguem, qataq 'enauac na 'am netalec, ÿataqta qauamaichiguiñi qome. Qalaxayi ÿataqta choxodaicpiolec qome na netalec ana 'alhua qataq asom auaxai. Cha'ayi so shiÿaxaua lma'na ÿataqta dalemata. Qaq somayi qami' huenoteeguesopa, cha'ayi somayi ÿaÿateeta'a da mashi sa qaÿapeque ca laloqo'.
REV.12.13	Qaq se'eso 'ico' da'ail'oc, can ila'a da mashi qaÿamaqña ana 'alhua, nachi icanapec asa'aso 'alo mayi huo'o so llalec. 
REV.12.14	Qalaxayi asa'aso 'alo qoÿanema soua dos late'el laua na vi'ic, da yaqto' ishit da huaÿa'a cam tojlec 'alhua, da yaqto' qaÿoqtaique naq'en se'eso n'adaxanaq, cam huaña da asomayi qaiqui'axaatac, chochi ividaxattreec caua tres vi'iyi, qataq ca laiñi ca lÿa vi'i. 
REV.12.15	Nachi se'eso n'adaxanaq ncosaueegue so 'etaxat, nauoigui naq'en na alap, da ÿauotaique ca l'auaxac, da yaqto' huaÿoxon naq'en asa'aso 'alo. 
REV.12.16	Qalaxayi ana 'alhua itauan asa'aso 'alo. Cha'ayi ana 'alhua ÿauachigui na alap, nachi cañi naq'en se'eso 'etaxat mayi ncosaueegue so shiguiÿac. 
REV.12.17	Huaña, nachi se'eso shiguiÿac ÿataqta dalemataÿa asa'aso 'alo. Nachi somayi jec da iloquiaxan na n'onañi llalaqpi asomayi, nam ÿataqta ÿalaxalguete naua lqataxaco ñi Dios, qataq ÿataqta quetelguete naua 'eesoda lataxaco mayi i'axa't co'ollaxa so Jesucristo.
REV.13.1	Ime, nachi aÿim sooto'ot na loigue aso auaxai. Nachi sauaateguet so shiguiÿac lta'adaic, chigoqchiguingui aso auaxai. Qaq somayi siete na lqaicpi, qataq diez ana lcouepi. Qaq añi 'oonole ana lcouepi ÿaatañi ana nado'o na nta'a. Qaq ñi 'oonolec naua lqaigo, qalaq huetalguete naua l'enqa'te mayi ÿataqta npa'agueneto ñi Dios. 
REV.13.2	Qaq se'eso shiguiÿac mayi sauaachigui, somayi da lataxac 'eeta'am na quiyoc. Qaq naua lchil, qalaq 'eeta'am ana potai. Qaq na alap, qalaq 'eeta'am na león. Nachi se'eso shiguiÿac mayi 'ico' da'ail'oc ÿanem da l'añaxac somayi, qataq aso nso'onaxaqui na nta'a, qataq ÿataqta lta'adaic na namaxasoxonaxacpi ÿanem. 
REV.13.3	Qaq so 'oonolec nam lqaicpi se'eso shiguiÿac 'eeta'am da huo'o so lque'emaxa mayi ishit da qanlem. Qaq se'eso lque'emaxa qanataden, nachi 'enauac nam huetalec ana 'alhua ÿataqta huo'o da l'aalaxa. Huaña, nachi qanayiigue se'eso shiguiÿac. 
REV.13.4	Huaña, nachi qaÿi'oxoden se'eso shiguiÿac mayi 'ico' da'ail'oc, cha'ayi souaxat da ÿanem da damaxasoxonapec se'eso lÿa shiguiÿac. Qaq nataq'en qaÿi'oxoden se'eso shiguiÿac, qoÿiita':
REV.13.4	–¿Negue'tom ca ishit da 'en'am ñi'iñi shiguiÿac? qataq ¿negue'tom ca ishit da delogui' ñimayi?
REV.13.5	Qaq nataq'en qaÿashiitem da se'eso shiguiÿac ishit da nasaxadeec naua n'aqtaqa mayi ÿataqta qauema qataq npa'agueneto ñi Dios. Qataq somayi qoÿanem da ividaxattreec caua cuarenta y dos ca'agoxoiqa da damaxasoxonapec. 
REV.13.6	Qaq 'eda da 'eetec somayi co'ollaq detaqa. Nachi ÿataqta ishiuen da l'enaxat ñi Dios, qataq ñi lauo', qataq 'enauac nam neto'ot na piguem. 
REV.13.7	Nataq'en qaÿashiitem se'eso shiguiÿac da yaqto' iloquiaxan 'enauac nam lalamaxatpi ñi Dios, ivitta'a da 'enauac loxonec, qataq da l'añaxac da yaqto' maichi ÿoiqueetac 'enauac nam ÿotta'a't shiÿaxauapi mayi ÿotta'a't na l'aqtacpi. 
REV.13.8	Nachi se'eso shiguiÿac ÿataqta ÿi'oxodeetac 'enauac nam huetalec ana 'alhua, nam sa ishit da nanettau'a aso nanedaxalate nam lca'alaxaicpi co'ollaq chita'ague da qai'ottac ana 'alhua, asom hueto'ot so qagueta llalec mayi qaÿalauat co'ollaxa.
REV.13.9	Qaq ca ÿaÿaten da n'axaÿaxanaxac, qaq no'on da ÿataqta n'axaÿaxaachiguiñi. 
REV.13.10	Ca ÿauec ca lÿa da icoñi', qaq camayi nataq'en qaicoñi'. Qataq cam huota'a ca lainec da dalaataxan, qaq camayi nataq'en qaÿauota'a ÿiilonec da qaÿalauat. Qaq ÿoqo'oyi nam lalamaxatpi ñi Dios iuen da ÿauo'o da lhualaxavic qataq da lpi'iÿaxac.
REV.13.11	Ime, qataq sela'a so lÿa shiguiÿac. Somayi chigoqtoigui ana 'alhua. Qaq somayi dos soua lcoue, 'eeta'am na qagueta llalec. Qalaxayi naua l'aqtaqa 'eeta'am ca shiguiÿac mayi 'ico' da'ail'oc. 
REV.13.12	Qaq somayi ÿataqta imatta't 'enauac da l'añaxac som hua'auchiguiñi shiguiÿac. Qaq imeteetac naq'en somayi. Huaña, nachi 'enauac ana 'alhua qataq na huetalec anamayi ÿi'oxoden naq'en som hua'auchiguiñi shiguiÿac mayi qanataden so lque'emaxa mayi ishit da qanlem. 
REV.13.13	Nataq'en i'ot na n'anecpi mayi i'ot da n'aalaxa, ivitta'a da chigoqo'ot naq'en na piguem na nodec da talec ana 'alhua. Qaq ÿauaachigui naq'en 'enauac na shiÿaxauapi. 
REV.13.14	Qaq chigoqchigui ne'ena i'ot n'anecpi mayi i'ot da n'aalaxa mayi qaÿashiitem da i'ot da ÿauaachigui naq'en som hua'auchiguiñi shiguiÿac, da yaqto' ÿatenachit 'enauac nam huetalec ana 'alhua. Nachi damaxasoxoolec da qai'ot ca n'enaqtac lqui'i se'eso shiguiÿac mayi huo'o co'ollaxa so lque'emaxa ÿiilonec lliguiñi, qalaxayi ñaqaiyita ishit da nca'aleec. 
REV.13.15	Nachi se'eso ÿaqa'aguet shiguiÿac, somayi qoÿanem da n'añaxac, da yaqto' ishit da nca'aleec naq'en som n'enaqtac lqui'i som hua'auchiguiñi shiguiÿac, da yaqto' se'eso n'enaqtac ishit da detaqa, qataq 'enauac nam sa ishit da ÿi'oxoden asomayi, qalaq ishit da qaÿalauat naq'en. 
REV.13.16	Qaq nataq'en sa ishit da nachaqdata de'eda. Cha'ayi asomayi nataq'en ÿamaxalec da 'enauac nam saq 'amaqtaqpiolec qataq nam 'amaqtaqaicpi, sallaxanecpi qataq nam choxodaqpi, qataq nam sa nlatacpi qataq nam nlatacpi, da yaqto' qaÿauo'o aca n'anaqte na lhuaq aloic, huo'otaq na latap. 
REV.13.17	Huaña, nachi sa ishit da huo'o ca deshijnaxana qataq da huo'o ca imen cam sa ishit da huo'o aca n'anaqte, huo'otaq cam l'enaxat som shiguiÿac, huo'otaq yi ivi' so l'enaxat. 
REV.13.18	Qaq de'eda iuen ca naÿajnec. Qaq ÿoqo'oyi cam huo'o na ÿaÿaten, qaq no'on da naloqna't yi lcata ca naigui da l'enaxat se'eso shiguiÿac. Cha'ayi damayi naigui da l'enaxat ñi shiÿaxaua. Qaq yi lcata de'eda n'enaxat ivi' seiscientos sesenta y seis.
REV.14.1	Qaq can ime, nachi qaltaq ñamatashiguem, nachi sela'a so qagueta llalec petalec aso qasoxonaxa l'enaxat Sión. Qaq somayi nachi hueta'aguet som ciento cuarenta y cuatro mil shiÿaxauapi mayi qoÿittalec na latap da l'enaxat som qagueta llalec qataq da l'enaxat ñi lta'a Dios. 
REV.14.2	Ime, qaq sa'axaÿa so nlamaxa chimqot na piguem. Somayi 'eeta'am na l-lamaxa na lta'adaic l'auaxac, qataq 'eeta'am na nalataxa, qataq 'eeta'am na l-lamaxa ana qalota nviquepi da qaivictapigui. 
REV.14.3	Nachi i'ootac somayipi so dalaxaic n'onec, datatau'a ca nso'onqa' ñi Dios, qataq soua cuatro shiguiÿac, qataq som nquedoxonecpi. Qaq qaica ca ishit da ÿaÿaten se'eso n'onec, nachaqsota se'eso ciento cuarenta y cuatro mil mayi qaÿachigoxottoigui co'ollaxa nam shiÿaxauapi mayi huetalec ana 'alhua da qanca'alaxateec. 
REV.14.4	Qaq somayipi nachiso som sa ishit da ÿauana aca 'alo, qaq ÿataqta qui'itta. Qataq somayipi nachi ca'attapiguiñi' som qagueta llalec cam dataigue. Somayipi qaÿachigoxottaigui co'ollaxa na shiÿaxauapi mayi huetalec ana 'alhua da qanca'alaxateec, 'eeta'am qanqoÿin aca l'auaxana nachitaqtaxanaqte da qoÿanot ñi Dios qataq so qagueta llalec. 
REV.14.5	Qataq somayipi ÿataqta sa ishit da nauane' da nauoigui na alap ca latenataxanaxac. Qaq ÿataqta qui'itta somayipi, ÿoqo'oyi hueta'a cam nso'onqa' ñi Dios.
REV.14.6	Ime, qataq sela'a so lÿa namaxashic piguem l'ec, huaÿotac, hueto'ot na piguem, ÿachitac so n'aqtaxanaxac mayi qaica ca loga't mayi chigaqaigui da nca'alaxa, da yaqto' da'aqtaxanem 'enauac nam netalec ana 'alhua ÿotta'a't shiÿaxauapi mayi ÿotta'a't na l'aqtacpi. 
REV.14.7	Nachi somayi ÿataqta n'axannec da l'aqtac, 'eeta':
REV.14.7	–Ÿataqta huo'o naq 'enec qome qanqashiñi ñi Dios, qataq qavi'oxoyiñi, cha'ayi mashi ivita yi laloqo' da ñimayi nmit na nasouaxashitpi. Qaq qavi'oxoyiñi qome ñim l'onatac na piguem, qataq ana 'alhua, qataq aso auaxai, qataq anam lapelpi mayi npaxaatashiguem na l'ec.
REV.14.8	Qataq ca'attaueegue so lÿa namaxashic, detaqtac, 'eeta':
REV.14.8	–Mashi noxonec yi lta'adaic la ciudad l'enaxat Babilonia, mashi noxonec, cha'ayi yimayi ÿaueeguet 'enauac nam ÿotta'a't shiÿaxauapi da nquishishaxac, 'eeta'am da huo'otaq nÿomaxangui na lataxa.
REV.14.9	Qataq ca'attalec so lÿa namaxashic, nataq'en ÿataqta n'axannec da l'aqtac, 'eeta':
REV.14.9	–Ca ÿi'oxodeetac ñi shiguiÿac qataq so n'enaqtac lqui'i, qataq da huo'otaq ÿauo'o aca n'anaqte na latap, huo'otaq na lhuaq, 
REV.14.10	nachi camayi nÿomgui qome dam qaica ca 'en'am da lchiquiaxac lhuaxanaxanaxac ñi Dios, qom ivita da icodeec dam ÿaqataxaatapigui' layiloxo mayi 'eeta'am ca ndoteec lataxa. Nachi camayi ÿataqta nque'etaxangui qome da lqui'ic ca nodec qataq nam quiquiaxadaic mayi ÿavictaigui. Qaq ÿauaachigui qome nam lamaxashicpi ñi Dios qataq so qagueta llalec. 
REV.14.11	Nachi chochaq tatreec naua na'axa'te qataq pesa'chi da nchitapiguishiguem da nhuaxanaguec nam ÿi'oxodeetac som shiguiÿac qataq som n'enaqtac lqui'i, huo'otaq da n'angui da l'enaxat. Nachi ÿataqta qaica ca nmataxac. 
REV.14.12	Qaq ÿoqo'oyi iuen da ÿataqta ÿauo'o da lhualaxavic nam lalamaxatpi ñi Dios mayi ÿalaxalguete naua lqataxaco ñimayi qataq quetague' so Jesús.
REV.14.13	Ime, nachi sa'axaÿa so n'aqtac chimqot na piguem, aÿim 'enapega, 'eeta':
REV.14.13	–'Iyiñi qome da 'eeta': “Ÿataqta machiguiñi qome nagui ca ileu da huo'otaq ileutañi' da l'amqajnataxanaxac so qadataxala'.” Nachi so Espíritu Santo 'enapec: “Aja', nachi 'eetec.” Cha'ayi camayi nmateeguesop nam l'onataxanaxacpi. Qaq da l'onataxanaxac, qalaxayi sa ishit qome da qaicoua'ai.
REV.14.14	Ime, qaltaq ñamatashiguem, nachi sela'a so l'oc lapagaxaic, qaq se'eso l'oc nso'ootalec so 'eeta'am na llalec na shiÿaxaua. Somayi ÿaatañi aso nado'o nta'a mayi chigaqaigui na oro, qataq lasoqta'a so lpetegaxanaxat ÿataqta ÿaxadaic. 
REV.14.15	Qataq chigoqtoigui aso n'onaxanaxaqui so lÿa namaxashic piguem l'ec. Nachi ÿataqta n'axannec da lavilÿaxac da 'enapega som nso'ootalec so l'oc, 'eeta':
REV.14.15	–'Auquesoxoñi na 'adpetegaxanaxat. Ime, qaq 'auqataxan. Cha'ayi mashi ivita yi naloqnec da qanqat na nanguishic ala mayi huetalec ana 'alhua, cha'ayi mashi ÿi.
REV.14.16	Nachi som nso'ootalec so l'oc nachi iquesoxoñi so lpetegaxanaxat, da yaqto' nqat ana ala na nanguishic mayi huetalec ana 'alhua.
REV.14.17	Ime, qaltaq anac so lÿa namaxashic piguem l'ec, chigoqtoigui aso n'onaxanaxaqui piguem lashi. Qaq somayi nataq'en ÿachitac so lpetegaxanaxat ÿataqta ÿaxadaic. 
REV.14.18	Qataq nnoxoneec so lÿa namaxashic piguem l'ec chigoqtelec aso nca'atoxonaxalate. Somayi nachiso so ishit da ÿamaqpec na nodec. Qaq somayi ÿataqta n'axannec da l'aqtac da iÿaxana som lasoqta'a so lpetegaxanaxat, 'eeta':
REV.14.18	–Ña 'auquesoxoñi na 'adpetegaxanaxat mayi ÿataqta ÿaxadaic. Ime, qaq 'alapona't ana ltaxale ana uva mayi huetalec ana 'alhua. Cha'ayi mashi ivita yi laloqo' da qanqat, cha'ayi mashi ÿataqta ÿita.
REV.14.19	Nachi se'eso namaxashic piguem l'ec, somayi iquesoxoñi so lpetegaxanaxat da nqat ana ala ana uva mayi huetalec ana 'alhua. Ime, nachi ÿasaxaigui so lta'adaic laponaxaqui, da yaqto' qanlom na lli'i. Qaq damayi nachi naigui dam qaica ca 'en'am da lchiquiaxac lhuaxanaxanaxac ñi Dios. 
REV.14.20	Qaq asa'aso uva, can qanlom na lli'i, qalaq huaña qanqoÿin som pa'aueegue da laÿi yi la ciudad. Nachi se'eso naponaxanaxaqui chigoqtoigui na ntago'q. Qaq ne'ena ntago'q ividashiguemque naua lquejnaxanqa'te na caipi. Qaq yi lcachiguiñi se'eso ntago'q ivi' trescientos kilómetros.
REV.15.1	Qataq sela'a so lÿa lta'adaic n'anec mayi ÿataqta i'ot da n'aalaxa, huo'ot na piguem. Somayi 'eeta': So siete namaxashic piguem l'ecpi ÿachita'pe soua pa'atreec napaxaco mayi ÿachaxan ca pa'ateec layiloxo ñi Dios.
REV.15.2	Nataq'en sela'a so 'eeta'am na 'etaxat ÿataqta chauec. Qaq somayi ÿalecta'aguet na nodec. Qataq som shiÿaxauapi mayi sa ishit da nañanot da ÿi'oxoden so shiguiÿac qataq som n'enaqtac lqui'i, qataq sa ishit da n'angui yim ivi' da l'enaxat, qaq somayipi nachattañi, hueto'ot na loigue se'eso 'etaxat mayi ÿataqta chauec. Qaq lasoqta'a ana lviquepi mayi ÿami' ñi Dios. 
REV.15.3	Nachi somayipi i'ootac som l'onec so Moisés som lamaxashic ñi Dios qataq som n'onec da qaÿi'oxoden so qagueta llalec mayi 'eeta':
REV.15.3	Ÿataqta lta'adaic qataq ÿi'oxodaq 'enauac nam 'au'otpi,
REV.15.3	'am qadataxala' Dios mayi qaica ca 'auqalanapec.
REV.15.3	Ÿataqta ÿashictreec qataq 'eesoda nam 'anqa'aico,
REV.15.3	'am mayi 'am lataxala' nam ÿotta'a't shiÿaxauapi.
REV.15.4	Qaq ¿negue'tom cam sa ishit da saq huo'o ca 'enec naq'en 'am, 'am qadataxala'?
REV.15.4	Qataq ¿negue'tom ca saq 'am ÿi'oxoden?
REV.15.4	Cha'ayi nachaq'amta da 'am qui'itta,
REV.15.4	qaq 'enauac qome na ÿotta'a't shiÿaxauapi anac da 'am ÿi'oxoden.
REV.15.4	Cha'ayi ÿataqta qaÿauaachigui da sa ishit da 'anpe'enai' da 'anmit ca lataxac.
REV.15.5	Qaq can ime de'eda, qaltaq ñamatashiguem. Nachi sela'a aso n'onaxanaxaqui piguem lashi da nauatoigui som huetaiguilo soua coma'yi mayi nanettalguete soua lqataxaco ñi Dios. 
REV.15.6	Qaq asa'aso n'onaxanaxaqui nachi chigoqtoiguilo soua siete namaxa'shi piguem lashi' mayi ÿachita'pe soua siete napaxaco. Qaq somayipi naua alogo chigaqaiguilo na lino, qataq ÿataqta qashile'c, qataq huo'oi naua lasot alaxa mayi chigaqaigui na oro, naguelguete naua ltogue. 
REV.15.7	Nachi so 'oonolec soua cuatro shiguiÿac, somayi ÿami' ñi 'oonolec somayipi ana 'ico' ÿomaxaqui mayi chigaqaigui na oro. Qaq asa'aso ÿomaxaquipi ÿataqta nlaqchigui nam qaica ca 'en'am da lchiquiaxac lhuaxanaxanaxac ñi Dios ñim chochaq tatreec naua na'axa'te da nachaalataxac. 
REV.15.8	Nachi se'eso lma' soua nqataxaco, somayi ÿataqta nlaqchigui na lmala'q mayi chigaqaigui dam l'amaqchic qataq da l'añaxac ñi Dios. Huaña, nachi sa ishit da huo'o ca ishit da inoxoneu'a se'eso ndaqa' da saxanaxa da imeueegue se'esoua siete napaxaco mayi ÿachitac soua siete namaxa'shi piguem lashi'.
REV.16.1	Nachi sa'axaÿa so nvilÿaxac ÿataqta alam, chigoqtoigui aso n'onaxanaxaqui da 'eetega som siete namaxashic piguem l'ecpi, 'eeta':
REV.16.1	–Qauesomiÿa qome, qaucoyiilec ana 'alhua nam siete 'ico' ÿomaxaqui' mayi huetaguilo nam qaica ca 'en'am da lchiquiaxac lhuaxanaxanaxaco ñi Dios.
REV.16.2	Nachi jec som hua'auchiguiñi namaxashic da icodelec ana 'alhua. Nachi 'enauac na shiÿaxauapi mayi huo'o ana n'anaqte mayi chigoqo'ot so shiguiÿac qataq natameetacot som n'enaqtac lqui'i, nachi namayipi nashiguem na l'oc na ÿataqta saq maxata lquesaxa qataq ÿataqta qui'aq.
REV.16.3	Qataq jec so lÿa namaxashic da icodelec aso auaxai. Nachi nam l'ec 'etaxat aso auaxai, nachi nañigui na 'eeta'am na ltago'q na leuaxaic. Nachi ileu 'enauac nam huo'o da lca'alaxa mayi huetaigui na 'etaxat.
REV.16.4	Qataq jec so lÿa namaxashic da icodelec anam talapi qataq anam npaxaatashiguem na l'ec. Nachi nataq'en na 'etaxat nañigui na ntago'q. 
REV.16.5	Ime, qaq sa'axaÿa som namaxashic mayi ilotague' na 'etaxat, 'eeta':
REV.16.5	–Ÿataqta ÿaÿamaqchiguiñi de'eda 'au'ot 'adhuaxanaxanaxac, 'am qadataxala' Dios mayi 'am qui'itta, 'am mayi 'au'onataxaatac nagui qataq nachi'am l'atchiguiñi. 
REV.16.6	Cha'ayi 'anÿomaxangui na ntago'q namayipi, qaq damayi ÿataqta 'itchiguiñi, cha'ayi namayipi icodaxatreec co'ollaxa naua ltago'q nam 'adalamaxatpi qataq nam i'axatta'pe naua 'ad'aqtaqa.
REV.16.7	Nataq'en huo'o so sa'axaÿa chimaqteu'a aso nca'atoxonaxalate, 'eeta':
REV.16.7	–Aja', 'am qadataxala' Dios mayi qaica ca 'auqalanapec, 'am ÿataqta 'eesoda naua 'adhuaxanaxanaxaco qataq n'oiteguelo.
REV.16.8	Qataq jec so lÿa namaxashic piguem l'ec da icodelec aso nala'. Nachi qoÿami' aso nala' da l'añaxac, da yaqto' na l'edaxa ishit da ÿavigaxat na shiÿaxauapi. 
REV.16.9	Nachi ÿataqta sa l'axaic da ÿavic 'enauac na shiÿaxauapi. Qalaxayi namayipi sa ishit da ÿaxaadeec naua n'onataxaco, qataq sa ishit da ÿi'oxoden ñi Dios. Chaqdata da ÿataqta ishiueetac ñimayi, ñim ishit da ÿamaqa'pe ne'enaua napaxaco.
REV.16.10	Qataq jec so lÿa namaxashic da icodelec so nso'onqa' so shiguiÿac, nachi 'enauac nam ilotague' somayi ÿataqta napanñi. Nachi na shiÿaxauapi ÿataqta inaiguilo naua lachaqa'te, souaxat da nqui'ic. 
REV.16.11	Qalaxayi namayipi nachi 'en'am sa ishit da ÿaxaañi na qauempi mayi i'ottac. Nachaqdata da ÿataqta ishiueetac ñi Dios mayi neto'ot na piguem, souaxat da nqui'ic qataq na lquesaxa.
REV.16.12	Qataq jec so lÿa namaxashic da icodelec so lta'adaic tala, l'enaxat Éufrates. Huaña, nachi 'im na l'ec 'etaxat se'eso tala, da yaqto' ÿauategue na llic so nta'alpi mayi chigaqa'ague da nala' lliguishiguem.
REV.16.13	Huaña, nachi sauaachigui na alap so 'ico' da'ail'oc, qataq som shiguiÿac, qataq som 'eetega da l'aqtaxanaxanec ñi Dios, da chigoqtoiguilo soua n'eco leguemaxaiqa, 'eeta'ama ana miÿo. 
REV.16.14	Qaq soomayi nachisoua soua lamaxa'shi so Satanás mayi i'ottac na n'anecpi mayi i'ot da n'aalaxa. Qaq soomayi huenoxoodeec, da yaqto' laÿona't 'enauac na nta'alpi mayi huetalec ana 'alhua, da ÿaqataxaatai' da deloqui que'eca na'a'q mayi lvidaxaqui da ÿauo'o ca nhuaxanaguecna ñim Dios mayi qaica ca ÿaqalanapec. 
REV.16.15	“Qaq ña qauloÿa, aÿim ñanac qom sa ishit da aÿim qaÿauotaique, shiita'am ca cachaxaic. Qaq ÿataqta machiguiñi qome cam nlotauec qataq cam ntela'alo caua alogo, da yaqto' sa ishit da huetauec, nachi na shiÿaxauapi ishit da ilogui da l'oquiaxac.” 
REV.16.16	Nachi se'esoua n'eco leguemaxaiqa lapona't na nta'alpi da laponqa' naq'en so 'alhua mayi na hebreo l'aqtaqa l'enaxat Harmagedón.
REV.16.17	Qataq jec so pa'ateec soua siete namaxa'shi piguem lashi' da icodelec na pa'ashiguem. Huaña, nachi chigoqtoigui aso n'onaxanaxaqui piguem lashi so n'aqtac, ÿataqta alam, chigoqchiguiña so so'onqa', 'eeta':
REV.16.17	–Mashi sogote da ime.
REV.16.18	Nachi huo'o so nqashilgaxa, nlamaxa, qataq so nalataxa. Nachi ana 'alhua ÿataqta cholaxan, huo'o so lta'adaic nacholaxanaxa. Qaq somayi ÿataqta napacalec 'enauac nam nacholaxanaxapi mayi huo'o co'ollaq chita'ague da huo'o na shiÿaxauapi ana 'alhua. 
REV.16.19	Nachi so lta'adaic la ciudad colaxagui, somayi tres soua lpoxoÿaqa'te. Nachi 'enauac nam la ciudatpi mayi huetalec ana 'alhua hualolaguiñi. Huaña, nachi ñi Dios iuennate som lta'adaic la ciudad Babilonia, da yaqto' nÿomaxangui dam qaica ca 'en'am da lchiquiaxac lhuaxanaxanaxac mayi ÿaqataxaatapigui' da icodeec layiloxo. 
REV.16.20	Nachi 'enauac ana delecpi qataq ana comadelecpi imeuo. 
REV.16.21	Nataq'en anac aso late'edai lachi da talec na shiÿaxauapi. Añi 'oonole asomayi ivi' cuarenta kilos. Qalaxayi so shiÿaxauapi ÿataqta ishiueetac ñi Dios, souaxat aso lachi, cha'ayi ÿataqta lta'adaic de'eda nhuaxanaxanaxac.
REV.17.1	Nachi so 'oonolec soua siete namaxa'shi piguem lashi' mayi lasoqta'alo soua siete ÿomaxaqui', somayi anac. Nachi aÿim 'enapega, 'eeta':
REV.17.1	–'Ayala, ñaq 'am sachaxana da nhuaxanaguec añim 'alo mayi ÿataqta quishiguetaxai mayi nso'ootalec na qalota 'etaxat. 
REV.17.2	Qaq na nta'alpi mayi ilotague' nam huetalec ana 'alhua, namayipi ÿataqta nquishistague' añimayi. Qaq nam huetalec ana 'alhua, qalaq ÿataqta quichigui da nquishishaxac, 'eeta'am da huo'otaq qanÿomaxangui na lataxa.
REV.17.3	Qaq can ñaq sootaigui se'eso ÿauanaqchic mayi aÿim ÿanem so Espíritu Santo, nachi se'eso namaxashic aÿim ÿauega so tojlec 'alhua. Huaña somayi, nachi sela'a aso 'alo netalec so shiguiÿac togaxadaic mayi nanettalec 'enauac na l'oc na n'enaxatpi mayi ÿataqta npa'aguene' ñi Dios. Qaq somayi siete na lqaicpi, qataq diez ana lcouepi. 
REV.17.4	Qaq asa'aso 'alo da l'oguiaxac naua alogo, qalaq tocalec na lmalaqa' qataq na togaxadaic. Qataq na n'otaxatpi ndoteec na chigaqaigui na oro qataq na qashilgaxadaic coma' qataq ana perla. Qaq asomayi lasoqta'a aso ÿomaxaqui mayi chigaqaigui na oro. Qaq asa'aso ÿomaxaqui ÿataqta nlaqchigui nam i'ot da nqaigaxa qataq nam 'ico' lshipaxanaxa dam nquishishaxac. 
REV.17.5	Qataq asomayi nanettalec na latap so n'enaxat mayi saq cha'a ca naigui. 'Eeta': “Nam ÿataqta 'amaqtaqaic Babilonia, nachana ana late'e ana quishiguetaxaipi qataq 'enauac nam i'ot da nqaigaxa mayi huetalec ana 'alhua.” 
REV.17.6	Qaq can ime, nachi aÿim ñanoma da asa'aso 'alo taxai. Asomayi itaqchit na ltago'q nam lalamaxatpi ñi Dios qataq nam qaÿalauatpi souaxat da i'axattac so Jesús. Qaq can sauaachigui de'eda, nachi ÿataqta huo'o da i'aalaxa. 
REV.17.7	Nachi som namaxashic aÿim 'enapega, 'eeta':
REV.17.7	–¿Tá'ainco' yi ÿataqta huo'o da 'ad'aalaxa? Nagui 'am sa'axatem dam naigui saq cha'a añi'añi 'alo qataq yim shiguiÿac mayi netalec, yim siete na lqaicpi qataq diez ana lcouepi. 
REV.17.8	Yi'iyi shiguiÿac mayi 'auauaachigui, yimayi co'ollaxa nca'altauec, qalaxayi nagui mashi saqca. Qalaxayi yimayi qaltaq nnoxooshiguem qome da chigaqaña cam laponqa' na leuaxaicpi, qom mashi yaqta'a da ivita ca ÿoqta loga't. Huaña qome, nachi nam huetalec ana 'alhua nam sa ishit da qoÿittau'a acam lmalate nam qanca'alaxateecpi co'ollaq saxanaqaca ana 'alhua, nachi namayipi ÿataqta huo'o da l'aalaxa qom ÿauaachigui se'eso shiguiÿac mayi nca'altauec co'ollaxa, qalaxayi mashi saqca, qalaxayi qaltaq ÿi'iguelaxalec qome da nca'aleec.
REV.17.9	Qaq de'eda sa'axat nagui, damayi iuen ca naÿajnec, da yaqto' qaÿaÿaten: Da ne'enaua siete lqaigo, naamayi naiguilo naua siete lcomadaxalatel mayi nso'ootalguete añi'añi 'alo. 
REV.17.10	Qataq nataq'en ne'enaua nqaigo, naamayi nachi naiguilo naua siete nta'al. Qaq cinco soua mashi qaicaua ne'ena nta'alpi. Qaq 'oonolec nagui ñi ña do'onataxaatac. Qaq que'eca lÿa, qalaq ñaq natai'. Qaq qom nvi' cam pa'ateec, qalaq saqaÿaloq qome da imeuo. 
REV.17.11	Qaq se'eso shiguiÿac mayi nca'altauec co'ollaxa, qalaxayi mashi saqca somayi, nachiso som pa'ateec qominchiyi nam nta'alpi. Qalaxayi somayi nachiso som maichi 'oonolec nam siete nta'al. Qaq qom ime, nachi somayi ivita ca ÿataqta loga't.
REV.17.12	Qaq se'esoua diez lcoue mayi 'auauaachiguilo, soomayi naiguilo caua diez nta'al mayi saxanaxa da do'onataxa'n da nta'al. Qalaxayi caamayi ÿacongueta qome da lamaxasoxonaxa'c da nta'al, nataq'en so shiguiÿac, qalaxayi ivi' una hora. 
REV.17.13	Qaq que'eca diez nta'alpi ÿataqta 'oonolec qome da lhuennataxa, nachi ÿanem da l'añaxac qataq da lamaxasoxonaxac da yaqto' lataxala' ca shiguiÿac. 
REV.17.14	Qaq namayipi delogui' qome so qagueta llalec. Qalaxayi somayi loxonec qome namayipi, cha'ayi somayi nachiso so lataxala' na nataxala'pi qataq lta'a na nta'alpi. Qataq na hueta'aguetpi somayi nachina nam ÿataqta qaiÿaxana qataq lca'aguishicpi ñi Dios. Qataq namayipi quetague' somayi.
REV.17.15	Nachi so namaxashic qataq aÿim 'enapega, 'eeta':
REV.17.15	–Ne'ena qalota 'etaxat mayi 'aulota'a, nam nso'ootelec añi'añi 'alo mayi quishiguetaxai, namayi nachina na ÿotta'a't shiÿaxauapi mayi ÿotta'a't na l'aqtacpi. 
REV.17.16	Qaq ana'ana diez lcouepi mayi 'auaachigui se'eso shiguiÿac, anamayipi qome ÿataqta nquiÿa qome añi'añi quishiguetaxai. Nachi ÿataqta qaÿalata'a't, qataq qaÿachitauec, qataq qanallic na lapat, qataq qaÿasaxangui ca nodec da qaÿavigaxat. 
REV.17.17	Qaq nachiñi ñi Dios ñi ÿachanguita naua lquiyaqte namayipi da i'ot cam 'eetapeguec ñimayi, da namayipi 'oonolec naq'en lhuennataxac, da yaqto' ÿanagui da lamaxasoxonaxac da nta'a som shiguiÿac, chochi ivitta'a da ipacchigui 'enauac nam detaxaÿa ñi Dios. 
REV.17.18	Qaq asa'aso 'alo mayi 'auauaachigui, nachiyi yim la ciudad lta'adaic mayi ilo'ogue 'enauac nam nta'alpi mayi huetalec ana 'alhua.
REV.18.1	Qaq can ime de'eda, nachi qaltaq sela'a so lÿa namaxashic piguem l'ec, chigoqtot na piguem. Qaq somayi ÿataqta lta'adaic da l'añaxac. Nachi 'enauac ana 'alhua ÿataqta yi'oqtelec naq'en na l'edaxa. 
REV.18.2	Qataq ÿataqta alam da lavilÿaxac, detaqtac, 'eeta':
REV.18.2	–Mashi noxonec yim lta'adaic la ciudad l'enaxat Babilonia. Mashi noxonec. Qaq yimayi lma' nagui na lamaxashicpi so shiÿaxaua lma'na, qataq nqañoxotaqa' 'enauac na saq cha'a qauemaicpi, qataq laÿoqo' nam maÿopi mayi nshipaxan qataq nqaigaxatpi. 
REV.18.3	Cha'ayi 'enauac nam ÿotta'a't shiÿaxauapi ÿataqta quichigui da nquishishaxac, 'eeta'am da huo'otaq qanÿomaxangui na lataxa. Qataq 'enauac nam nta'alpi mayi ilotague' nam huetalec ana 'alhua ÿataqta nquishistapegue' yimayi, 'eeta'am aca 'alo. Qataq 'enauac nam nmenaxaicpi mayi huetalec ana 'alhua ÿataqta isallaqchit nam qalota lqopitaxanaqtaic yimayi.
REV.18.4	Qataq sa'axaÿa so lÿa n'aqtac, chimqot na piguem, 'eeta':
REV.18.4	–Qoquiÿa'ai qome ne'ena la ciudad, qami' mayi qami' ÿalamaxatpi, yaqto' sa ishit da qau'ochi nam lli'itaxaloxopi, qataq yaqto' sa ishit da qami' ividaugalo ca nhuaxanaguec. 
REV.18.5	Cha'ayi na lli'itaxaloxopi yimayi ÿataqta loguishiguem, ivido'ot na piguem. Qaq ñi Dios mashi tachigui lauel nam qauemsat mayi i'ot yimayi. 
REV.18.6	Qaq qaushiichiñiÿa'aguet qome yimayi, ÿataqta qau'enaxachiiteguet da 'eetec naq'en nam laÿipi. Qalaxayi ÿataqta ÿacteec qanqashiñi cam qai'añiim yimayi, 'eeta'am da 'eetec da ÿataqta qauallicñiÿa't na ÿotta'a't qui'aq lataxa, da yaqto' qai'añiim. 
REV.18.7	Qataq qauauo'oi qome da nqui'ic qataq da nque'ejnaxac yimayi, ÿataqta qau'enaxachiichigui da 'eetec da ñi'oxonnaxac qataq na qalota lqopitaxanaqtaic. Cha'ayi da lquiyaqteÿaxac naxa yimayi 'eeta': “Aÿim ñiso'ootaña ne'ena, aÿim nate'e. Qaq sa ishit da aÿim pa'ai, qataq sa ishit da huo'o ca ñique'ejnaxac.” 
REV.18.8	Qaq nachida da huo'o mshi 'eeta'am da 'oonolec na'a'q qanqoÿin na nhuaxanaguecpi, 'eeta': l-leuaxa, nque'ejnaxac, lqouaxa, qataq qaidolec ca nodec da qaÿavigaxat. Cha'ayi ÿataqta qaica ca ÿaqalanapec ñim qadataxala' Dios mayi ÿauo'o da nhuaxanaguec.
REV.18.9	Qaq nam nta'alpi mayi 'ico' nquishistapegue' yimayi, qataq nhuanau'a nam qalota lqopitaxanaqtaiguesat, namayipi qome ÿataqta noÿiitac, qataq n'alaqtapiguiñi qom ÿauaachigui na lmala'q da navigaqtaguec yimayi. 
REV.18.10	Qaq ÿataqta qaÿoqteuga qome namayipi, souaxat da ñi'iÿa da nhuaxanaguec yimayi. Nachi namayipi 'eeta':
REV.18.10	–¡'Agai! ¡Ÿataqta 'am choxodaxaso', 'am mayi ÿataqta 'am lta'adaic Babilonia, 'am mayi qaica ca 'auqalanapec! Cha'ayi ÿataqta qaica ca queuoigui da 'anhuaxanaguec.
REV.18.11	Qataq nam nmenaxaicpi mayi huetalec ana 'alhua nataq'en ÿataqta noÿiitac, qataq n'alaqtapiguiñi souaxat yi'iyi la ciudad. Cha'ayi nachi qaica ca ishit da deshijnaxana nam lmenec mayi ndotai'. 
REV.18.12	Nam lli'acpi mayi huo'o na chigaqaigui na oro, plata, qashilgaxadaic coma', perla, qataq na no'on hualoq mayi chigaqaigui na lino, qataq na seda, qataq na imalaqlec da ltogaxa, qataq na togaxadaic; nataq'en 'enauac na ÿotta'a't qo'ipaq ama na laita, qataq nam n'onatac mayi chigaqaigui na marfil, qataq na no'on qo'ipaq, qataq na lcat l'enaxat bronce, hierro, qataq na coma' mármol; 
REV.18.13	qataq nam laÿi lli'ac canela, qataq nam ÿotta'a't ama na laita, nchinaxanaxat, qataq na qo'ipaq lcha'q l'enaxat mirra, qataq na codaxat, lataxa, aceite, 'ayiiña, qataq na trigo; nataq'en na shiguiÿacpi mayi nauegaxanaxala', qaguetapi, caipi, naigonapi, qataq na nlatacpi mayi yi'oqchigui shiÿaxauapi. 
REV.18.14	Qaq da qaitaxaÿa qome yi'iyi la ciudad, qalaq qoÿiita':
REV.18.14	–¡Qachi mashi imeuo 'enauac na 'adamanecpi, qataq imauec da daqat 'enauac dam 'adsallaxa qataq dam 'adyaquiaxac mayi 'am hueto'ot!
REV.18.15	Qaq nam shiÿaxauapi mayi lmenec ne'enapi qataq ÿachigoxotchigui da lsallaxa yi'iyi la ciudad, namayipi ÿataqta qaÿoqteuga, souaxat da ñi'iÿa da nhuaxanaguec yimayi. Nachi ÿataqta noÿiitac qataq n'alaqtapiguiñi. 
REV.18.16	Nachi 'eeta':
REV.18.16	–¡Ÿataqta 'am choxodaxaso', 'am mayi 'am lta'adaic la ciudad! 'Am mayi qoneta'am aca 'alo mayi n'otaxat na no'on hualoq. Naua alogo tocalguete na lmalaxa qataq na togaxadaic, qataq na n'otaxat chigaqaigui na oro qataq na qashilgaxadaic coma' qataq ana perlas. 
REV.18.17	¡Ÿataqta qaica ca queuoigui da imeuo qanqoÿin dam lta'adaic lsallaxa!
REV.18.17	Qaq 'enauac na l'opi ana barco, qataq nam nqottauo, qataq nam 'etaxat l'opi, qataq 'enauac nam do'onataxaatac mayi huetangui na 'etaxat, namayipi ÿataqta qaÿoqteuga. 
REV.18.18	Qaq da ila'a na lmala'q da navigaqtaguec yi'iyi la ciudad, nachi i'alaq, 'eeta':
REV.18.18	–¿Negue'tom ca lÿa la ciudad da huo'otaq 'eeta'am yim ya' la ciudad?
REV.18.19	Nachi namayipi imejleguete naua lqaigo na 'alhua, nachi noÿiitac, qataq n'alaqtapiguiñi, 'eeta':
REV.18.19	–¡Ÿataqta choxodaxaso' yi'iyi lta'adaic la ciudad! Cha'ayi da lsallaxa nachida da isallaqchit 'enauac nam huo'o ana nbarco. ¡Qalaxayi ÿataqta qaica ca queuoigui da 'am qanlaxajñi!
REV.18.20	Qalaxayi ÿataqta 'antonec qome yi'iyi la ciudad, 'am piguem, qataq qami' lamaxa'shi so Jesús, qataq qami' l'aqtaxanaxanecpi ñi Dios, qataq 'enauac qami' lalamaxatpi ñimayi. Cha'ayi ñi Dios i'ot da nhuaxanaguec yimayi, souaxat da qoñiita.
REV.18.21	Nachi so 'oonolec namaxashic piguem l'ec mayi ÿataqta qaica ca 'en'am da l'añaxac, somayi ÿacoosop so coma' lta'adaic mayi 'eeta'am na namaicnaxanaxat. Nachi ÿasaxangui aso auaxai, nachi 'eeta':
REV.18.21	–'Eda qome da 'eetec da qaÿasaxañi yi Babilonia, yim ÿataqta lta'adaic la ciudad. Nachi sa ishit qome da qanauanapegue' da qaltaq qailogui. 
REV.18.22	Huaña qome, nachi sa ishit da qai'axaÿapega da huetangui na 'anqa'aicpi aca nvique arpa qataq ana nashiide l'enaxat flauta qataq ana trompeta. Nachi sa ishit da huo'o ca camachaqca 'onataxanaxaic, qataq sa ishit da qai'axaÿapega ca l-lamaxa aca namaicnaxanaqte coma'. 
REV.18.23	Qataq sa ishit da 'edoigui ana 'adcoÿadaxanaxaquipi, qataq nachi sa ishit da qai'axaÿa ca laÿac cam huadona't, qaq nai'ctaxa da na 'admenaxanaxanecpi co'ollaxa ndoteec na 'añaxaicpi mayi huetalec ana 'alhua, qataq ÿataqta 'auatenachit 'enauac co'ollaxa na ÿotta'a't shiÿaxauapi da 'audolec da 'ayi'iyaqnataxanaxac.
REV.18.24	Cha'ayi yi'iyi la ciudad nachi huaña da qailalec na ltago'q nam i'axatta'pe co'ollaxa na l'aqtaqa ñi Dios, qataq nam lalamaxatpi ñimayi, qataq 'enauac nam qaÿalauatpi mayi hualec ana 'alhua.
REV.19.1	Qaq can ime de'eda, nachi sa'axaÿa da lavilÿaxac so ÿataqta saq llalcolec shiÿaxauapi, chimqot na piguem, 'eeta':
REV.19.1	¡Shi'oxodenaq ñi qadta'a Dios!
REV.19.1	Cha'ayi da nca'alaxa,
REV.19.1	ñi'oxoyic, qataq da n'añaxac lalamaxat ñimayi.
REV.19.2	Cha'ayi ñimayi ÿataqta n'oiteguelo naua lhuaxanaxanaxaco qataq 'eesoda.
REV.19.2	Cha'ayi ñimayi ÿauo'o da nhuaxanaguec aso quishiguetaxai
REV.19.2	mayi n'aqchit 'enauac na huetalec ana 'alhua da nquishishaxac,
REV.19.2	qataq ishiitenguet asomayi souaxat da nalaataguec nam lamaxashicpi ñimayi.
REV.19.3	Ime, qataq ñi'iguelaxashiguem se'eso nvilÿaxac, 'eeta':
REV.19.3	–¡Shi'oxodenaq qome ñi Dios! Cha'ayi na lmala'q da navigaqtaguec yi'iyi la ciudad, damayi chochaq tateec da nchitapiguishiguem.
REV.19.4	Nachi so veinticuatro nquedoxonecpi qataq soua cuatro shiguiÿac, soomayi nqapaxangueta ana 'alhua. Nachi ÿi'oxode'n ñi Dios mayi nso'ootangui aso nso'onaxaqui da nta'a, 'eeta':
REV.19.4	–¡Aja', nachi 'eetec! ¡Shi'oxodenaq ñi Dios!
REV.19.5	Nachi sa'axaÿa so nvilÿaxac chimaqtelec so so'onqa', 'eeta':
REV.19.5	Qavi'oxoyiñi qome ñi qadta'a Dios,
REV.19.5	'enauac da qoñiita mayi qau'onataxañiitacot
REV.19.5	qataq ÿataqta qaualaqaiguet ñimayi,
REV.19.5	'enauac da qoñiita nam qapi'olecpi qataq nam 'amaqtaqaicpi.
REV.19.6	Qaq nataq'en sa'aqchigui na l'aqtacpi na 'eeta'am na qalota shiÿaxauapi, qataq 'eeta'am da l-lamaxa na lta'adaic l'auaxac qataq na lta'adaic nalataxa, 'eeta':
REV.19.6	¡Shi'oxonnataxanaq! Cha'ayi ivita yi laloqo' da ilo'ogue 'enauacna
REV.19.6	ñim qadataxala' Dios mayi qaica ca ÿaqalanapec.
REV.19.7	Ÿataqta samaqchiguiñi, ñitonaqtapigui', qataq shi'oxodenaq ñimayi,
REV.19.7	cha'ayi mashi ivita yi laloqo' da huadon ñi qagueta llalec.
REV.19.7	Añi lhua mashi sogote da naÿamaxattai',
REV.19.8	qaq añimayi qaÿashiitem da n'ot
REV.19.8	da ÿaayiñi naua no'o'n alogo chigaqaiguilo na lino.
REV.19.8	Naamayi qui'itte' qataq qashile'c.
REV.19.8	Cha'ayi na nogoxot mayi chigaqaigui na lino, namayi nachi naigui dam nachaalataxac qui'itta nam lalamaxatpi ñi Dios.
REV.19.9	Nachi som namaxashic aÿim 'enapega, 'eeta':
REV.19.9	–'Iyiñi qome da 'eeta': “Ÿataqta machiguiñi qome na qaiÿaxana da ÿalectau'a ca ladonaxac so qagueta llalec.”
REV.19.9	Nachi qaltaq aÿim 'enapega, 'eeta':
REV.19.9	–De'eda l'aqtac ñi Dios, damayi ÿataqta 'eesa.
REV.19.10	Nachi aÿim sa'adoto naua illicte, da yaqto' shi'oxoden som namaxashic. Qalaxayi somayi aÿim 'enapega, 'eeta':
REV.19.10	–Sa ishit da nachi qonetec de'eda. Cha'ayi aÿim chochi aÿim lamaxashic ñi Dios. Nachi 'am shiita'am, qataq 'enauac nam 'adqaÿañicpi mayi ÿataqta quetelguete nam l'aqtaxanaxaco mayi 'eesoda so Jesús. Qaq ñim Dios mayi 'avi'oxoden.
REV.19.10	Cha'ayi de'eda l'aqtaxanaxac so Jesús, damayi nachida da i'añaqchit nam i'axatta'pe naua l'aqtaqa ñi Dios.
REV.19.11	Huaña, nachi sela'a na piguem da nauatoigui, nachi nachaxan so caaÿo lapagaxaic. Qaq som netalec l'enaxat ipacchiguilo naua l'aqtaqa qataq 'eesoda. Qaq da nloquiaxac ÿaÿamaqchiguiñi da nta'a qataq da nmit na shiÿaxauapi. 
REV.19.12	Qaq naua l'ai'te ÿataqta 'edoiguilo, 'eeta'ama na nodec l'edaxa. Qaq na lqaic netagui ana ÿataqta qalota nado'o na nta'a. Qaq som l'enaxat mayi nanettañi, chaqsota somayi ÿaÿaten. 
REV.19.13	Qaq somayi soua ÿaatrañi alogo ÿataqta huaguilo na ntago'q. Qaq da l'enaxat somayi, 'eeta': L'aqtac ñi Dios. 
REV.19.14	Qaq somayi nachi ca'attague' na allippi piguem l'ecpi. Namayipi ÿaatrañi naua alogo mayi chigaqaiguilo na lino, ÿataqta ÿapaga'q qataq qui'itte'. Qaq netalec na caaÿo lapagaxaicpi. 
REV.19.15	Qaq na alap somayi netaigui so ÿiilonec ÿataqta ÿaxadaic, da yaqto' idolec na ÿotta'a't shiÿaxauapi da ique'emaqchit. Qataq da yaqto' nta'a, huota'a ca npon lcat. Qaq somayi 'eeta'am ca nlom na lli'i ana uva da ÿauo'o ca nhuaxanaguecna, qataq da deÿomaxanataxangui cam 'eeta'am na ndoteec lataxa mayi nachida dam qaica ca 'en'am da lchiquiaxac layiloxo ñi Dios mayi qaica ca ÿaqalanapec. 
REV.19.16	Qataq somayi so lapo' qataq na ltele'ta nachi nanettalec so l'enaxat, 'eeta': Lta'a na nta'alpi qataq lataxala' na nataxala'pi.
REV.19.17	Ime, qaq sela'a so namaxashic piguem l'ec petalec aso nala'. Nachi ÿataqta n'axannec da lÿaxanaxac da iÿaxana 'enauac na maÿopi mayi huaÿotac, hueto'ot na piguem, 'eeta':
REV.19.17	–Qayalaÿi, qalopoñiÿa't, da yaqto' qaualliquiitau'a ca lta'adaic nqui'axac mayi ÿaqataxanai' ñi Dios, 
REV.19.18	da yaqto' qolliqui na lapat na nta'alpi, qataq na huataxanaq lta'alpi, qataq nam 'añaxaicpi, qataq na lapat na caipi, qataq nam netalecpi, qataq 'enauac na shiÿaxauapi, nai'ctaxa ca nlatac, huo'otaq sa nlatac, nai'ctaxa ca 'amaqtaqaic, huo'otaq saq 'amaqtaq.
REV.19.19	Nachi sela'a som 'ico' da'ail'oc qataq na nta'alpi mayi huetalec ana 'alhua qataq 'enauac na nallippi. Qaq namayipi lapona't, da yaqto' qailogui' som netalec so caaÿo qataq so nallippi. 
REV.19.20	Qaq se'eso shiguiÿac, qalaq qaicoñi', nataq'en so 'eetega l'aqtaxanaxanec ñi Dios mayi i'ottac na n'anecpi mayi sa qaÿauanapega da yaqto' qai'amaqten so shiguiÿac. Qaq chigoqchigui ne'ena n'anecpi se'eso 'eetega da n'aqtaxanaxanec da ÿatenachit nam nashiiteguet aso l'anaxanaqte so shiguiÿac, qataq da ÿi'oxoden so n'enaqtac lqui'i. Qaq se'eso shiguiÿac qataq som 'eetega da n'aqtaxanaxanec, soomayi nachi nca'altrauec qanqoÿin da qaÿasaxayingui so lta'adaic nodec mayi huaña da ÿavictac na quiquiaxadaic. 
REV.19.21	Qaq so laÿipi, qalaq 'enauac qaÿalauat, qaidolec so ÿiilonec mayi netaigui na alap som netalec so caaÿo. Nachi 'enauac nam maÿopi ÿataqta comadaxaicpi, souaxat na lapat somayipi.
REV.20.1	Qaq can ime de'eda, nachi sauaateguet so namaxashic chigoqtot na piguem, lasoqta'a aso lvinaqte cam laponqa' na leuaxaicpi qataq so lta'adaic ncoñitaxanaxat. 
REV.20.2	Qaq se'eso namaxashic, somayi ÿaconeu'a so 'ico' da'ail'oc som l'atchiguiñi n'adaxanaq mayi nachiso so shiÿaxaua lma'na, l'enaxat Satanás, nachi icoñidai' mil vi'iyi. 
REV.20.3	Nachi ÿasaxaña cam laponqa' na leuaxaicpi. Nachi ÿapou'a, qataq itoqoolec aso l'anaxanaqte, da yaqto' sa ishit da qaltaq ÿatenachit na ÿotta'a't shiÿaxauapi, to' qom mashi inoxoodeec ca mil vi'iyi. Qaq qom mashi inoxoodeec que'ecaua vi'iyi, nachi somayi cada'ac da qaisouec.
REV.20.4	Qaq can ime, nachi sela'a aso nso'onaxaquipi na nta'a. Qaq asomayipi nachi nso'ootangui som qoÿanem da nmit na nasouaxashitpi. Nataq'en sela'a na lqui'ipi nam qaipeteguec na lqaic co'ollaxa souaxat da i'axattac da l'aqtac ñi Dios mayi 'itchiguiñi naq'en so Jesús. Somayipi nachiso so sa ishit da ÿi'oxoden so shiguiÿac qataq som n'enaqtac lqui'i, qataq sa ishit da nashinguet aso l'anaxanaqte da yaqto' qai'an na latap, huo'otaq na lhuaq. Qaq sela'a somayipi da qaltaq qanca'alaxateec, nachi ltaua so Cristo da nta'alpi que'ecaua mil vi'iyi. 
REV.20.5	Qaq 'eso som hua'auchiguiñi da qanca'alaxateeguesop na leuaxaicpi. Qaq som laÿipi leuaxaicpi, qalaq sa ishit da qaltaq qanca'alaxateec to' qom ivildeec caua mil vi'iyi. 
REV.20.6	Qaq ¡ÿataqta machiguiñi qataq lalamaxatpi qome ñi Dios nam ÿalectau'a cam hua'auchiguiñi da qanca'alaxateeguesop nam leuaxaicpi! Qaq cam ÿaqa'aguet nleuaxa, nachi sa ishit da huo'o ca 'en'ac namayipi. Cha'ayi namayipi ltaxaÿaxanaxanecpi na lalamaxatpi ñi Dios qataq so Cristo. Huaña, nachi ltaua somayi da nta'a caua mil vi'iyi.
REV.20.7	Qaq qom mashi inoxoodeec caua mil vi'iyi, nachi so Satanás qaltaq qaisouec. 
REV.20.8	Nachi nnoxooshiguem da qaltaq ÿatenachit 'enauac nam ÿotta'a't shiÿaxauapi mayi huetalec ana 'alhua. Nachi nqo'ona da ÿatenachit ñi Gog qataq Magog. Nachi laÿona't na nallippi naamayi, da yaqto' deloqui. Qaq namayipi qalota, 'eeta'am na lsochi na coma' mayi hueto'ot na loigue aso auaxai. 
REV.20.9	Huaña, somayipi, nachi ÿataqta imattalec ana 'alhua. Nachi qaicoleesop som lma' nam lalamaxatpi ñi Dios qataq so la ciudad mayi lauotaxat ñimayi. Qalaxayi ñi Dios namaq so nodec, chigoqo'ot na piguem. Nachi ÿavigaxat 'enauac somayipi. 
REV.20.10	Qaq som shiÿaxaua lma'na mayi ÿatenachit somayipi, qaÿasaxangui so lta'adaic nodec mayi huaña da ÿavictac na quiquiaxadaic, som huaña da qaÿasaxangui co'ollaxa so shiguiÿac qataq so 'eetega da l'aqtaxanaxanec ñi Dios. Huangui se'eso nodec, nachi huo'o da nque'ejnaxac chochaq tatreec 'enauaque naua na'axa'te.
REV.20.11	Nachi sela'a aso late'edai so'onaxaqui lapagaxai qataq som nso'ootangui asomayi. Huaña, nachi ana 'alhua qataq na piguem ÿataqta nlagaxatapec, ÿataqta sa ishit da huo'o ca chapegue' namayipi. 
REV.20.12	Nachi nam leuaxaicpi 'amaqtaqaicpi qataq nam saq 'amaqtaq nachattañi, datato'ot ñi Dios. Huaña, nachi qaÿauachigui aso nedepi qataq asom lÿa nede mayi nanedaxalate nam qanca'alaxateecpi. Nachi na leuaxaicpi qanmit ñi 'oonolec na i'otpi mayi qoÿittalec asa'aso nedepi, da yaqto' qaishiiten. 
REV.20.13	Nachi aso auaxai ÿaneuo nam leuaxaicpi mayi huetangui. Qataq so nleuaxa qataq som laponqa' na leuaxaicpi, soomayi ÿaadeuo nam hueto'oto. Nachi 'enauac somayipi qanmit ñi 'oonolec na i'otpi, da yaqto' qaishiiten. 
REV.20.14	Ime, nachi so nleuaxa qataq som laponqa' na leuaxaicpi, soomayi qaÿasaxayingui so lta'adaic nodec. Qaq se'eso lta'adaic nodec, somayi nachiso so ÿaqa'aguet nleuaxa. 
REV.20.15	Nachi somayi qaÿasaxangui nam sa ishit da qoÿittau'a aso nanedaxalate nam qanca'alaxateecpi.
REV.21.1	Ime, nachi sela'a so piguem dalaxaic qataq aso 'alhua dalaxai, cha'ayi so hua'auchiguiñi piguem qataq aso hua'auchiguiñi 'alhua mashi imeuo. Qataq aso auaxai nataq'en mashi imeuo. 
REV.21.2	Qaq aÿim Juan sela'aguet so dalaxaic la ciudad Jerusalén. Somayi ÿataqta qui'itta, chigaqshiguem, chigoqo'ot ñi Dios. Mashi sogote da 'enauac imeta, 'eeta'am da n'otaxac aca qa'añole da mashi huotaique da huadonguet ca nauonaxaua. 
REV.21.3	Nachi sa'axaÿa so n'aqtac ÿataqta alam, chimqot na piguem, 'eeta':
REV.21.3	–Ña 'aula'a, ñi Dios netangui nagui na shiÿaxauapi, ÿataqta lauodeuapi. Namayipi ÿataqta lauo' l'ecpi. Ñimayi ÿalecta'aguet na shiÿaxauapi, qaq nachiñi ñi lta'a Dios namayipi. 
REV.21.4	Nachi ñimayi iÿodeec 'enauaque naua lachi' namayipi. Huaña, nachi sa ishit da ileu ca shiÿaxaua, qataq sa ishit da noÿiitac, huo'otaq da n'alaqtapiguiñi, huo'otaq da huo'o da nqui'ic. Cha'ayi 'enauac na seloqtaigui nagui 'enauac imeuo.
REV.21.5	Nachi som nso'ootangui asom nso'onaxaqui na nta'a 'eeta':
REV.21.5	–Ña 'aula'a, nagui aÿim ñadalaxat 'enauacna.
REV.21.5	Nataq'en 'eeta':
REV.21.5	–'Iyiñi qome ne'enapi, cha'ayi ne'ena n'aqtacpi ÿataqta 'eesa qataq ishit da qaipi'iÿa'a.
REV.21.6	Qataq aÿim 'enapega, 'eeta':
REV.21.6	–Mashi sogote da ime. Aÿim mayi nachaÿim l'atchiguiñi qataq sepa'ateec, shiita'am aca l'auaxana ana leetrapi qataq aca pa'ateec. Qaq cam ilem na laquip, qaq aÿim sanem ca 'etaxat mayi chigaqaigui da nca'alaxa mayi chigaqangui acam npaxaatashiguem na l'ec. Qaq camayi chochi qoÿaachi'. 
REV.21.7	Qaq cam dauegaxan qome, nachi qoÿami' 'enauac ne'ena, 'eeta'am da nshiitenaxat qanqoÿin. Nachi camayi aÿim lta'a Dios, qaq camayi ÿalec. 
REV.21.8	Qaq nam shiÿaxauapi mayi colanqaic, qataq nam sa da'amqajnataxan, qataq nam nqaigaxatpi, laataxanaxaicpi, qataq nam quishiguetaxaicpi, qataq nam ÿi'en ca lÿa, qataq nam natameetacot ca nqolac, qataq 'enauac nam tenataxanaxaicpi, qaq 'enauac qome namayipi qoÿami' da qaÿasaxangui ca lta'adaic nodec mayi huaña da ÿavictaigui na quiquiaxadaic. Mayi nachica ca ÿaqa'aguet nleuaxa.
REV.21.9	Nachi anac so 'oonolec so siete namaxashicpi mayi lasoqta'a asom huetaguipi som pa'ateec nhuaxanaxanaxacpi. Nachi aÿim 'enapega, 'eeta':
REV.21.9	–Ña 'ayala, ñaq 'am sachaxana añim nauonaxaua mayi huotaique da lhua ñim qagueta llalec.
REV.21.10	Qaq can ñaq sootaigui se'eso ÿauanaqchic mayi aÿim ÿachaxana so Espíritu Santo, nachi som namaxashic aÿim ÿaviguishiguemec aso qaÿoqotchiguemec qasoxonaxa. Nachi aÿim ÿachaxana so lta'adaic la ciudad Jerusalén, ÿataqta qui'itta. Somayi chigoqto'ot na piguem, chigoqtot ñi Dios. 
REV.21.11	Qaq se'eso la ciudad nachi huetaigui na l'edaxa ñi Dios. Qaq ne'ena l'edaxa 'eeta'am na ÿataqta no'on coma' l'enaxat jaspe mayi ÿataqta qashilec qataq chauec. 
REV.21.12	Qaq ne'enaua laÿil se'eso la ciudad, qalaq huo'o so lta'adaic lcopaqtaxat ÿataqta qaÿoqotchiguemec, qataq ivi' doce naua laso'mi, qataq 'oonolec ñi namaxashic nam huetaigui na lasompi da ilotague'. Qataq nam l'enaxatpi so doce llalaqpi so Israel nachi nanettalguete naua laso'mi. 
REV.21.13	Qaq tres soua laso'mi pa'adegue da yi'oxoñi, qataq tres soua pa'adegue da shi'u, qataq tres soua pa'adegue da taguiñi, qataq tres soua pa'adegue da avit. 
REV.21.14	Qaq se'eso lcopaqtaxat se'eso la ciudad, qalaq somayi n'oxootalguete qanqoÿin soua doce coma'yi. Qaq soomayi nachi nanettalguete naua l'enqa'te soua doce lamaxa'shi so qagueta llalec.
REV.21.15	Qaq som namaxashic mayi aÿim da'aqtaxaatapeguem, somayi nasoqta'a so laloqnaxanaxat mayi chigaqaigui na oro, da yaqto' naloqten se'eso la ciudad, qataq naua laso'mi, qataq som lcopaqtaxat. 
REV.21.16	Qaq se'eso la ciudad, somayi cuatro naua laÿil, qaq yi lalogaxa nachi 'eeta'am yi lcachiguiñi. Nachi se'eso namaxashic nachi naloqten se'eso la ciudad, idolec som laloqnaxanaxat. Qaq ivi' dos mil doscientos kilómetros yi locta, qataq yi lcachiguiñi, qataq yi lalogaxa na pa'ashiguem. 
REV.21.17	Ime, qataq naloqten so lcopaqtaxat. Qaq somayi ivi' sesenta y cuatro metros yi locta na pa'ashiguem. Qaq yi'iyi ivi', nachiyi yi laloqñiguishic som laloqnaxanaxat na shiÿaxauapi mayi daloqnaxaatega so namaxashic.
REV.21.18	Qaq se'eso ncopaqtaxanaxat, somayi l'oxonaxat na coma' l'enaxat jaspe. Qaq so la ciudad, qalaq ndoteec na oro na l'oxonaxat. Qaq namayi 'eeta'am na chauec, ÿataqta yi'oqtelec. 
REV.21.19	Qaq na coma' mayi lli'oxodaxat se'eso ncopaqtaxanaxat, namayipi ÿataqta ÿotta'a't na l'oguiaxacpi. Qaq so hua'auchiguiñi l'oxonaxat na coma' l'enaxat jaspe, qaq so lÿa l'oxonaxat na zafiro, qaq so lÿa l'oxonaxat na ágata, qaq so lÿa l'oxonaxat na esmeralda, 
REV.21.20	qaq so lÿa l'oxonaxat na ónice, qaq so lÿa l'oxonaxat na cornalina, qaq so lÿa l'oxonaxat na crisólito, qaq so lÿa l'oxonaxat na berilo, qaq so lÿa l'oxonaxat na topacio, qaq so lÿa l'oxonaxat na crisoprasa, qaq so lÿa l'oxonaxat na jacinto, qaq so pa'ateec amatista. 
REV.21.21	Qaq soua doce laso'me, qalaq ndoteec na perla. Ñi 'oonolec lasom, nachi n'onataxat na perla. Qaq so nqa'aic mayi lainguishic, qalaq ndoteec na oro, 'eeta'am na chauec mayi ÿataqta yi'oqtelec.
REV.21.22	Qalaxayi sa ishit da huo'o aca sela'a n'onaxanaxaqui se'eso la ciudad, cha'ayi ñi qadataxala' Dios mayi qaica ca ÿaqalanapec, ñimayi nachiñi ñi 'ico' n'onaxanaxaqui, nataq'en som qagueta llale. 
REV.21.23	Qataq se'eso la ciudad, somayi sa ishit da iuen aso nala' qataq so ca'agoxoic, da huo'otaq icoÿadelec. Cha'ayi na maichi l'edaxa ñi Dios qataq so qagueta llalec nachi icoÿattalec. 
REV.21.24	Qaq nam ÿotta'a't shiÿaxauapi mayi qanca'alaxateec nachi nachattaigui na l'edaxa yi'iyi la ciudad. Qaq nam nta'alpi mayi huetalec ana 'alhua nachi ndotega da l'amaqchic qataq da lli'oxoyic yimayi. 
REV.21.25	Qataq naua laso'mi yimayi sa ishit da ÿapotaguilo yi na'a'q, qataq sa ishit da huo'o ca pe. 
REV.21.26	Qaq nachi ndotega yimayi da l'amaqchic qataq da lli'oxoyic nam ÿotta'a't shiÿaxauapi. 
REV.21.27	Qalaxayi sa ishit da inoxoneu'a yimayi ca nshipaxan, huo'otaq ca ncocatapiguilo naua n'onataxaco, huo'otaq ca datenataxan, chaqcata ca qoÿittau'a ca l'enaxat aso lede so qagueta llalec asom nanedaxalate nam chochaq tateec da lca'alaxa.
REV.22.1	Nachi so namaxashic aÿim ÿachaxana so tala mayi chigoqtapoigui da nca'alaxa na l'ec 'etaxat. Somayi 'eeta'am na chauec, ÿataqta yi'oqchiguiñi. Qaq somayi chigoqteu'a ca nso'onqa' ñi Dios qataq so qagueta llalec. 
REV.22.2	Qaq nam laiñi so nqa'aic mayi lainguishic se'eso la ciudad, nachi nacchiguingui se'eso tala. Qaq naua loiguiyi se'eso tala nachi queteguelo ana qo'ipaq mayi chigoqtapoigui da nca'alaxa. Qaq ana'ana qo'ipaq da inoxoneec ñi ca'agoxoic, qataq huo'o ana ala. Qaq doce da ÿi'iguelaxalec da huo'o ana ala ñi 'oonolec vi'i. Qaq ana laue ana'ana qo'ipaq taiguet da latannaxanaqte na ÿotta'a't shiÿaxauapi. 
REV.22.3	Huaña yimayi, nachi sa ishit da huo'o ca qaÿauo'o ca nhuaxanaguec. Qaq aca nso'onaxaqui ñi Dios qataq so qagueta llalec nachi netaña yimayi. Nachi nam lamaxashicpi ñimayi nachi ÿi'oxodeetac. 
REV.22.4	Huaña, nachi qanma'ai' da qanauane' ñimayi. Nachi na lata'pi namayipi, nachi nanettalguete ca l'enaxat. 
REV.22.5	Huaña, nachi sa ishit da huo'o ca pe. Qaq nam netaña yimayi sa ishit da iuen ca l'edaxa aca ncoÿadaxanaxaqui qataq nam l'edaxa aso nala', cha'ayi ñim Dios mayi qadataxala' icoÿattalec. Qaq namayipi nachi chochaq tatreec naua na'axa'te da nta'alpi.
REV.22.6	Ime, nachi so namaxashic aÿim 'enapega, 'eeta':
REV.22.6	–Ne'ena n'aqtacpi ÿataqta 'eesa, qaq namayipi ishit da qaipi'iÿa'a. Qaq ñim qadataxala' Dios mayi nachiñi ñi i'añaqchit nam l'aqtaxanaxanecpi, ñimayi namaq na lamaxashic, da yaqto' ÿachaxana na do'onataxaatacotpi ñimayi dam saqaÿaloq da yi'oq.
REV.22.7	–¡Saqaÿaloq da ñanac!
REV.22.7	¡Qaq ÿataqta machiguiñi qome ca ÿalaxalec de'eda l'aqtaxanaxac ñi Dios mayi nanettalec ana'ana nede!
REV.22.8	Qaq aÿim Juan sa'aqchigui qataq sauaachigui 'enauac ne'enapi. Qaq can ime da sa'aqchigui qataq sauaachigui, nachi aÿim sa'adoto naua illicte so namaxashic piguem l'ec mayi aÿim ÿachaxaatega 'enauac ne'ena, da sauotaique da ñatomnot. 
REV.22.9	Qalaxayi somayi aÿim 'enapega, 'eeta':
REV.22.9	–Sa ishit da nachi qonetec de'eda, cha'ayi chochi aÿim lamaxashic ñi Dios. Shiita'am 'am qataq nam 'adqaÿañicpi mayi l'aqtaxanaxanecpi ñi Dios, qataq 'enauac nam ÿataqta ÿalaxalguete naua nanettalguete ana'ana nede. Qaq nachiñita ñi Dios 'anatamnot.
REV.22.10	Qataq aÿim 'enapega, 'eeta':
REV.22.10	–Sa ishit qome da 'oxojñi de'eda l'aqtaxanaxac ñi Dios mayi nanettalec ana'ana nede. Cha'ayi mashi sa qaÿapeque yi laloqo' da ipacchiguilo naua qai'axa't. 
REV.22.11	Qaq ÿoqo'oyi nagui cam i'ottac ca sa ÿaÿamaxañi, qalaq qaÿauaqta'a da i'ot. Qataq cam nshipaxan da nachaalataxac, qalaq ña nshipaxanaqchit. Qaq cam i'ottac ca ÿaÿamaqchiguiñi, qaq no'on da i'ot. Qataq cam nañanot da quetague' ñi Dios, qalaq no'on da ÿataqta quetelec ñimayi.
REV.22.12	–Aja', aÿim saqaÿaloq da ñanac. Qaq ñachitac ca ishiitenaxanaxat, da yaqto' seshiiten ñi 'oonolec cam l'onataxanaxac. 
REV.22.13	Qaq aÿim mayi nachaÿim l'auaxanec, qataq sepa'ateec, nachaÿim l'atchiguiñi, qataq aÿim loga't 'enauacna, shiita'am aca l'auaxana ana leetrapi qataq aca pa'ateec.
REV.22.14	Qaq ÿataqta machiguiñi qome ca iÿoi' naua alogo, yaqto' ishit da nhuaatau'a aca qo'ipaq mayi chigaqaigui da nca'alaxa, qataq da yaqto' ishit da inoxoneu'a ñi lasom yi'iyi la ciudad. 
REV.22.15	Qalaxayi pa'atauec qome na i'otta'pe naua qauema, qataq na i'ottac da n'enaxanaxac, qataq nam quishiguetaxaicpi, laataxanaxaicpi, qataq nam natameetacot na nqolacpi, qataq 'enauac nam nqopita da i'ot da latenataxanaxac.
REV.22.16	–Qaq nachaÿim Jesús mayi ñamaq so ÿamaxashic, da yaqto' i'axatem 'enauac de'eda nam aÿim i'amaqteetac. Qaq nachaÿim mayi aÿim chigoxoguet so nta'a David qataq nachi sachigoxoguet somayi. Qataq aÿim mayi nachaÿim huaqajñi yi'oxoñi lalaqte.
REV.22.17	Qaq so Espíritu Santo qataq aso huotaique da lhua so qagueta llalec 'eeta':
REV.22.17	–Ña 'auanac.
REV.22.17	Qaq cam hua'axaÿa de'eda n'aqtac, qaq nataq'en 'eeta':
REV.22.17	–'Auanac.
REV.22.17	Qaq cam ilem na laquip, qaq da nshapeque da nÿom, qaq no'on da anac, nachi nÿomgui ca 'etaxat mayi chigaqaigui da nca'alaxa. Qaq camayi chochi qoÿaachi'.
REV.22.18	Qaq 'enauac qome na hua'aqchigui de'eda l'aqtaxanaxac ñi Dios mayi nanettalec ana'ana nede, aÿim saqata namayipi, shiita': Da huo'o ca chochi ÿoqotteneu'a ne'enapi ca sa lataxac, nachi camayi ÿacteec da iuaxanque ñi Dios naua napaxaco mayi nanettalguete ana'ana nede. 
REV.22.19	Qataq da huo'o ca nqat ca 'oonolec ne'ena l'aqtaxanaxacpi ñi Dios mayi nanettalec ana'ana nede, nachi ñi Dios nqateeguesop camayi ca l'enaxat aso nanedaxalate nam qanca'alaxateec qataq yim la ciudad mayi ÿataqta qui'itta, nam qoÿittalguete ana'ana nede.
REV.22.20	Qaq som i'axattac de'eda 'eeta':
REV.22.20	–Aja', aÿim saqaÿaloq da ñanac.
REV.22.20	Aja', nachi 'eetec. ¡Ña 'auanac, 'am qadataxala' Jesús!
REV.22.21	Qaq som qadataxala' Jesucristo ÿanem qome 'enauac da qoñiita ca qanchoxonnataguiiqui. Aja', nachi 'eetec.
