MAT.1.1	Yesu Kristi azakwoyi aye nu nyi, Dauda nugun n Ibrahim yi.
MAT.1.2	Ibrahim ɓei zhin Ishaku dada nu Ishaku wa zhin Yakubu dada, Yakubu wa zhin Yahuda dada ɓedo n wa zajeyi.
MAT.1.3	Yahuda wa zhin Perez dada n Zerah yi. Tamar nu ɓei zhin ɓa ʼya. Perez wa zhin Hazren dada; Hezron wa zhin Aram dada.
MAT.1.4	Aram wa zhin Aminadaba dada, Aminadaba wa zhin Nahshon dada, Nahshon wa zhin Salmon dada.
MAT.1.5	Salmon wa zhin Boaz dada, Rahab nu ɓei zhin wo ʼya. Boaz wa zhin Obed dada, Ruth nu ɓei zhin wo ʼya, Obed wa zhin Jesse dada.
MAT.1.6	Jesse wa zhin Esu Dauda dada. Dauda wa zhin Solomon dada, Uriya nyikwo nu ɓei zhin owo ʼya.
MAT.1.7	Solomon wa zhin Rohoboam dada, Rohoboam wa zhin Abija dada. Abija wa zhin Asa dada.
MAT.1.8	Asa wa zhin Jehoshafat dada, Jehoshafat wa zhin Joram dada, Joram wa zhin Uziya dada.
MAT.1.9	Uziya wa zhin Jotam dada, Jotam wa zhin Ahaz dada, Ahaz wa zhin Hezekiya dada.
MAT.1.10	Hezekiya wa zhin Mannase dada, Mannase wa zhin Amon dada, Amon wa zhin Josiya dada.
MAT.1.11	Josiya wa zhin Jokoniya dada n wa zaje yi (ama ɓa esa n na ɓei lo fyenu tnu-tnu nceyi n Babila nyi.)
MAT.1.12	Nfyenu tnu-tnu avun, Jokoniya ɓei zhin Shetil dada nu, Shetil wa zhin Zarubbabila dada.
MAT.1.13	Zarubbabila wa zhin Abiu dada, Abiu wa zhin Eliyakim dada, Eliyakim wa zhin Azor dada.
MAT.1.14	Azor wa zhin Zadok dada, Zadok wa zhin Akim dada, Akim wa zhin Eliu dada.
MAT.1.15	Eliu wa zhin Eliyazar dada, Eliyazar wa zhin Mattan dada, Mattan wa zhin Yakubu dada.
MAT.1.16	Yakubu wa zhin Yusufu dada (wato Maryamu ɓa – Yesu Kristi Masifu ʼya).
MAT.1.17	Nya kwo laka n Ibrahim koyi lo Dauda – Esu, a chala awo-cei-anyi nu. Kwa laka n Dauda Esu kwa lo fyenu tnu-tnu sa n Babila a chala awo-cei-anyi. A chala awo-cei-anyi n fyenu tnu-tnu sa kwoyi lo Kristi sa.
MAT.1.18	Aɓo deye ɓa nu zhin gaiciya tu n Yesu Kristi mama ɓo. Yusufu nu ɓei zhin woi bwa owo ʼya Maryamu. Ama to ɓai gye ajen, a gye wo gni n nuboyi Zafun Gyi-gyi-yi nya. 
MAT.1.19	Sai owo nugun-yi, Yusufu, ntu ge wo ɓo zhin ɓe-fye-cezhi-yi nu, wa ye ntu ge wa ya wo fya, to wa dna wo vinyikwon.
MAT.1.20	Woye dna shawara zhin mi, Dagayi wa tnu n wo malaika yi n Yusufu aba, dna n nanu mi, wa gna woge, “Yusufu, Dauda nugun, to Iwo dna n Maryamu layi wa ze ho nyikwon, ntuge nubo n wo gni n cei nyi, Zafun Gyi-gyi-yi nya nu. 
MAT.1.21	Wo ɓa ma eɓi nugbayi, Ho ɓa tu wo ʼye ge Yesu, (okwa wyega ge ‘Zagniyi’) ntu ge wo nu ɓa gni waza nɓa alaifi.” 
MAT.1.22	Deye kwo ɓa nu Shekwoyi ɓeda n wo ɓei da nwo anabi ʼgbe:
MAT.1.23	“Wo! Ɓinyikwoi ɓa gni n nuboyi! Wo ɓa ma eɓi nugbayi, aɓa yi wo ʼye Immanuel” (watau “Shekwoyi kun-sun lo yi”). 
MAT.1.24	Shi Yusufu ɓo kun agyewyi, wa zhin shi malaika Dagayi nya ɓei gna wo, wa Maryamu la wa ze ʼwo nyikwo. 
MAT.1.25	Ama ɓa to ɓo gye ajen har wa eɓi nugbayi ma, Yusufu wa tuwo ye ge “Yesu.”
MAT.2.1	Aɓo ma Yesu n Baitalami nu, n. Yahudiya kni, dna n Hirudus begyi-sa. Nsahi, aɓeyekpeyi ɓai kun n nyipyei kpe bwa (akpasu-wyekayi), ɓaɓe Urushelima ɓai nyaɓo, 
MAT.2.2	“A Yahudawayi esu gni-na nna ma nyia? Ntuge yi ku gye owo kpasu n nyipyeyi kpe bwa, ya ɓe ya ga wo mwa-mwa nu.” 
MAT.2.3	Ɓenya yi konu, kwa dami nsu Hiridus yi har Urushelima vinya ai wo aɓedeye gbogbo. 
MAT.2.4	Wa ye a Yahudawayi adini a tukwo da zhi. Wa nya ɓa ge, “Anabi ɓo ku aba wu na ɓa ma Masifu?” 
MAT.2.5	Ɓa gna, “E, N Baitalami nu, ntu ge enya nu anabi Mika ɓei ka. 
MAT.2.6	‘O ezhi ɓiyi Baitalami nya, ho to zhin ezhi wyegbaci nya nu dna n Yahudan, ntu ge Gwamna ɓa gmi n ho nu wa gyi ebe tu n maza tukwo, a Israilayi’.”
MAT.2.7	Hiridus a pmi wa tnu ga aɓeye-kpei fya ge ɓa ɓe ɓa gye wo, wa nya ɓa esa ɓo nu ɓa gye kpasu cei. Wa gna ɓa ge, 
MAT.2.8	“Fye lo Baitalami fye zan ebi shin. N fya wo gye wye, fya ɓe fya gna mi ntu ge ma lo mi ga wo mwa-mwa ce.”
MAT.2.9	Shi a ɓo ku aɓo zo ɓa nya ɓa ku ka. Ho gye! Kpasu la je gmitu, n wu Baitalami. 
MAT.2.10	A daɓa n mwa! 
MAT.2.11	Shi ɓa ɓei lo nyakun mi ɓa gye eɓi n wo ʼya yi Maryamu, ɓa ya zhi ɓa ga wo mwa-mwa. Ɓa gu oɓa nyabwa ya, ɓa ga wo cauta, zinali, n tulale yi ɓedo n emi sundayi yi. 
MAT.2.12	Esa ɓa ɓo jeze lo ɓa kni, to ɓa lo Urushelima ɓa ga esu Hiridus nabarim, ntu ge Shekwoyi ɓo ku wu ɓa dna ena ge ɓa lo n zokwo do yi.
MAT.2.13	Shi ɓa ɓo ku lo, malaika Dagayi nya wa ɓe Yusufu aba dna ena nu, wa gna wo, “Laka ha la eɓi n wo ʼya yi ha busi lo Masar. Ho la dna bwayi har esa nmiɓa gna ho ge ho jeze ɓe, ntu ge esu Hiridus ye lo wa wu eɓi ye.” 
MAT.2.14	Dna sukwoyi wa laka wa la Maryamu ɓedo n ɓei yi ɓa lo Masar. 
MAT.2.15	Ɓa fi n bwayi har Hirudus wa fi. Ɓo Dagayi ɓei da n anabi gbe, kwa ku nu, nge, “Ma yi Mi Nugun n Masar.”
MAT.2.16	Shi Hiridus ɓo gye aɓeye-kpei to vi wo ɓedam, wa gyi minagyi. Wa tnu a soja, ɓa lo Baitalami nna zhi ɓiyi yi nge ɓa wu eɓi doho dohoyi n wo ʼye ɓei ku gun aba koi ɓe kni. Wo ɓo dna kwo ngye shi aɓeye-kpeyi ɓo gna wo ge ɓa ɓo ya kpasi gye ce yi nu. 
MAT.2.17	Hirudus hali nukwoyi deye ɓo ku ɓo nu n anabi Irimiya ɓeida,
MAT.2.18	“A wo begye n Rama ebwi nya n bugba wun dnagmayi yi, Rahila woi ci bwi ntu wo aɓi ɓo, to woi wo atnazhin ntu ge ɓa ku fi.”
MAT.2.19	Shi Hirudus ɓo la fi, malaika Dagayi nya wa ɓe Yusufu aba n Masar dna ena nu, 
MAT.2.20	Wa gna wo, “Laka ha la eɓi nwo ʼya yi ɓa je ze lo Israila kni, ntu ge aza n ɓa ɓo ye ɓa wu eɓi ye nyi, ɓa ku fi.”
MAT.2.21	Wa laka wa la eɓi n wo ʼya yi wa jeze lo a Israila yi ʼkni. 
MAT.2.22	Amma shi wo ɓo wo ge Akilos nu gyibe tu wo dada-Hirudus, wa wo dna to wa ye wa je lo ɓo m. Wa gwo pmagna n na nu, wa lo Galili ʼkni. 
MAT.2.23	Wa lo wa sase n ʼzhi ai yi kwo Nazarati. Deye kwa nu anabi ɓeda nge “A ɓei yi wo ge Nazarati yi.”
MAT.3.1	Ɓai ye fi n Nazarati, Yohanna Batisma zhinyi wa ya waʼazi zhin dna zhabui Yahudiya nya. Owo ɓeda tukwo nu ɓonyi cici, 
MAT.3.2	“Fye fa a laifi, fya pmi ɓe Shekwoyi aba ntu ge Shekwoyi ebe la ga ɓe.” 
MAT.3.3	Anabi Ishaya ɓo ku Yohanna tnu-tnu ɓo da aye n mwa begye kafin a mawo. Wa ka ge, “Mawwo begye n kalayi Idna n zhabui, ‘Zhin Dagayi zokwo aba, la zokwo cefye cewo n wo ɓa ɓe wa zan-zan tu’.”
MAT.3.4	Yohanna aje ɓo luluyi n lakumi jeyi nu, owo gigyi zun nya epa nu ɓei, woi pa n wo shin. Owo nyagyi ɓo zhin abigyi nu ɓedo n osu yi. 
MAT.3.5	Aza ɓai knu n Urushelima, n Yahudiya yi, n nazhi yi n ɓa she Urdun gnu, ɓai lo Yohanna aba n zhabui ɓai-wo wo waʼazi. 
MAT.3.6	Bai da ɓa alaifi woi zhin ɓa batisma n Urdun ela.
MAT.3.7	Ama shi wo ɓo gye a Farisiyi n Sadukiyi ɓai ɓe ntu ge azhin ɓa batisma, wa nya ɓa ɓo. “Efye awa aɓi! Nyika gna fye ge fye ɓa pwo Shekwoyi minagyi n kwo ɓelo nyi a? 
MAT.3.8	Kafin a zhin fye batisma, tile fya wu ge fye ku alaifi fa fyei zhin ɓe manayi. 
MAT.3.9	Fye to zhin shaula zhin ge fye kni-kniyi lo, ntu ge fye zhin a Yahudawayi Ibrahim aɓi m. Deye ta gni fye m. Shekwoyi n ikoyi lo wa zhin akuta ye ɓa ze a Yahudawayi. 
MAT.3.10	A la gbakun tu a zun shinwan doho-dohoyi ya n kwo to ga gyi-gyi m, a ɓa zun kwo ya a gyi ko ʼna.
MAT.3.11	“Aza n ɓa ye abui, mi zhin ɓa batisma n nuwan yi, ama ozado ɓe lo n wo du mi lo, owo abuada mi ta mi ma shin (mi ta mi ma la wo tnu-tnu m) owo nu ɓa zhin fye batisma n Zafun Gyi-gyi-yi ɓedo n ena yi. 
MAT.3.12	Wo ɓei gna awyi aje n akpalayi, wo gyi akpala ena n kwo ta shan wun, awyi ʼwo fi n wo dobui.”
MAT.3.13	Avun Yesu wa gmi n Galili wa ɓe Urdun ntu ge Yohanna wa zhin wo batisma. 
MAT.3.14	To Yohanna wa ye ntu ge wa zhin wo batisman, wa gna deye to wu lo dai-dai m, Emi nu ye batisma n ho aba.
MAT.3.15	Ama Yesu wa gna, “Suku, zhin mi, ntu ge tile nu ma zhin enya n kwo bmiya.” Yohanna wa ye wo batisma zhin ɓo sayi.
MAT.3.16	N sayi-sayi yi shi a ɓo zo Yesu batisma zhin, wa gmi ɓe n nuwan. Eshe kwa guya, Zafun Shekwoyi nya kwa ɓe ngye lukpe kwa ya tu n wo. 
MAT.3.17	Begye kwa gmi n ʼshe kwa gna, “Emi Nugun ye-yei nu nyi, owo nu n mi bwa gmada woyi.”
MAT.4.1	A Avun Zafun Gyi-gyi-yi wa lo n Yesu yi n zhabui ntu ge Shetan wa dna wo jaraba. 
MAT.4.2	A nyipyeyi shinyi asukwo shinyi to woi gyi nyahon, mikun kwa wo gun n mwa. 
MAT.4.3	Jaraba zhinhi wa ɓe wa gna, “Ngye ho zhin Shekwoyi Nugun nu, gna akuta ye ɓa ze nyagyi.”
MAT.4.4	Yesu wa gna wo ge, “Awo! Shekwoyi ɓeda gna yi ge nyagyi ta mi kwa gni aza wye-wyeyi m, sai dai ɓevi Shekwoyi ɓeda nya.”
MAT.4.5	Shetan wa la wo wa lo Urushelima n woi, wa tu wo n aduwa-nyakun tukwo. 
MAT.4.6	“Gye agna,” Shetan nu gna Yesu lonu, “ntu ge ha wu ge ho zhin Shekwoyi Nugun nu, ntu ge Shekwoyi ɓeda gna ge, ‘Shekwoyi ɓa tnu amalaika ɓa kna ho to ha wu ho hi m.’ Ɓa ɓa knaho to ha lu hohin ya n na pma m.”
MAT.4.7	Yesu wa gna wo, “Aku ka, to mwi ho Shekwoyi n naɓo gbolon.”
MAT.4.8	N jesun Shetan wa lawo wa lo woi n ʼpe yakwo tukwo, wa wu wo anyi ʼbe gbo-gbo, m ɓa bmiya-bmiya yi. 
MAT.4.9	“Miɓa ga ho ɓa vinya,” shetan nu da lonu, “Ndai ha yashi ha ga mi mwa-mwa.”
MAT.4.10	Yesu wa sagyi wo ge, “Lobwayi, shetan, Shekwoyi ɓeda gna, ‘Ga ho Dagayi Shekwoyi mwa-mwa, owo gmanyi nu n ho ɓavi woɓo.’ ”
MAT.4.11	Shetan wa lo wo nya, amalaika ɓe ɓa vi Yesu ɓo.
MAT.4.12	Esa Yesu ɓo wo ge ala Yohanna dna n kurkuku, wa fa Yahudiya ʼkni wa lo Nazarati n Galili ʼkni. 
MAT.4.13	Esa fyewyi wa lo Kafarnafum n wo vivi Galili nuwan-zundna yi vivi n Zebulun ɓedo Naftali yi. 
MAT.4.14	Deye ɓo ku ɓo nu n anabi Ishaya ɓo da:
MAT.4.15	“Zebulun ʼkni ɓedo Naftali ʼkni yi, vivi n nuwan-zundna yi, ekni nkwo mwakpa n Urdun yi, Galili sunbwa nya aba nu abyedo sase nyi, (ɓa ku ze aba agmada nya).
MAT.4.16	“Aza nɓa ɓei sase fi n wyegma ɓaku gye buzagna dnagmayi. Ɓa ɓo sase fi n ʼkni efi nya nu. Buzangna kwa kpeya da ɓa.”
MAT.4.17	Tunyi n sayi yi, Yesu wa ya waʼazi zhin, “Fye fa a laifi fya pmiɓe Shekwoyi aba, ntuge Shekwoyi ʼbe la wo vi.”
MAT.4.18	Nwyihoyi woi zan-zan vivi n nuwan gbe-wato Galili nuwan zundna, wa gye eza nwo mado yi Siman (aje wo yi ge Bitrus) ɓedo Andarawus yi ɓai fi n ʼya ɓai wan abmiya na sayi, ntu ge ɓa ɓo zhin abmiya wan yi nu.
MAT.4.19	Yesu wa yi ɓa, “Fye ɓe n gnisun n miyi miɓa wu fye shi fye ɓa wan aza.” 
MAT.4.20	Ɓa fa oɓa asa n sayi-sayi yi ɓa gni lo n woi.
MAT.4.21	Ɓa gyi abye fyewyi, wa gye azao ngun aba Yakubu n Yohanna yi n fi n ʼya n ɓa dada yi Zebedi, ɓai zhin asa aba, wa yi ɓa ge ɓa ɓe ce. 
MAT.4.22	N sayi-sayi yi ɓa fa ɓa tnu-tnu nɓa dada yi ɓa gni lo n woi.
MAT.4.23	Yesu wa zan-zan dna Galili ʼkni ivinya, woi wu aza dna n Yahudawayi aduwa-nyakun, woi zhin waʼazi Nabari Manayi nya ntu Eshe ʼbemi ɓo, woi ka anyasan yi doho-dohoyi pya gna. 
MAT.4.24	Nabari owo aɓo wowoyi zhin nya, kwa gnami to ge n Galili gmanyi n, har anyasanyi ɓai kun abai gbo-gbo, n nabai mwakpa ngye Suriya. Nyasan doho-dohoyi, kwo a zafun nukwoyi nu, kwo tukwo la ɓa gmiya, kwo nahinu n ɓai fifiyi-wa ka ɓa gna vinya. 
MAT.4.25	Aza yezhi n mwa begye ɓa viwo abaho-bahoi wa lo, aza ɓa kun n Galili, ɓedo azhi dnagmayi yi ngun awo, aza ɓa kun n Urushelima n Yahudiya yi har aza ɓai kun n Ur-dun kma.
MAT.5.1+MAT.5.2	 Nwyihoi aza-yezhi ɓa be, wa laka wa lo epe sepa n wo abara yi wa sase wa ya ɓa nya wu.
MAT.5.3	Wa gna, “Aza n ɓa gba ɓahim tukwo ɓa ku gode, ntu ge eshe ebemi zhin ɓa nya nu.” 
MAT.5.4	Aza nɓa n bugba zhi-zhiyi ɓa ku gode, ntuge a ɓa zhin ɓa atna. 
MAT.5.5	A hankuri zhin yi na tukwo gbayi yi ɓa ku gode ntu ge anyi vinya zhin ɓa nya nu. 
MAT.5.6	Agmada n aza aba n mikun gn ɓa, nuwan mikun yi wo ɓa n tu ɓefyece ɓo gama nubwo ɓei ku ɓa fu.
MAT.5.7	Agmada n aza aba n ɓa zhin ɓe manayi n sun-sun gye yi, ntu ge aɓa gye ɓahin sun-sun. 
MAT.5.8	Agmada n aza aba nɓa bugba gyi-gyi-yi, ntu ge ɓa ɓei gye Shekwoyi. 
MAT.5.9	Agmada n aza aba n ɓa zan bugbafu shin, aɓa yi ɓa ge Shekwoyi aɓi. 
MAT.5.10	Agmada n aza aba na ga ɓa wahala ntu ɓe manayi zhin ɓo, Eshe ebe mi zhin ɓa nya nu.
MAT.5.11	“Esa nu akpe fye aye nukwoyi, ai ga fye wahala, ai ce akata fi fye ntu ge fye zhin ma viyi nu-kwo bmiya lo. 
MAT.5.12	Fye zhin bugba bui-bui! A da fye, ntu ge lada dnagmayi shi lo kwoi pmi fye n ʼshe. Fye pa ge anabi kwo-kwoyi ɓo ku wahala sin lo nu ce.
MAT.5.13	“Fye nu zhin sankpegye anyi nya, N fya fye dada ya, kniyi nu ɓa zhin anyi a? Efyehin nkasun a ɓa ya fye a kpe fye apita ntu ge fye to ye napma yi lon. 
MAT.5.14	Fye nu zhin buzangna anyi nya-ezhi n kwo kpe n ʼpe koyi kna buzangna ya ga aza vinya ɓa gye. 
MAT.5.15+MAT.5.16	 Fye to so fye buzangna m. Fye fa kwa fun n aza vinya aba, n lonu ʼza ɓa gye efye atnu-tnu manayi ɓa la fye Dada tu n wo dna n ʼshe nyi.
MAT.5.17	“Mi ye fya kpe delili n kwa zhin miyi ɓe. Mi to ɓe ge ma wun Musa awa ɓedo anabi awyidnayi ya nun. Awo! Ma ɓe ntu ge ma nu ɓa, ma wu n jesun ge ɓa zhin gaiciya nu. 
MAT.5.18	N mi bugba yi vinya, Ma gna fye, owa doho-dohoyi kwo ɓa gyi abye lo nu har kwa nu oɓo na ye ce yi. 
MAT.5.19	Ntu ce nu ezaho-zahoyi, n wa zun wyidna ɓi-ɓiyi gna har wa wu azado lo nu, wo ɓa ze eza ɓiyi dna ebe eshe nya. Ama aza nu ɓa wu Shekwoyi awyidna ɓai shi ɓa bwa, ɓa nu ɓa ze aza dnagmayi dna ebe eshe nya.
MAT.5.20	“Ama ma pma fye gna sai efye aɓo manayi zhin ɓa du a Farisiyawayi nya n na Yahudawayi abyeda yi, n to lo nu n, fye ta mi fya lo eshe ebe m!
MAT.5.21	“Musa owa gna, ‘N ha wu eza, tile hafi n hohin’ 
MAT.5.22	Ama mi la nyado ɓe, ma gna fye, kwo n ha gyi minagyi dna n ho puwa, ho la lo owa. Ndei ha yi ho nugundo ge, tukwo gbolo da, ho la lo wahala n kwo knunce a lo hoi n owa bokun. Ndei ha tu eza ekni ho la lo wahala anapyi nya.
MAT.5.23	“Ntu cenu kwo ho gni n bagadi aba ntu ge ha ga Shekwoyi sadaka, ha pa ge eho nugundo n ɓohoyi dna lo n womi n hoi, 
MAT.5.24	Ha ho sadaka fa kpa, ha lo, fya ku eda zo, ha kpe Be ha ga ho sadaka. 
MAT.5.25	Zhin wolo-wolo ha zo ɓeda n ho nuwunyi yi kada walo n hoi na wadayi aba har a she ho ya dna n jalu. 
MAT.5.26	N ɓo nu n ho ɓa dna sai ho ku agyiwye zo gba shi a tu ho sun.
MAT.5.27	“Musa owa a gna ‘To zhin anagbayi m.’ 
MAT.5.28	Ama ma ci ge, ezaho-zahoyi n wa shi nyikwoza awye nna shaakpe wye y, wo ku anagbayi lu zhin n woyi dna wo bugba mi. 
MAT.5.29	Ntu ce nu, ndei oho wye kwo oho wye manayi nu n kwoyi-ɓa zhin ha wo shakpe, bikwo ya. Goma oho wye kwo wunya, n jdei nho ɓa lo anapyi n ho nayi vinya nyi. 
MAT.5.30	Ndei oho bwa-kwo bwai-zhe nu-ɓa zhin ho ha zhin laifi, ha zun kwo ya Goma n kwo zun-zun ya yi n doyi n ho ɓa lo anapyi n ho nayi vinya nyi.
MAT.5.31	“Musa owa gna ge, ‘Ndei ezaho-zahoyi ye wa gna ewo nyikwo ami, sai wa ga wo wasika amigna nya.’ 
MAT.5.32	Ama ma ci ge, eza n wa gna owo nyikwo ami, ndei anagbai zhin ɓo nu to n, wo la nyikoyi ho dna anagbai zhin. Eza n wa la wo, wo ku anagbai zhin.
MAT.5.33	“Musa owa kwa je da ge, ‘Ho ta bma ho alkawali ya n ha zhin ga Shekwoyi m, tile ha nu ɓa vinya.’ 
MAT.5.34	Ama ma ci ge, To zhin alkawali doho-doho yi m. Kwo ha ci ge, ʼN sheyi, kwo zhin alkawali gyi-gyi-yi nu n Shekwoyi aba, ntu ge eshe zhin Shekwoyi asese ba nu. 
MAT.5.35	Kwo hoi gna, ‘N nanyi yei deye kwo zhin nya-si nu, ntu ge anyi zhin owo apitakpe ba nu. To si nyasi n Urushelima yi m,’ ntu ge Urushelima zhin ezhi Esu dnagmayi nya nu. 
MAT.5.36	To si nya-si ha gna, ‘Nmi tukwo yi m,’ ntu ge ho ta mi ha zhin tukwoyi gmanyi kwa ze zhi-zhiyi kwo bui-bui m. 
MAT.5.37	Bwa ho nya ci ge, ‘E, nɓa zhin’ kwo ‘Awo, mi ta zhin m.’ Kwo la kun. N ha mi ho ɓeda gni n nyasi yi, kwo wu nu ge enya dna lo. 
MAT.5.38	Musa owa gna, ‘N eza bi ho ewye ya hohin ha bi wo nya ya. N nyikna nu, ha ka wo kpeya.’ 
MAT.5.39	Ama ma ci ge, To gba ɓe nukwoyi ta m. N eza ce ho epmi n na gnayi, ha wu wo bayi. 
MAT.5.40	Nna lo hoi na wada aba a eje gwo ho gmanyi, ha ku bayi ga. 
MAT.5.41	N soja gna ho ge ho la wa kaya ha lo cei mili gmanyi, lo n cei mili ngun aba. 
MAT.5.42	Eza n wa nya ho nya ɓo, ha ga wo, to ha bu aza si n ɓa ye ɓa ɓa ho nya m.
MAT.5.43	“Ɓeda lo ai ci ge, ‘Ye n ha nugundo yi, ha wun oho anuwun yi nu.’ 
MAT.5.44	Ama ma ci ge, ye nha nuwun-yi yi. Zhin aduwa ntu naza ɓo nɓa ga ho wahala! 
MAT.5.45	N fya zhin lo nu, kwo ɓa wu ge fye nu zhin aɓi a gaiciy da, efye Dada nya n wo dna n ʼshe nyi. Ntu ge wo zhin wa ga nyipyei buzangna n na za manayi aba ɓedo na za nukwoyi yi, wa je ɓa tnu n gmayi n na ba gmanyi.
MAT.5.46	“N fya ye naza yi nu n ɓa ye fye nyi, kni ɓemanayi nu shi lo ɓo a? Ntu ge a tna viyi zhin ɓa zhin lonu! 
MAT.5.47	Nfya bwa nugundo gyi n fya nugundo yi nu, fye shando lo na azaje yi nu? Aɓenayi bwa zhin lonu 
MAT.5.48	Ama kwo bmiya fya ze aza nunuyi, ngye shi efye Dada n wo dna n ʼshe nyi, wo zhin nunuyi nu.”
MAT.6.1	Yi zhin peceye. Yi to zhin aɓo manayi na za abye ntu ge ɓa ci yi m, n ya zhin lo nu, yi ta bwa lada n eyi Dada aba nwo dna nʼshe nyi m. 
MAT.6.2	Esa nu ha ga nyaɓayi cauta to dna ewyi m, shi akwoce dnayi zhin ɓai bye amwayi na aduwa nyakun, na zokwoyi ntu ge aza gye ɓe manayi n a zhin nyi! Gaiciya ma gna fye ɓa la oɓa lada pma gwo n ɓa ɓa bwa nyi. 
MAT.6.3	Ama esa nu ha zhin eza ɓemanayi, ha zhin kwo fiya to ye ge bwa pmi kwa kpe oɓo n bwaizhe zhin m. 
MAT.6.4	Efye Dada n wo kpe asigyi nyi, wo ɓa ga fye lada.
MAT.6.5	Ntu aduwa zhin ɓo, esa fya zhin aduwa, fye to zhin ngye a kwoce dnayin. Ɓa nu n a zhin aduwa na zokwo n aduwa nyakun yi, ntu ge aza gye ɓa. Gaiciya, oɓa lada nu n ɓa ɓa bwa gwo. 
MAT.6.6	Ama esa ha zhin aduwa, la lo dna nyakun, ha ku aba gu, ha zhin aduwa ga ʼho Dada fiya, oho Dada n wo kpe asigyi nyi, wo ɓa ga ho lada.
MAT.6.7+MAT.6.8	 To zhin, aduwa hoi da ɓo gmanyi-gmanyi, ngye shi aɓenayi zhin m. Ɓa gye ge aɓa wo ɓa aduwa ntu ɓeda gmanyi da ɓo nu cici. Pa ge oho Dada kpe nya yelo n ho ye, tunyi to hoi nya wo m.
MAT.6.9	Fye zhin aduwa ge “Eye Dada n ho dna eshe nyi ayi ho eye gyi-gyi-yi. 
MAT.6.10	Yi ye oho ebe kwa ɓe wolo. Fa azhin ho ɓeye dna nu anyi ye, ngye shi a zhin dna eshemi. 
MAT.6.11	Gayi nyagyi n jesun naiye ngye shi ho shin yi ga. 
MAT.6.12	Ha zhin yi alaifi gafara ngye shi yi zhin ɓa n ɓa zhin yi laifi nyi. 
MAT.6.13	To lo n yi n jaraba mi m, ama ha gniyi n Eza nukwoyi. Amin. 
MAT.6.14+MAT.6.15	 Efye Dada n wo dna eshe nyi wo ɓa zhin fye gafara ndei fya zhin azaje gafara, ama n fye to ye ɓa gafara zhin ɓo m, wohin ta zhin fye m.
MAT.6.16	“N sayi ntu azumi ɓo. Fye tna nyagyi-gyi ntu zafun ɓo. Fye to zhin kwo pei-pei m, ngye shi a kwoce- dnayi zhin ɓa wu ge ɓa n wahala yi lo, to ɓa so tukwo m, n nabai aza ci ɓa sun-sun. Gaiciya, lada nu n ɓa ɓa bwa. 
MAT.6.17	Ama esa n fye zhin azumi, fye ku aje manayi kpe. 
MAT.6.18	N nabai to zaho wa kpe ge mikun gun fye lom, sai efye Dada n wo kpe asigyi vinya nyi. Wo ɓa ga fye lada.
MAT.6.19	“Fye to so fye nyabwa shi nu anyi aba kwo ɓa wunya, ko avi awyi ko m. 
MAT.6.20	Ama fye so nya shi nʼshe aba kwo ta wunyam, aba na vi ta mi ɓa wyi m. 
MAT.6.21	Ndei efye nyabwa so shi lo nʼshe, efye bugba ɓa sun ɓo nu.
MAT.6.22	“N ho wye gyi-gyi-yi lo, aɓa gye buzangna n ho bugba mi. 
MAT.6.23	Ama n ho wye n cegyei lo na ɓo nuɓwozhin nukwoyi yi, ho dna lo n wyegma yakwo ntu zafun aɓo ɓo. Wyegma dnagmayi nu kuwa.
MAT.6.24	“Ho ta mi ha zhin a Dagayi ngun aba bauta m, watau Shekwoyi n na gyiwye yi. Tile haye n gmanyi yi, ha wun gmanyi nu.
MAT.6.25	“Emi shaula nu nyi, fye to saɓo n nya ɓo n fye ɓa gyi m, kwo fya sin, kwo fya kpem, Ntu ge fye n wye-wyei lo ɓedo n nayi, ɓa du anyagyi lo naje kpe yi. 
MAT.6.26	Fye dna alu wye! Ɓa to na ɓesa yi ntu ɓa nyagyi ɓo m, ɓa ta bye m, ai gna ɓa do ɓa so fi na dobu m. Efye Dada n wo dna nʼshe nyi, wo nu kpa ɓa. Fyehin kuwa wo gna sun lo n fya pmayi n du ɓa. 
MAT.6.27	Efya ɓesa ɓa ɓe fye wye-wyei kpa?
MAT.6.28	“Kniyi nu zhin fyei saɓo ntu aje ɓo a? Fye shi amamayi wye n bmana, ɓa ta saɓo ntu ɓa je ɓo m. 
MAT.6.29	Kwo Esu Solomon n wo mwa-mwa yi vinya, wo to kpe aje manayi ngye ɓa m. 
MAT.6.30	Ndei Shekwoyi lura na mamayi n sun lo nu, oɓa nu n ɓa lo naiye nsu ɓai zo, wo ta gna lura n fyei nu, o aza agaiciya ga gba-gbayi da?
MAT.6.31+MAT.6.32	 “Ntu cenu fye to saɓo ntu nyagyi ɓo n naje yin. Fye to zhin ngye awye-gma da m. Ntuge a mwa ɓahin tukwo n naɓo deye, har ɓai saɓo n mwa. Ama efye Dada kpe lo sarai anya n fye gyisan. 
MAT.6.33	Wo ɓa ga fye ɓa n bugba da yi, ndei fya wo nu shi na bye kpa, fyei zan-zan ngye shi wo ye fya zan.
MAT.6.34	“Ntu ce nu fye to saɓo ntu nsu ɓo m. Shekwoyi ɓa lura n koyi. Nyipyeyi doho-dohoyi nkwo aɓo yi.
MAT.7.1	“Fye to ci aza aɓo nya m, a ta ci fyehin aɓo nya ce m. 
MAT.7.2	Ntu ge aza ɓa zhin fye, ngye shi fye zhin ɓa. 
MAT.7.3	Kniyi zhin hoi wo osha ɓiyi ɓo nkwo dna n ho zado wye hoi bwa gnilo n shinwan-knunuyi dna n ho wyeʼa? 
MAT.7.4	Ho ɓa mi ha gna ge, ‘Emi zado, fa ma gmi ho,’ sha ɓiyi ya nwye, to hoi gye wyeba lon, ntu ge shinwan-knunu dna lo n ho wye. 
MAT.7.5	Zakwoce-dnayi! La shinwan-knunu gmiya nho wye kpa, ha kpe wyeba gye ha bma ho zado zhin.
MAT.7.6	“To fa nya gyi-gyi-yi ga aza nukwoyi m, to ga aburutu nya manayi m. Ɓa ɓa kpe kwo apita, ɓa pmi da fye nsayi ɓa sa fye ya. 
MAT.7.7	Fye ɓa, aɓa ga fye nya fye ye! Fye zan shin, fye ɓa bwa! Je abagunya, aɓa gu aba ya. 
MAT.7.8	Ntu ge ezaho- zahoyi nwo a, wo zhin wa gwo. Zaho-zahoyi nwo zanshin, wo zhin wa bwa. N fya je aba, aɓa gu fye aba ya. 
MAT.7.9	Ndei eɓi nya wo dada bredi ɓo, wo ɓa ga wo kuta? 
MAT.7.10	Ndei wa nya wo ebmiya ɓo, wo ɓa ga wo owa? Awo! 
MAT.7.11	Ndei efye abugba kala-kpeyi, a laifi da, fye kpe shi fye ɓa ga efye aɓi anya manayi. To fya ku gna kpe ge, efye dada Shekwoyi ɓa ga aza anya manayi na nya wo nyin?
MAT.7.12	“Zhin aza shi ho ye ɓa zhin ho. Kwo nu zhin wuwu dna Musa owa.
MAT.7.13	“A ɓa bwa eshe mi lo eza ya du n na boknumi pma-pma yi nu. Zokwo palalayi lo anapi nya, okwa bokun- mi kuwa n mwa pata. Aza begye lo konu lo wato aza n ɓa kni zokwo fa-fayi. 
MAT.7.14	Ama wye-wyei abokunmi gba-gbayi, zokwo kuwa n pma-pmayi, aza fyewyi nu bwa kwo gye ɓai wan.
MAT.7.15	“Fye zhin pceiye na malami akata nya yi ɓa zhin ɓa ɓe ngye akni ntna ɓaina, ama n ɓa mi, a cam-cam nu ɓa ɓa gna fye ajeya laɓa. 
MAT.7.16	Fye ɓa mi fya kpe ɓa ye ntu ɓa aɓo zhinzhin ɓo, ngye shi fye kpe shinwan ye n kwo gyi-gyi-yi nyi. To fya gye nyi-nyi-wyi kwa dna fye do, fya gna gye knawuyi nu m, kwo gbayi fya gna shinwa nukwoyi m. 
MAT.7.17	A ɓa mi a kpe shinwan doho-dohoyi ye n kwo gyi-gyi-yi. 
MAT.7.18	Shinwan manayi ta mi kwa ga gyi-gyi nukwoyi m. Shi nukwoyi ta mi kwa ga gyi-gyi manayi m. 
MAT.7.19	Shinwan nkwo to ga gyi-gyi manayi m, a zhin a zun kwo ya a shekwo fi nʼna. 
MAT.7.20	Ntu ge akpe shin-wan ye, kwo eza, ntu oɓa gyi-gyi ɓo nɓa ga nyi.
MAT.7.21	“Aza vinya nu to n ho gye ɓa ge ɓa zhin a Yesu viyi nu m. Ɓa yi mi ge, ‘Dagayi, Dagayi’ ama ɓa ta lo she m, ntuge ɓenya gmanyi nu shi. Kwo ɓa vi emi Dada ɓeye lo n wo dna n ʼshe nyi. 
MAT.7.22	N wada wyi, aza mwa begye ɓei ci mi ge, ‘Dagayi, Dagayi yi ku ho nabari gna azaje har ya kun azafun nukwoyi ya n hoye yi, yi zhin aɓo wo-woyi n jesun.’ 
MAT.7.23	Ama mi ɓei ciɓa ge, ‘Fye kumi kala lo bwai. Fye to zhin maza nun, ntu ge fye zhin aɓo nukwoyi zhin yi nu.’
MAT.7.24	“Aza nɓa wo mi ɓeda ɓai vi kwo, ɓa zhin aza cece nu, ngye eza n wo mi nyakun tu na pma. 
MAT.7.25	Ko ogmayi zhi n mwa a nuwan yi ɓagye, asei ci n kala yi ɓayi lu nyakunyi, kwo ta miya m, ntu ge a mi kwo tu na pma nu.
MAT.7.26	“Ama aza n ɓa wo mi ɓeda to ɓai gye ɓa nuwan, ɓa zhin aza atnacei nu, ngye eza n wa mi nyakun tu na mwi. 
MAT.7.27	Ntuge she ogma zhi, a nuwan yi ɓa-gye, ase yi ci, kwa lu nyakun ye, koɓa miya gbidim-shi konyi a mi kwo tu na mwi nu.” 
MAT.7.28	Ca wo aza, ntu waʼazi ɓo n Yesu ɓo zhin nyi. 
MAT.7.29	Ntu ge wo ɓo wu ɓa ngye eza nu n wo ikwoyi, to wu ngye shi a Yahudawayi a tukwo da zhin ɓa wu ɓa nyi m.
MAT.8.1	Shi Yesu ɓo shin zhi n ʼpe, aza mwa begye ɓa vi wo shin zhi. 
MAT.8.2	Ho gye! Kuturu ɓelo. Wa ya shi wa ga Yesu mwa-mwa, wa gna, “Eza dnagmayi, n ha ye, ho ɓa mi ha kami gna.”
MAT.8.3	Yesu wa towo bwa wa gna, “Mi lla ye, gwo kagna.” Nsayi-sayi Ikuturu nyasan fa wo.
MAT.8.4	Yesu wa gna wo ge, “To kpe gni ha daɓo n zaho-zahoi yi m, lo ho wu hohin na malami aba, ha lo n nya gai shi, ngye shi Musa, wa da tu naza ɓo n kuturu nyasan ku ɓa fa, ntu seda ɓo naza ɓa gye ho la kagna bwa.”
MAT.8.5+MAT.8.6	 Yesu wa lo Kafarnafum, Romayi za-asoja tukwo da, wa ɓe wo aba wa gyi wo wye ge wo ɓe wo puwa wa ka wo ɓi gna n wo shi n nyasan yi, n nayi fi-fiyi.
MAT.8.7	Yesu wa gna, “E, miɓa ɓe ma ka wo gna.”
MAT.8.8+MAT.8.9	 A soja tukwoda ci ge, “Eza dnagmayi, mi to kunce lo ha ɓe mi puwan, (kwoi to zhin tile nu ha ɓe m.) Mi kpe lo ge n ha bwa ho nya gni ya ha cige, ‘Wo kagna.’ Emi fyenu ɓa bwa lafiya. Ntu ge mihin mi dna n iko sinta nu, aza lo n kpe n mi she. Mi n ikoi lo tu mi a soja tukwo, esa n ma gna eza deye ge lo, wa lo, eza do ɓe, wa ɓe. Ma ci mi fyenu nugbayi zhin deye, wa zhin. Mi kpe lo ho ikoi lo ha gna, wo nyasan ge kwo lo, kwa lo.”
MAT.8.10	Yesu wa kpe gni cei wo-wo. Wa igna aza yezhi. “Dna Israila kni vinya, mi to shin gye eza n gaiciya gai la yi m. 
MAT.8.11	Ma gna fye, abye do n mwa begye (ngye Romayi za ye) ɓa ɓei kun n nanyi laɓa ɓa ɓe Shekwoyi bemi, ɓa sase n Ibrahim yi, n Ishaku yi, n Yakubu yi.” 
MAT.8.12	Ama aza n obe zhin ɓa nya nyi, a ɓei ku ɓa she ya fi nwyegma, aba nɓa ɓei cibwi ɓai gyi anyikna.
MAT.8.13	Yesu wa gna Romayi soja tukwoda ge, “Lo apyi, kwo ku zhin ngye shi ha ga gaiciya.” Dna sahi, eɓi ho, wa kagna.
MAT.8.14	Yesu wa lo Bitrus puwa, wa gye Bitrus yezhi nyikwoza da wangye tu n gado, n nayi nagnu yi zagyi. 
MAT.8.15	Ama Yesu wa to wo bwa nyasan kwa wo fa, wa laka wa zhin ɓa- nyagyi.
MAT.8.16	N wyeshe yi aɓe nazafun nukwoyi dayi n Yesu aba, shi Yesu ɓo daɓo kawai azafun nukwoyi ɓa busi, anyasan yi vinya ɓa gwo kagna. 
MAT.8.17	Deye ɓo ku nu anabi Ishaya ɓo da ge, “Wa la eya nyasan tu wohin.”
MAT.8.18	Shi Yesu ɓo gye aza yezhi ɓai mwa, wa gna wa bara ge ɓa zhin shiri ɓa piya lo kmayi. 
MAT.8.19	Esa fyewyi a Yahudawayi Malami ho wa ɓe wa gna, “Malam miɓa vi ho abaho-bahoyi ha lo.”
MAT.8.20	Ama Yesu a ci ge, A cam-cam nɓa bai lo, alu nɓa ma yi lo, ama Emi, Masihu, to napi lo n mi ɓa dna imihim tukwo m.
MAT.8.21	Owo viyi ho wa je ci ge, “Zadnagmayi, pmi mi la mi dada bi kpa.”
MAT.8.22	Ama Yesu wa gna wo, “Vi mi n sayiye, Fa aza nɓa fi-fiyi dna n zafun ɓa bi aje.”
MAT.8.23	Wa lo dna n ʼya wa ya piya ɓedo n wa bara yi. 
MAT.8.24	Sa fyewyi ese kwa laka n kala yi n nuwan dokwo yi har to ai gye eya wye m. Ama Yesu ɓei la wangye.
MAT.8.25	Abara lo ɓa yi wo ge wo kun agyewyi ɓai nawyi ge, “Dagayi, gni yi! Gye yi ye ya bwi nuwan.”
MAT.8.26	Yesu wa ci ɓa ge, efye agaiciya-gai ɓi-ɓiyi da, kniyi nu zhin fyei wo edna? Wa laka wa gnakni ese, n nuwan yi, har ɓa ce pi.
MAT.8.27	Ce a wo abara ɓa nya ge, “Nkanu n za deye yi har ese n nuwan yi ɓai wo wo ɓeda?”
MAT.8.28	Shi ɓa ɓo si kmayi dna Gadara ʼkni a zafun nukwoyi da ngun aba ɓa shegun ɓa. Oɓa sese ba na vingwo nu, aza to ɓo zhin ɓa mi diya n bwayi m, ntuge ɓa ga aza wahala.
MAT.8.29	Ɓa ya aku fi, “Ho ye kniyi n ʼya, O Shekwoyi Nugun? Esa to si n ho ɓa ga yi wahala n cei kpa m.”
MAT.8.30	A burutu garke ɓei fyi ɓai gya nyagyi n kpai. 
MAT.8.31	A zafun nukwoyi a gna Yesu ge, “N ha kun yi ya, ha tnu yi na burutu garke yi.”
MAT.8.32	Yesu wa gna ɓage, “To fye kunya lo.” Ɓa knu na zahi ɓa lo fyi na burutu, aburutu vinya ɓa ku bwi nuwan. 
MAT.8.33	A burutu knayi ɓa busi lo zhimi n nabariyi ɓo kwa zhin. 
MAT.8.34	Aza vinya knu ɓe ɓa gye Yesu. Ɓa gna wo ge wo lo, wa ɓa kni fa ɓa.
MAT.9.1	Ntu cenu, Yesu wa lo eya wa je piya lo Kafarnafum, owa yi. 
MAT.9.2	Esa fyewyi aza ɓe n ʼɓi nayi fi-fiyi da yi ntu na pece. She Yesu ɓo gye ɓa gaiciya ga, wa ci eɓi nyasan yi ge “Nugun, laka! Miku oha laifi zhin gafara!”
MAT.9.3	“Tukwo-mwa,! Eza deye gna ge wo zhin Shekwoyi nu.” A Yahudawayi abyeda nu gna je lo nu. 
MAT.9.4	Yesu ɓei kpe a aɓonubozhin ye, Wa nya ɓa ge, kniyi nu zhin fyei zhin aɓo nukwoyi nubo a? 
MAT.9.5	“Kni dei nu gna wo lo fwa-fwa, a cige miku ha laifi zo, kwo kuwa a la ho kagna?” 
MAT.9.6	Ntu cenu, Ma wu fye ge mi iko yi lo dna na nyi ma zo alaifi, wa pmi da ɓi nyasan yi wa gna, “Lakala, kmi ha pece ha lo ho puwa.”
MAT.9.7	Eɓi ho wa laka woi gye agna wa lo wonya.
MAT.9.8	Odna wo azayezhi, shi aɓeye ɓo zhin ai gye ɓa la Shekwoyi tu she wa ga aza iko lo nu.
MAT.9.9	Shi Yesu ɓo zan-zan lo n zokwo yi, wa gye gadu gwoyi, Matta, n dna na gadu gwo ba. “Be ha ze mi bara,” Yesu nu gnawo lo nu. Matta laka wa gni lo nwoi.
MAT.9.10	Esa nu Yesu ɓei dna n wa bara yi ɓai gyi nyagyi, (n Matta puwa), azagyifiyi ɓei fi ɓo n zhin azhi-ɓeyi.
MAT.9.11	She a Farisiyawa yi ɓei gye ɓa nya Yesu abara ge, “Kniyi nu zhin efye Male yi ye wohin ɓedo n naza deye pya ya?”
MAT.9.12	Yesu wa gna ɓage, “A lafiya da ta zan shigbe da shin, sai anyasan yi. 
MAT.9.13	Fye lo fye zan aya ye awyega shin, ‘Mi ta ye sadaka lo n na nyaga yim, Mi ye fya ze asun-sun gye yi.’ Ma ɓe, ntu ge ma yi alaifi da ɓa ɓe Shekwoyi aba to ge aza n ɓa yi ɓahin ge aɓe-fyeceyi m.”
MAT.9.14	N wyihoyi Yohana batisma zhin yi abara ɓa ɓe Yesu aba ɓa nya wo ge, “Kniyi nu zhin to oha bara yi zhin azumi n gye yi ɓedo na Farisiyawa yi ma?”
MAT.9.15	Yesu wa nya ge, “Kwo bmiya lo mula ɓa anugundo ɓa wun bugba to ɓai gyi nyagyin, mulaɓai gnisun n ɓai? Ama esa ɓelo a la Miya n ɓa ba, n sayi nu n ɓa to ɓei gyi nyagyi m.
MAT.9.16	“Nyikanu ɓagu eje kwokwoyi ta n je woiwoyi ya? Ntuge kwo ɓei jesaya na tagu ba, oɓwo ko ladu n pata. 
MAT.9.17	Ko nyikanu ɓa fi nuwan shu-shuyi woi-woyi n pwakun kwokwoyiʼa? Nuwan shu-shuyi ye ɓa bma kwo har pwakun ɓa cepwo anab nuwan zeya. Sai dai a fi anab woi-woi n pwakun woi-woi, aɓa bwa ɓa pma vinya.”
MAT.9.18	Wo gni woi da ɓo, aduwa nyakun tukwoda ɓe wa yashi n Yesu a pita ba wa ga wo mwa-mwa: a gna wo, “Emi ɓi ye bwa fi nu, ama ho ɓami ha je wo wye-wyei ga, ndei ha ɓe ha to wo bwa.”
MAT.9.19	Yesu nwa bara yi, ɓa gni lo n woyi. 
MAT.9.20	Ɓai ye filo n zan yi mi, Nyikwoza ho wo yi ku eye bwa awo-cei-aba ami yi zewo ya, wa lo wa to Yesu je kpe bwa. 
MAT.9.21	Ntu ge wo ɓo zhin nubo ge, “Ko ma bwa wo bwa to-to, miɓa kagna.”
MAT.9.22	Yesu wa pmiwye ya wa gye wo wa gna, “Nyigun, bugba bui-bui! Eho gaiciya ga la ho kagna!” Nyikwozahi wa bwa lafiya nsayi-sayi yi.
MAT.9.23	Esa nu Yesu ɓo si tukwodayi puwa, wagye azai nawyi, ai gyi afi-nya, 
MAT.9.24	Wa gna, “A kun ɓaya, ntu ge ɓinyinkwoyi deye to fi m, ama wowan gye nu.” Aza ma wo san, ɓai kpe wa gye. 
MAT.9.25	She aza ɓo la za kun ya zhi n bmi, Yesu wa lo aba n ɓinyikwoyi ɓo dna, Yesu wa tabwa shi wo, wa je wye-wyei bwa. 
MAT.9.26	Nabari kwagnami n ekniyi vinya ntu aɓo wowo yi ɓo n Yesu ɓo zhin nyi.
MAT.9.27	Shi Yesu ɓo gmi n puwa yi, awyebwayi ngun aba, ɓa vi wo ɓe ɓai gna, “Osu Dauda Nugun, gye yi sunsun.”
MAT.9.28	Wa pmi wa to ɓa wye bwa wa gna, “Ntu fye gaiciya ga ɓo, fye gye wyeba!”
MAT.9.29	Wa pmi wa to ɓa wye bwa wa gna, “Ntu fye gaiciya ga ɓo, fye gye wyeba!”
MAT.9.30	Nsai-sayi, ɓa gye wyeba, Yesu wa tu ɓa gbe ge, ɓa to gna zaho-zaho yi m. 
MAT.9.31	Ama to ɓa ce pyi m, sai ɓa da nabari laɓa n zhimi.
MAT.9.32	Yesu wa laka ɓo, wa she gun takpeɓeda, ntu ge azafun nukwoyi ɓo fi wo. 
MAT.9.33	Yesu wa kun ɓaya, zahi wa ya ɓeda da. Ca wo aza yezhi n mwa ɓai gna, “Yi to shin aɓeye gyem.”
MAT.9.34	Ama a Farisiyi ɓa gna, “Nya ko zhin woi kun azafun nukwoyi ya nyi, ntu ge wo ɓai lo n wohin, Shetan dna lo n wo mi, azafun nukwoyi su.”
MAT.9.35	Yesu wa zan laɓa na zhi ɓiyi n na azhi dnagmai yi woi wu aza dna na Yahudawayi aduwa nyakun, woi danabari manayi ntu Shekwoyi ebe mi ɓo woi ka anyasan gna abaho-bahoi n wa lo. 
MAT.9.36	Aza sun-sun a wan wo, ntu ge ɓaɓo na ɓei mwa begye to akpe shi ɓa ɓa zhin ko aba n ɓa-ɓa lo ntu bmazhin ɓom, n wu gye akni ntna knayi.
MAT.9.37	Wa gna wa bara ge, “Wyido lo mwa ama atnu-tnuyi bwa sun lo fyewyi nu. 
MAT.9.38	Fye zhin aduwa ga Dagayi wyido nya watnu n na tnu-tnu zhin-yaje yi nwo fwa.”
MAT.10.1	Yesu wa yi wa bara awo-cei-aba wa ga a iko a kun azafun nukwoyi ya, ɓai ka anyasan doho-dohoi pya gna.
MAT.10.2+MAT.10.3+MAT.10.4	 Owa bara aye nu nyi:
MAT.10.2+MAT.10.3+MAT.10.4	Siman (ai je wo yi ge Bitrus),
MAT.10.2+MAT.10.3+MAT.10.4	Andrew (Bitrus zado),
MAT.10.2+MAT.10.3+MAT.10.4	Yakub (Zebedi nugun),
MAT.10.2+MAT.10.3+MAT.10.4	Yohanna (Yakub zado),
MAT.10.2+MAT.10.3+MAT.10.4	Filibus,
MAT.10.2+MAT.10.3+MAT.10.4	Bartalomaus,
MAT.10.2+MAT.10.3+MAT.10.4	Toma
MAT.10.2+MAT.10.3+MAT.10.4	Matta (Godu goyi),
MAT.10.2+MAT.10.3+MAT.10.4	Yakub (Alfis nugun),
MAT.10.2+MAT.10.3+MAT.10.4	Siman (Siyasa da),
MAT.10.2+MAT.10.3+MAT.10.4	Yahuda Iskariyoti (eza wo ɓo kun Yesu nyi).
MAT.10.5	Yesu wa tnu ɓa wa gaɓa gbe ge, “Fye to lo abyedo aba kwo a Samariyayi aba m. 
MAT.10.6	Fye bwa a Israila yi abanu lo, akni bwi-bwiyi. 
MAT.10.7	Lo fye gna ɓage, Shekwoyi ebe la wo vi-vi. 
MAT.10.8	Fya ka anyasan yi gna, fya ku a fi-fiyi kala, fya ka a kuturu gna, fya kun azafun nukwoyi ya. Fya gacauta, shi fya gwo cauta.
MAT.10.9	“Fye to lo na gyiwyei shi m. 
MAT.10.10	Fye to la pwakun, ko aje do, kwo abuada, kwo busi zan-zan nya: Ntu ge aza n fye lo fye bma ɓa zhin nyi ɓa ɓa ga fye nyagyi. 
MAT.10.11	Esa nu fya lo ezhi yakwo ko ezhi ɓi-yi, fye zan Shekwoyi za shin fya fyi n wo puwa har esa nu fye ɓakun n ʼzhi yi, fya lo ezhi do. 
MAT.10.12	Esa nu fya nya ɓo ntu ge a ye ge fye lofi; fya ku ze anugundo. 
MAT.10.13	N fya gye Shekwoyi za puwa nu, fya tu ɓa anabarka, nto lo nu n, fya ku fye anabarka shi. 
MAT.10.14	Ezhi doho-dohoi, kwo puwa n fya lo, to kwa gwo fye m, fya lu abwi-tukun ya n fya pita fya kun. 
MAT.10.15	Gaiciya! N wada wyi yi, Sodom n Gomora yi ɓo ku du ɓa n sauci bwa.
MAT.10.16	“Mi tnu fyei ngye akni fi na cam-cam tasin. Fye la ce ngye awa, ntna ɓaina ngye a lukpe. 
MAT.10.17	Ama mi ye fya kpe ge a ɓa wan fye, ai da fye wa, ai iu fye fi na aduwa nyakun. 
MAT.10.18	E-har ma fye ɓa gni-agni n gwamna abye ɓedo asuyi ntu ʼMi ʼye ɓo. Deye kwo ɓei ga fye sa ntu ge fya zhin mi saida n ɓa bye ɓedo n na nyi yi vinya.
MAT.10.19	“Sa na wan fye, fye to wo dna n ɓoi fye ɓa da n na wada ba m, ntu ge aɓei wu fye ɓo fye ɓada n ko sai. 
MAT.10.20	Ntu ge efye nu ta da ɓo m, ama zafun efye Dada nya n wo dna ʼshe nyi, wo ɓa daɓo n fye gbe yi.
MAT.10.21	“Eza ɓei bwi wo zado har efi, adada ɓei bwi ɓa ʼɓi. Aɓi ce ɓei kuka da ɓa dada har koi zhin ɓa fi. 
MAT.10.22	Aza ɓei wun fye nu, ntu ge fye zhin ma nya nu. Amma eza n wa mi gni har nyalo-nyalo, wo ɓa pwo.
MAT.10.23	“Ndei a ga fye wahala n ʼzhi, fya kun fya lo ezhi do, miɓa jeze ɓe kafin fye zo azhi zan vinya. 
MAT.10.24	Makaranta ɓi to du wo malamin, ko fyenu ntu wo pida tukon. 
MAT.10.25	Makaranta ɓi zhin wa ɓe wa sun ngye wo malami, fyenu lo nu ngye wo pida. Ntu cenu, shi ɓa ku mi yi ge ‘Shetan’, n mi zhin fye Dagayi nyi, balle efye! 
MAT.10.26	Ama fye towo aza dna n ɓa ga fye wahala nyi m. Ntu ge esa ɓe lo n gaiciya ɓa da kwohin: eɓa asiri a kpeya pei-pei.
MAT.10.27	“Enya n mi gnafye dna n wyegmaa nyi fye la begye tu fya da kwo n nyipyei yi. Aɓo sanya n mi gna fye nyi fye knitu n nyakun she fya da ɓa.
MAT.10.28	“Fye to wo aza dna n ɓa wu fye anayi kawai m, ama fye wo Shekwoyi dna n wo nu ikoyi wa wu nahi ɓedo n wye-wyei dna n na napyi. 
MAT.10.29	Gbakolowyi (asi ɓa akninya? Ngun aba kabo?) Doho-dohoi to lo n kwo ɓa fi to efye Dadai kpe kwo ɓo m. 
MAT.10.30	Efya tukwo-yi kudo-kukui lo vinya. 
MAT.10.31	Ntu ce nu fye to damun, fye du agbakolowyi lo ampanyi.
MAT.10.32	“Eza n wa da Mi ɓo pei-pei na za ʼba ge Mi zhin wo nugundo nu, Mi hin miɓa da wo ɓo ge wo zhin mi nugundo nu n Mi Dada abye, wo dna ʼshe nyi. 
MAT.10.33	Ama eza n wa nama ɓo, mi hin miɓa nawo aɓo n Mi Dada abye, n wo dna ʼshe nyi.
MAT.10.34	“Fye to gye ge ma ɓe, na sese lafiya nyai nu n nanyi mi m, sai ebe yako. 
MAT.10.35	Ma ɓe ntu ge ma zhin nugun wa zhin gaba n wo dada yi. Nyigun wa zhin gaba n wo ʼya yi, tnayi wa zhin gaba n wo viya yi. 
MAT.10.36	Eza nuwun-yi ɓa bwa jekun n wo puwa nu. 
MAT.10.37	Ndei ho ye ho dada n ho ʼya yi n dumi, ho to kunce lo ha ze mi nya m. Ko ho ye ho nugun ko nyigun n du mi, ho to kunce lo ha ze mi nya m. 
MAT.10.38	N ha gnage ho ta la ho zundu ha vi mi m, ho to kunce lo ha ze mi nya m.
MAT.10.39	“N ha kpema ho wye-wyei, ko ɓa ho bwi, ama n ha ga ko ntu mi ɓo, kwa ho pwo.
MAT.10.40	“Aza n ɓa gwo fye, ɓa gwo mi nu! Aza ɓa gwo mi, ɓa gwo Shekwoyi nu n wa tnu mi nyi. 
MAT.10.41	N ha gwo anabi ntu ge wo zhin Shekwoyi za nu, ho ɓei gwo lada dai-dai n anabi yi. N ha gwo aza manayi kwo aɓefye-cei ntu ɓa ɓemanayi zhin ɓo, ho ɓei gwo lada dai-dai n ɓai.
MAT.10.42	“Efye n fye zhin Ema tukwo shanyi, nfya ga eɓi nawyi nuwan fu-fuyi, lallai fye ɓa bwa lada.”
MAT.11.1	Shi Yesu ɓo ku nya zo wa bara wu, ɓa kuka ɓalo azhi yakwo, ɓai zhin waʼazi n ɓa ɓei ku shiri zhin ɓa lo nyi.
MAT.11.2	Yohanna batisma zhin-yi, woi dna n kurkuku, wa wo aɓo wo-woi n Masihu zhin lo, wa tnu wa bara ɓa nya Yesu ɓo, 
MAT.11.3	Oho nu zhin eza n yi pmi, kwo yi ye tuwye na bye na?
MAT.11.4	Yesu a gna ɓa, “Fye lo fye gna Yohanna aɓo awo-woyi n fye ku gye mi zhin: 
MAT.11.5	Awyebuayi ɓai gye wyeba, aza bmazhi ɓai zan-zan, akuturu ɓai gwo kagna, atnubua-gunayi ɓai wo ɓeda, azafi yi bwa wye-wyei, fye gna wo mi Nabari manayi ɓo, n Mi da na wyekwoyi aba nyi. 
MAT.11.6	Fye gna wo ge, ʼanabarka nu nazayi n ɓa ta zhin shaka ntu mi ɓo m.”
MAT.11.7+MAT.11.8	 Shi ɓa ɓo kuka, Yesu wa ya ɓeda tu Yohanna tukwo. “Esa fye ɓo lo zhabui ntu ge fya gye Yohanna, fye ɓo gye ge aɓo gye wo wuna? Ngye agbegbe n ese ci n ɓai nyi? Kwo fye ɓo gye ge fye ɓa gye eza na jei kpe ngye ʼsu nugun na? 
MAT.11.9	Ko fye ɓo wyei tu n anabi Shekwoyi nya na? E, woi du anabi lo. 
MAT.11.10	Ntu ge Yohanna nu na ɓo da wo ɓo dna n Alkawali kwo-kwoyi ge, tnu-tnu yi n wo ɓa ɓe n ma bye, wa gna aza emi ɓeɓe ɓo, wa zhin zokwo aba.
MAT.11.11	“Gaiciya, dna aza vinya na la ɓa luma, zaho to n buzagna yi ngye Yohanna m, du-du lonu, buzagna ɓi-ɓiyi n Shekwoyi ʼbe mi, kwo ɓei la du wo! 
MAT.11.12	Tunyi, esa nu Yohanna ɓo ya waʼazi zhin ɓedo n batisma yi har n sayi, aza mwa begye lo ɓai ɓe Shekwoyi ebe mi. 
MAT.11.13	Ntu ge Musa owa ɓedo anabi yi oɓa vinya ɓo na wyeyi shi nabye ntu Masihu ɓeɓe ɓo. Yohanna pmi wa ɓe. 
MAT.11.14	Ndei fye ye lo fya kpe ɓeye n mi da, wonu zhin Iliya, eza nu anabi ɓei gna wo ɓa ɓe (n Shekwoyi ebe ya sa.) 
MAT.11.15	Ngye fye na tnubua ɓowo nyai lo, fye wo n saiye.
MAT.11.16	“ ‘Miɓa da ge na tu naɓe ye tukwa? Aza deye wu lo ngye aɓi fan awye ɓai yi aje ge anugundo ɓiyi, 
MAT.11.17	Ya fan awye ngye yi pa mula, ta da fye m, ya fan awye ngye yi biza, to fya zhin bugba zhi-zhiyi m.’ 
MAT.11.18	Ntu ge Yohanna to ɓei sin nuwan shu-shuwuyi eje m, saho to wa gyi nyagyi m, ama fya gna wo zhin nyazei nu. 
MAT.11.19	Emihin, Masihu, mi gyi mi sin, fya da gnunu-gnunu ge, mi zhin fwanada nu mwa, miyi zan na laifi nukwoi da yi. Ama efye aza cece, fye kpe shi fye kna fyehin a pita nfye tna gaiciya doho-dohoyi.”
MAT.11.20	Wa pmi wa ya aɓeda bugba wunya da, tu na zhi tukwo aba wo ɓeyi ku aɓo wo-woyi zhin, ama dudu lonu to ɓa ga Shekwoyi gaiciya m. 
MAT.11.21	“Aiya n fya ba Korazi, aiya njesun n Ɓaisaida aba, Ntu ge aɓo wo-woyi n mi ku zhin n fya ba nyi, aɓoi gna ɓa zhin ɓa lo nu n Taya ɓedo Saida yi ɓa ɓei ɓa ku ye abui sapa-sapa dna vinyikwo n tukwo gba yi.
MAT.11.22	“Gaiciya, Taya n Saida yi ɓei gna fye bmiya zhi n wada wyi yi. 
MAT.11.23	Kafarnahum n kohin, n na koi latu nyi, kwo ɓei lo ʼna! Ntu ge aɓo awo-woyi n ma zhin n ha ba nyi ai ya gna a zhin ɓa n Sodom nu, kwo ye ɓei ye lo naiye.
MAT.11.24	“Gaiciya Sodom ɓei la gna fye bmiya shi n wada wyi yi.”
MAT.11.25	Yesu wa zhin aduwa ge, “O Dada, Dagayi, eshe nya n ʼkni yi, ma gode ngye shi ha so gaciya naza ba nɓa gye ɓahin tukwo ge aza ceceyi nu, ha wu ko naɓi nawyi aba. 
MAT.11.26	E, Dada kwa da ho nu ha zhin ko lo nu.
MAT.11.27	“Emi Dada ku anya vinya fa fi n ma kun. Dada gmanyi wo nu kpe Nugun ye, Nugun ce wa kpe Dada fye ɓedo naza yi n Nugun wu ɓa Dada. 
MAT.11.28	Fye ɓe maba miɓa ga fye sun-sun, efye nu n fye naya shan-woi kpe. 
MAT.11.29+MAT.11.30	 Fye la ma kaya, ɓa wo lo fafa miɓa wu fye ge mi zhin eza hankali da nu n bugba sun-sun gye nya yi, efye wye-wyei ɓa bwa sun-sun. Ntu ge mi ta ga za akaya shan-wo yi m.”
MAT.12.1	Nwyihoi, n satiwyi yi, nyipyei na Yahudawayi zhin ɓa la Shekwoyi tu, Yesu wa sadu na wyizhin n wa bara yi. Mikun ɓei ku ɓa gun, ɓa ya awyi shin bma ɓai wu kpe na bwada ɓai gyi.
MAT.12.2	Ama shi a Farisiyi ɓei gye lo nu, ɓa gna, “Oha bara la owa zungna. Ɓai do-wyi n Satiwyi yi.”
MAT.12.3	Ama Yesu wa gna ɓa, “Fye to shin ba fya wo ɓo nʼsu Dauda ɓo zhin n wa nugundo yi n mikun ɓei ku ɓa gun? 
MAT.12.4	Wo ɓo lo dna na duwa zhin ba, ɓa gyi bredi nkwo ɓo shi ge a pirist nu ɓa bwa kwo gyi nyi. Ko ɓo zhin owa gnana zun nu ce. 
MAT.12.5	Fye to shin ba njesun, dna n Musa wa ngye shi a pirist n ɓa fi na duwa zhin ba nyi, ɓa zhin tnu-tnu n Satiwyi yi n? 
MAT.12.6	Ma gna fye gaiciya, Eza gni lo ya n wo du aduwa zhin ba lo n mwa-mwa. 
MAT.12.7	Fye ɓo gna fye ku aya ye awyega bwa n kwo gna, ‘Mi ye fya ze a sun-sun gye yi, n du fye nyaga,’ to fyei zun tna laifida kni m. 
MAT.12.8	E mi, ‘Zanugun, mi nu zhin Satiwyi Dagayi.’ ”
MAT.12.9	Wa pmi wa lo ɓa duwa nyakun, 
MAT.12.10	Wa gye obwa sha-shai da. A Farisiyi ɓa nya Yesu ge kwo bmiya lo a ka nyasan yi gna n Satiwyi yi? (Ɓai gye ngye wo ɓa ye ge, “E,” n nabai ɓa wan wo.) 
MAT.12.11	Amsa nyi n wo ɓo ga, “Ndai ho n ena buyi bwasun lo gmanyi, kwa kaya dna rijiya n Satiwyi, ho ɓa gmi kwo n wyihi yi? Lallei ho ɓa gmi. 
MAT.12.12	Shi eza du ena-buyi lo nyi, kwo bmiya lo a zhin ɓe manayi n Satiwyi yi?” 
MAT.12.13	Wa pmi wa gna zahi ge, “Ta ho bwa ya.” Shi wo ɓo taya, wa lafiya bwa kwa wo ʼwu ngye bayi.
MAT.12.14	Nsayi a Farisiyi ɓa lo ɓa zhin shawara ɓa wan Yesu ɓa wu wo. 
MAT.12.15	Ama Yesu wa ku ɓa shawara kpe, wa gmi na duwa nyakun azai vi wo mwa. Anyasan yi vinya n ɓa mi wa ɓa kagna. 
MAT.12.16	Ama wa gni ɓa tnubua ge, ɓa to gna Wo ɓeda mi aza kagna nya m. 
MAT.12.17	Deye ko ku ɓo nu anabi Ishaya ɓei da nu, tu n Yesu tukwo:
MAT.12.18	“Shi Mi Bara awye! Gye Mi Za kni-kniyi! Owo nu n mi ye, n mi wye-wyei dagma woi. Miɓa puwo mi Zafun, Wo ɓa da abye ʼwa. 
MAT.12.19	Wo ta sun okun kwo wa ɓewyi m, wo ta la begye tu m. 
MAT.12.20	Wo ta ye kalagbai fyan, kwo wa ci awyetu wyegba m. Owo nasara ɓa zo aɓo viyan. 
MAT.12.21	Owo ye ɓa ze anyi vinya awyetu.”
MAT.12.22	Zafun nukwoi da ho, wye-buai nu, takpe ɓeda njesun, aɓe n woi n Yesu aba, Yesu wa ka wo gna, wa mi wa da ɓo, woi gye wyeba n jesun. 
MAT.12.23	Cawo azayezhi ɓai gna, “Ko Yesu zhin Masihu na?”
MAT.12.24	Ama shi a Farisiyi ɓo wo ce, ɓa gna, “Wo mi woi kun a zafun nukwoyi ya, ntu ge wo zhin Shetan nu a zafun nukwoyi su.”
MAT.12.25	Yesu wa ku a nubo zhin kpe wa gna ɓa ge, “Ebe n kwo zhin gaba n kohin yi, kwo ɓa miya. Ezhi n kwo zhin gaba n kohin ko ta mi kwa gni-agni m. 
MAT.12.26	Ndei Shetan nya shetan ya, wo sunkun n wohin un, woi mi wo ʼbe ya. 
MAT.12.27	Ndei fye gna ge, mi kun a zafun nukwoyi ya n shetan iko yi nu, efya za nɓa ku azafun nukwoyi ya nyi ma, ɓa kun ɓa ya n kni ikoyi na? Fye ga fyehin amsa. 
MAT.12.28	Ama n gye mi kun azafun nukwoyi ya n Shekwoyi zafun yi nu, a gye Shekwoyi ebe la ɓe fya ba. 
MAT.12.29	Eza tami wa wyi shetan iko m, sai wo la shetan pa kpa, n sayi wa mi wa kun a zafun nukwoyi ya. 
MAT.12.30	Eza n wo ta bma mi zhin m, wo zhin mi wahala ga yi nu.
MAT.12.31+MAT.12.32	 “Eza n wa da mi ɓenukoyi, n laifi doho-dohoi yi, aɓa zhin za gafara, amma eza n wa da Zafun gyi-gyi-yi ɓenukwoyi, a ta zhin wo gafara m, ko nanyi ye, ko nanyi n ɓa ɓe lo nyi.
MAT.12.33	“A kpe shinwan doho-dohoi ye n ko gyi-gyi yi nu. Shinwa manayi kwa gyi n bmiya, shinwa nukwoyi kwa ga gyi-gyi nukwoyi. 
MAT.12.34	Efye awa ɓi! Ko ɓa ye zhin nwuna aza nukwoyi ngye fye fya da ɓeda manayia? Ntu ge eza bugba nu wu za ɓo nwo ɓa da. 
MAT.12.35	Eza manayi zhin wa da ɓo manayi n ko fi n wo mi. Bugba nukwoyi da kuwa wa da ɓeda nukwoyi n kwo fi womi. 
MAT.12.36	Ma gna fye, n wada wyi yi, ɓei ɓe n fye nyadoku yi tu ɓeda gbeloyi doho-dohoi ɓo n fye ku da. 
MAT.12.37	Efya ɓeda n sayi ye nu ɓei zhin fya kni nʼwa, ko ɓei zhin a zun fye kni.”
MAT.12.38	N wyihoyi a Yahudawayi a tukwoda ɓedo a Farisiyi yi, ɓa ɓe Yesu aba ge ɓa ye wa wu ɓa tuze (kwa wu ge wonu ku Masihu zhin).
MAT.12.39+MAT.12.40	 Yesu wa gna ɓa ge, “Sai abye nukwoi ɓedo na tna gaiciya-gai yi, ɓa nu ɓa nya a tuze ɓo. Anyi ta shan ɓa doho wu ndu tuze anabi Yanana nya m! Ntu ge shi Yunana ɓo dna nʼbmiya yakwo mi anypyei gun ata, asukwoyi gun ata, nʼlo nu Emi Masihu ɓa dna nʼkni nubo anyipyeyi gun ata, asukwo gun ata. 
MAT.12.41	N wada wyi yi, a Ninevayi ɓei zun fye kni. Ntu ge esa n Yunana ɓo zhin ɓa waʼazi ɓa ɓo ku ye abui Shekwoyi aba, ɓa ku aɓo nukwoi zokwo ya. Eza n wo du Yunana, wo gni lo ya fyei ta ye lo fya ga wo gaiciya m. 
MAT.12.42	Sarauniya Sheba nya ɓo laka da abye ye wo zun ɓa kni n wada wyi yi, ntu ge wo ɓo gmi n kni do n kpai, wa wo Solomon ɓeyekpe, eza n wo du Solomon, wo gni lo ya fyei ta ye lo fya ga wo gaiciya m.
MAT.12.43+MAT.12.44+MAT.12.45	 “Aɓye ye wu lo ngye eza n wo zafun nukwoyi yi. Esa nu zafun nukwoyi gmi n wo kwalo zhabui koi ye asun-sun ba to kwa bwa m. Kwa gna ko ɓa jeze kwa lo kwa gusa, esa kwo ɓe kwa gye zahi bugba zhan baya shi, ama ntna nya dna yi! Sai kwa lo kwa yi a zafun nukwoyi ngun tnaba ɓa ɓe lofi n zahi mi. Ezahi esese kmaknayi ɓei la du kmisunyi n nukwoyi.”
MAT.12.46+MAT.12.47	 Esa nu Yesu ɓo dna woi daɓo naza yezhi yi n nyakun, owo ʼya ɓedo nwa zaje yi ɓa ɓe zhi n bmi ɓai ye ɓa daɓo n woi. Zaho wa gna wo ge ɓa ye wo lo. 
MAT.12.48	Wa gna ge, “Nyikanu zhin mi ʼya? Anyika nu zhin maza-jeʼa?” 
MAT.12.49	Wa wu wa bara bwa wa gna, “Gye! Aza deye ɓa nu zhin ma ʼya n mazaje yi. 
MAT.12.50	Wa je ko ɓe ge, Eza n wo vi mi Dada ɓeye n wo dna she nyi, wo nu zhin mi zado, emi mapui n mi ʼya yi.”
MAT.13.1	Dna n nyipyei hi mi, nʼsa do yi Yesu wa fa ʼpi wa lo ʼdnagbe. 
MAT.13.2+MAT.13.3	 Aza yezhi ɓo nmwa begye. Wa lodna nʼya wa wu aza dna ko, aza kukpe nuwan gbe ɓai kna tnubua. Waku anyi ɓesisi mwa dna n wo wazi. Wa ku do ho si lai “Fwaiza ho ɓo lo nyabye nwo fwa 
MAT.13.4	Wa she nyabye ya fi nfwa, adoho ɓa kaya kpe n zokwo, a lu ɓa ɓe ɓa ɓa zotnu. 
MAT.13.5	Adoho ɓa kaya kpe napma n kni pele-peleyi. Ɓa ku pa wolo-wolo kpe ʼkni pele-peleyi konu. 
MAT.13.6	Ama nyipyei wowo a ku ɓa wu, n tu ge oɓa gbegye to lokni lo mwa m. 
MAT.13.7+MAT.13.8	 Adoho ɓa kaya fi na knawuyi, aknawuyi a ɓa yekma. Ama adoho ɓa kaya fi nʼkni manayi, ɓa ga gyi-gyi ndu do na ɓo she. Doha bwa shita, doho shitnanyi, doho tagyi. 
MAT.13.9	Ngye fye na tnubua yi lo, fye wo!”
MAT.13.10	Owa bara ɓe ɓa nya wo ge kni zhin hoi ɓe naɓe-sisi yi n ɓa dnaɓo a?
MAT.13.11	Wa gna ɓa ge alaye fye fya kpe Eshe Ebemi ɓeye, ama toge azaje m.
MAT.13.12+MAT.13.13	 “Ntu ge eza nwo nyai, aɓa ɓewo wa bwa mwa,” ama eza n wo to ceyi m, “Ko odo n wo ncei fyewyi, a ɓeyi la gwo wo. Ce nu zhin mi yi da ɓo naɓe-sisi yi ntu ge ɓa wo, ɓai gye, to ɓa bwa aweygan.”
MAT.13.14	“Deye kwa nu enya anabi Ishaya ɓoda, ‘Ɓa wo, ama awyega to lon, ɓai shawye, to ɓai gyen!
MAT.13.15	“ ‘Ntu ge oɓa bugba woshan lo, oɓa tnubua yi gugui lo, ɓai ku ɓa wye kpe ɓai wan gye.’ 
MAT.13.16	Ntu ce nu ɓa ta gye, ɓai wo ɓa bwa awyega, ɓa jeze ɓe Shekwoyi aba njesun ma ka ɓa gnan. Amma efya wye zhin anabarka nya nu, ntu ge ɓa gyelo, nfya tnubua yi, ntu ge ɓa wo lo. 
MAT.13.17	Gaiciya, n mwa begye nu anabi n na ɓefyecei yi ɓo ye ɓa gyaɓo fye ku gye, ɓai wo aɓo nfye ku wo, to ɓa min.
MAT.13.18	“To fye wo besisi awyega fwaiza nya nwo nyabye yi. 
MAT.13.19	Zokwo nʼnyabye ɓo kaya kpe nyi, kwo wu gye ʼza bugba, n wo wo nabari manayi Shekwoyi Ebemi nya, to wa bwa awyegam, Shetanwa ɓe wa ɓeda yi gwo wo ya n wo bugba. 
MAT.13.20	Apma ʼba, ekni pele-pelei ko wu gye ʼza bugba n wo wo nabari wa gwo kwo na gmada yi. 
MAT.13.21	Ama ntu ge wo to nabai lo wa so ko dna n wo wye-wyei n, esa wahala laka ntu wo gaiciya ga ɓo, sai wo fuse, wa fa viɓo. 
MAT.13.22	Ekni aknawuyi nya ko wu gye za n wo wo nabari, ama aɓopwawo anyi nya, nʼ nyabwa zanshinyi, ɓa ku Shekwoyi ɓeda gyisun, to wa mi nwo zhin nyaho ntu Shekwoyi ɓo m. 
MAT.13.23	Ekni manayi gbedo nʼza bugbai nwo wo nabari kwa lowo na wyegayi har wa gni gyiba ɓecei ndu nya bye kokoi, doho shita, shitnai, har ma tagyi.”
MAT.13.24	Yesu wa je ɓesisi ye da: “Shekwoyi Ebe wulo ngye fwai za n wo bye nyabye manai n wo fwa, 
MAT.13.25	Ama n sukwoyi, woi la wangye, owo nuwunyi wa ɓe wa ku alogyi bye fyi na shewyi. 
MAT.13.26	Shi ashewyi ɓo ya mwa, alogya mwa ɓahin ce.
MAT.13.27	“Fwaizahi akodogo da ɓe ɓa gna wo, ‘Zadnagmai, aba yi ɓo bye nyabye manayi nyi, gye alogyi pa fi lo ɓodo.’
MAT.13.28	“Wa gna ɓa, ‘Nuwun-yi ho na lo woi bye ɓa fi.’ Ɓa nya wo ge, ‘Yi lo yi shi ɓa ya?’
MAT.13.29	“Wa gna, ‘Awo, fye ɓa shi ashewyi ya ɓedo. 
MAT.13.30	Fa ɓa mwa dnado har esa naɓa gbe ɓa. Mʼ ɓei gna anyagbei ɓa tnu alogyi-ya kpa ɓa gyi ɓa ʼna, ama ɓaye ku ashewyi fi n dobui.’ ” 
MAT.13.31+MAT.13.32	 Ɓesisi do jesun, wa gna, “Shekwoyi Ebe mi wulo gye musta byegye (nya-bye-gye nu ciwyi ngye fulu) a bye kwo dna fwa. Ko gna nyabye doho-dohoi gba-gbayi, ama kwo zhin kwa ze shinwan dnagmai har alu a bwa abwi ba n kwa bwala.”
MAT.13.33	Wa je ɓesisi ge, “Shekwoyi Ebe ɓa wu gye nyikoza n wo zhin bredi! She wo sin wyiluku, wa gmi kwaje n yisti yi, wa bu ko har kwa wyilukuyi gwo vinya.” 
MAT.13.34+MAT.13.35	 Yesu ɓo bwa ɓeda n dejiyi n naɓesisi yi nu. Anabi ɓo ku da ionu ge wo ɓei sanyi ɓesisi n mwa. Ntu cenu, wo to ɓo wu ɓa nyahon sai ri ɓesisi yi vi. Pmada anabi nyanyi, “Mʼɓeyi daɓo na ɓesisi yi; Mi-wu aɓo ɓodnai pei-pei n ɓa ɓo so zhi, tunyi shi anyi ɓei ya.” 
MAT.13.36	Wa fa ʼza zhi n bmi wa lo apyi mi, owa bara gna wo ge wo wu ɓa awyega ɓesisi ashewyi nya na logyi yi.
MAT.13.37	Yesu wa ci ɓa ge, “Madela, Emi nu zhin fwai n wo bye nyabye manayi nyi. 
MAT.13.38	Ofa kwo nu zhin anyi, nyabye manayi kwo nu zhin aza Shekwoyi Ebe nya; alogyi kuwa ɓa nu zhin Shetan aza. 
MAT.13.39	Nuwunyi n wo ɓo bye alogyi fi na shewyi nyi, Shetan nu; ashewyi gbe sa ko zhin anyi zo sa, ashewyi gbe-yi a malaika nu.
MAT.13.40	“Ngye shi atnu alogyi ya agyi ɓaʼna n nabari ye nyi, nlo nu kwo ɓei ze nanyi zo sa. 
MAT.13.41	Mi ɓei tnu n Ma malaika yi ɓo tnu jaraba ya n na ɓenukwoyi zhin-yi yi n She kwoyi ʼbe. 
MAT.13.42	Aɓo she ɓa ya fi nʼna ɓai gyi ʼna, Nbwayi aɓei cibwi ai gyi anyikna naje. 
MAT.13.43	Ama Shekwoyi aza ɓo fun ngye nyipyei dna ɓa Dada be mi. Aza nɓa na tnubua yi, ɓa wo.
MAT.13.44	“Shekwoyi Ebe wulo ngye duciya nu n za ɓo gye n dna kni. Ntu dada ɓo, wa lo wa ku anya kun vinya n wo ɓo cei ntu ge wa bwa agyiwye kunce wa si ekni yi konu.
MAT.13.45	“Shekwoyi Ebe wulo ngye duciya da nu n wo kun akuta anabmiya-yi ntu cenu wa laɓa woi zan amanayi shin. 
MAT.13.46	Wa pmi wa odo gye n wo ɓa bwa gyiba, wa lo wa ku anya kun vinya ntu ge wa si kwo.
MAT.13.47+MAT.13.48	 “Aɓa mi a mwi Shekwoyi Ebe mi do n bmiya wan yi, n wo she esa fi n nuwan wa wan abmiya manayi na nukwoyi nyi. Shi ɓa la nu osa, wa ɓe cei n kma wa tnu amanayi wa ce anukwoyi wa ya. 
MAT.13.49	Nlo nu kwo ɓei ze nanyi zo sa-amalaika ɓo tnu aza nukwoi ya na ɓefyeceyi. 
MAT.13.50	Aɓo she aza nukwoyi ya fi nʼna, n bwayi aɓo cibwi ai gya nyikna naje.” 
MAT.13.51	Wa nya ɓa ge, “Fye ku awyega bwa?” Ɓa gna, “E, yi ku bwa.”
MAT.13.52	Wa je ɓa gna ge, “Aza n ɓa kpe a Yahudawayi owa ye ɓai zhin ma bara nu, ɓa ku duciya bwa ngun aba wato alkawali ko-koyi n woi-woi yi.”
MAT.13.53+MAT.13.54	 Shi Yesu ɓo ku a ɓesisi ye zo da, wa jeze lo wa ʼyi (Nazarat n Galili kni) wa wu aza dna na duwa nyakun, ceiwo ɓa vinya ntu wo yekpe ɓo naɓo wo-woyi n wo ɓo zhin nyi.
MAT.13.55	Ɓa nya ge, “Wo mi n wuna woi zhin lanya? Kafinta nugun nu to bwa gnin? Owo ya ai yi ge Maryamu n? Owa zaje nu to n Yakub yi Yusufu yi, n Siman yi ɓedo n Yahuda yi n? 
MAT.13.56	Owa mapwi njesun n fyi n ʼya. Ko zhin wuna wo la ze za dnagmayi a?” 
MAT.13.57	Owo ɓo kwa san ɓa, Yesu wa gna ɓa ge, anabi to n mwa-mwa yi dna wayi n wa za ba yin, sai dna zhi do. 
MAT.13.58	Wa bwa aɓo wo-woi zhin fyewyi nu ɓo ntu ɓa tna gaiciya ga ɓo.
MAT.14.1	Dna n sayi nu n Hiridus ɓo wo Yesu ɓo. 
MAT.14.2	Wa gna wa za, “Aɓa gye Yohanna Batisma zhin yi nu la wye-wyei jebwa. Ce nu zhin woi mi woi zhin aɓo wo-woyi.” 
MAT.14.3	Ntu ge Hiridus ɓo la Yohanna wan dna n kurkuku, shi owo nyiko?-?Hirodiyas-owo zado-Filibus-nyikwo ɓei gna wo zhin 
MAT.14.4	Ntu ge Yohanna ɓo ku gna wo ge ko to bmiya lo wa la won. 
MAT.14.5	Wo ɓo ɓa Yohanna wu ama wa wo ʼdna kada gyikici kwo laka, ntu ge aza vinya ɓei gaiciyai ga ge Yohanna zhin anabi nu. 
MAT.14.6	Ama shi Hiridus nyipyei mama nya ɓo shegundo, wa zhin buci; Hirodiyas nyigun wa, nyanya kwa da Hiridus n mwa. 
MAT.14.7	Wa zhin wo alkawali kala da ge, wo ɓa ga wo nyaho-nyahoi nwo ye. 
MAT.14.8	Owo ʼya na wu wo nya wo ɓa ye, wa lo nʼsayi wa nya Yohanna tukwo nu ɓo tu fintala.
MAT.14.9	Bugba ɓei la osu wun, ama ntu nyasi ɓo n wo ɓei la lu si nyi, to wa ye wa gba wohin naza bye m, wa ce wa ga gbe.
MAT.14.10	A lo a zun Yohanna tukwo ya dna kurkuku. 
MAT.14.11	A ɓe nwo tukwo yi tu fintala, a ga ɓi-nyikwoi ho, wa lo wo ʼya ce yi.
MAT.14.12	Yohanna ʼbara ɓe ɓa la wo nayi ɓa bi, ɓa lo ɓaku gna Yesu.
MAT.14.13	Shi Yesu ɓo wo lo nu, wa lo ʼya wa lo n wo gmanyi yi aba naza to ɓo nyi m. Ama aza-yezhi ɓo ku gye aba n wo lo, ɓa kun nazhi-yi gbo-gbo ɓa lo n kma-yi ɓa vi wo lo.
MAT.14.14	Shi Yesu ɓo piya tu n zhabui, wa gye deji zhi koi pmi wo, wa gye ɓa sun-sun wa ka ɓa nyasan-yi gna.
MAT.14.15	N wyesheyi abara ɓe wa ʼba ɓa gna wo, “Wyeshe nyagyi sa la duya yin to nyaho yi lo n zliabui ye ɓa gyi m. Ku aza gnami ɓa si nyagyi na kauye ɓa gyi.”
MAT.14.16	Yesu wa gna ɓa ge dole nu to a gna ɓa min, fye ga ɓa nyagyi ɓa gyi!
MAT.14.17	“Kninya!” Ca wo ɓa, “Yi na bredi za-zai nu bwa shi lo n gun atnu, n na bmiya yi ngun aba.”
MAT.14.18	Wa gna ɓa ge, “Fye ɓe ɓai ya.” 
MAT.14.19	Wa gna aza ge ɓa ku sase kpe nagbe-gbe, Wa ku bredi yi ngun atnu ɓedo na bmiya yi ngun aba, wa kpa wye wu she wa ɓa Shekwoyi ge wo tu nyagyi anabarka, wa sa-kwo-ya, wa ga abara ɓa ga ʼza.
MAT.14.20	Zaho-zahoyi wa gyi nubo a wo fu. Awyiwoyi n ɓa ɓo ce, a ye ɓa zhi ɓa ku nu a cekun awo-cei aba. 
MAT.14.21	(A zanugbayi ɓo nyi dubu gun atnu (5,000) bam na nyikwo-zayi, n naɓi yi.) 
MAT.14.22	N sayi-sayi yi Yesu wa gna wa bara ge ɓa lo ʼya ɓa piya lo kmayi. Wa ce gni wa gna za ʼmi.
MAT.14.23+MAT.14.24	 Shi wo ɓo ku aza gnami, wa gun epe wa zhin aduwa. Sukwo kwa ku wo abara zhin kpe ʼla, ɓai sin wahala. Ntu ge ese ɓo la laka nkala yi anuwa dokwoi kuka.
MAT.14.25	Nfyegyi bwai ngye sin kna gun anyi, labmi nya, Yesu wa ɓe ɓa aba woi zan-zan tu nuwan. 
MAT.14.26	Owa bara fyaku nʼdna yi shi ɓa ɓo gye wo, ntu ge ɓa ɓo gye ngye zafun nukwoyi nu ɓe.
MAT.14.27	Ama Yesu wa daɓo ɓai wa gna, “Fye to wo dna m, Emi nu.” 
MAT.14.28	Bitrus wa yi wo, “Dagayi, ngye ho nu gna mi ma ɓe haba mi yi zan-zan tu nuwan.”
MAT.14.29	Wa gna wo ge, “Be” Bitrus wa gmi n eya walo Yesu aba woi zan-zan tu n nuwan. 
MAT.14.30	Ama shi wo ɓei shi anuwan dokwo awye, wa wo ʼdna, sai wo ya shin. Wa sawyi ge, “Gnimi, Dagayi!”
MAT.14.31	Nsai-sayi yi, Yesu wa tabwa wa wan wo. Yesu wa ciwo ge, Kninyi zhin hoi bma bugba ya? 
MAT.14.32	Shi ɓa ɓo lofi n ʼya, ese kwa fa. 
MAT.14.33	Azaje nɓa ɓo fi n ʼya nyi, cawo ɓa, ɓa gna, “Behin-hin, ho zhin Shekwoyi Nugun nu.”
MAT.14.34	Ɓa piya kpe Janisarata kni. 
MAT.14.35	N sayi-sayi yi, a ku wo zunɓa ge gye Yesu la ɓe. A tnu aza ɓa lo laɓa ɓai gna za vinyan ge ɓa ɓe nɓa nyasan-yi akaɓa gna. 
MAT.14.36	Ba gyiwo wye ge wo la bwa yeye, ɓa towo ejekpe bwa aza nɓa ɓo ku to bwa viyan, ɓa ku kagna bwa.
MAT.15.1	Afarisiyi na Yahudawayi atukwodayi, ɓa kun n Urushelima ɓa ɓe ntu ge ɓa nya Yesu aɓenya-nya.
MAT.15.2	Ɓa nya wo ge, “Kninyi nu zhin to ho abara yi vi a Yahudawayi akunnun ko-koyi ma? Ntu ge ɓa ta gye ɓa nuwan lo n kunnu yi ge, ɓa nabwa ɓa kpe nyagyi gyi m.” 
MAT.15.3	Wa dnaɓegbe ge, “Kninyi nu zhin efya kunnu yi zun Shekwoyi ʼwa gna? 
MAT.15.4	Ntu ge Shekwoyi ʼwa gna ge, ‘Ga ho dada mwa-mwa n ho ʼya yi, ezaho-zahoi wa kni wa zamayi akmi, wo ɓa fi.’ 
MAT.15.5+MAT.15.6	 Ama fya gna, ‘Ko oha zamayi fyi n sangyi, zanyikwoci ha ku gyi agyiwye gaga ko a Ikklisiya ha fa ɓa fi n sangyi?’ Nlo nu zanyikoci awyidna wun Shekwoyi owa ya, n wa gna eza wo ga wa zamayi mwa-mwa woi lura ɓai nyi. 
MAT.15.7	Efye akoce-dnayi anabi Ishaya ɓo ku anabci zhin dai-dai tu fye tukwo, 
MAT.15.8	‘Aza deye gna, ɓa ga mi mwa-mwa, ama oɓa bugba mwa kpa lo n mi yi! 
MAT.15.9	Eɓa latu to na pmayi lo n, ntu ge ɓa wu awyidna nu n na zhin maimako Shekwoyi nya.’ ”
MAT.15.10	Yesu wa yi azaye-zhi wa gna ɓa ge, “Fye wo ɓo mi da, fya zhin kukari fya bwa awyega. 
MAT.15.11	Fye ta tu cegye ntu ge fya gyi nyagyi cegye da m. Nya fye da nyi, kwo nu ze fya cegye da.”
MAT.15.12	Owa bara ɓe ɓa gna wo ge, “Ho la bugba wun a Farisiyi ya ntu ɓeda ɓo nha da nyi.”
MAT.15.13+MAT.15.14	 Yesu wa gna ɓa, “Shiwan doho-dohoi mi Dada nu to shi kon, a ɓa shi kwo ya, ntu ce nu fa ɓa. Ɓa zhin awyebuayi nu, ɓai gni awyebuayi busi oɓa vinya, ɓaɓa kaya fyi bwokun.”
MAT.15.15	Bitrus wa nya Yesu ɓo ge, wo wu ɓeda ye awyega n wa da ge, eza ta tu cegye ge wo gyi nyagyi cegye da nu m. 
MAT.15.16	Yesu wa nya wo ge, “Ho to kpe ganyin? 
MAT.15.17	Ho ta gye nyagyi n ho gyi, ko lo nubo nu, kwa je kunya na miyin? 
MAT.15.18	Ama aɓeda nukwoyi kun n bugba nukwoyi nu, ɓa tu ʼza cegye n wo da ɓa nyi. 
MAT.15.19	N bugba nu na nubo-zhin nukwoyi kun, za wu, anagbai zhin, evi, akata-ce, ntukwo mwa yi. 
MAT.15.20	Aɓo deye nu tu za cegye, ama nya to lo n kwo ɓa tu ho zafun cegye ge, ha gyi nyagyi n tna bwana yi m.”
MAT.15.21	Yesu wa gmi n knihi wa lo har milu shitnu, wa lo Tayar n Sida. 
MAT.15.22	Kaʼana nyikwo ho n dna ɓo, wa ɓe Yesu aba wa gna wo ge, “Gye mi sun-sun, O Dagayi, Osu Dauda Nugun! Emi nyigun lo n zafun nukwoyi koi gnawo gna-gna cici.”
MAT.15.23	Ama to Yesu wa dna wo ɓegbe m. Owa bara gna wo ge, “Nya wo ya, gye wo gna yi gna-gna lo nwo wyegyi yi.”
MAT.15.24	Yesu wa gna nyikwozayi ge, “A tnu miyi ma bma a Yahudawayi nu zhin, toge abye do m.”
MAT.15.25	Ama wa ɓe wa ya shi wa ga wo mwa-mwa, wa je wo wyegyi, “Dagayi bma mi zhin.”
MAT.15.26	Yesu wa gna wo ge, “Ko to bmiya a la aɓi nyagyi a ga amwi m.”
MAT.15.27	Nyikwozahi wa gna, “A wo lo nu, ama awyiwoyi n ɓa kaya zhi n tebur sinta nyi, a zhin a fa amwi ɓiyi ɓa gyi.”
MAT.15.28	Yesu wa gna wo, “Nyikoza, oho gaiciya ga mwa lo, nya ho ye, a la ga ho.”
MAT.15.29	Nsayi Yesu wa jeze lo Galili ʼla, wa gun lo pe wa sase tu ɓo. 
MAT.15.30	Deji kwa ɓe wo na zabmazhi yi, awyebuayi, atakpe-ɓeda n na nyasan yi gbo-gbo a ku ɓa ya zhi n Yesu abye, wa ɓa ka gna vinya. 
MAT.15.31	Ɓe wowoyi. Atakpe-ɓedai daɓo, aza n ɓa ɓo na bwai ko apita gmanyi-gmanyi, ɓai bwa awoi-woyi, aza bmazhi yi zan-zan ɓai gyagna laɓa, awyebuayi gya wyeba laɓa, Cawo deji, ɓai la Shekwoyi Isralila nya tu.
MAT.15.32	Yesu wa yi wo abara wa gna ɓa ge “Aza ye sun-sun wan mi lo, ɓaku anyipyei bwa gun ata n miyi, ɓai to nyagyi ce lo n, mi ta ye ma gna ɓa mi lo nun, kada azaho zunfyi zokwo.”
MAT.15.33	Owo abara nya wo ge, “Yi ɓa bwa nyagyi na n zhabui ye ya ga deji yakwo ye ɓa gyia?”
MAT.15.34	Yesu wa nya ɓa ge, “Fye nyagyi shi lo nsun na? Ɓa gna bredi ngun tnaba n nabmiya yi fyewyi.”
MAT.15.35	Yesu wa gna aza vinya ge ɓa ku sa-se zhi ʼkni. 
MAT.15.36	Wa go bredi tnaba yi na bmiya yi, wa zhin Shekwoyi godiya, wa sa ko ya ga wo abara ɓa pmi ɓa ga ʼza. 
MAT.15.37+MAT.15.38	 Zaho-zahoi wa gyi nubo a wo fu. Anugbayi vinya ɓo nyi 4,000, gbo na nyikozayi n na ɓi yi. Awyiwoi n ɓa ɓo ce a ye ɓa zhi, ɓa nu a chekun tnaba.
MAT.15.39	Yesu wa gna aza ami, wa lo ʼya ɓa piya lo Magadan ʼkni.
MAT.16.1	Nwyiho yi a Farisiyi ɓedo na Sadukiyi ɓa ɓe ntu ge ɓa mwi Yesu, ngye shi wo gna ge wo zhin Masihu nu nyi, wa wu ɓa atuze nshe bmana.
MAT.16.2+MAT.16.3	 Wa dna ɓa ɓegbe ge, “Fye zhin a ɓeyekpeyi nu eshe bmana nya, nshe wu n byei-byei yi, ko wu ge efye ɓa gyi agya ʼɓo bmiya, nshe wu n byei-byei yi, n labmi yi ko wu ge aɓo ta dagma n wyiyi yi m.” Ama fye ta mi fya ba atuze anyi nya m.
MAT.16.4	Abye nukwoyi, atna gaiciya ga yi, fye nya atuze ɓo n she bmana, a ta wu fye atuze do n du Yunana nya n. Yesu a la wo nya ka, wa fa ɓa zhi.
MAT.16.5	Ɓa piya kpe n kma, abara paje ge, gye yi ku zamwi to yi ɓe n nyagyi shi m.
MAT.16.6	Yesu wa gna ɓa ge, “Fye zhin peceiye n Yisti a Farisiyi nya, n na Sadukiyi yi.”
MAT.16.7	Ɓa gye ge wo da lo nu ge shi ɓa zamwi to ɓai ɓe n nyagyi yi shi nun.
MAT.16.8	Yesu wa kukpe ɓo ɓa zhin nubo cei, wa gna ɓa, “Efye, aza a gaiciya ga gba-gbai da, Kniyi nu zhin fyei gna fyehin tukwo gna-gna ge, fye to nyagyi shi lo ma? 
MAT.16.9	Fye ta shan ganyi kpe n? Fye ta pa lo aza 5,000 n mi ɓo ga ɓa nyagyi n bredi yi gun atnu, nya ko ɓo ce kwa nu a cekun? 
MAT.16.10	Fye tapa aza 4,000 ɓo lon, ɓa gyi har koi ce n? 
MAT.16.11	Knihi nu ɓa zhin fya zhin nubo ge mi da nyagyi nu ɓo a? Ma je fye gna, ʼfye zhin peceiye n yisti a Farisiyi nya yi ɓedo na Sadukiyi yi.”
MAT.16.12	Gni ɓo nu ɓa kpe ge yisti konu, wo da wu-wu nukwoyi nu ɓo na Farisiyi ɓedo na Sadukiyi wu nyi.
MAT.16.13	Shi Yesu ɓo si Kaisariya Filibi, Wa nya wo abara ge, “Aza gna ge mi zhin nyikana?”
MAT.16.14	Ɓa gna, “Azaho gna Yohanna batisma zhinyi, azaho ge Iliya, azoho ge Irimiya-ko anabi ho.”
MAT.16.15	Wa nya ɓa ge, “Fyehin gna ge mi zhin nyika na?”
MAT.16.16	Siman Bitrus wa gna ge, “Kristi Masihu, Shekwoyi Wye-wyei da Nugun.”
MAT.16.17	Yesu wa gna wo ge, “Shekwoyi la ho tu anabarka, Siman, Yunana nugun. Ntu ge emi Dada n wo dna ʼshe nyi, wo na wu ho ɓeye, zanyikoci nu ton. 
MAT.16.18	Ho nu zhin Bitrus, kuta; n na pma ye nu miɓa mi mi Ikklisiya. Iko anapyi nya ta mi kwa zhin nasara n ko yi m. 
MAT.16.19	Miɓa ga ho mabudi Shekwoyi ɓemi nya, abokunmi doho-dohoi ha gu nanyi, a la ɓa gu ʼshe, ado n ha guya, ala ɓa guya ʼshe.”
MAT.16.20	Wa pmi wa kun wo abara ge, ɓa to gna aza ge wo zhin Masihu nu m.
MAT.16.21	Tunyi n sahi, Yesu wa gna Wo abara Urushelima lo ɓo pei-pei, wa wu ɓa nya ko ɓo sin wo ɓo- Wo ɓa sin wahala na Yahudawayi a tukoda ʼkun, a wu wo, ama dna na nyipyei gun ata avun, wo ɓei je wye-wyei bwa.
MAT.16.22	Ama Bitrus wa pmi wo gni gna-gna wa gnakni wo, wa gna, “Shekwoyi sauka, aɓeye ta bwa ho lo nu m.”
MAT.16.23	Yesu wa gna Bitrus, “La mi ka lo bwai, shetan! Ho zhin kuta bonyice nya-nu maba. Eza ɓemwi nu n ho da, Shekwoyi nya nu to m.”
MAT.16.24	Yesu wa pmi wa gna abara ge, “Ndei zaho-zahoi ye wa vi mi, sai wa na wohin tukwo aɓo, wa la wohin zundu, wa vi mi. 
MAT.16.25	Ntuge zaho-zahoi wa shi wo wye-wyei ntu wohin tukwo ɓo, ko ɓa wo bwi. Ama eza n wa bwi wo wye-wyei ntu mi ɓo, wo ɓa je kwo bwa. 
MAT.16.26	Kni gyibai nu n za ɓa bwa ge anyi vinya ɓa ku ze wo nya, ama wa tna wye-wyei nyalo-nyalo nya? A ɓa mwi wye-wyei nyalo-nyalo nya do n kniyi ya? 
MAT.16.27	Ntuge Emi, Zanugun, ɓaɓe n ma malaikayi dna latu Emi Dada nya, miye da zaho-zahoi owa shi wa zhan ɓo wu.
MAT.16.28	“Ɓehin-hin, azaho zhi lo ʼya n ɓa ɓei gye Mi, Mi ɓe dna Mi ʼbe mi.”
MAT.17.1	Shi aɓo bwa anyipyei tnai, Yesu wa ku a Bitrus, Yakub n wo zadoi ngye Yohanna, wa lo ɓai n ʼpe yakwo tukwo, ɓahin-ɓahin.
MAT.17.2	Ɓa zhi ɓai shi wa wye, ɓa gye wo la shando, Owa wyebai bmiyana ngye nyipyei, Owa je ɓa ku wu bui-bui yi pau.
MAT.17.3	Nsa gmanyi yi, ɓa gye Musa n Iliya yi nku ɓe ɓai daɓo wo yi.
MAT.17.4	Bitrus wa ci ge, Dagayi, ko bmiya lo ya ku yi nya kpe ʼya. N ha ye, miɓa kpe alubui gun ata, gmanyi jntu ho ɓo, gmanyi ntu Musa ɓo, gmanyi ntu Iliya ɓo.
MAT.17.5	Wo ye dna ɓeda mi, anyi buzangna nya ɓe, kwa tu ɓa fun, begye kwa gmi na nyiyi kwa gna, “Emi Nugun Yeye yi nu nyi, mi bwa gmada n woi zam. Fye vi wo ɓeda.”
MAT.17.6	N sayi abara miya zhi na wyei knianyikun, ednai wo ɓa.
MAT.17.7	Yesu wa ɓe wa to ɓa bwa wa gna ɓa, “Fye kuka, fye to woʼdna m.”
MAT.17.8	Shi ɓa ɓo sha wye, ɓa bwa Yesu nu gye gni n kunsun n ɓai.
MAT.17.9	Shi ɓa ɓo shin zhi ʼpei, Yesu wa gna ɓa ge ɓa to gna zaho-zahoi aɓo ɓa ku gye nyi m, sai wo la laka n vingwo kpa.
MAT.17.10	Owo abara ɓa nya wo ge, “Knihin nu zhin a Yahudawayi a tukwodai gna ge sai Iliya la jeze ɓe kpa kafin Masihu wo ɓe ʼa?”
MAT.17.11	Yesu wa gna ɓa ge ɓa da gaiciya nu, “Tile Iliya wa ɓe kpa wa zhan ʼɓo zhi dai-dai. 
MAT.17.12	Nkusun kuwa, Iliya la ɓeɓe kwo, ama a to kpe wo ye m, har a ga wo wahala. Emihin, Masihu, miɓa sin wahala n ɓa kun.” 
MAT.17.13	Gni ɓo nu abara kpe ge wo da Yohana batisma zhinyi nu ɓo.
MAT.17.14	Nɓa zo kakazhi yi nʼpe sinta, ɓagye deji zhi koi pmi ɓa. Ezaho wa ɓe wa yashi n Yesu abye wa gna, 
MAT.17.15	“Dagayi, gye mi nugun sun-sun, ntu ge wo nʼfi kpe-kpe nyasan yi lo, woi gya zhin n mwa. Nsahoyi, wa shefi nʼna ko nuwan. 
MAT.17.16	Mi la ɓe woi ho abara aba, ama ɓato mi ɓai ka wo gna m.”
MAT.17.17	Yesu wa gna, “Efye akala-kpei, atna gaiciya ga yi, miɓa bwa atna nfyei har kni sai na? Fye ɓemi woi ya.”
MAT.17.18	Yesu wa gnakni zafun nukwoyi nkwo ɓei dna ɓihin nyi, kwa gmi n wo, wa bwa lafiya n sayi-sayi yi.
MAT.17.19	Avun abara nya Yesu ge, “Knihin na zhin, to yi mi yi gmi zafun nukwoyi ya ma”?
MAT.17.20	Yesu wa gna ɓa ge ntu fye gaiciya ga gba-gbai ɓo nu. “Ntu ge fye ɓo n gaiciya gai lo ko ngye fulu byegye, fye ɓa mi fya gna epe ye ge, ‘Laka,’ kwa laka. Ɓoho to lo nkwo ta ye zhin m. 
MAT.17.21	Ama zafun nukwoyi ye pya ta ye gmiyan, sai na duwa zhin yi na zumi yi ɓe.”
MAT.17.22+MAT.17.23	 Nwyi hoyi, ɓai ye fyi n Galili, Yesu wa gna ɓa ge, “Aɓa ga Mi naza kun n ɓa ɓa wu mi nyi, ama nyipyei tayi, mʼɓei je wye-wyei bwa.” Bugba wun wa bara zin.
MAT.17.24	Ɓa si Kafarnahun a gadu goyi ɓa ɓe ɓa nya Bitrus ge, “Efye maigida ta gba gadu n?”
MAT.17.25	Bitrus wa gna, “Sosei, wo gba.” Wa lo api mi wa da ɓo Yesu yi, ama kafin wo bwa ʼsa wa daɓo n woi, Yesu wa nya wo ge, “Bitrus, ha gye wuna? Asu kpe aza nu gadu, ko aknido da n na ku ɓa gyi nkun yi a?”
MAT.17.26+MAT.17.27	 Bitrus wa gna, “Aknidoda nu.” Yesu wa gna, “Ashe akni aɓi ku pwo! Ama to ya wun ɓa bugban, lo ʼdna gbe ho she ogwo, ebmiya n ho ɓa wan nabye, ha la kwo gbe ya, ho ɓa gye agyiwye fyi nɓa ɓa kun yi gadu gba, ha ɓe cei ha ga ɓa.”
MAT.18.1	Sa fyewyi abara ɓe Yesu aba ɓa nya wo ɓo ntu ʼza ɓo nwo ɓei zhin za-dnagmai dudu yi n Shekwoyi ʼbe mi.
MAT.18.2	Yesu wa yi ʼɓi nawyi ɓe cei dna ɓa tasin. 
MAT.18.3	Wa gna, “Sai fya ye abui n Shekwoyi aba, fya fwa alaifi, fya ze ngye aɓi, n to lo nu n, fye ta lo Shekwoyi ʼbe mi m. 
MAT.18.4	Ntu ce nu, eza n wa gba wohin ngye ɓinai ye, wo nu ɓei zhin ʼza-dnagmayi du-duyi n Shekwoyi ʼbe mi. 
MAT.18.5	Njesun eza wa gwo ɓinai lai ntu mi ʼye ɓo, wo gwo Mi nu. 
MAT.18.6	Ama ndei eza zhin ɓinai n wo kpema Mi wa fwa gaiciya ga ɓo ko ɓa gna bmiya a gyi wo ata wyigwo nya n begye a she wo ya dna n ʼla.
MAT.18.7	“Aiya nanyi aba ntu kwo aɓo nukwoi ɓo, tile a jaraba ɓe, ama aiya n za aba n wa ɓe n jaraba bonyi cenya yi. 
MAT.18.8	Ntu ce nu ndei oho bwa ko pita ɓa zhin ho ha zhin laifi, sai ha zunkoya ha ko sheya. Ko gna bmiya lo ha lo ʼshe n bwai zun-zunyi ya ko pita ndoi n ho ɓa lo ana pyi nha bwai ɓedo na pitai gun aba.
MAT.18.9	“Ndei ewye ɓa zhin ha zhin laifi, sai ha bi ko ya ha ko sheya. Ko gna bmiya lo ha lo ʼshe n wyei gmanyi da ho dna na napyi nawyei gun aba.
MAT.18.10	“Fye zhin peceiye to fya ci aɓi naiye wyegbam. Ntu ge oɓa amalaika ʼshe zhin ɓa lo mi Dada aba cici. 
MAT.18.11	Emi, Masihu, ma ɓe ntu gema gni abwi-bwi yi nu.
MAT.18.12	“Ndei eza n akni yi tagyi, gmanyi kni kwa bwi, wo ta fwa shi ciwa-gmanyi-cei-ciwagmanyi wa lo ape sepa wo zan gmanyi shin nkwa bwi nyin? 
MAT.18.13	Nwa ko gye, wo ɓa dagma n mwa ntu ko ɓo, ndu shi ciwa-gmanyi-cei-ciwagmanyi nɓa cefyi napi n lafiyai nyi. 
MAT.18.14	Nlo nu; Emi Dada ɓomwi nu to gmanyi dna na ɓi naiye wa bwi m.
MAT.18.15	“Ndei oho zado wa zhin ho laifi, lo wa aba ho gna wo. N wa wo ho, wa ku wo laifi da, ho la wo jeze ɓe cei. 
MAT.18.16	Ama n wo to wo n, ha la ʼza gmanyi ko gun aba fya lo ha jewo wo laifi wu ntuge asaida-da ɓai wo. 
MAT.18.17	Ndei wo to go wo laifin, ha lo n ɓedai-yi n Ikklisiya. N Ikklisiya daɓo kwa ku daho, to wa du wa yen, Ikklisiya wo ze ngye tna-viyi, to a zhin jedoɓe nwoi m. 
MAT.18.18	Ma gna fye-nyaho-nyahoi nfya ko pa nanyi, a la ko pa n ʼshe, nyaho-nyahoi nfya loya nanyi, aɓa ko loya n ʼshe.
MAT.18.19	“Ma je fye gna, ndei aza gun aba ku gbe gun nanyi ye ɓa gyiwye ntu nyaho ɓo, Emi Dada n Wo dna ʼshe nyi, Wo ɓa zhin ko ga fye. 
MAT.18.20	Ntu ge aba naza gun aba ko gun ata yezhi ntu ge ɓa zhin minya nu, Mi dna lo nɓa tasin.”
MAT.18.21	Bitrus wa ɓe wa nya wo ge, “Dagayi, miɓa zhin mi zado gafara abwa knihin nu woi ya zhin mi laifiʼa? Abwa tnaba?”
MAT.18.22	Yesu wa gna wo, “Awo! Abwa tnaba har shi-tnaba.”
MAT.18.23	Aɓa mi a mwi Shekwoyi bemi do nʼsu yi n wo ɓo ye wa ku wa gyiwye do, wa gye nya wo ceyi. 
MAT.18.24	Dna nanya dokumi, a ɓe wo ntada hoi n wo ɓo cei shi ₦10,000,000. 
MAT.18.25	To wa mi nwo gban, osu wa gna a la wo kun ɓedo n wo nyikwoi na ɓi yi, n na nyai n wo cei vinya. 
MAT.18.26	“Ama zahi wa yashi wa gyi ʼsu kni, ‘woi kwa mwi kpe wohin, wa gna, ʼsuku-suku, bwa hankuri n mi yi, miɓa gba ta yi vinya.’
MAT.18.27	“Osu hi wa gye wo sun-sun wa wo loya, wa ku eta yi zo wo.
MAT.18.28	“Ama she zahi ɓo gmiya nʼsu aba, wa lo zaha ʼba n wo ɓo tai shi wo ce ₦2,000, wa ta bwa shi wo n sha wa gna wo ge wo gba wo ta, n sai-sai ye.
MAT.18.29	“Eta-dahi wa ya shi wa ɓa wo ge, ‘Zhin hankuri ha gami ʼsa fyewyi, mi ɓa gba ho vinya.’
MAT.18.30	“Ama to wa fwan, wa la wo wa wo dna n kurkuku, sai ge wa zo eta yi gba vinya.
MAT.18.31	“Zahi a-nugundo ɓa lo ɓa gna osu ɓo ko ku zhin. 
MAT.18.32	Osu wa yi wo n wo ɓei ku ʼta zo wo nyi, wa ci wo ge, ‘Oho, bugba nukwoyi da, mi ku hota yakwo yi zo ho vinya, ntu ge ha gna mi gye ho sun-sun. 
MAT.18.33	Ko to ɓei kunce ha gye ho zado sun-sun ngye shi ma gye ho sun-sun?’
MAT.18.34	“Osu minagyi kwa laka wa wo dna na wahala ba sai wa zo etahi gba ce vinya. 
MAT.18.35	N lo nu Emi Dada eshe nya zhin fye n fyeto ye nfya bugbai, fya zhin fya zaje gafara m.”
MAT.19.1	Shi Yesu ɓo ku aɓeda ye zo da, wa fa Galili, wa pi Urdun ya wa jeze lo Yahudiya. 
MAT.19.2	Azayezhi mwa ɓa vi wo, wa ka ɓa anyasan-yi gna.
MAT.19.3	A Farisiyi ho ɓa ɓe ɓa mwi wo, n nabai wa daɓo nko ɓa zhin ɓa wan wo. Ɓa nya ge, “Ho ga gbe ge a gna nyiko ami?”
MAT.19.4	Wa gna ɓa ge, “Fye ta ba Shekwoyi ɓeda n? Dna Shekwoyi ɓeda a ka fi ge, Shekwoyi ɓo zhin zanugbai n nyikwozayi nu n kmisunyi. 
MAT.19.5+MAT.19.6	 Ntu cenu, Zanugbai ɓa fa wo dada n wo ʼya yi wa nyima wo nyikwo nyalo-nyalo. Oɓa aba ɓa ku ze gmanyi-aza gun aba nu ton, ama eza gmanyi! Nya Shekwoyi la kwo yeɓedo, eza ta gna kwa jeya m.”
MAT.19.7	Ɓa nya ge, “Kninya zhin Musa wa gna eza ɓa mi wa gna wo nyikwo ami n wasika amignanya yi a?”
MAT.19.8	Yesu wa gna ɓa, “Musa ɓo da lonu ntu fya bugba nukwoyi na bugba gnanakwoi ɓo nu, ama Shekwoyi ɓeye nu to ɓo nun, n kmisunyi m. 
MAT.19.9	Ma gna fye, zaho-zahoi wa ya wo nyikwo, ndei anushin ɓo nu ton, wa la do, wo ku anagbai zhin.”
MAT.19.10	Yesu abaraɓa gna wo ge, “Ngye kwo wulo lonu, ha gye kwo gna bmiya lo to za pa mulan!” 
MAT.19.11	Yesu wa gna, “To vinya nu nɓa ɓa mi ɓa zhin lo nu m, sai dai aza n Shekwoyi wa bma ɓa zhin. 
MAT.19.12	Azaho lo na ma ɓa n zhin akala-gbai, azaho kuwa, aza nu ze ɓa akala-gbai, azaho ta ye mula pa ɓon, ntu Shekwoyi be-mi ɓo. Fa za wo ɓa mi, wa gwo Mi ɓeda.”
MAT.19.13	Aɓe na ɓi nai n Yesu aba ntu ge wa kpe ɓa bwa wa zhin aduwa. Ama owa bara gyi minagyi, ɓa gnakni ɓa ge ɓa gna wo gna-gna.
MAT.19.14	Yesu wa gna, “Fye fa aɓi naiye ɓa ɓe Ma ba, fye to nya ɓa ya m. Adeye pya, ɓa zhin Shekwoyi be-mi nya nu.” 
MAT.19.15	Wa kpe ɓa bwa, Wa tu ɓa anabarka ɓa lo ɓa nya.
MAT.19.16	Zaho wa ɓe wa nya Yesu ɓo ge, “Dagayi Manayi, kni emanayi nu mi ɓa zhin ma bwa wye-wyei nyalo-nyalo nya?”
MAT.19.17	Wa nya ge, “Manayi? Eza bwa sun lo gmanyi nu n Wo zhin manayi gaiciya nya (Wo nu zhin Shekwoyi.) Ama gbedna miɓa dna ho, ho ɓa mi ha lo she ndei ha shi awyidna bwa.”
MAT.19.18	Wa nya ge, “Akni deya?” Yesu wa gna wo ge, “To wu za m, to ha zhin anagbayi m, to ha wyi vi m, to ha ce akata m, 
MAT.19.19	Ga ho dada mwa-mwa n ho ʼya yi, ha ye ho kun-zhi yi ngye shi ho ye hohin tukwo!”
MAT.19.20	Wa gna, “Mi zhan ɓeye lo vinya. Knihin nu miyi ce ma zhiʼa?”
MAT.19.21	Yesu wa gna wo, “Ndei ho ye ha ze za nu-nuyi, lo ho ku anya kun vinya n ho cei, ha ku agyiwye ga a san-yi, ho ɓa bwa duciya n she, ha ɓe ha vi mi.” 
MAT.19.22	Ama she ɓiniyi ye ɓo wo lonu, wa laka bugba wun yi, ntu ge wo ɓo zhin duciya da nu mwa.
MAT.19.23	Yesu wa gna wa bara, “Gaiciya, kwo dnaɓo lo duciya da wa lo Shekwoyi ʼbe-mi. 
MAT.19.24	Ma je fye gna, kwo du lo n sauci lakunmi kwa du naci bwo da duciya da wo lo Shekwoyi ʼbe-mi!”
MAT.19.25	Ɓedahi kwa wo abara ɓa gna, “Nyikanu ɓa shan pwo nanyi ye nɓa shi nyi ʼa?”
MAT.19.26	Yesu wa shi ɓa wye zun wa gna, “N zanyi-kwoci wyegye, zaho to lo m! Ama n Shekwoyi yi, aɓo vinya ɓa ye zhin.”
MAT.19.27	Bitrus wa gna Wo ge, “Yi ku anya vinya fa ntu ge ya vi Ho. Yi ɓa bwa kninyi dna nkwo miʼa?”
MAT.19.28	Yesu wa gna, “Gaiciya, esa Mi, Eza Nugun, ɓei sase tu Mi shinkpegye latu nya n Shekwoyi Bemi, fyehin, Oma bara ɓei sase kpe na shin-kpegye awo cei-aba fyei da Israilayi abye awo-cei-aba owa.
MAT.19.29	“Zaho-zahoi n wo la wa pyi fa, nwa zaje yi, n wa mapui, n dada yi, n ʼya yi, nnyikwo yi, naɓi yi, kwo duciya, ntu ge wa vi mi, wo ɓa bwa gyiba har abwa tagyi ngye shi wa fa anya sun, njesun wo ɓa bwa wye-wyei nyalo-nyalo nya. 
MAT.19.30	Ama n mwa begye nɓa zhin akmisunyi saiye, ɓa ɓei ze a kmaknayi, akmaknayi ho n saiye ce ɓei ze a kmisunyi.”
MAT.20.1	Fye wo ɓe-sisi do Shekwoyi ʼbemi nya. Ekni da ho ɓo gmi n labmi-labmi yi woi ye aza ɓa zhin tnu-tnu wo fa. 
MAT.20.2	Ba ku shiri zhin ge wo ɓa gba ɓa ₦20 n nyipyei gmanyi wa lo ɓai na tnu-tnu ba. 
MAT.20.3	Dna sado, woi du wonya ya, wa gye azado zhi ɓai ye tnu-tnu.
MAT.20.4	Wa tnu ɓai nwo fa, wa gna ɓa ge wo ɓei gba ɓa nya wagye kwo bmiya nyipyei yi lazo. 
MAT.20.5	N nyi-pyei yi na tukwo, n jesun ngye sinkna gun ata sa, wa je azado ku wa lo cei, wa bwa ɓa ɓo gmanyi-gmanyi nu gna.
MAT.20.6	Ngye sinkna gun atnu wyeshei, wa lo zhimi wa gye azaho zhi n tna tnu-tnu, wa nya ɓa ge, “Knihin nu zhin fyei zhi n tna tnu-tnu, har nyipyei zo ye vinya?”
MAT.20.7	“Ɓa gna wo ge, ‘Ntu ge zaho to ga yi tnu-tnu m.’ Wa gna ɓa ge, ‘To fye lo daza n mi fa.’
MAT.20.8	“N wyeshei, wa gna gyiwye gbai ge wo yi aza ɓe cei wa gba ɓa, wa ya gba naza a kmaknayi! 
MAT.20.9	Aza na ɓo ku ɓa n sinkna gun atnui nyi, wa gba ɓa ₦20. 
MAT.20.10	Shi aza kmisunyi ɓo ɓe, ɓa gye ge ɓa ɓa gwo ndu ɓo. Ama ɓa gwo naira shiba-shiba (₦20) nu ce.”
MAT.20.11+MAT.20.12	 Ɓa ya wyice ɓai gna, “Aza dohi ɓa bwa tnu-tnuʼzhin awa gmanyi nu, hoi ga ɓa naira shiba (₦20) ngye yi, eyi n nyipyei ku zo kpe yi nyi.”
MAT.20.13	Wa gna gmanyi nɓami, “Mi nugundo, ai mi to zhin ho ɓe nukwoyi m. Ho to ku ye ge ho ɓa zhin tnu-tnu nya wyi-zon tu naira shiba-shiba tukwon? 
MAT.20.14	Gwo ha lo. Emi nubo-zhin nu ma gba za vinya nsun dai-dai. 
MAT.20.15	Ko zhin laifi nu ma ga za ma gyiwye ndei mi ye lo? Ho ɓagyi minagyi shi mi zhin ɓo manayi? 
MAT.20.16	Nlonu kwo ɓa ze ge kmaknayi ɓa ze kmisunyi, kmisunyi njesun ɓa ze kmaknayi.”
MAT.20.17	Shi Yesu ɓo wan zan woi lo Urushelima, wa ku wo abara awo-cei-aba wa pmiya gni ɓai. 
MAT.20.18	Wa gna ɓa nya kwo ɓo zhin wo n bwai. “Aɓo ga mi dna na pirist yakwo akun, ɓedo na Yahudawayi atukwodai, ɓa da mi wa efyi nya, ɓa zun mi ʼkni. 
MAT.20.19	Bai la mi ga dna na Romayi asoja akun, ɓai kpe ma gye, ɓa zun mi du, nyi-pyei tayi miye laka n wye-wyei jesun.”
MAT.20.20	Yakubu n Yohanna yi, Zebedi anugun, Eɓa ʼya ɓe n ɓai n Yesu aba, wa ya shi, wa gyiwye.
MAT.20.21	Yesu wa nya wo ge, “Ho ye kninya?” Wa gna Yesu ge, “N ho ebe-mi, ho ɓa ye ema nugun ngun-aba ɓai sase na shin-kpegye, eza gmanyi nho bwai-zhe, eza gmanyi n bwai-pmi?”
MAT.20.22	Ama Yesu wa gna wo ge, “Ho ta kpe ɓe ye lo nho nya min.” Wa pmi da Yakubu n Yohanna yi wa nya ɓa ge, “Fye ɓa mi fya sin n kofi azhin-nya n mi ye ma sin nyi?” Ɓa gna, “E, yi ɓa mi!”
MAT.20.23	Wa gna ɓa, “Fye ɓa ku sin nkwo. Ama mi ta mi ma da, aza n ɓa ɓei sase kpe na shinkpegye n wo Vivi n Mi yi m. Aba deye zhin ntu naza ɓo nu n mi Dada wa ga ɓa.”
MAT.20.24	Abara je gun awo a gyi minagyi, nɓo yi n Yakub n Yohanna yi ɓo nya nyi.
MAT.20.25	Yesu wa yi ɓa zhi vinya n wo aba wa gna ɓa, “N na byedo aba, asu zhin ɓa wu ikwo. Zadnagmai doho-dohoyi a ka ikwo wu naza ba nɓa kafi n wo sinta. 
MAT.20.26	Ama nfya ba, ko wu lo gbo. Zaho-zahoi n wo ye wa ze zadnagmai nfye mi, tile wa ze fyenu n fya ba. 
MAT.20.27	Ndei ho ye ha tu na za she vinya, tile ha zhin bauta ngye fyenu. 
MAT.20.28	Tile efya-ɓo zhin-zhin ɓa wu gye Mi nya, ntu ge Emi, Za Nugun, to ɓe ntu ge azhin mi bauta nu n, ama ma zhin bauta, ma ga mi wye-wyei ngye nya-doshan ntu naza begye ɓo.”
MAT.20.29	Shi ɓa ɓo fa Jeriko, deji kwa vi Wo lo.
MAT.20.30	Awyebua yi ho gun-aba, n sase zhi n zokwo gbe, ɓa wo ge Yesu duya ɓelo n zokwoyi. Ɓa la begye tu ɓai gna, “Dagayi, Osu Dauda Nugun, gye yi sun-sun.”
MAT.20.31	Aza-yezhi ɓa gna ɓa ge ɓa ku ce pyi, ama ɓa gna begye la-latu.
MAT.20.32+MAT.20.33	 Shi Yesu ɓo si ɓa aba, wa kpe gni zokwo wa nya ɓa ge, “Fye ye ma zhin fye knihin na?” Ɓa gna, “Dagayi, yi ye ya gye wyeba nu.”
MAT.20.34	Oɓa sun-sun a wan Yesu, wa to ɓa wye bwa. Nsayi-sayi yi, ɓa gye wyeba, ɓa vi Wo.
MAT.21.1	Shi Yesu n wa bara yi ɓo ga Urushelima si, vivi n zhi ɓiyi hoi ai yi ko Betifaji n kpe n Zaitun pe, Yesu wa tnu wa bara gun aba ɓa lo ezhi ɓiyi, n ka zhi nkwa bye.
MAT.21.2	Wa gna ɓa, shi fye lo, fye ɓo gye zhagawyi (jaki) gyi gni n kwo ɓi yi, fye lo ɓa fya ɓe ɓai ya. 
MAT.21.3	Ndei zaho nya fye ɓo fye zhin, fya gna, Dagayi n ɓa pma yi lo, a ɓa fa fye fya ɓe ɓai.
MAT.21.4	Deye ɓo zhin ntu ge kwa nu anabi ɓeda nu. 
MAT.21.5	“Gna Urushelima ge Okwo Su ɓe da kwo lo, n tukwo gba yi, ntu zhagawyi ɓi yi.”
MAT.21.6	Abara yi gun aba ɓa zhin shi Yesu ɓo da. 
MAT.21.7	Ba ɓe zhagawyi yi Inkwo ɓi yi, ɓa ta e pe n ɓi yi, Wa gun tu. 
MAT.21.8	Azaho na za-yezhi, ɓa kma ɓa ʼje ɓai ta-zhi n zokwo azahoi gba fintolo ɓai ta-zhi n Wa bye.
MAT.21.9	Aza-yezhi nɓa ɓo gyi nabye, naza yi ɓa-ɓo nyi navun, ɓa la begye tu ɓai gna, “Shekwoyi tu Osu Dauda Nugun anabarka.” “La wo tu! Shekwoyi ‘Za la ɓe,’ Tu wo anabarka, Dagayi!”
MAT.21.10	Aza vinya n Urushelima hankali a laka, shi wo ɓo lo zhimi lo, ɓai nya ge, “Nyikanu Wo ya?”
MAT.21.11	Aza-yezhi ɓa gna ɓa ge, “Anabi Yesu nu n wo gmi n Nazarati Galili nya nyi.”
MAT.21.12	Yesu wa lo-dna na duwa-nyakun wa kun a gnikwo gni yi ya. Wa mi agyiwye shan yi a tebur ya, ɓedo na lumpa yi aza nya n ɓa ɓo zhin ɓai kun alukpe nyi.
MAT.21.13	Wa gna, “Littafi Gyi-gyi-yi a gna, ‘Ema duwa-nyakun zhin aduwa zhin ba nu, ama fye la kwo ze avi puwa.’ ”
MAT.21.14	Wyebuayi n zabmazhi yi, ɓa ɓe wo aba na duwa-nyakun, Wa kaba gna dna ɓo. 
MAT.21.15	Ama shi a prist ɓedo na Yahudawayi atukwoda yi ɓo gye ɓo wo-woi n Wo ɓei zhin nyi, ɓa je aɓi wo ɓai la wo tu, ɓai gna, “Shekwoyi tu Dauda Nugun anabarka,” ɓa gyi minagyi, ɓa ci Wo ge, “Ho wo ɓo lo na ɓi ye zhi ɓai da nyi?”
MAT.21.16	Yesu wa ci ɓage, “E-mi wo lo. Fye to shin Littafi Gyi-gyi-yi ban?” A ci ge, “Har aɓi putu ɓa ci wo!”
MAT.21.17	Wa laka wa jeze-lo Betenya, wa-a wan ʼgye n bwai.
MAT.21.18	N labmi yi, woi je ze lo Urushelima, wa wo mikun kwoi gun wo.
MAT.21.19	Wa gye gbayi gni n zokwo gbe. Wa lo ge kpekni wo ɓa gye kwo gyi kpe, ama wa gye afintolo kawai. Wa ci kwo ge, “Ho ta shan gyi m!” Safyewyi, kwa ya bwa.
MAT.21.20	Ca wo wa bara ɓa nya ge, “Kninya zhi gbayi yi kwa bwa wolo-wolo lo nuʼa?”
MAT.21.21	Yesu wa gna ɓa ge, “Ɓehinhin, ndei fye gaciya gai lo, ntna shaka, fye ɓa mi fya zhan ɓeye pya har ma ndu ɓo. Fye ɓa mi fya gna Zaitun ʼpe ye ge, ‘Laka ha she dna ʼla,’ kwa zhin lo nu. 
MAT.21.22	Fye ɓa gwo nyaho-nyahoi, nfya zhan duwa ntu kwo ɓo ndei fya ga gaiciya.”
MAT.21.23	Shi wo ɓo la jeze lo aduwa-nyakun, woi wu nya, a pirist dnagmai, na Yahudawayi a tukwo dayi, ɓa ɓe waba ɓai ye ɓa kpe za wo ɓo ga wo iko wa nya agnikwo gni yi ya na duwa-nyakun nyi.
MAT.21.24	Yesu wa gna ɓa ge, “Miɓa gna fye, ndei fya gna mi ɓo Miɓa nya fye nyi kpa. 
MAT.21.25	Shekwoyi nu ɓo tnu n Yohanna batisma zhin-yi yi ko awo? Sai ɓa ya nubo zhin najei.” N ya gna n Shekwoyi aba nu wo ɓo gmi, wo ɓa nya yi ge, “Knihi nu ɓo zhin to ya ga Yohanna gaiciya ma? 
MAT.21.26	N ya gna ge Shekwoyi nu to ɓo tnu woyi m, deji ta fa yi m, ntu ge ɓa gye ge wo ɓo zhin anabi nu.” 
MAT.21.27	Ɓa gna Yesu ge, “Yi ta kpe lo m.” Wa ci ɓa ge, “Mi ta ga fye amsa ce m. 
MAT.21.28	Ama fya gye ɓeye wuna? Eza na nugun yi ngun-aba, wa gna nugun dnagmai ge, ‘Nugun, ho ɓa lo fa naiye.’ 
MAT.21.29	Wa ci ge, ‘Mi ta lo m.’ Ama sa fyewyi wa bugba shando wa lo. 
MAT.21.30	Wa gna nugun nawyi ge, ‘Lo!’ Wa gna, ‘Dada, miɓa lo.’ Ama to wa lo m. 
MAT.21.31	Aɓi ngun-aba yi, nyika nu vi wo dada ɓeye a?” Ɓa ci ge. “Ai eɓi kmisunyi nu.” Yesu wa wu ɓa wa gna, “Lalei aza nukwoyi na-kaluwa yi, ɓei ku lo Shekwoyi bemi n fya bye. 
MAT.21.32	Ntu ge Yohanna baptisma zhin yi ɓo gna fye ge fye ya bui, fya pmi da Shekwoyi to fya ye m, sai aza nukwoyi na kaluwa yi ɓa da ku ya bui! Har ma fya gye deye to fya ye abui ye ɓo fya ga gaiciya m.
MAT.21.33	“Fye wo ɓe-sisi ye. Ekni daho ɓo nu ajemwinyi fa, wa-a ko zun kna vinya, wa aba mi, n fwa wyednai ɓa dna. Wa pmi wa ofwayi ga afwa nuyi ho n nagbai zhin zhi, wa laka wa lo ʼknido.
MAT.21.34	“Shi ajemwinyi ɓi sa ɓo lasi, wa tnu waza ge ɓa lo ɓa gwo nya ɓewo cei, nkwo ɓa si wo. 
MAT.21.35	Ama afwa nuyi ɓa kuka da waza, ɓa lu zaho, ɓa zaho wu, ɓa she zaho akuta.
MAT.21.36	“Waje azado tnu ndu aza akmisunyi n begye, ama ɓa bwa ɓa je zhin lo nu. 
MAT.21.37	Kmaknayi wa tnu n wo nugun yi, woi gye kpekni ɓa ɓa ga wo mwa-mwa.
MAT.21.38	“Ama shi a fwayi ɓo gye woi ɓe, ɓa gnaje ge, ‘wo nu ɓo gyi ofwa ye gado, fye ɓe ya wu wo ntu ge ofwa ye kwa ze yi nya!’ 
MAT.21.39	Ɓa gniwo ya fwa mi, ɓa wu wo.
MAT.21.40	“Shi of wa dayi ɓei zhi, fye gye ge wo ɓei zhin afwa nuyi yi n wuna?”
MAT.21.41	A Yahudawayi atukwoda cige, “Wo ɓei wu aza nukwoi ntna sun-sun gye, woi pmi wa la fwa wa ga azado, n ɓa ɓa gba wo ntna sa wunya yi.”
MAT.21.42	Yesu wa pmi wa nya ɓa, “Fye to shin ba n Shekwoyi ɓedan, ‘Kuta na nyamiyi ta ye, kwo nu la ze kusurwa kuta yakon? Degye kwo nu zhin ɓezhin-zhin wo-woyi Dagayi nya.’
MAT.21.43	“Oɓo Mi zhin nufi cei ko nu nyia ɓei la Shekwoyi Bemi gwo fyeya, a ga ebye do n kwo ɓa ga Shekwoyi Owo fwa gyiba. 
MAT.21.44	Zaho-zahoi wa ce bonyi n kuta gaiciya nya ye, wo ɓa bmaya, ama aza n kwa kaya tu ɓa, ɓa ɓa viya ngye amwi”.
MAT.21.45	Shi a pirist yakwo na Yahudawayi atukwoda jei ɓo ku kpe ge Yesu da ɓa nu ɓo-nge ɓanu zhin a fwai n Wo ɓe-sisi. 
MAT.21.46	Ɓa ye ɓa wan Wo, ama ɓa ku wo deji dna, n tuge ɓa ɓo gwo Yesu ngye anabi nu.
MAT.22.1+MAT.22.2	 Yesu ɓo da anabari n mwa begye ntu ge wa wu ngye shi Shekwoyi ʼBemi wu. Wa gna, “Aɓa mwi ko do n ʼsu ho yi n wo ɓo zhin amula wyefan shiri dnagmai ntu wo nugun ɓo. 
MAT.22.3	Wa ku awyefan ɓo pa aza mwa, She shiri ɓo ku zo zhin, wa tnu ge aza ɓa ɓe gye sa la si, ama oɓa vinya, to ɓa ɓe m. 
MAT.22.4	Wa je aza do tnu ge agna ɓa ge, ‘Aku shiri zo zhin, aɓu ku ɓi. Ɓa ku pye!’
MAT.22.5	“Ama aza n wo ɓo pa ɓa awyefan nyi, ɓa ma wo san ɓa gya-bye ɓa tnu-tnu yi, zaho wa lo wo nya wo fwa, zaho wa lo wo gniko. 
MAT.22.6	Azaho ɓa wan tnu-tnu da yi ɓa lu, ɓa dna ɓa vinyikwo har a kwa zaho wu.
MAT.22.7	“Minagyi a gyi ʼsu yi wa tnu n wa sojayi, ɓa lo ɓa ku azayi wu nɓa ɓo wu waza nyi, ɓa ku ɓa ezhi kpe ʼna. 
MAT.22.8	Wa pmi wa gna wa fyenu ge, ‘Aku mula nyagyi zo shiri zhin, aza n mi ɓo pa ɓa nyi, ɓa to ɓo kunce ma pa ɓa m. 
MAT.22.9	Fye lo fye zan na zokwo, zaho-zahoi fya gye, fya gna wo wa ɓe.’
MAT.22.10	“Afyenu ɓa lo ɓa yi aza ɓe cei, amanayi n na nukwoi yi mula nyagyi-ba nugni na zhiɓei yi. 
MAT.22.11	Ama she osu ɓo ɓe ge wa zhin azhiɓei mabe, wa gye zaho dna ntna mula je-kpe kpe yi (n na ɓo gawo nyi).
MAT.22.12	“Wa nya ge, ‘Nugundo, ko zhin wuna hoi dna ʼya ntna mula je-kpe ya’? To zaya dna ɓegbe m.
MAT.22.13	“Osu wa gna wa bmazhin-yi ge, ‘Fye la wo pa nabwa na pita yi fya she woya dna wyegma, aba n bwici lo ɓedo na nyikna gyi yi.’ 
MAT.22.14	Ntuge ayi-yihi mwa ɓegye lo, ama a kni-kniyi fyewyi nu.”
MAT.22.15	Sai a Farisiyi a yezhi, ɓa zhin shaula shi ɓa ɓa zhin wa da ɓo ho n kwo ɓa zhin ɓa wan wo. 
MAT.22.16	Ɓa ku shaula zhin ge, ɓa tnu n ɓa zayi ɓedo na siyasa-da yi, ɓo nya wo ɓeye: “Zadnagmai, yi kpe lo ge ho da gaiciya ko ai ɓa tu ho ʼbe nu sha, ntna dna, to hoi kni-kni m. 
MAT.22.17	Yi ye ha gna yi, ko bmiya lo ya ga a Romayi Gamnati gadu kwo awo?”
MAT.22.18	Ama Yesu wa ku kpe ɓo ye ɓa ye, “Wa gna ɓa, Efye aza-kwocednayi! Fye ye fya ze nyikanu mama n fya ɓenya a dabara nya yi a? 
MAT.22.19	Fye wu Mi gyiwye.” Ɓa ga wo kobo.
MAT.22.20	Wa nya ɓa ge, “Nyikado foto nu tu ya? Nyikado ye yinu ka kpe n foto sinta?”
MAT.22.21	Ɓa gna, “Kaisar nya.” Wa gna ɓa ge, “Fye ga Kaisar enya kwo zhin wo nya, fyaga Shekwoyi nyaho-nyahoi kwo zhin Shekwoyi nya.”
MAT.22.22	Shi wo ɓo ga ɓa amsa lo nu ca wo ɓa, ɓa kuka ɓa lo ɓa nya.
MAT.22.23	N wyiyi yi jesun, a Sadukiyi, aza nɓa gna kalaku to lo n vingwo n, ɓa ɓe Waba ɓa nya ge, 
MAT.22.24	“Zadnagmai, Musa ɓo gna nza fyi to woi ma aɓi m, owo zado ɓa mi wa la wo nyigbai, oɓa-ɓi ɓa ku zafifiyi gado.
MAT.22.25	“N ya tasin, azaho ɓo nyi ngun tnaba nɓa ʼya mi. Eza kmisun-yi wa la nyikwo wa fi to ɓai ma ɓi m, owo mada la nyiko yi. 
MAT.22.26	Mado yi wa ka fice, ntna ɓi, owa ʼza-yatiyi wa kala har, oɓa tnaba, zaho-zahoi ɓami, wa nyikwo yi la. 
MAT.22.27	Nyiko yi ce, wa ɓe wa fi. 
MAT.22.28	N kalaku vingwo ma, wo ɓei zhin nyikado nyikwo na? Ntu ge oɓa tnaba, zaho-zahoi ɓo la wo la.”
MAT.22.29	Ama Yesu wa gnaɓa ge, “Efya babwi pa ge fye ta kpe Littafi gyi-gyi yi ye lo n Shekwoyi iko yi m. 
MAT.22.30	Ntu ge n kalaku na vingwo, mula-pa to lo n, Zaho-zahoi ɓo la ze ngye amalaika n ʼshe. 
MAT.22.31	Ntu na zafyi kalaku ɓo, fye to shin Littafi Gyi-gyi-yi ba n? Fye ta kpe ge Shekwoyi ɓo daɓo n fyei nu Wa gna, 
MAT.22.32	‘Emi nu zhin Shekwoyi Ibrahim nya, Ishaku, n Yakubu n?’ Ntu cenu, Shekwoyi to zhin Shekwoyi aza fi-fiyi nya nu m, ama Shekwoyi aza wye-wyeyi da nya.”
MAT.22.33	Ca wo aza yezhi na amsa yi n wo ɓo ga nyi. 
MAT.22.34+MAT.22.35	 Ama gbo na Farisiyi! She ɓa ɓo wo ge a Sadukiyi to gyi nasara n, ɓa zan ɓonya do shin ɓa nya Wo. Owa yekpei ho nɓa mi, wa daɓo wa gna, 
MAT.22.36	“Zadnagmai, kni wyidnai nu du vinya n Musa ʼwa?”
MAT.22.37	Yesu wa gna, “ ‘Ye Dagayi oho Shekwoyi nho bugbai vinya, nho wye-wyei yi, nho ɓomwi yi.’ 
MAT.22.38	Deye nu zhin wyidna dnagmai kmisunyi. 
MAT.22.39	Odo nyi kwo yatu kwo, ‘Ye ho kunzhi-yi ngye shi ho ye hohin tukwo.’ 
MAT.22.40	Awyidnaje vinya, nna anabi ɓeda yi, ɓa kun nu awyidna gun-aba ye mi nu. Ɓa nu ɓami jesun, n ha shi ɓa bwa, ho ku aje shi bwa vinya nu.”
MAT.22.41	Shi a Farisiyi ɓo ku she wo gun, wa nya ɓa ɓo. 
MAT.22.42	“Masifu ma, Nyika do nugun nu n woya”? Ɓa gna, “Dauda nugun.”
MAT.22.43	Yesu wa nya ɓa ge, “Kniyi nu zhin Dauda woi daɓo dna n Zafun Gyi-gyi-yi iko woi yi wo ge Dagayiʼa?
MAT.22.44	“Shekwoyi ɓo gna mi Dagayi ge, ‘La sase mi bwaizhe-bwa har ma ku ha nuwunyi fi nha pita sinta.’ 
MAT.22.45	Shi Dauda ɓo yi wo ge Dagayi nyi, ko ɓa ze wuna agna ge wo zhin wo nugun na?”
MAT.22.46	To ɓa bwa ɓegbe-dna m. Ntu wyi yi yi, to zaho-zaho yi wa jemi wo ɓo nya m.
MAT.23.1	Yesu wa gna azayezhi, ɓedo wa bara yi, 
MAT.23.2	“Fye ɓagye ngye a Yahudawayi a tukoda, ɓedo na Farisiyi zhin Musa nu, ngye shi ɓa ɓe na wyidnayi mwa begye. 
MAT.23.3	Ko bmiya lo fya vi ɓa-ɓo nɓa da, ama fye to vi ɓo nɓa zhin m, ntu ge ɓa ta zhin ɓo ɓa gna fye ge fye zhin m.
MAT.23.4	“Ɓa gna fye ge fye zhin aɓo ɓa dnaɓo na zhin ba ɓahin ta tumwi ge ɓa zhin n ɓa m. 
MAT.23.5	Nya ɓa zhin vinya ɓa zhin ge agye nu. Ɓa zhan ɓo gye aza gyi-gyi-yi, ɓai shi a takarda aduwa nya n na ayoyi kafi, ɓai ɓe atnu-tnu-je ɓopa nya yi kpe. 
MAT.23.6	Ɓa zhin ɓa ye ɓa sase kpe nabye n na nyagyi, ba, ɓedo na saseba manayi na duwa-nyakun. 
MAT.23.7	A zhin a da ɓa shi a yazhi ɓa, ai sa ɓa mi n zokwo, ai yi ɓa ge ‘Male’ Zadnagmayi! 
MAT.23.8	Fye to ye ge a yi fye ce, lo num! Ntu ge Shekwoyi gmanyi nu zhin fye Male, efye vinya zhin gmanyi nu n fya zaje yi. 
MAT.23.9	Fyei to yi zaho-zahoi nanyi ye ge, ‘Dada m,’ ntu ge Shekwoyi nwo tu she nyi, owo gmanyi nu na ɓa yi wo lo nu.
MAT.23.10	“Ai to yi fye ge, ‘Dagayi m,’ ntu ge efye Dagayi bwasun gmanyi nu, wato Masihu.
MAT.23.11	“N fya gba fyehin, fyei zhin aza bauta, fye ɓa ze aza adnagmayi. Eza nwo ye wa ze za-dnagmai vinya, wola ze fyenu. 
MAT.23.12	Aza nɓa gye ge ɓa zhin aza adnagmai nu, aɓa gba ɓa, ama aza nɓa gba ɓahin, aɓa la ɓa tu.
MAT.23.13+MAT.23.14	 “Aiya nfya ba, Afarisiyi, n fya kunnu tukoda yi. Akoce-dnai. Fye taye ge aza je lo Shekwoyi bemin, fyei ta lo fyehin m. Fya zhan ɓo gya za gyi-gyi-yi, fyei zhin aduwa n mwa kpa, zhi na zokwo fyei kun anyigbayi ya nɓa puwa. Kai akocednayi! 
MAT.23.15	E, ai ya n fya ba akocednayi. Ntu ge fye zhin fya zan-zan nkpai, fyei zan abui-yei shin, esa fye la bwa, fya je zhin wa ze anapyi ɓi.
MAT.23.16	“Abyeda awyebuayi! Aiya nfya ba. Ntu ge efye wyidna ge, eza nwa si nyasi n Shekwoyi nyakun yi, ko to zhin ɓoho nun, fye ɓa mi fya bma ko ya; ama n ʼza si nyasi n zinariya yi n ko nyi n Shekwoyi nyakun nyi, kwo zhin ɓo yako nu. 
MAT.23.17	Awyebuayi amamada. Kni do yi nu du loʼa, Zinariya ko aduwa-nyakun nɓa nu zhin zinariya koi ze gyi-gyi-yi nyiʼa? 
MAT.23.18	Fya je gna, nyasi n bagadi yi, aɓa mi a bma ko ya, ama n na si nyasi n nyaga yi ko zhin ɓekpakalayi nu. 
MAT.23.19	Wyebuayi. Kni do yi nu du lo a, nya na ga tu n bagadi nyi ko bagadi n ko nu zhin nya ga kwa ze gyi-gyi-yi nyiʼa? 
MAT.23.20	Esa fye si nyasi n bagadi yi, fye si nyasi nkwoi nu du n nyayi n ko tu ko. 
MAT.23.21	Esa fye si nyasi n aduwanyakun yi fye si nu n ko yi ɓedo n Shekwoyi nwo sase dna n ko nyi. 
MAT.23.22	Esa fye si nyasi n she yi, fye si nu n Shekwoyi Shikpegye yi ɓedo n Shekwoyi n wohin tukwo.
MAT.23.23	“E, ayya n fye aba, Afarisiyi, ɓedo akunnu tukodayi-akoce-dnayi. Fye gna ge akun awoyi du na nya aɓi-ɓiyi anu nfwa, ama to fya gye fye anuwan n anya a dnagmayi m, ɓemanayi-zhin n sun-sungyeyi n gaiciya yi. E, fye ɓa gna a kun awoyi, ama ko to bmiya fya fa aɓo a dnagmayi zhin ɓo nu m. 
MAT.23.24	Abyeda awyebuayi. Fye kun bizuko ya fyei mi lakumi.
MAT.23.25	“Ayya fye aba, Afarisiyi ɓedo akunnu tukodayi-akoce-dnayi, fye zhan ebue n bmi ama fya fa emi n cegyei. 
MAT.23.26	Afarisiyi awyebuayi! Fye ya ebue zhan n mi ntu ge ebue vinya kwa ze gyi-gyiyi.
MAT.23.27	“Aya n fye aba, Afarisiyi ɓedo akunnu tukodayi! Fye wu gye avingo nu, n zhin aba zhin-zhin yi n bmi ama nmi nunuyi lo n aza sukun yi n anya bodoyi. 
MAT.23.28	Fye zhin atna fya wu ge fye zhin aza gyi-gyiyi nu, ama efye abugba nunu yi lo n laifi n cegye doho-dohoi.
MAT.23.29+MAT.23.30	 “E, aya n fye aba, Afarisiyi, akunnu tukodayi-akoci-dnayi! Fye mi anya shi ntu anabi ɓepa ɓo n fye adada ɓo wu nyi, fyei kpe amamayi n a Shekwoyi aza avingo nɓa ɓo wu nyi fyei gna, yi nu ɓo gna yi nyi nsayi yi to ɓo ɓa zhin ɓo n eyi adada ɓo zhin nyi m.
MAT.23.31	“Shi fye da lo nu nyi, fye wu fyehin nu ge fye zhin aza nukwoyi aɓi nu. 
MAT.23.32	Fyehin fye vi ɓa apita bwi nu, fya zhin ɓenukoy i ngye ɓa. 
MAT.23.33	Awa! Agma ɓi! Fye ɓa po owa jahannama nya n wuna?
MAT.23.34	“Nɓa tnu fye anabiyi, n aɓeyekpeyi, fye ɓa wu azaho kpe n zundu, azadoho fya lu ɓa n abwokun ɓai knapoya fi n aduwa nyakun, fye ga azaho wahala n azhi gbo-gbo. 
MAT.23.35	Ntu ge Shekwoyi aza ami ɓa tu n fye n na ɓo wu nyi, tunyi n Habila ɓefyece zhinyi, har kwa ɓe Zakariya Barakiya nugun, nfye ɓo wu wo dna aduwa nyakun nyi. 
MAT.23.36	E, owaye vinya ko ɓo ɓe tu aza tuko n cala ye nu.
MAT.23.37	“O Urushelima, Urushelima, ezhi yako n ko wu oha ɓi, koi she aza akuta n Shekwoyi tnu ko n cei nyi, abwa kniyi nu n mi ye ma ye ho aɓi zhi ngye shi pise zhin kwa ye ko aɓi fi abwase, ama to ho ye m. 
MAT.23.38	Nsayi a la ho puwa fa gniho nagusayi. 
MAT.23.39	Ma gna ho, ho ta je mi wye gyem, ‘sai esa nho ku shiri zhin ntu ge ha go eza n Shekwoyi wa tnu ga ho nyi.’ ”
MAT.24.1	Ngye shi Yesu ɓo laka aduwa nyakun ba, ewo abara ɓa ɓe ɓai wu wo a nyakun nu gbo-gbo aduwa nyakun nya.
MAT.24.2	Ama wa gna ɓa ge, “Anya mi-mi ye vinya a ɓa ɓa ɓaya to a ce kuta doho-dohoyi tu ndo sim.”
MAT.24.3	Esa wo ɓo sase tu n Zaitun pe, ewo abara ɓa nyawo ge, aɓo deye ɓo zhin n knisayi ya? Knihi nu ɓo zhin ya kpe ge ho jeze ɓo lo, anyi ku ga zoʼa?
MAT.24.4	Yesu wa gna ɓa ge, “Fye to ye ezaho-zahoyi wa ze fye amaman. 
MAT.24.5	Ntu ge aza mwa begye ɓo ɓe ɓai gna ɓa nu zhin Masihu, ɓa bwi aza zokwo n mwa. 
MAT.24.6	Esa fya wo okun nabari, deye to wu ge mi la ga ɓe num, tile aɓeye ɓa ɓe, ama esa kmaknayi to ɓe kpam. 
MAT.24.7	Abye n abe yi na anyi ɓo kuka da aje, mikun ɓo gun ekni ɓo shan-shan na ba yi gbo-gbo. 
MAT.24.8	Ama aɓeye vinya zhin aɓo adna nya nu n ɓa ɓo ya zhin. 
MAT.24.9	Aza vinya n anyi ɓo ga fye wahala ɓai wu fye ɓai wun fye nu, ntu ge fye zhin emi aza nu.
MAT.24.10	“N mwa begye n fye mi n ɓa ɓo jeze na vun yi fi n laifi, fye ga fyehin, fyei wun aje nu. 
MAT.24.11	Anabi akatayi ɓo ɓe ɓo bwi aza zokwo 
MAT.24.12	Laifi ɓo mwa abaho-bahoi, yeye ɓo la fu se n aza aba n mwa. 
MAT.24.13	Ama aza n ɓa ɓo ku mi zhi, har esa kmaknayi, ɓa nu ɓo po.
MAT.24.14	“A ɓo ku nabari manayi Shekwoyi ebe mi nya da anyi mi vinya, har abye doho-doho yi ɓo ku wo, esa kmaknayi ho kpe ɓe.
MAT.24.15	“Esa fye gye asisi ɓo (ko nu anabi Danailu ɓo da ko ɓo) koi gni agni aba gyi-gyi-yi (fa bahin wa bwa awye ga). 
MAT.24.16	Aza n ɓa fi Yahuda ɓa ɓo busi lo ape. 
MAT.24.17	Aza nu n ɓa kpe anyakum esin ɓato ɓo shin zhi ntu ge ɓa ku ɓa kaya n ɓa apuwam. 
MAT.24.18	Aza n ɓa fi n fwa ɓa to ɓo jeze ɓe api ntu ge ɓa ku ɓa ajem.
MAT.24.19	“Ayya n anyiko anubo da aba, n aɓiya da yi, n anyi-pyeyi hi. 
MAT.24.20	Fye zhin aduwa to efye sibui ko ɓe n viyikoyi ko n assibi wyi m. 
MAT.24.21	Wahala ɓo ɓe, edo pya anyi to shin gye m, tunyi ngye shi a ɓo zhin anyi, a taje ko pya gye m.
MAT.24.22	“Gaiciya ndei a to ce anyipyei hi zunya n, aza vinya ɓo ku zo fi. Ama a ɓo la ɓa ce zunya ntu Shekwoyi aza kni-kniyi ɓo.
MAT.24.23	“Njesun ko ezaho-zahoi wo gna fye ge, Kristi n la ɓe nu aba ko ye, ko n ge wo ku wohin tuko wu aba ko ye, fye to ga gaiciya m. 
MAT.24.24	Ntu ge Akristi akatayi ɓa kun, ɓedo anabi akatayi, ɓai ɓo zhin aɓo wowo har ge koi ye zhin nu, aɓo ku Shekwoyi aza kni-kniyi dna koce. 
MAT.24.25	Fye gye, mi ku kma fye gna.
MAT.24.26	“Ko ezaho yi gna fye ge, Kristi la jeze zhi woi lo n zhabui, fye to gye fye a nuwan fya lo ge fye gye m. Ko fye wo ge wo n wohin so dna lo aba ho, fye to ga gaiciya m. 
MAT.24.27	Ntu ge ngye shi fye gye ogmai bmiya kwa ga buzangna eshe gmana nyi, elonu ko ɓa ze esa emi Kristi ɓa jeze ɓe cei. 
MAT.24.28	Aba nya fifiyi nyi, n ɓo nu agulu zhin a yezhi.
MAT.24.29	“Nsayi-sayi yi n wahala avun dna n anyipyei hi, wyegma ɓo la dna, ntu ge nyipyei to ɓei je won, epya to ɓo je fun, akpasu ɓo kaya n she, iko eshe nya ɓo shan-shan.
MAT.24.30	“N sayi nu aɓo gye tuze emi ɓeɓe nya eshe, bugba wun ɓo ɓe dna anyi, abye vinya anyi ɓo gye mi ɓeɓe dna anyi, n iko yi, n latu dnagmayi. 
MAT.24.31	N ɓo tnu emi amalaika yi, n kasun a knaknaci nya yi, ntu ge ɓa ye emi aza akni-kniyi zhi anyi cezhi ba vinya.
MAT.24.32	“Fye tu deye mwi n gbahi shinwan, esa fye gye eko bwala koi ci afintolo putu, fye kpe ge vinyiko sa la wuvi. 
MAT.24.33	Nlonu esa fye gye aɓeye vinya ɓai ya zhin, fya kpe ge emi ɓeɓe la wuvi har abokunmi gbe. 
MAT.24.34	Nsa yi anyi ye ɓa ɓo duya.
MAT.24.35	“Eshe n ʼkni yi ɓa ɓa duya, ama emi aɓeda ɓa ta shan duya m. 
MAT.24.36	Ama ezaho to lo n wo kpe nyipye ye lo ko esa nu esa kmaknayi ɓa ɓe n ceyi m, ko amalaika. Ko Shekwoyi Nugun, sai Dada gmanyi vonu kpe lo.
MAT.24.37+MAT.24.38	 “Aza ɓo dagma ɓai zhin buki ɓai pa mula, ngye shi ko ɓei zhin n Nuhu ʼsa ogma dnagmanyi kwa kpe zhi nyi. 
MAT.24.39	Aza to ɓo ga gaiciya ge, ɓoho ɓa zhin m har esa ogma ɓo ɓe kwa ku ɓa wu vinya. Elo nu emi ɓeɓe ɓa ze.
MAT.24.40	“Aza gun aba ɓo fi ɓai zhin tnu-tnu, aɓo la eza gmanyi a fa gmanyi. 
MAT.24.41	Anyikoza ngun aba ɓo fi ɓai zhin ɓa tnu-tnu api nya, aɓo la gmanyi a fa gmanyi.
MAT.24.42	“Ntu ce nu fye zhi n shiri zhin, ntu ge fye ta kpe nyipyei ye lo nfye Dagayi wo ɓe lo m.
MAT.24.43	“Ngye shi eza zhin wa gu wo puwa, ntu avi ɓo nyi. 
MAT.24.44	Nlo nu fye ɓa bui wahala si, fyei zhi n shiri yi ntu emi ɓeɓe ɓo.
MAT.24.45	“Ho zhin Dagayi bara ce-cei nu n gaiciya da yi? Mi la tnu-tnu puwa bwashi nya ga ho, ha kpa mi aɓi fyegyi-fyegyi? 
MAT.24.46	Anabarka da nu n hoi ndei ma je ze ɓe ma sun ho hoi zhin ho tnu-tnu dna n gaiciya. 
MAT.24.47	N ɓo ga abara a gaiciya nya iko ɓa gyi ebe tu a nya tuko vinya n ɓa zhin emi nya.
MAT.24.48	“Ama ndei ho zhin eza nukoyi nu, ha gna ge, emi Dagayi to ga ɓe m. 
MAT.24.49	Ha ya hoi ga abara aje wahala hoi zhin buki hoi sin nya. 
MAT.24.50	Eho Dagayi ɓo jeze ɓe to hoi dna ce m. 
MAT.24.51	Wo ɓo lu ho n mwa, woi lo n hoi n akoce-dnayi owa da ba, a ba bwici lo ai gyi anyikna.”
MAT.25.1	“Aɓa mi a mwi Ebe ʼShe nya do n nabari aɓi-nyikwoyi nya ngun awo yi, nɓa ɓo ku ɓa apitila, ɓa lo ɓa she gun mula ɓa. 
MAT.25.2+MAT.25.3+MAT.25.4	 Nɓa mi, aza ce-cei ɓo nyi ngun atnu, ɓa ku emi fi nɓa apitila, ngun atnu nɓa ɓo ce nyi, ɓa ɓo zhin amama nu to ɓa fi emi m.
MAT.25.5+MAT.25.6	 “Shi mula ʼɓa ɓo la zhin kalala, ɓa yazhi ge ɓa sun, har sadu, sanu a ɓei ku ɓa kala ai gna, ‘Mula ɓa ɓe lo! Fye kun ɓe fya zhin wo amaba!’
MAT.25.7+MAT.25.8	 “Aɓi-anyikwoyi vinya ɓa kuka, ɓa wan ɓa apitila na. Aza ngun atnu nɓa to ɓo emi yi shi nyin, ɓai ɓa ge ace ga ɓa ntuge, eɓa apitila ta wan ena lo n.
MAT.25.9	“Ama eɓa azaje ɓa gna ɓa ge, ɓa lo gniko ɓo si, gye deye ta kun ɓa m.
MAT.25.10	“Shi ɓa ɓo ku zo lo, esa fyewyi mulaɓa woi ɓe, aza nɓa ɓo n shiri zhin, Ɓa gni lo fi n awyefan ba, apmi a ba gu.
MAT.25.11	“Esa fyewyi aza deyi ngun atnu ɓai jeze ɓe, ɓa ku zhi n gmi ɓai gna ge, a gu ɓa aba ya.
MAT.25.12	“Ama wa ye ɓa wa gna, fye lo fye nya fye ku kalala zhin.
MAT.25.13	“Ntu ce nu, fye zhi n shiri yi zhin, ntu ge fye takpe nyipyei lo ko esa, nmi ɓa jeze ɓe n cei m.
MAT.25.14	“A ba je Ebe Eshe nya do mwi, n nabari ezado ho nya yi, n wo ɓo laka wa lo ekni do, wa yi wo abara zhi vinya wa ga ɓa agyiwye ntu ge ɓa ze abwa woi du.
MAT.25.15	“Wa ga zaho ₦5,000, ezado ₦2,000 wa ga eza kmaknayi ₦1,000, wa gaba dei-dei ngye shi wo gye ezaho-zahoi ɓa mi wa zhin sun, wa wan wo zan walo. 
MAT.25.16	Eza nwo ɓo go ₦5,000 wa ya anya si woi kun, esa fyewyi wa ku gyiba gyi ₦5,000. 
MAT.25.17	Eza n wo ɓo go ₦2,000 wa ya gnikogni wohin ce wa ku gyiba gyi har ₦2,000. 
MAT.25.18	Ama eza n wo ɓo go naira ₦1,000 nyi wa lo wa bwokun nyi wa agyiwye ho sodna.
MAT.25.19	“Shi esa ɓo la mwa, eɓa puwa da wa zhi, wa yi ɓa ge wa wo lafiya enya nɓa zhin nwo agyiwye yi. 
MAT.25.20	Eza n wo ɓo go ₦5,000 nyi, wa ɓe wo n ₦10,000.
MAT.25.21	“Ewo puwa da wa ci wo ntu tnu-tnu manayi ɓo. Wa gna wo ge, Ho ku gaiciya zhin tu na gyi wye ɓi-ɓiye, ntu ce nu nɓa tnu-tnu ɓe ho. Dagma ngnisun nho puwa dai.
MAT.25.22	“Eza nwo ɓo go ₦2,000 wa ɓe wa gna, ho ɓo gami ₦2,000 mi ku gyiba gyi njesun lo nu.
MAT.25.23	“Ewo puwa da wa gna wo ge a bmiya lo. Ho zhin bara manayi nu n gaiciya da yi. Ho ku gaiciya zhin dna agyiwye ɓi-ɓiye nɓa ɓe ho.
MAT.25.24+MAT.25.25	 “Eza n wo ɓo go ₦1,000 wa ɓe wa gna, Shekwo mwasa, mi kpe lo ge ho zhin eza kalada nu, ma wo dna ge ho ɓo la nyaʼgo mi n ma bwa, ntu cenu ma obwo nyi ma agyiwye yi sodna, a hoi shi nyi.
MAT.25.26	“Ama ewo puwada wa gna wo ge, ‘Eza nukoyi, fyenu bwatoyi! Shi ho ʼbo kpe ge nɓo ye gyiba. 
MAT.25.27	Ho ɓo ba lo n mi agyiwyei ho la yadna n banki, mi la gyiba bwa. 
MAT.25.28	Fye la agyiwye go n wo, fya ga eza n wo ₦10,000 shi nyi. 
MAT.25.29	Ntu ge eza n wa zhin ampanyi n nya yi n na gawo nyi a ɓa ɓe wo, wa bwa n mwa. Ama eza n wo to zhin gaiciyan, ko enya n wo cei shi fyewyi, a ɓa go wo. 
MAT.25.30	Fye la bara banza nya ye fya she yadna n wyegma: n bwai nu aɓo ci bwi ai gyi anyikna.’
MAT.25.31	“Esa Emi, Masihu ɓa ɓe dna nmi latu, n mi amalaika yi, nɓo sase tu n Shinkpe-gye latu nya. 
MAT.25.32	Abye vinya ɓo la yezhi n mi abye. Nɓo gna aza ajeya, ngye shi kniknayi zhin wa gna akniya n abuiyi nyi. 
MAT.25.33	A kni ɓo lo emi bwaizhe, a bui n bwakmi.
MAT.25.34	“Emihin Esu mi ɓo gna aza nɓa zhi nmi bwaizhe ge, Fye ɓe anabarka da emi Dada nya, fya lo ebe mi na ɓo zhin shiri ntu fye ɓo tunyi to ai zhin anyi nyi m. 
MAT.25.35	Ntu ge mikun ɓo gunmi, fya gami nyagyi; Nuwan mikun yi womi, fya ga mi nuwan; esa mi ɓo zhin zhiɓei fya mi go dna n fye puwa. 
MAT.25.36	Mi gni n bwotoloyi, fya ga mi aje; mi nyasan yi, mi dna n kurkuku fya ɓe mi aba.
MAT.25.37	“Aɓefyece zhin yi, ɓei nya ge, Shekwo-mwasa, yi ɓo gye ho n na n mikun yi ya ga ho nyagyi a? Ko n nuwan mikun yi ya ga ho sin-sin yiʼa? 
MAT.25.38	Ko n zhin zhiɓeyi ya bma ho zhin a? Ko n bwotoloyi ya ga ho eje a? 
MAT.25.39	Yi shin ho gye nkni esa yi nu, n nyasan yi ko n kurkuku ya lo ho gnaɓi a?
MAT.25.40	“Emi, Esu nɓo gna ɓage, esa nu fye ɓo zhin mi azaje n cei lo nyi, fye ɓo zhin mi nu. 
MAT.25.41	Ma ɓo pmi ma gna aza, nɓa zhi nmi bwaikmi nyi, Fye la ku mi ka, aza aknituyi, fya lo ena a ɓo zhin shiri ntu Shetan ɓo ɓedo nwo amalaika yi nyi. 
MAT.25.42	Ntu ge mikun ɓo gun mi, to fya ga mi nyagyi m, ko nuwan ma to fya ga mi ge mi sin. 
MAT.25.43	Mi zhin zhiɓeyi, to fya ye ge fya go mi dna n fye puwan; mi gni n bwotoloyi to fya ga mi ajem, mi n nyasan yi, mi dna n kurkuku to fya ɓe mi gnaɓi m. 
MAT.25.44	Ɓa ɓo gna, Dagayi, yi ɓo gye ho nkni esa yi n mikun yi, ko n nuwan mikun yi ko zhin zhiɓeyi, ko nbwotoloyi ko n dna n kurkuku to ya bma ho zhin ma?
MAT.25.45	“Nɓo gna ɓa ge, esa n fye to ɓo ye fya zhin emi azaje nyin, emi nu n fye to ɓo bmazhin m.
MAT.25.46	“Ɓa ɓolo tata nyalo-nyalo nya aba, ama aɓefyeceyi ɓolo wye-wyei nyalo-nyalo nya nu.”
MAT.26.1+MAT.26.2	 Esa Yesu ɓo ku aɓeda ye zo da, Wa gna wa bara ge, “Fye kpe lo anyipyei ce gun aba ai ya Paska awyefan, a ɓa kun mi, azunmi du.” 
MAT.26.3	Nsayi nu dei-dei a pirist dnagmai ɓedo na Yahudawayi abyeda yi ɓo fi n Kayafas puwa, pirist yako. 
MAT.26.4	Ɓai zhin shaula shi ɓa ɓa zhin ɓa wan Yesu fya-a ɓa wu wo. 
MAT.26.5	Ama ɓa gna, “To ge n Paska sa m, ntu ge gyikici ɓa laka.”
MAT.26.6	Yesu wa lo Betani, wa lo Siman kuturu puwa. 
MAT.26.7	Esa wo ɓo dna woi gyi nyagyi, nyikoza ho wa lo-ɓe nmi yi shi n tulale nakwoi fyi, wa ze ko ya kpe wo tukwo.
MAT.26.8+MAT.26.9	 Abara ɓa gyi minagyi ɓai gna, “Wo la agyiwye wunya. Wo ɓo ɓa kun ko na ʼgyiwyei mwa, a ce agyiwye aga a wyekwoi!”
MAT.26.10	Yesu wa ku kpe ɓo ɓa zhin nubo cei, Wa gna ɓa ge, “Fye da wo ɓo nukwoi gena? Ntu ge wo ku ɓo manayi zhin Mi. 
MAT.26.11	Awyekwoi lo cici n gnisun fyei, ama fye ta bwa mi cici m. 
MAT.26.12	Wa ze tulale ye kpe Mi, woi zhin Mi nayi shiri ntu bibi ɓo nu. 
MAT.26.13	Aɓa pa wo ɓo cici ntu tnu-tnu ye ɓo. Aɓa da wo tnu-tnu ye ɓo na nyi vinya, abaho-bahoi na ɓa zhin Nabari Manayi wazi.”
MAT.26.14	Nɓonu Yahuda Iskariya tigmanyi dna Wo abara awo-cei-aba wa lo a pirist dnagmayi aba. 
MAT.26.15	Wa nya ge, “Fye ɓa ga mi akninya, ma ga fye Yesu a?” Ɓa ga wo a sile shita (₦3). 
MAT.26.16	Tunyi n sayi, Yahuda wa ya zokwo zanyi shi wo ɓa ga Yesu. 
MAT.26.17	N Paska nyipyei kmisunyi yi, na Yahudawayi zhin ɓa kun bredi yisti nya ya nɓa puwa nyi, Yesu abara ɓe ɓa nya wo ge, “Yi ɓa zhin paska nyagyi shiri nna nu ya gyi a?” 
MAT.26.18	Wa gna ɓa ge, “Fye lofyi n zhimi fye ɓa gye zadoho, fya ciwo ge, ‘Eyi Dagayi wa cige, esa la Misi, Mi ye Ma gyi Paska nyagyi n Ma bara yi n ho puwa.’ ” 
MAT.26.19	Owo abara zhin shi wo ɓo gna ɓa, ɓa zhin nyagyi shiri n ɓo.
MAT.26.20+MAT.26.21	 N wyeshe yi, Woi sase tu Woi gyi nyagyi nɓai awo cei-aba, Wa gnaɓa ge, “Eza gmanyi lo nfye mi nwo ɓa kun mi.”
MAT.26.22	Bugba wun ɓa, zaho-zahoi wa nya ge, “Emi nu?”
MAT.26.23	Wa gna, “Owo nu n Ma ya wo nyagyi ga nyi. 
MAT.26.24	Tile Ma fyi ngye shi anabi ɓo da, ama aiya nza ba n wo ɓa kun Mi nyi. Ko gna bmiya lo to aye ma won.”
MAT.26.25	Yahuda ku ɓo nya wo ce, ge, “Male, emi nu?” Yesu wa ku ciwo ge, “E.”
MAT.26.26	Shi ɓa ɓo kpe ɓai gyi nya, Yesuwa la bredi Wa tu ko anabarka, Wa sa ko ya Wa ga Wo abara Wa gna, “Fye gwo fya gyi, deye ko zhin ʼMi nayi nu!”
MAT.26.27	Wa la kofi nuwan shu-shuyi nya, Wa zhin godiya n koɓo, wa ga ɓa wa gna, “Zaho-zahoi sin ko, 
MAT.26.28	Deye zhin emi ami nu, tuze alkawali woi-woi nya. Aze ɓa ya ntu naza begye alaifi gafara zhin ɓo nu. 
MAT.26.29	Ma gna fye, Mi taje nuwan shushuyi ye sin m, sai nyipyei ʼmiɓo sin ko woi-woi fyei n mi Dada ʼbe mi.” 
MAT.26.30	Shi ɓa ɓo ku anyi ko, ɓa kun ya ɓa lo Zaitun pe.
MAT.26.31	Yesu wa gna ɓa, “Nsukoye yi, efye vinya, fye ɓa na maɓo. Ntu ge a ka fi lo n Litafi gyi-gyi-yi ge Shekwoyi ɓa lu Kniknayi, akni ɓa gnami n ɓa galice. 
MAT.26.32	Ama esa ma wye-wye je bwa, mʼɓo lo Galili ma gye fye ɓo.”
MAT.26.33	Bitrus wa gna, “Ngye aza ɓa na haɓo, mi da ta na ha ɓo m!”
MAT.26.34	Yesu wa gna wo ge, “Gaiciya Ma gnaho, dna nsukoye kafin pise nugba ceku, ho ɓa na maɓo abwa ta!”
MAT.26.35	Ama Bitrus wa gna, “Sai mila fi knw!” Abara-je ɓa bwa ka da lo nu.
MAT.26.36	Yesu wa ku ɓa wa lo ɓai n na shinwan shi-shiyi fa, ai yi ko Gesamani, wa gna ɓa ge ɓaku zhi ɓa kmi, wa ce ta lo abye wa zhin ɓuwa. 
MAT.26.37	Wa la Bitrus n Zabedi anugun yi ngun aba, Yakubu n Yohanna yi, ɓa gni lo woi, wa ya bugba wun owo wye-wyeyi kwa wun-ya n mwa.
MAT.26.38	Wa gna ɓa ge, “Emi wye-wyeyi la lo wahala n bugba wun yi har efi–fye ku zhi ya–fya ku zhi n wyewyeyi ngnisun mi yi.”
MAT.26.39	Wa ce ta lo fyewyi wa ya shi n kni wa zhin aduwa. “Emi Dada! Ngye ko ɓa ye zhin, fwa wahala ye kwa mi duya. Ama emi ɓomwi nu to na ɓa vi m, sai oho nya.”
MAT.26.40	Wa jeze abara yi n gun-ata ba, wa gye ɓa ku wangye! Wa yi, “Bitrus, fye to mi fya zhi n wyewyei n gnisun miyi ko awa gmanyin? 
MAT.26.41	Fye ku zhi gwu na duwa zhin yi ɓe! Nto lonun, jaraba ɓa gyi fye kala. Zafun cei yelo zin, ama ayi gba kala gba-gbai lo.”
MAT.26.42	Wa je ɓa fwa wa lo Wa zhin aduwa, “Emi Dada! N gye wahala ye ta duya m, sai Ma sin ko vinya, Oho ɓeye ko ze lo nu.”
MAT.26.43	Wa jeze ɓe da ɓa njesun Wa gye ɓa zhi ɓai wan-gye, ntuge oɓa wye ɓei ku wo shan. 
MAT.26.44	Wa jeze lo bwa tayi Wa zhin aduwa Woi da ɓeda gmanyi-gmanyi.
MAT.26.45	Wa je ze ɓe abara aba Wa gna ɓa ge, Fye wan fye gye n sayi, fya sun. 
MAT.26.46	“Fye kuka ya lo! Gye za ɓe nu n wa kun Mi nyi.”
MAT.26.47	Wo ye gni Woi daɓo, Yahuda, gmanyi n Wa bara woi si n begyei vi nakun kaya yi shi abe yako na busi yi, nna Yahudawayi atukoda ɓo tnu ɓai. 
MAT.26.48	Yahuda ɓei ku gna ɓa ge eza n ɓa gye woi sa wa mi ngye nugundo, ɓa wan wo, ntu ge wo nu zhin eza nɓa ye. 
MAT.26.49	Ntu cenu Yahuda wa ɓe da Yesu cewo wa ci wo ge, “sanu mwa, Dagayi!” Wa shepma wo ngye nugundo ɓi do gna.
MAT.26.50	Yesu wa ciwo ge, “Emi nugundo gya bye ha zhin ɓo kwa ɓe hoi.” Azajeɓa pmi ɓa wan Wo. 
MAT.26.51	Eza gmanyi nu aza nɓa ɓo gnisun n Yesu yi, wa wa beyako wa ka pirist dnagmayi fyenu tnubua ya.
MAT.26.52	Yesu wa gna wo ge, “La beyako dna n kwa pui, aza n ɓa zhan pma na be-yako yi, aɓa wu ɓa. 
MAT.26.53	Ho ta kpe lo ge, n Ma gna Mi Dada ge, wo tnu Mi na malaika yi tagyi-tagyi ɓa kna yi, Wa tnu ɓai n tna sawun-ya yi m? 
MAT.26.54	Ama n Ma zhin lo nu, Litafi Gyi-gyi-yi ɓeda ɓanu wuna tu naɓo ye ɓa zhin nsai ye nyia?” 
MAT.26.55	Yesu wa daɓo naza begye yi Wa gna, “Mi zhin zajeyi nu fyei ɓe mi aba, n na kun kaya yi shi fya kpe Mi wan? Mʼbei zhin Miyi wu nya cici dna na duwa nyakun, ama to fya wan Mi m. 
MAT.26.56	Ama aɓeye zhin lo nu n saiye ɓai nu ɓo na anabi ɓo da nu, shi acei kafi n Litafi Gyi-gyi-yi.” Nna ba hi nu na bara vinya ɓo fwa Wo, ɓa busi.
MAT.26.57	Azayezhi ɓa lo woi n Kayafa puwa, n wo nu ɓo zhin malami dnagmayi duduyi nyi; nɓo nu na Yahudawayi atukoda ɓo yefyi. 
MAT.26.58	Ama Bitrus wa vi lo ntagni, har wa lo malami dnagmayi duduyi akpeda, wa kun sase shi na sojayi, woi pmi wa gye shi a ɓa zhin.
MAT.26.59	Amalami adnagmayi har na Yahudawayi awadayi, ɓa yezhi ɓai zan aza shin nɓa ɓa ga seda akata nya tu Yesu tukwo, ntu ge ada wo wa efi nya. 
MAT.26.60+MAT.26.61	 Ɓa ɓo ku aza bwa, ama oɓa ɓeda to ɓo lo egbe gmanyin. Sai dai azaho gun-aba nɓa ɓo gna ge, “Yi ɓo ku wo zeyei gna, ʼmiɓa mi Ma la Shekwoyi aduwa nyakun ya, Ma je ko mi dna na nyipyei gun-ata.”
MAT.26.62	Malami dnagmai duduyi wa laka gni wa ci Yesu ge, “Ho ku ɓo wo na da nyi? Ho ɓo ku da lonu ko awo?” 
MAT.26.63	Yesu wa wo nya shi pyi. Malami dnagmayi duduyi wa gna, “Mi ye dna n Shekwoyi wye-wyei da ʼye Ha gna yi, ko Ho gna Honu zhin Masihu, Shekwoyi Nugun.”
MAT.26.64	Yesu wa ye wo ge “E, emi nu. N nabye deye fye ɓei gye Mi, Eza Nugun, n sase tu n Shekwoyi bwai zhe bwa, Miyi jeze ɓe njesun dna nanyi nɓa kpe nshe nyi.”
MAT.26.65+MAT.26.66	 Sai malami dngmai duduyi wa sa wa je ya, wa da ɓeda nkalayi, wa gna, “Wo ku ɓeda nukwoyi da tu Shekwoyi tukwo! Yi ye a seida-da dolo n shan sun? Fye ku wo woi da. Fya da ge na? Ɓa ye ɓa gna, ‘A wu wo.’ ”
MAT.26.67	Ɓa kna-kni kpe wo na wyeba, ɓa lu wo, azadoho ɓa kni wo agnai apmi, 
MAT.26.68	ɓa gna, “Ngye ho zhin Masihu nu, gna yi eza nwa lu ho.”
MAT.26.69	Bitrus ye sase shi na wada ʼkpeda, ɓinyikwoi ho wa ɓe wo aba wa ci wo ge, “Ho ɓo gnisun Yesu yi ntu ge fye zhin a Galiliyi nu!”
MAT.26.70	Ama Bitrus wa naɓo nɓa bye vinya wa gna, “Mi ta kpe ɓo ye lo ho da m!”
MAT.26.71	Esa fyewyi jesun, ɓinyikwoi do wa ɓe wa gye wo gni na bokunmi gbe, wa gna aza nɓa ɓo zhi ɓo, “eza deye ɓo gnisun Yesu yi n Nazarati!”
MAT.26.72	Njesun Bitrus wa naɓo, har woi si nyasi wa gna, “Mi takpe ezadeye ye lo m.”
MAT.26.73	Esa fyewyi jesun, aza nɓa ɓo ʼgni-agni ɓo, ɓa ɓe da wo ɓa gna, “Yi kpe lo ho zhin gmanyi nu dna Iwo abara, ntu ho ɓeda a Galiliyi nya pya ɓo.”
MAT.26.74	Bitrus wa ya ɓeda nukwoi da woi si nyasi, wa gna, “Mi ta kpe wo ye lo m. Nsai-sai yi pise-nugba ceku.”
MAT.26.75	Bitrus wa pa Yesu ɓeda ɓo ge, “Pise-nugba ta ceku naiye n, sai ho la mi yekpe ɓo na abwa ta.” Wa gmiya lo woi cibwi zhan-zhan.
MAT.27.1	N Labmiyi a malami dnagmayi vinya ɓedo a Yahudiyi atukoda yi, ɓa yezhi njesun ɓa zhin shaula shi ɓa Ba zhin ɓa wu Yesu. 
MAT.27.2	Ɓa wo pa, ɓa lo n woi n Bilatus aba nwo nu ɓo zhin gwomna nyi.
MAT.27.3	Nsahi, shi Yahuda Iskariyoti, n wonu ɓo kun Yesu nyi, shi wo ɓo gye ge aku efi owa da Yesu, wa shan wo bugba do, wa la agyiwye wa jeze lo amalami dnagmayi ɓedo a Yahudawayi atukoda n cei.
MAT.27.4	Wa gna, “Mi ku laifi zhin, ntu ge mi la eza kni-kniyi kun.” Ɓa ci wo ge, “Oho anuwan nu.”
MAT.27.5	Wa she agyiwye ya shi aduwa nyakun wa lo wa wohin gyi. 
MAT.27.6	A malami dnagmayi ɓa la agyiwye ɓa gna, “Yi ta mi ya shi agyiwye ye azhiya m, ntu ge owa kwa gna ge yi ta go agyiwye ami nya m.”
MAT.27.7	Ɓa zhin shaula ɓa si ekni, aba n na shakun-miyi ɓo zhin ɓai ka ozun, ɓa ekni ho ze avingo ntu azhiɓei bi ɓo. 
MAT.27.8	Ce nu zhin ai yi avingo ho ge ekni ami nya.
MAT.27.9	Deye ɓo zhin dei-dei ngye shi anabi, Ilimiya ɓo da ge, “Ɓa ku azurfa shita agyiwye nu a Israila yi ɓo tu wo. 
MAT.27.10	Ɓa si ekni n ashaku-miyi ngye shi Dagayi ɓo wu mi.”
MAT.27.11	Nsahi Yesu woi gni n Bilatus abye, a Roma yi gwomna, wa nya wo ge, Ho nu zhin a Yahudawayi Masihu? Yesu wa ye ge, “E”.
MAT.27.12	Ama esa a malami dnagmayi ɓedo a Yahudawayi abye-dai ɓo da ɓeda nukoyi tu n Yesu tukwo, to Yesu wa dna ɓe gbe m.
MAT.27.13	Bilatus wa ci wo ge, Ho ta wo ɓo lo n ɓa da tu nho tukwon?
MAT.27.14	To Yesu wa da ɓo m, ce a wo gwomna. 
MAT.27.15	Ko ɓo zhin gwomna kunnu nu eye doho-doho n paska ʼsa, wa lo eza pa-pai ya ga a Yahudawayi, ezaho-zahoi n ɓa ye. 
MAT.27.16	Nsaye aɓo n zajeyi wan dna, ai yi wo ge Barabbas. 
MAT.27.17	Shi aza-yezhi ɓo ku yezhi n Bilatus aduba n labmiyi, wa nya ɓa ge, “Nkanu n fye ye ma lo wo ya ga fye a? Barabbas ko Yesu n wo nu zhin efye Masihu nyi a?” 
MAT.27.18	Ntu ge wo ɓo ku kpe ge a Yahudawayi atukoda ɓo wan Yesu ntu shewo ɓo nu, ntu ge aza ɓo zhin ɓai ye wo n mwa.
MAT.27.19	Esa nu wo ɓo dna n awada ba, Bilatus nyiko wa tnu ga wo ge, “La abwa kun n eza ɓefye-cei ye ɓo mi ku ena ednanya nu nsukoyi n wo yi.”
MAT.27.20	Amalami adnagmayi ɓedo a Yahudawayi atukodayi, ɓa fi aza ya ge a lo Barabbas nu ya, a wu Yesu. 
MAT.27.21	Ntu ce nu, esa gwomna ɓo je ɓo nya ge, dna aza ngun aba ye mi lo nkanu ya? Ɓa ye vinya ge Barabbas nu.
MAT.27.22	Bilatus wa nya ɓa ge, mi zhin n wuna n Yesu yi efye Masihu a? Ɓa ye gbo-o ge, a zun wo du.
MAT.27.23	Wa nya ge ntu kniɓei a? Wo ku knihi nu zhin a? Ama ɓa ce ɓa gyi abye ge azun wo du, a zun wo du.
MAT.27.24	Shi Bilatus ɓo gye wo ta mi lo wa bwa ɓa tukwo shin, njesun wa gye gyikici ɓa laka, wa tnu nuwan ɓo n ebue yi, wa wa bwa na n aza-yezhi abye, woi gna, mi zhin eza knikniyi nu n eza Befye-cei ye ami ɓo. Deye ko zhin efye anuwan nu.
MAT.27.25	Aza-yezhi ɓa ye nkalayi ɓa gna ge, Ewo ami ɓa la tu n yi ɓedo n yi aɓi yi.
MAT.27.26	Nsa-yi Bilatus wa Barabbas loya. Ama Yesu wa lu wo, wa ga wo n a Romayi a soja akun ntu ge ɓa lo n woi ɓo zun wo du. 
MAT.27.27	Ɓa la wo ɓa lo n woi n akun kaya nyakun, ɓa yi asoja vinya ɓa yezhi. 
MAT.27.28	Ɓa kma wo aje ya vinya, ɓa kpe wo eje bye-byei. 
MAT.27.29	Ɓa zhin alawani aknawuyi nya ɓa kun wo, tukwo, ɓa ga wo busi shi n wo bwaizhe-bwa ɓa yazhi n wo abye ɓai kpe wa gye ɓai gna, Shekwo-mwasa n hoi, Esu a Yahudawayi nya. 
MAT.27.30	Ɓa kni akni kpe wo, ɓa ge busi ɓa lu wo n cei n tukwo.
MAT.27.31	Shi ɓa ɓo ku agye kpe wo, ɓa kma wo eje bye-byei, ɓa kpe wo ewohin eje njesun, ɓa lo n woi ntu ge ɓo zun wo du.
MAT.27.32	Shi ɓa ɓei lo aba nɓa ɓo zunwodu, ɓa gye ezado ho wo gmi Sairani n Afirika a yi wo eye ge Siman, ɓa tu wo tile wa la zundu Yesu nya. 
MAT.27.33	Esa ɓaɓo si aba a yi Golgota, ngye tukwo-bmila. 
MAT.27.34	Asoja ɓa ga wo nuwan bedo yi, shi wo ɓo towo to wa ye sin ɓo m.
MAT.27.35	Shi ɓa ɓo la wo zundu asoja ɓa she zoku ntu ge ɓa gna wo aje ga aje. 
MAT.27.36	Ɓa ku zhi ɓai shi wo awye tu zundu. 
MAT.27.37	Ɓa ku rubutu kakpe n wo tukwo she ge, “
MAT.27.38	Aɓo ku azaje zundu ngun aba n knusun n Yesu yi, eza gmanyi n wo bwakmi eza gmanyi n wobwai-zhe-bwa. 
MAT.27.39	Azoko wanhi ɓai duya ɓai da ɓeda nukoyi ga wo, ɓai bmiya tukwo ɓai gna. 
MAT.27.40	Ashe! Ho ɓa mi ha la aduwa nyakun ya ha je ɓa mi njesun dna anyipyei ngun ata? Ho kashi n zundu ye ngye ho zhin Shekwoyi Nugun nu.
MAT.27.41+MAT.27.42+MAT.27.43	 A malami dnagmayi ɓedo na Yahudawayi atukwodayi ɓa kpe wo agye ɓai gna, “Wo ɓo la azado gni, ama wo ta mi lo wa gni wohin! Ashe ho zhin a Israilayi Esu nu? Ho kashi ɓe n zundu, yi ɓa ga ho gaiciya. Wo ɓo la kpema Shekwoyi–akpe Shekwoyi wo gu wo! Wo to ɓo gna ge wo zhin Shekwoyi Nugun nu?”
MAT.27.44	Azajei ce ɓa gna wo ɓeda nukoyi. 
MAT.27.45	Nyipyei atukwo wyegma kwa dna anyi vinya har awa ngun ata. 
MAT.27.46	Esa n sunkna ngun ata ɓo la si, Yesu wa yi n begye kala yi wa gna, “Eli, Eli Lama sabachthani,” ko wu ge “Emi Shekwoyi, Emi Shekwoyi, knihi nu zhin Ho lami ya?”
MAT.27.47	Aza nɓa ɓo zhi ɓo, to ɓakpe ɓeye n wo dam, ɓa zhin nubwo ge wo yi Iliya nu. 
MAT.27.48	Ezaho nɓa mi wa busi lo wa la soso wa fi nuwan yakayakayi wa fye ko n busi wa ga wo ge wa sin. 
MAT.27.49	Ama aza je ɓa gna, Fawo, ya gye ngye Iliya ɓa ɓe wa gni wo.
MAT.27.50	Yesu wa je ɓo da nkala yi, wa fa wo zafun, wa fi. 
MAT.27.51	Labule, nko ɓo sa na ɓa gyi-gyi-yi du-duyi n na duwa nyakun nyi, kwa saya tunyi n she har sinta, ekni kwa shan-shan, akuta ɓai ɓaya. 
MAT.27.52	Avingo ɓai kmiya, a Shekwoyi aza afi-fiyi anugbai na nyikoyi ɓai je wye-wyei bwa. 
MAT.27.53	N Yesu kalala avun n vingo, ɓa fa avingo ɓa lo fi n Urushelima ɓa wu ɓahin tukwo naza mwaɓegye aba.
MAT.27.54	Asoja nɓa ɓo zhi n zundu aba nyi, ɓedo nɓa zajei, ɓa ku vin-vin, shi ɓa ɓo gye ekni shan-shan ɓedo na ɓoi vinya nɓa zhin, ɓa ci ge, “Lale, eza deye ɓo zhin Shekwoyi Nugun nu.”
MAT.27.55	Anyikoza nɓa ɓo kun n Galili ɓa kun ɓe n Yesu yi ntu ge ɓa bma wo zhin, ɓa ku zhi n kpai ɓai gye. 
MAT.27.56	Nɓa mi Maryamu Magadaliya ɓo nyi, ɓedo n Maryamu a Yakub n Yusufu ya yi, ɓedo Yakub n Yohanna ʼya yi, (Zebedi a nugun).
MAT.27.57	N Wyeshei, nyabwai ho, a yi wo eye Yusufu woi gmi n Arimatiya Yesu viyi nu. 
MAT.27.58	Wa lo Bilatus aba wa nya Yesu nayi ɓo. Bilatus wa ga gbe ge a la ga wo. 
MAT.27.59	Yusufu wa la wo, wa wo kmi dna na je manayi. 
MAT.27.60	Wa lo n woi, wa wo bi dna n wohin vingwo n wo ɓei ce nyi dna n Kuta, wa kutado la wa ko gu n cei. 
MAT.27.61	Maryamu Magadaliya ɓedo n Maryamu do yi ɓaku sase kpe vi-vi ɓai gye.
MAT.27.62	Efye a gyi, wato nyipyei n ko ɓo vi paska shiri zhin nya nyi, amalami dnagmayi ɓedo, na Farisiyawa yi ɓa yezhi n Bilatus aba. 
MAT.27.63	Ɓa gna wo ge, Shekwomwasa, Kata cei ye ɓo gna ge, anyipyei ngun ata avun mi ɓo je wye-wyei bwa. 
MAT.27.64	Ntu ce nu, yi ye ha ga egbe a gu wo vingwo har nyipyei tayi, kada ewo abara, ɓo gna aza ge wo la lakala n fi, N kwo ze lo nu, ho gye koce-dna kmaknayi ɓo ladu kmisunyi n nukoyi.
MAT.27.65	Bilatus wa gna ɓa ge, Fye zhin akma n fye aduwa nyakun a yandoka yi ɓa ɓa mi ɓa gu kwo. 
MAT.27.66	Sai ɓa lo ɓa hatimi tu n kutayi, ɓa ku a yandoka zhi ɓa gu vingwo.
MAT.28.1	N Ladi-wyi labmi yi, Maryamu Magadaliya ɓedo n Maryamu de yi ɓalo vingwo aba.
MAT.28.2	Nsagmanyi yi, ekni a shan-shan, ntu ge malaika Dagayi nya ɓo gmi ʼshe wa ɓe wa kpe kuta ya, wa sase tu ko. 
MAT.28.3	Ewa wyeba bmina ngye gma bmiya-bmiya yi. Ewa je n wu buibui yi pau. 
MAT.28.4	Aza n ɓa ɓo zhi ɓai gu nyi, ɓa vin shi ɓa ɓo gye wo, ɓa miya zhi ɓa ku zun-fi.
MAT.28.5	Malaika wa da ɓo na nyikoza yi, “Fye to wo dna m. Mi kpe lo ge fye Zan Yesu nu shin, n na ɓo zun wo du nyi. 
MAT.28.6	Ama wo to lo ya m, Wo la wye-wyei je bwa shi wo ɓo da nyi. Fye lo ɓe fya gye aba Wo ɓo wan gye shi. 
MAT.28.7	Sai fye lo wolo-wolo fye gna wo bara ge wo la laka vingwo, Woi du Galili wo gye ɓa bwai. Nya nu ma gna fye.”
MAT.28.8	Anyiko-za ɓa kun n siyi n vingwo, odnai wa ɓa, ai gwo ɓa da, ɓa lo ntu ge ɓo ga abara nabari shi malaika gna ɓa. 
MAT.28.9	Shi ɓa ɓo lo ɓai busi, nsagma nyi ɓa gye Yesu gni nɓa bye. Wa ciɓa ge, “Sanu fyei” Ɓa lo ɓa ya zhi n wa bye ɓai wan Wa pita, ɓa ga wo mwa-mwa.
MAT.28.10	Yesu wa gna ɓa ge “Fye to zhin dna won, Fye lo fye gna Mazaje ge ɓa lo Galili wolo-wolo ɓa shegun Mi ɓo.”
MAT.28.11	Bai filo zan mi ɓai lo zhimi, azaho na duwa nyakun guyi mi wato a yan-sanda, n ɓa ɓo gu vingwo nyi, ɓa lo a pirist dnagmai aba ɓa wu ɓa lafiya ɓo ko ku zhin. 
MAT.28.12+MAT.28.13	 Ɓa yezhi n Yahudawayi atukoda jei ɓa zhin shaula ge ɓa ga a yan-sanda agyiwye, to ɓa da ge Yesu la laka nun, ama ɓa gna ge, esa ɓa ɓei ku wan-gye n sukoyi, Owa, bara ɓe ɓa wyi wo nahi. 
MAT.28.14	A Yahudawayi a tukoda gna, “Ndei gwomna wo ce, yi ɓa gni agni ga fye har to wa zhin fye nyaho m.”
MAT.28.15	Ayan-sanda agyiwye gwo, ɓa ga nabari shi a ɓo gna ɓa ge ɓa da. Oɓa nabari kwa gnami fyi na Yahudawayi aba, har naiye, ɓa gaiciya ga lo lonu.
MAT.28.16	Abara awocei-gmanyi, ɓa lo Galili, ɓai lo ʼpe aba Yesu ɓo gna ɓa ge ɓa ɓei shegun wo. 
MAT.28.17	N bwayi, ɓa ku gye Wo wye, ɓa ga Wo mwamwa, ama azaho n ɓa mi, to ɓa ga gaiciya ge Yesu nu gni m.
MAT.28.18	Yesu wa gna wo abara, “Iko vinya n ʼshe ɓedo na nyi yi, a la ga Mi. 
MAT.28.19	Ntu ce nu fye lo fye zan abara do shin nabye vinya, fya zhin ɓa batisma dna Dada ʼye, n Nugun yi, n Zafun Gyi-gyi-yi. 
MAT.28.20	Fye wu ɓa ɓa vi awyidna n Mi ku ga fye nyi, fye ku kpe ge Mi gnisun lo fyei ci-ci har anyi zo sa.”
MRK.1.1	Nabari manayi Yesu Kristi Shekwoyi Nugun nya kwo ya nlayi nu.
MRK.1.2	Ngye shi a cei kafi dna Anabi Ishaya Litafi, Shekwoyi ɓei da ge, Wo ɓa tnu Wo ɓi yi dna nanyi, ama owo tnu-tnu dai ɓa ɓe na bye wa zhin anyi zhi ntu wo ɓe-ɓe ɓo. 
MRK.1.3	“Tnu-tnu dai ye ɓei dna zhabui nu, wa da nabari ge aza vinya ɓa zhin ɓa sese aba kafin Dagayi wo ɓe,” nya nu Ishaya ɓei da.
MRK.1.4	Tnu-tnu dai ye nu ɓo zhin Yohanna Baptisma zhin-yi. Wo ɓo dna zhabui nu woi wu ge, aza vinya ɓapmi avun wu laifi, n na ɓai Shekwoyi wa zhin ɓa gafara, a zhin ɓa baptisma, kwa wu ge lallei ɓa la vun pmi wu laifi. 
MRK.1.5	Azayi knu n Urushelima n Yahudiya yi, ɓai zanzan fi Yahudiya bmana ɓa gye, ɓai wo Yohanna. Sa n ɓa ɓei yabui, wa zhin ɓa baptisma dna Urdin ʼla. 
MRK.1.6	Laknumi pa nu ɓei zhin wo je o wo shinpanya epanya nu. Aɓo, n ʼsu zhabui nyai nu ɓei zhin wo nyagyi. 
MRK.1.7	Wo ɓei zhin wo zhin waʼazi lai nu!
MRK.1.7	“Zaho ɓe lo safyewyi nwo du mi lo, har mi to knuce lo ma zhin wo baram. 
MRK.1.8	Mi zhin fye baptisma n nuwan yi, ama wo ɓei zhin fye baptisma n Shekwoyi Zafun yi.”
MRK.1.9	Nwyi-hoi Yesu wa gmi n Nazarat n Galili. Yohanna wa zhin Wo baptisma n Urdun ʼla. 
MRK.1.10	Sa Yesu ɓei gmi ɓe n nuwan, wa gye eshe a guya, Zafun Gyi-gyi-yi n gye lukpe kwoi yatu Wo. 
MRK.1.11	Begye kwa gmi she, kwa cige, “Oho nu zhin Mi Nugun yeyeyi, Oho nu zhin Ma Gmada.”
MRK.1.12	Nsayi-sayi yi, Zafun Gyi-gyi-yi wa lo woi n bmana. 
MRK.1.13	N zhabui mi Owa nyipyei shinyi n wo gmanyi yi akpe a nyafanya. Shaitan woi zhin Wo jaraba, N na vun amalayika ɓe ɓa zhin Wa tna.
MRK.1.14	Nsa dohoyi, Esu Hiridus, woi la Yohanna wan, Yesu wa lo Galili, waʼazi zhin Shekwoyi nabari manayi nya.
MRK.1.15	Wa ci ge, “Esa lasi n sayi, Shekwoyi bemi la wo vivi, fye pmi avun wu fya laifi, fya gwo Wo nabari manayi ye.”
MRK.1.16	Nwyi-hoi, sa Yesu ɓei zan-zan lo n Galili ʼla gbe, Wa gye Siman n wo zadoyi, Andarawus, ɓai wan awyesala ntuge oɓa bwaze nu ɓei nu.
MRK.1.17	Yesu wa yi ɓa, “Fye ɓe fya vi Mi Miɓa zefye a zawan-yi.” 
MRK.1.18	Nsayi-sayi yi, ɓa fwa ɓa ʼsa, ɓa lo ngnisun woi.
MRK.1.19	Nɓa bye fyewyi, Wa gye Zabadi aɓi, Yakubu n Yohanna yi, ɓai zhinɓa asa aba. 
MRK.1.20	Wa yi ɓa ce, Nsayi-sayi yi, ɓa fwa ɓa dada Zabadi, dna n ʼya, n na kodogoda yi n wo ɓei yi ɓa ɓa viwo nyi.
MRK.1.21	Yesu n Wa nugundoyi, ɓa ɓe Kafarnafum Nsatiwyi, nlabmiyi ɓa lo a Yahudawayi aduwa nyakun Wa zhin waʼazi. 
MRK.1.22	Ca wo aza mwa, ntu ge Wo ɓei daɓo n ikoi gbo n na zaje nya yi. N tu ge Wo to ɓei shan azam.
MRK.1.23	Ezaho n alijenu ɓei dna n aduwa nyakun wa ya wyiɓe. 
MRK.1.24	“Knihin nu zhin Hoi gna yi gnagna ya, Yesu Nazaratiyi, Ha ɓe Ha wuyi nu? Mi kpe Ho ye lo, Shekwoyi Nugun Gyi-gyi-yi.” 
MRK.1.25	Yesu wa gna alijanu yi ge, wola ce pi wa pmi wa gmiya ɓe n zahi mi. 
MRK.1.26	Zafun nukwoyi ho, wa sa wyi wa pmi wa she zahi ya, wa gmiya ɓe n sayi. 
MRK.1.27	Ca wo aza mwa, ɓa daɓo ɓai cige, “Kni adini woi-woyi nu nyia? Har a zafun nukwoyi wo Wo begye.”
MRK.1.28	Nabari deye kwa gnami, har Galili kni vinya.
MRK.1.29+MRK.1.30	 Sa n ɓa ɓei fwa aduwa nyakun, Owo, n wa barayi ɓa lo Siman n Andarawus yi puva. Ɓa gye Siman yezhi dna n nayi-napye kaladayi, ɓa gna Yesu wo ɓo n sayi-sayi yi. 
MRK.1.31	Walo wo gado gbe, Wa shiwo bwa Wa bmawo zhin wa sase, nayi-napye yi ho kwa fawo, wa laka n sayi wa zhin ɓa nyagyi.
MRK.1.32+MRK.1.33	 N wyeshe yi a kpemi ɓa nu, na nyasan yi n na lijanu dayi, n na bai Wa ka ba gna. Aza n mwa begye ɓa kun n Kafarnafum zhimi n na bayi ɓa gye Wo. 
MRK.1.34	Yesu wa ka aza gna n wyeshe-yi n mwa. Wa gnakni alijanu ge ɓa kun na za mi. (Amma woto ɓei ye ge alijanu da ɓom, ntu ge ɓa kpewo-ye lo.)
MRK.1.35	N labmi yi Wa kpesa, Wa laka Wa lo zhabui, Wa zhin aduwa.
MRK.1.36+MRK.1.37	 Nsa dohoi Siman n na zajeyi ɓa lo Wo zanyi, ɓa gna Wo ge, “A za nya Ho ɓo lo.”
MRK.1.38	Ama Wa dna ɓegbe ge, “Dole ya lo a zhido, Mi gna ɓa nabari ce, gama Maɓe ntu cenu.”
MRK.1.39	Wa zan laɓa n Galili kni, woi zhin waʼazi n na aduwa nyakun, woi lo a zaya mwa na lijenu iko. 
MRK.1.40	Nsa hoi Kuturu wa ɓe wa yashi n Wa bye wa gyi Wo wye ge, Wo kawo gna. “Nhaye, Ho bami Ha kami gna.” Bma mi Zhin.
MRK.1.41	Yesu wa gye wo sun-sun Wa towo bwa Wa cige, “Mi laye, la kagna!” 
MRK.1.42	Nsayi-sayi yi, wa kagna bwa.
MRK.1.43+MRK.1.44	 Yesu wa gnawo, “Lo Ayahudawayi pirist aba wo dnahowye. To kpe gni ha da ɓo n zayi n zokwom, lo n nyaga yi shi n Musa ɓei zun tu kuturu n wo la kagna bwa n nabayi a za kpe lallei hola lafiya bwa.”
MRK.1.45	Ama sa n wo ɓei lo n zokwo, wa ya wyidna ge wola lafiya bwa, n tu cenu aza shekna Yesu har to wami nwo lo ezhi doho-doho yim, sai dna zhabui mi azayi knu na bai gbo-gbo ɓai ɓe dawo ɓo.
MRK.2.1	Anyipyei mwa begye navun, wa, jezeɓe Kapanahum, nabari Owo ɓe-ɓenya kwa gnami n zhi wolo-wolo. 
MRK.2.2	Puwa n wo ɓei dnanyi, nu n na zayi har to ai bwa aba na boknumi gbem. Wa zhin ɓa waʼazi. 
MRK.2.3	Aza n gun anyi ɓa ɓe n zayi shi n nayi-fi-fiyi-ya n nyasan yi. 
MRK.2.4	To ɓa bwa aba n ɓasi Yesu a bam, ɓa bma nyakunshe ɓa shin nyasan-yi shi n Yesu abye.
MRK.2.5	Sa n Yesu ɓei gye ɓa gaiciyaga, Wa ci nyasan-yi ge, “Aku ha laifi zhin gafara.”
MRK.2.6+MRK.2.7	 Ama A Yahudawayi adini tukwoda ɓa dafi a ɓa mi, “Deye kwonu zhin (tukwo-mwa). Wo zhin nubo ge Wo zhin Shekwoyi nu? Gama Shekwoyi gmanyi Wonu zhin gafara zhinyi.”
MRK.2.8+MRK.2.9	 Yesu ɓei kpe ɓa bugba ye, Wa ci ɓa ge, “Knihi nu zhin cei wo fya? Kni dei nu dulo n fwa-fwa a ci ge a ku gafara zhin wo, ko a la wo kagna? 
MRK.2.10+MRK.2.11	 Ma wu fye ge Emi; ʼZa Nugun n ikoyi lo Ma zhin wo gafara, Wa pmi wye da nyasan-yi Wa ciwo ge, a la ho kagna. Ku ha pece ha lo ho puwa!”
MRK.2.12	Wa gya gna gun she wa ku wo pece wa gmiya lo bmi. Ca wo aza mwa ɓai la Shekwoyi tu, “Yi to shin degye pya gyem.”
MRK.2.13	Yesu wa je gmi ya lo Ola gbe, Wa zhan za waʼazi nɓa ɓei shekna Wo nyi. 
MRK.2.14	She wo ɓei zan-zan Woi v i la gbe, Wa gye Levi Alfas nugun n sase tu nwo agadu gwo ba. Yesu wa ciwo ge, “Knuɓe Miyi, ɓe ha ze Mi bara.” Levi wa laka sa wa kun lo woi!
MRK.2.15	Nsukwoyi Levi wa yi wo agadu gwoyi aje n na laifida a dnagmai yi n na nyagyi gyi ba, n na bayi ɓa sun n Yesu yi, n Wo abarayi. (A laifida ye pya ɓei mwa begye n na za nɓa ɓei viwo nyi.) 
MRK.2.16	Ama sa na Yahudawayi adini tukwoda ɓei gye Yesu woi gyi nyagyi n na laifi dayi, ɓa ci Wo abara ge, “Knihi nu zhin Woi mi Woi gyi nyagyi n na laifida yia?”
MRK.2.17	Sa n Yesu ɓei wo ɓa ɓeda Wa ciɓa ge, “Anyasan-yi nu n shigbeda apma yi, toge alafiya dam. Mi to ɓe Ma gna a za manayi nu ge ɓa ye abui m, sai aza nukoyi.”
MRK.2.18	Saho lo n Yohanna a bara n na Yahudawayi atukwodayi ɓei zhin azumi. Wato to ɓai gyi nyagyim, shi ɓa adini ɓei wu ɓa. Nwyihoi ɓa ɓe Yesu aba ɓa nyawo, ɓo kwo zhin to Wo abara yi zhin azumin.
MRK.2.19	Yesu wa dnaɓa ɓegbe ge, “Mulaɓa anugundo zhin ɓa na nyagyi n muia ɓa zhin? Ɓa ɓa wun bugba woye kunsun n ɓai?” 
MRK.2.20	Ama n wyihoi a ɓei laɓa mulaɓa nsayi nu nɓa ɓei wun bugba. 
MRK.2.21	(Azumi shi zhin zokwo kwo-kwoyi fye nu) Kwo ze ngye a gu eje kwo-kwoyi ta n je woi-woyi nu. She paci yi ɓei je saya ma? Obwo woyi kwa du kwokwoyi pata. 
MRK.2.22	Fye gna ce yekpe lo, nge n na fi anab nuwan woi-woyi n Pwakun kwo-kwoyi, sa anab nuwan ɓei to gunzhi, pwakun ɓei ɓaya anab nuwan a zhangma. Anab nuwan woyi ye pwakun woyi nu.
MRK.2.23	Nwyihoi njesun, n Satiwyiyi, Yesu n Wo abara yi ɓai zan-zan fi nfwa, O Wo abara ɓa bma alkama tukwo ɓai gyi.
MRK.2.24	Sa na Yahudawayi adini tukwoda ɓei gye lonu, ɓa ci Yesu ge, “Oho abara zun wyidna gna nu, a ta do alkama n Satiwyiyin.”
MRK.2.25+MRK.2.26	 Ama Yesu wa ciɓa ge, “Fye to shin wo esa mikun ɓei gun Esu Dawuda nwa nugun-doyi, wa lo Shekwoyi puwa–Abiyata nu ɓei zhin pirist yakwo n sayi–ɓa gyi bredi n na pirist nu ɓei zhin ɓai bwakwo gyim. Degye ɓei zhin laifi nu nkwohin. 
MRK.2.27	Ama a ɓei zhin Satiwyi ntu za ampanyi ɓo nu toge! Satiwyi na gyi gyiba n zayim. 
MRK.2.28	Emi, Eza Nugun, n ikoyi lo Ma da nya na za ɓa mi ɓa zhin n Satiwyi yi!”
MRK.3.1	Sa Yesu ɓei dna n Kafarnafum Wa lo aduwa nyakun njesun Wa gye za dna nbwai sha-shayi. 
MRK.3.2	Shikwonyi Satiwyi nu ɓei, Yesu a nuwun-yi ɓai ka wo wye ko Wo ɓa ka zayi bwa gna. N Wa kawo gna, ɓa ɓei shiri zhin ɓa wan wo.
MRK.3.3	Yesu wa yi zayi ɓe ceyi gni na za bye. 
MRK.3.4	Wa pmi awye shi owo anuwun yi Wa nya ge, “Ko bimya a zhin ɓo manayi n Satiwyiyi? Kwo nyipyei ɓenukwoi zhin nya na? Kwo zhin nyipyei a-wye-wyei gni nya nu kwo oɓa wu nya na?” Amma to ɓa dna Wo ɓe gbe m. 
MRK.3.5	Wa shiɓa wye n mina-gyi yi, ntu ge ce ɓei san Wo shi ɓata gye ɓa anuwan n nyai n aza yem. Wa ci zayi ho ge, “Ta ho bwaya,” Sa n wo ɓo takwoya, wa bwa kagna n sayi-sayi yi.
MRK.3.6	Nsayi-sayi yi a Farisiyi ɓa lo Hirudus azaba ɓa zhin shaula shi ɓa ɓa wu Yesu. 
MRK.3.7+MRK.3.8	 Nsa deye, Yesu nwo abara yi, ɓa lo olagbe deji yi viɓa nɓa ɓo knu n Galili kni, n Yahudiya yi, n Urushelima yi, n Udumiyayi, wato Urdun la kma har kwoi lo Taya n Sida kni yi. Ntuge owa ɓo wowoyi zhin nabari ɓo la gnami n kpai, ntu cenu azai ɓe wo gye n ɓahin tukwoyi.
MRK.3.9	Wa gna Wo abara ge, ɓa ɓe eya yi vivi yi, sakun a ce Wa bwaya dna nuwan, ntuge deji ɓo ku duwyi. 
MRK.3.10	Ntuge Wo ɓola aza kagna n wyi yi mwa, ntu lo nu anyasanyi mwa ɓa she kna Wo, ɓai ye ɓa to Wo bwa.
MRK.3.11	Sanu alijanu da gye Wo wye, ɓa miya zhi kni, ɓai fyaku, “Oho nu zhin Shekwoyi Nugun!” 
MRK.3.12	Ama Wa gna kni ɓa ge, ɓa to zhin a kpe Wo yem.
MRK.3.13	Nnavun deye, Wa gnu lo pe, Wa gna Wa za kni-kni yi ho ge ɓa ɓe ɓa sun Woi ɓo, ɓa ku zhin lonu. 
MRK.3.14+MRK.3.15	 Nsayi Wa kni aza n ɓami n gun awo-cei-aba ɓa ze Wa nugundo, Wa tnu ɓa, ɓa zhin waʼazi, ɓai knu alijanu ya.
MRK.3.16+MRK.3.17+MRK.3.18+MRK.3.19	Aza ʼye awo-cei-aba nyi, n Wo ɓo kninyi: Siman (Wa shan wo ye tu ge Bitrus), Yakubu n Yohanna yi (Zabadi a ɓi ama Yesu ɓei yi ɓa ge, Ogmawyisa aɓi), Andarawus, Filibus, Batalamawus, Matta, Toma, Yakubu (Alfas nugun), Tadawus, Siman (wo ɓei dna naza nɓa sun kun ɓa mi a Romawayi gwamnati ya nyi.) Yahuda Iskariyoti (nwo ɓo knu Yesu nyi.)
MRK.3.20	Sa nwo ɓo jeze ɓe puwa nwo ɓei dna nyi, aza ya yezhi njesun, har to Wa bwa sa n Wo gyi nyagyi m. 
MRK.3.21	Sa n Wo anugun-do ɓei wo lonu, ɓa zhin atna ɓa lo Woi n ɓa puwa. Ɓa cige, “Wo ta kpeɓeye lo n Wo zhin m!”
MRK.3.22	Amma a Yahudawayi a malami n ɓa ɓo knu Urushelima, ɓa cige, “shetan, alijanu-su dna lo n wo mi. Cenu zhin alijanu yi wo-wo ɓeda.”
MRK.3.23	Yesu wa yi ɓa zhi Wa nya ɓa ɓo “woi si anyi besis nɓa ɓo kpeye Shetan ɓa zhin wuna wa nya shetan ya? 
MRK.3.24	Ebe n kwo gna je nkwohin tukwo yi, kwo ɓa miya. 
MRK.3.25	Puwa n kwo na je gna yi, kwota gni m. 
MRK.3.26	N shetan sungun n wohin yi, woɓa mi n ɓoho zhin wuna. Wo ta pwo m! 
MRK.3.27	(Sai a pa shetan, kafin a knu alijanu ya), ngye sai a pa zakala kpa, kafin ami a lo wo puwa a wyi wo akaya.
MRK.3.28	“Eminu gna fye, aɓa zhin laifi doho-dohoi gafara, kwo eza woi yi Mi n ye nukwoyi yi. 
MRK.3.29	Ama ɓeda nukwoyi tu n Zafun Gyi-gyi-yi tukwo, ata zin za gafara m, laifi yakwonu.”
MRK.3.30	Wo ɓo gna ɓa lo nu n tu ge, ɓa ɓo cige Wo zhin Wa tnu-tnu a wowoyi n shetan ikoyi nu. (Maimako ɓa cige n Zafun Gyi-gyi-yi iko yinu.)
MRK.3.31+MRK.3.32	 Owo ʼya n Wa majeyi, ɓa ɓe puwa n naza ɓo yefi woi wuɓa nya nyi, ɓa tnu wo yi ɓa daɓo n Woi “Oho ʼya n Ha majeyi, n Ho ɓei pmalo n bmi ɓa daɓo hoi.”
MRK.3.33	“Wa dnaɓo gbe ge, Anyikanu zhin Mi ya? Nyikanu zhin Ma majeʼa?” 
MRK.3.34	Wa shi aza ʼwye n ba ɓei shewo kna nyi Wa ci ge, “Emi ʼya, n Ma majeyi nu zhi nyi! 
MRK.3.35	Eza n wo zhin Shekwoyi ɓeye, wo nu zhin Mi Mado, emi mapui, n Mi ʼya yi!”
MRK.4.1	Nsa dohoi njesun, aza yezhi n Wo aba n ʼlagbe woi wu ɓa nya. Walo Wa sase dna n ʼya Wa daɓo ɓai dna ɓo. 
MRK.4.2	Wo ɓei zhin Wa wunya Woi si aza anyi ɓesi nu ndu. Wa si ba doho layi:
MRK.4.3	“Fye wo! Fwa-yi ho ɓei lo anya bye. Shi wo ɓei she nya-bye n wo fwa, 
MRK.4.4	Adoho ɓa kaya zhi zokwo, alu ɓaɓe ɓa tnuɓa ɓa gyi. 
MRK.4.5+MRK.4.6	 Adoho ɓa kaya kpe na gbaku-ku, ba pye pai, ama safyewi nyipyeyi kwa woɓa ɓa ku fyi, ntu ge oɓa gbegye to lo kni lo m. 
MRK.4.7	Adoho ɓa kaya fyi n Knawuyi, aknawuyi ɓa kuɓa gyi sun to ba fya wye m. 
MRK.4.8	Ama adoho ɓa kaya fyi n kni manayi, ba ga ampani aku shita n du ʼdo nwo ɓo bye nyi, adoho aku shi-tnanyi, adoho har aku tagyi. 
MRK.4.9	Nfye na tnubua yi gyilo, fya wo!”
MRK.4.10	Nnavun sa n ɓa ɓei cezhi n Wo abara awo-cei-aba yi, n Wo aviyi hoi jesun, ɓa nya Wo “Yiye Ha wuyi oho anyi-ɓesi-si awyega.”
MRK.4.11+MRK.4.12	 Wa ciɓa ge, “Ala ga fye fya kpe aɓoho ye tu n Shekwoyi bemi tukwo, n ɓa zhin asiri nu nna za ba nɓa ta kpe Wo yem. She anabi Ishaya cei da, ‘Ko da shike ɓa gyelo, ɓai wo, ɓata kpe awye ga m, n na bai ɓa pmida Shekwoyi, Wa zhin ɓa gafara m.’ ” 
MRK.4.13	“Ama n fye to kep anyi ɓesisi ɓiyi ye awyega m, fye ɓa kpe ajeye wuna n Miye Ma da nyia? 
MRK.4.14	Fwayi n Ma dawo ɓo nyi, ezanu n wo lo n Shekwoyi ɓedayi, woi zhin kukari wa bye kwo n za bugba.
MRK.4.15	“Zokwo n nyabye ho ɓei kaya zhi nyi, kwo wu gye a-za n ɓa na kuta ɓugbayi fyi. Sa n ɓa wo Shekwoyi ɓeda, Shetan wa ɓe n sayi-sayi yi, wa zhin ɓa ɓa zo kwa mwi. 
MRK.4.16	Agbakuku kni nya wu gye a-za n ɓa wo Shekwoyi ɓeda na gmadayi, 
MRK.4.17	ama ngye agebegbe putu nu fyi n kni-yi pya, oɓa gbegye to lo shin n kpayin, koda shike ɓa zhin ɓa bmiya kmisun yi, sa n wahala bwa ɓa, ɓa fyi.
MRK.4.18	“Ekni akna-wuyi nya wugye aza n ɓa wo Shekwoyi ɓeda ɓa gwo kwo. 
MRK.4.19	Ama safyewyi aɓowye-da anyinya, n nyabwa ye yi, n na bye-gyi zanyi yi, n na nya manayi shakpe yi, ɓa ɓe ɓa ku Shekwoyi ɓeda gyi sun n ɓa bugba, har to ɓa zhin ampanyi m.
MRK.4.20	“Ama ekni manayi nya, wugye aza bugbanu n ɓa wo Shekwoyi ɓeda ɓa gwo kwo n shince kniyi, ɓa ga ampanyi shita, shitnai, har tagyi, ndu odo n na ɓo bye nɓa bugba nyi.” 
MRK.4.21	Wa nyaɓa ge, “Sa n za dna fitila na, wo zhin wa ɓe n bue yi wa knu kwo?” Awo! Ata gye buzangna har a zhin ampanyi n ceyi m, A zhin a ya fitila tu n nya nu nkwo ɓa ga buzangna dai-dai a bwa kwo gyiba.
MRK.4.22	Oɓo kwo bwishi lo nsayi ye, aɓa kpekwa nyaya n wyihoi. 
MRK.4.23	Nfye na tnubuayi gyilo, fyewo! 
MRK.4.24	Fye zhin ɓo fya wo, N fya zhin lonu, fye ɓa gna awyega bwa nɓo Mi gna fye nyi. 
MRK.4.25	Eza n wo nya yi lo aɓa gawo, eza n wo to cei lon, odo n wo cei lo ma aɓa kwo gwo wo.
MRK.4.26	Fye wo anyi ɓe sisi deye, Fya kpe shi Shekwoyi ebemi wu. 
MRK.4.27	Fwayi ho ɓo bye anya nwo fwa, wa lo wo nya: anya pa har ba mwa n tnawo bamzhin. 
MRK.4.28	Ntuge ekni nu ɓo zhin nyabye kwa mwa. Kmisun-yi, fyintolo nu ɓo gmi be kpa, n sayi alkama tukwo ɓa ɓe har ɓa ɓi. 
MRK.4.29	Kwonu o fwada ɓe sagmanyi yi nwo limzhegye yi wa gbe ɓa.
MRK.4.30	Yesu wa nyage, “Mi ba wufye shi Shekwoyi bemi wun n wunana? Miba gbekwodo n knihin nu fya bwa awyega?” 
MRK.4.31+MRK.4.32	 Kwo wu gye mustard byegye nu. Kwo bwa sun ciwyi nu, ama shi kwo mwa, kwo zhin kwa du a shinwa ʼje mwa-mwa n na bwalayi mwakpa har aluyi ɓe ɓai kpa ma n kwa bwala.
MRK.4.33	Wa si ɓa anyi ɓesi n mwa shi ɓa ɓa mi ɓa bwa awyega. 
MRK.4.34	Behin-hin, wo ɓei zhin Woi wu nya, n nanyi ɓe-sisi yi nu du n deji aba, ama sa n Wa pmigni n Wa barayi, Wa wuɓa awyega. 
MRK.4.35	Sa wyeshe ɓei she, Yesu wa gna Wo abara ge, “Yi piya lo nuwan kma deyi.” 
MRK.4.36	Ɓa lo ɓa ya aza zhi (kwo da yake aya je ɓei vi ɓa na vun). 
MRK.4.37	Safyewyi agmasa ci, anuwan dokwo ɓa kuka ɓai ce eya abwa ya, nuwan ye kwa nu eya-har kwoi ye kwa shin. 
MRK.4.38	Yesu ɓei la wangye dna eya avun tu na gyewan nya. Ɓa knu Wo agyewyi ya ɓai gna, “Male, Ho tagye Ha nuwan lo n yi bwi-bwi ɓo yin?”
MRK.4.39	Wa gnakni se, Wa ci ola ge, “La ce pyi” Ese, n na nuwan dokwoyi, ɓa ze cei pyi.
MRK.4.40	Wa nya ɓa ge, “Knihin nu ɓo zhin fyei wodna? Har saiye fye to gami Gaiciya n?”
MRK.4.41	Ca wo ɓa ɓai gna je ge, “Nyikado pya nu dna n zaye ya, har ese n ʼlayi ɓai wo-wo ɓeda?”
MRK.5.1+MRK.5.2	 Shi ɓa ɓei piya kpe nkma dehi, eza doho nwo ɓei n alijanu yi, wa gmi ɓe nsi n na vingwo, Yesu woi bwa kakashi n eya.
MRK.5.3+MRK.5.4	 Eza deye ɓei zhin woi sase dna na vingwo nu, wo ɓei n kalai ko a la wo pa n na gmai a ku asunkna fi wo n na pita, wa gbe agma ya wa bma asunkna ya, wa lo wo nya. Zaho to ɓo ikoi wa gyi wo shi m. 
MRK.5.5	N nyipyeyi n sukwoyi vinya, woi zan dna n na vingwo n na pei woi fi aku, woi sa wohin ya n na kuta yi.
MRK.5.6	She wo ɓei gye Yesu nkpai, wa busi lo wa ce akwo-kwo shi nwo abye.
MRK.5.7+MRK.5.8	 Yesu wa daɓo n alijanu yi wa gna, “zafun nukwoi gmiya ɓe” Kwa sawyi n kalai, “Yesu, Shekwoyi iko da Nugun, Ho ye ha zhin mi knihi nu a? Ntu Shekwoyi ɓo, to ga mi wahala m.”
MRK.5.9	Yesu wa nya wo ge, ayi ho ge na? Alijanu kwa ci ge, “Begye, ntu ge yi mwa begye fi lo n za deye mi.” 
MRK.5.10	Alijanu ɓa gyi Yesu wye ge, wo to tnu nɓai nkpai m.
MRK.5.11	Dna sayi mi, a burutu ho ɓei zhi nmwa begye ɓai gyi anyagyi n pe sepa. 
MRK.5.12	Ɓa gyi wye ge, “Tnu yi na burutu yi mi.”
MRK.5.13	Yesu wa ga ɓa gbe. A zafun nukwoyi ɓa kun n za yi mi ɓa lo fyi na burutu yi mi. A burutu yi vinya, ɓa busi shin zhi peyi ɓa kafi ʼla, nuwan shin ɓayi.
MRK.5.14	A burutu da busi lo a kauye ɓai wu lafiya, aza yi knuɓe ɓai gye n ɓahin yi. 
MRK.5.15	Safyewyi a-za ye-zhi n mwa aba Yesu ɓei gni nyi. Ama shi ɓa ɓei gye zayi sase ma Yesu dna n wohin hankali, ɓa wo dna. 
MRK.5.16	Aza n ɓa ɓei gye ɓo kwo ɓei zhin, ɓa wu lafiya laɓa. 
MRK.5.17	Aza ya Yesu wye-gyi ge, Wo lo wonya Wa faɓa. 
MRK.5.18	Wa je eya lo. Eza wo ɓei na lijanu yi nyi, wa gyi Yesu wye ge wa knulo n Woi. 
MRK.5.19	Yesu wa ciwo ge awo, “Lapyi da ha nugundo ho gna ɓa nya Shekwoyi ku zhin ho, shi wo sun-sun gyei lo jesun.”
MRK.5.20	Wa ya azhi ngnu awo vi (Dikapolis kni) woi gna za aɓo adnagmayi n Yesu wa zhin wo, ca wo aza n mwa.
MRK.5.21	Sa Yesu ɓela pi ola ya n ʼya yi, aza yezhi n wo aba n mwa n ʼla gbe.
MRK.5.22	Aduwa nyakun tukwoda ɓe, ai yiwo ge Yairus, wa ɓe wa yashi n Yesu abye. 
MRK.5.23	Woi gyi wo wye ge? Wo kawo nyignu gna, “Wola ga fyi, mi gyi Ho wye, ɓe Halo Ho tuwo Ho bwa wa ka gna.”
MRK.5.24	Yesu wa viwo lo, aza viwo na vun. 
MRK.5.25	Dna na za nɓa ɓei viwo nyi, nyikwoza ho ɓei dna n nyasan-yi aye awo-cei-aba ami yi zewo ya. 
MRK.5.26	Wo ɓo ku wahala sin woi wu agyiwyeya n mwa n na shigbe-da aba, ama to wa kagna m, sai koyi gya bye-abye nu. 
MRK.5.27	Wo ɓei ku wo aɓo awo-woyi n Yesu zhin, cenu ɓei zhin wa viwo na vun dna deji, wa towo ʼje bwa.
MRK.5.28	Ntuge wo ɓei zhin nubo fyi wo mi, “N ma towa ʼje bwa kawai, mi ɓa kagna.” 
MRK.5.29	Shi wo ɓei to wo ʼje bwa n kusun, wa ze kagna yi, o wami-zeya zan n sayi-sayi yi, waku wonya kpege wola kagna bwa!
MRK.5.30	Yesu wa kpe n sagmanyi ge kagna iko la gmi n Wo, Wa pmi awye shi aza Wa cige, “Nyika to mi jekpe bwa?”
MRK.5.31	Owo abara nya Wo ge, “Aza n ɓa sheho kna zhl mwa nyi, Hoi gni Hoi nyaɓo ge nyika to Ho bwa?”
MRK.5.32	Ama Wa ce Wa sha-wye laɓa n ʼna bai Wagye ʼza n wa to Wo bwa. 
MRK.5.33	Nyikwo-za ho, shi wo ɓei gye ɓo kwa zhin wo, wa ɓe n dnayi, woi vin, wa cakwo-kwo shin Wa bye wa gna Wo ɓo wa zhin. 
MRK.5.34	Wa gna wo ge, “ho gaiciya ga, kwo la ho kagna, lo ho nya n lafiya yi.”
MRK.5.35	Woi ye gni Woi daɓo n woi atnu-tnu yi ɓa ɓe ɓai kun n Yairus puwa ge esa la diya, owo nyigun lafi, apma to lo Yesu wa shan lom. 
MRK.5.36	Ama to Yesu wa gye wo anuwan n ɓa ɓeda yim, waci Yairus ge, “To wo dnam, la gaiciya ga Mi.”
MRK.5.37	Yesu wa kpe a za zhi n bmi to wa ye ge ɓa lo api min; akpe Bitrus, n Yakubu yi, n Yohanna yi. 
MRK.5.38	Sanu ɓa ɓei lofi ɓa gye aza fi ɓai cibwi, ɓai ɓewyi, har ɓaku jeje. 
MRK.5.39	Wa lo mi, Wa daɓo na zayi, “Knihi nu zhin fyei cibwia? Eɓi to fim, wo wangye nu kawai.”
MRK.5.40	Ɓa mawo san wyegbaci nya, ama Wa gnaɓa ge ɓa la kun. Wala ɓiyi ʼya nwo dadayi n Wa barayi ɓa lolo nyakun mi n ʼɓiyi ɓei yadna nyi.
MRK.5.41	Wa ta bwa shi wo nbwa, wa ci ge, ɓinyikwoi lakala. (Owo aye ɓei nyi awo-cei-aba nu) 
MRK.5.42	Wa lakala gni-agni, wa ya zan-zan, ce awo owo azamayi. 
MRK.5.43	Yesu wa tu ɓa gbe n kala yi ge, ɓa to ye zaho-zahoi wa kpe cem. Wa gna ɓa ge ɓa ga ɓinyikwoyi hi nyagyi.
MRK.6.1	Esa fyewyi wa fa ekni dehi, wa O jeze lo wo ayi Nazarati ɓedo nwo abara yi. 
MRK.6.2+MRK.6.3	 N satiwyi yi wa lo aduwa nyakun, ntu ge wo wu nya, owo ɓeyekpe nwo aɓo wo-woyi zhin yi kwa wo aza, ntu ge wo ɓo zhin oza nu ngye ɓa. “Ɓa nya ge kafinta n Maryamu yi nugun nu to n, owo azaje nu to n Yakubu yi n Yusufu yi n Yahuda yi ɓedo n Simani yi n? Owo amapwi to bwa gni fi lo n ya n yi n.” To ca da ɓa m.
MRK.6.4	Yesu wa ci ɓa ge “Anabi n mwamwa yi nna baho-baho yi, sai dai n wohin ayi nwo aza aba.” 
MRK.6.5	Ntu ɓa tna gaiciya ga ɓo, wo to ɓo mi wa zhin aɓo wo-woyi nɓa aba m, sai dai wo ɓo to anyasan yi bwa, wa ka ɓa gna. 
MRK.6.6	Ca wo wo ntu ɓa tna gaiciya ga ɓo. Wa gmiya wa lo azhi do wa wu ɓa nya. 
MRK.6.7	Wa yi awo-cei-aba, wa tnu ɓa ngun aba-ba, wa ga ɓa iko tu nna azafun nukwoi tukwo. 
MRK.6.8+MRK.6.9	 Wa gna ɓa ge ɓa to la nyahon, sai oɓa busi zanzan nya. Ɓa to la nyagyi n pwakun yi ko agywye ko abuada do ko eje do m.
MRK.6.10	N fya lo ezhi fya ku bwa fi n puwa gmanyi har fya kun n zhihi. 
MRK.6.11	N fya lo ezhi nna to gwo fye ko a kna fya ɓeda tnubuan m, fya abwitukun luya nfye apita, fya kun, fya fa ɓa nɓa aɓoi.
MRK.6.12	Owo abara ɓai gna zaho-zahoi nɓa gye, n ge wo la laifi fa. 
MRK.6.13	Ɓa kun alijanu ya n mwa, ɓa ka anyasan yi gna, ɓai shin ɓa zaitun mi.
MRK.6.14	Esa fyewyi Hirudus wa wo Yesu nabari, ntu ge a ɓei zhin ai da wo aɓo wo-woyi zhin ɓo abaho-bahoi. Esu wa zhin nubo ge ko Yohanna batizma zhin yi nu la laka n vigwo. Aza ci ge ashe ce nu zhin woi mi woi zhin aɓo wo-woyi. 
MRK.6.15	Azadoho ɓai gye ge Yesu zhin Iliya nu, ko anabi kwoi-kwoi ho nu la laka n vingwo. Azadoho ɓa gye ge anabi woi-woyi ho nu ngye anabi dnagmayi ho.
MRK.6.16	Hirudus wa ci ge awo, “Yohanna nu eza nmi ɓei la wo tukwo zunya, wola laka n vingw.”
MRK.6.17+MRK.6.18	 Ntu ge Hirudus ɓei la Yohanna wan, wa wo dna n kurkuku, ntu ge wo ɓo zhin woi gna wo ge kwo to bmiya lo wa la Hirudiya owo zado Filibbus nyikwo m. 
MRK.6.19	Hirudiya ɓo cei pma a Yohanna wu, ama wo to ɓo mi wa zhin lo nu to Hirudus woi ye m. 
MRK.6.20	Hirudus ɓei zhin woi ga Yohanna mwa-mwa, woi kpe ge wo zhin oza befyecei nu nza gyi-gyi-yi, wa wo kna. Wo ɓei zhin woi ye wa wo Yohanna ɓeda, ama shi wo ku wo kwa gna wo gna-gna nwo mi.
MRK.6.21	Hirudiya sa ɓewo Hiridus mama nyipyeyi kwa shegundo wa yi aza agmada zhin n wo puwa, owa bmazhinyi, asoja tukwoda, n na za dnagmai yi n ɓa knu Galili. 
MRK.6.22+MRK.6.23	 Hirudiya nyrgnu wa nya-nya nɓa bye har kwa da ɓa gma vinya. Esu wa zhinwo alkawali ge ntu onya ɓo nwa nya nyi, wo ɓa gawo nyahonyahoi n woye. “Kwo emi kni, ma gna kwaje ma gaho tokun yi.”
MRK.6.24	Wa gmiyalo wa nya wo ʼya, nya kwo bmiya wa nyaɓo. Owo ʼya wa gna wo ge, “Lo ho gna ho ye Yohanna Baptisma zhinyi tukwo nu.”
MRK.6.25	Wa je zelo osu aba npye wa gna woge, “Miye Yohanna Batisma zhin yi tukwo n sayiye tu n fintala.”
MRK.6.26	Kwa gna esu gna-gna, ama kwa wo-wo shan n wo ɓa bma wo alkawali ya na ʼza bye nyi. 
MRK.6.27	Wa tnu wo guyi ge, wo lo wo ɓe n Yohanna tukwoyi. Soja yi, Wa lo kurkuku wa zun Yohanna tukwo. 
MRK.6.28	Wa ɓe ceyi shi ntu fintala, wa ga ɓinyikwoyi wa lo wo ʼya ceyi.
MRK.6.29	Sa n Yohanna bara ɓei wo nya kwa zhin, ɓa lo ɓa la Yohanna nahi ɓa bikwo dna vingwo.
MRK.6.30	Yesu a bara jezeɓe waba ɓa gna wo a tnu-tnu vinya ɓa zhin n nyayi n ɓa gnaza nɓa ɓei lo ɓa aba nyi.
MRK.6.31	Nnavun Yesu wa gna ɓa ge ɓa kuka naza ʼba ɓalo ɓa ku sun, ntuge aza mwa-begye ɓai ɓe ɓai lo, to ɓa bwasa ɓa gyi nyagyi m. 
MRK.6.32	Ɓa kuka fi n ʼya ɓa lo abado n ɓa ɓei wo pyipyi-pyi 
MRK.6.33	Ama aza mwa begye ɓa ku gye ɓai lo, aza she ɓa kpe ɓa busilo ɓa sun ɓai, ɓai kazhi n ʼya. 
MRK.6.34	Aza yezhi shi ɓa zhin ɓa shin yezhi, kafin wo kashi n ʼya. Wa gye ɓa sun-sun n tuge ɓa ɓei zhi n gye akni n ɓato knayi yim, Wa wuɓa anya mwa begye n kwo ɓei bmiya ɓa kpeye. 
MRK.6.35+MRK.6.36	 Nwyesheyi, owo abara ɓa gna wo ge, “Gna aza ɓa lo ezhi ɓiyi ɓa si nyagyi, n tuge nyagyi to lo n bmana ye a gyi m, sukwo nyi bwa ɓe-ɓe nu.” 
MRK.6.37	Ama Yesu wa gnaɓa ge, “fye ga ɓa nyagyi,” Ɓa cige, “N kni nyi ya? Ntuge kwo ɓa dnaɓo za mi wa si nyagyi ga za n mwabegye layi.”
MRK.6.38	Yesu wa nyaɓa, “Yi nyagyi shi lo mwa? Fye lo fye kpe ge-nyi.” Ɓa jeze ɓe ɓa gnawo ge, “Bredi lo ngnu atnu n na wyesala yi ngnu aba.” 
MRK.6.39+MRK.6.40	 Yesu wa gna aza ge ɓaku sase, safyewyi aza sase zhi shitnu-shitnu, tagyi-tagyi kpe na gbe-gbe. 
MRK.6.41	Wa ku bredi ngnu atnu ho, n wyisala ngnu aba hi Wa kpe wye wushe Wa zhin godiya ntu nyagyi ɓo. Wa gna wa bara bredi n na wyisalayi ɓa gnaza. 
MRK.6.42	Aza gyi har nubo kwa fuɓa, to ɓa shan mi gyi m.
MRK.6.43+MRK.6.44	 Aza ɓei nyi dubu ngnu atnu (5,000) n ɓa ɓei gyi nyagyi nyi, n na vun a ye awyiwoyi zhi, a ceknu awocei-aba. 
MRK.6.45	Nsayi Yesu wa gnawo abara ge ɓa lo ʼya ɓa jezelo Basaida Wa kmaɓe daɓa. Wohin woɓa cegni wa gna za mi.
MRK.6.46	Ndeye avun wa lo epe wa zhin aduwa. 
MRK.6.47	Nsukwoyi owo abara yi fi n ʼya, n kpe n ʼla tasin, woi ce tu nkma n Wo gmanyi yi. 
MRK.6.48	Wa gye ɓa fi n wahala dnagmayi ɓai gye azhin a nuwan dokwo yi, n ʼseyi, Wa zan-zan lo da ɓa tu nuwan ʼshe har Wa ya ɓa diya. 
MRK.6.49	Ama shi ɓa ɓei gye nyaho kwoi zan-zan lo n ɓa bmayi, ɓa fyaku n dnayi ɓai gye ge nya-subwi nu. 
MRK.6.50	Ɓa ku gyewo vinya. Wa daɓo ɓai n sagmanyi yi, “Emi nu! Fye to wo dna m!” 
MRK.6.51	Wa lo ʼya daɓa ese kwa ce pyi-pyi-pyi. Ba sase fi n ʼya to ɓai mi ɓedam. 
MRK.6.52	Har sayi ye, ɓa to ɓei ye kpe Wo ye, du na ɓo awo-woyi n Wo ɓei yi ku zhin nwyeshe yi nyi, ntuge ɓa to ɓei cei pma ɓa ga gaiciya m.
MRK.6.53	Sanu ɓa ɓo kusi Janisarata kni ɓa kpe eya gni n nuwan gbe. 
MRK.6.54	N wo kakashiyi, aza n ɓa ɓei zhi nabayi, ɓa kpewo ye n sa gmanyi yi. 
MRK.6.55	Ɓa busi laɓa ɓai gna ʼza ge Yesu laɓe, ɓa ya anyasanyi ku lowo ceyi kpe na pece. 
MRK.6.56	Esa n Walo a kauye, n na zhi yakwo yi, n na fwa yi, ɓa ku a-nyasan yi lo wo cei na zokwo n na gnikwo bayi, ɓa yi wo wye ge wo fwa ɓa towo ejekpe bwa kawai shi a za ɓei to wo bwa n sun ɓa bwa kagna.
MRK.7.1	Nwyihoi a Yahudawayi adini tukwoda ɓa knu Urushelima ntu, ge ɓa dna Yesu wye. 
MRK.7.2	Ɓa gye Wo j abara ɓai gyi nyagyi to ɓai zhin a Yahudawayi knunun, 
MRK.7.3	(Gama a Yahudawayi tun baga a Farisawayi, ɓata gyi nyagyi to ɓai nabwa n na bwagma yi m, shi ɓa knunu kwokwoyi kwo da. 
MRK.7.4	Sanu ɓa zhi gnikwo, tilas ɓa zhan ɓahin kpa kafin ɓa gyi nyagyi. Ɓa na knunu ye pya yi lo mwabegye tunyi sapa ɓai zhin ɓa, har naiye ngye aknunu shaknu zhan nya, na kwanu zhan yi.)
MRK.7.5	Ntu lonu, adini tukwoda ɓa nya wo ge, “Knihi nu zhin to ho abarayi vi yi aknunu ma? Ntu ge ɓa gyi nyagyi to ɓai nabwa kpam.”
MRK.7.6+MRK.7.7	 Yesu wa gnaɓa ge, “Efye amu-nafici da! Ishaya Anabi wa wufye bmi pai-pai sa n wa ci cei ge, ‘Azaye ci Shekwoyi ngbeyi nu, ama ɓa ta yewo n ɓa bugba min. Ɓa gami mwa-mwa gbeloyi nu, ntu ge ɓa gna aza ge Shekwoyi gnage a shi ɓa wyidna bwa. Ishaya da gaiciya nu.’
MRK.7.8+MRK.7.9	 “Ntuge fye shan Shekwoyi wa do n ye knunu yi. Ɓehin-hin, fye na Shekwoyi owa ɓo nu fye shi fya knunu bwa.
MRK.7.10	“She Musa ɓei ga fye gbetu deye n Shekwoyi aba: ‘Gaho dada mwa-mwa nho-yayi.’ Wacige znu wa da ɓeda nukwoyi tu wa zakwoyi tukwo, wo ɓa fyi. 
MRK.7.11	Amma fya cige, Ɓenukwoi nu ton nza gye wa zakwoyi fyi n san, wa ci ɓa ge, ‘Aiya mitami ma bmafye zhin m, ntu ge nya mi ɓei ɓa ga fye nyi, mi la ga Shekwoyi.’ 
MRK.7.12+MRK.7.13	 N lonu fye bma Shekwoyi awyidna ya n nabai fya shi aknunu bwa n zanyi-koci wa zhin, aknunu ypya lo n mwa begye.”
MRK.7.14	Nnavun Yesu wa yi aza ge ɓa ɓe ɓa wo. Wa ciɓa ge, “Efye viyan, fye wo, fya fwa kwa lofye njesun. 
MRK.7.15+MRK.7.16	 Efya wye-wye tabwa nyasan, ntu nyaɓo fye gyi m, sai nya fye zhin nubo ceyi, fyei da!”
MRK.7.17	Navun Wa lolo puwa mi, ntuge Wa lka na za aba, owo abara ɓa nyawo owo ɓeda awyega.
MRK.7.18	Fye to na wyegai lo cen, nge nya gyi, konu tatu fye cegye n? 
MRK.7.19	Gama nyagyi ta siho bugbam, ama kwo diya lo nubo mi. (Owo ɓeda lonu ko wuge nyagyi doho dohoi gyi-gyi-yi.)
MRK.7.20	Wa cige. “Aɓo nubo zhin nukwoyi nu tuza cegye. 
MRK.7.21+MRK.7.22	 Gama n za bugbanu n na nubo zhin nukwoi knu, nayi dhakpe, eviwyi, zawu, Kwocedna, azanya pwa wo, anagbayi zhin, shewo, ɓonukwoi mwi, akmikni, tukwo mwa, nyaze, na ɓenukwoyi vinya. 
MRK.7.23	A nya nukwoyi ye vinya knu n ʼzami nu, ɓanu tu za cegye to Shekwoyi wa gwo zam.”
MRK.7.24	Nnavun Wa fwa Galili Wa lo Taya kni n Sida yi, to Wa ye a kpe ge Wo la ɓem, ama to kwa zhin m, gama Owo ɓeɓe nabari ɓei la lapwi wolo-wolo she kwo shin zhin.
MRK.7.25	Nsagmanyi yi, nyikwoza ho wa ɓe, n na alijanu bei wan wo nyigun. Wo bei ku Yesu nabari wo, wa ɓe wa yashi n Yesu abye. 
MRK.7.26	Wa gyiwo wye ge wo kawo nyigun gna. (Ama wo ɓei zhin Sirufunikiyi nu “ebye wyegba ci nya.”)
MRK.7.27	Yesu wa gnawo, “Kwo bmiya Ma bma ma zanu zhin kpa – a Yahudawayi, kwo to bmiya a la aɓi nyagyi a ga amwi m.”
MRK.7.28	Nyikwoza ho wa cige, “a zhin a ga amwi biyi nba zhi n tabul sinta, dna na ɓi nyagyi ba gyi nya kwoce nyi.”
MRK.7.29	Wa ciwo ge, “Hada dai-dai! Mi la ho nyigun kagna, lo ho nya. Alijanu la ho ɓi fwa!”
MRK.7.30	Sa nu wo ɓei si apyi, wa gye wo ɓi wangye tu n gado, Alijanu yi lawo fwa.
MRK.7.31	Wa gmi n Taya W lo Sida, Wa jezelo Galili ʼla n na zhi ngun awo zokwo yi. 
MRK.7.32	Aɓe Wo n tnubua-gunayi woi san gu-gulo n jesun. Aza vinya ba gyi Yesu wye ge Wo to wo bwa Wa kawo gna.
MRK.7.33	Yesu wa gmi wo n na za, Wa lo nwoi Wa dna wo bwanyi n tnubua. Wa kni akni kpe n bwanyi Wa to wo nyitala bwa n cei. 
MRK.7.34	Wa kpewye wu She, Wa ya sun Wa ciege, “Guya.” 
MRK.7.35	N sayi-sayi yi, wa ya atnubua ɓewo woi da ɓo njesun dai-dai.
MRK.7.36	Yesu wa gna aza ge ɓato wu lafiya labam, ama sa n Wa gnaba ge bato dam, ɓa gna dada nu. 
MRK.7.37	Ntu ge ce bei wo ɓa n mwa. Cici ɓa cige, “Ɓoho-ɓohoi n Wa zhin, ɓo wowoyi nu, har woi zhin a tnubua gunayi n na takpeɓedayi, ɓai daɓo cewo.”
MRK.8.1+MRK.8.2	 Nwyihoi, aza je yezhi n mwa-begye, nyagyi a kuɓa zo. Yesu wa yi Wo abara Wa gna ɓa ge, “Mi gye a zaye sun-sun lo ntu ge, oɓa nyipyei tahi nu nyi naiye nyagyi yi to ye ɓai celo ba gyim. 
MRK.8.3	Nma tun ɓai n na pyi to ɓai gyi nyagyi mm ɓa ɓa cafyi zokwo. Ntu ge aza lo ɓai knu naba kpai.”
MRK.8.4	O wa ɓara nyawo ge, “Yi ɓa bwa nyagyi n zhabui ye a gaɓa ɓa gyi?”
MRK.8.5	Yesu wa nya ɓa ge, “Fye n bredi yi shi n gnu a kniya?” Ɓa ciwo ge, “N gnu tnaba.” 
MRK.8.6	Wa gna aza ge ɓa ku sase zhi kni. Wa go bredi wa sa Shekwoyi ami, Wa sa kwo ya, Wa ga Wo abara ɓa gna za. 
MRK.8.7	Awyisala ɓei nyi fyewyi, Yesu wa kuɓa Wa tuɓa anabarka Wa ga Wo abara ɓa gnaza.
MRK.8.8+MRK.8.9	 Aza vinya, ɓa gyi nyagyi nubo a kuɓa fu. N navun Wa gna ɓami ɓa lo apyi. Aza ɓei yezhi nlo dubu gun anyi (4,000) Sa na ɓei ye awyiwoyi zhi a bwa a ceknu dnagmayi ngun tnaba.
MRK.8.10	N sai-sayi Wa lo ʼnwo abara yi ɓa ɓe Dalmanuta kni. 
MRK.8.11	Sa na Yahudawayi tukwoda ɓei kpe ge Wo la ɓe, ɓa ɓe Wo aba n na bai ɓa na ɓo n woi. Ɓa ciwo ge, “Zhin yi oɓo wo-woyi ya gye! Zhin nyaho kw zhin n nanyi bmana! N na bayi ya gaho gaiciya!”
MRK.8.12	Wa do ʼmi n mwa sa Wo ɓei wo lonu wa ciɓa ge, “Mi ta zhin m, fye ye a tnu-tnu a wo-woyi nshan-sun gnu akninya?”
MRK.8.13	Wa je eya lo Wa fa ɓa Wa piya lo ola pma deyi. 
MRK.8.14	Owo abara ɓa ku zamwi to ɓa la nyagyi m, ɓa bwalo n bredi yi shi gmanyi nu n ʼya.
MRK.8.15	Sa ɓaɓei lo ɓai pi ola ya, Wa gnaɓa, “Fye zhin peceiye n yeast Esu Hiridus nya n na Farisawayi nya yi.”
MRK.8.16	Ɓanya ge, “Wo da kniɓeyi na? Kpekni Wo da bredi nu ɓo n ya zamwi nyi.”
MRK.8.17	Yesu wa ku kpe ɓeye n ɓa da, Wa ciɓa ge, “Mi ta da cenun. Fye to kpe ɓo ye nmi dan? Efya bugba dna kala lo nu to fye kpe awyegan?
MRK.8.18	“Shi Ishaya da, ʼFye na wyei gyi n wyeba gye ye a tun-tnu a wo-woyi nshan-sun ɓo wye ma? Knihi nu zhin to fyei gu atnubua ya fya wo ɓo ma? Fye ta pa ɓo lo m? 
MRK.8.19	Aza dubu n gnu atnu (5,000) Mi ɓo fuɓa nubo na bredi yi ngnu 5 nyi ma? Fye ɓo ye apisayi zhi acekun ngnu akninya?” Ɓa cige, “Aceknu awo-cei-aba.”
MRK.8.20	“Esa nmi ɓei kpa aza dubu ngun anyi (4,000) n bredi yi ngun tnaba, knidonu ɓo ce a?” Ɓa cige, “acekun ngun tnaba.”
MRK.8.21	“Fyei gye ge Mi damu lo shi fyeto bredi yi shi lon?”
MRK.8.22	Sa ɓa ɓei si Baitsaida, azaho ɓa ɓe n wyebuayi, ɓagyi wo wye ge Wo kawo gna. 
MRK.8.23	Yesu wa la wyebuayi yi Wa gmiya gni woi n piwun Wa kni akni kpewo na wye Wa tu wo ɓa bwaya, Yesu wa nya wo ge, “Ho gye nyaho lo sayi?”
MRK.8.24	Zahi wa shi awye laɓa wa cige, “E, mi gye azalo, ama mita gyelo dei-dei n, ɓa wulo ngye ashinwa gbigbi nu zan-zan laɓa.”
MRK.8.25	Yesu wa tuwo ɓa bwaya njesun, Shi zahi ɓei cewa wye zun, awye kna woya vinya, wa gye nyaho-nyahoi sarai.
MRK.8.26	Yesu wa tnu woi nwo aza ʼba. Wa gnawo ge, “To jezelo kauye ho kpam.”
MRK.8.27	Yesu nwo aɓarayi, ɓa fa Galili ɓa lo Kaisariya Filibi akauye. Shi ɓa ɓei zan-zan lo, Wa nya ɓage, “Aza zhin nubo ge Mi zhin nyikado na? Ɓa dalo gena n Mi tukwoa”?
MRK.8.28	Ɓa ciwo ge, “Azaho zhin nubo ge Ho zhin Yohana Baptisma zhinyi nu, aza ho cige Ho zhin Iliya nu, azaho cige Ho zhin anabi sapainya ho nu nwa lakala n vingwo.” 
MRK.8.29	Wa nya ɓa ge “Fye gyege Mi zhin nyikado na?” Bitrus wa cige, “Ho nu zhin Kristi.” 
MRK.8.30	Wa gnaɓa ge ɓato gna zaho-zaho yim.
MRK.8.31	Wa ya ɓa a wahala gna n ɓa ɓa sun Wo, njesyn a za yakwo, n na prist tukwoda yi, n na Yahudawayi tukwoda yi, ɓa ɓa nawo aɓo, har ɓa wuwo, ama Wo ɓei lakala n vingwo nu anyi-pyei at avun. 
MRK.8.32	Wagnaɓa ce pei-pei. Bitrus wa la Wo lo ceyi n sepa gmanyi wa gnakni Wo, wa ciwo ge, “Kwo to bmiya Ho da a Be ye pyam.”
MRK.8.33	Yesu wa pmiwyeshi Wo abara Wa gnakni Bitrus Wa ciwo ge, “shetan, la pmigni Ma vun. Ho da zanyikwoci ɓeda nu, to ge Shekwoyi nyam.”
MRK.8.34	N navun Wayi Wo abara ɓedo n deji yi ge ɓa ɓe ɓa wo. Wa gnaɓa, Fye wo, eza n woye wa vi Mi, wo la anyida yashi wa lami zundu wa vi Mi n bugbayi gmanyi. 
MRK.8.35	N ho ye ha gni ho wye-wyei, ho ɓa bwi kwo nuwan, Sai aza n ɓa she ɓa wye-wyei ya ntu Mi ɓo, n Nabari manayi yi, ɓa ɓa kpe nyaye na yige wye-wyei bwa.
MRK.8.36	Mi gye eza gyiba, wa bwa anyi vinya ama owo wye-wyei kwa bwi dace? 
MRK.8.37	Nyaho lo ndu ʼza wye-wyei? 
MRK.8.38	Eza nwa womi vinyikwo n Mi nabari yi dna na nyipyei nukwoyi ye tna gaiciya ga nya, Emi, Kristi, sa Mi ɓei jeze ɓe dna Mi Dada mwamwa n na malalka gyi-gyi-yi Mi ɓei wo zahi vinyikwo ce.
MRK.9.1	Yesu wa godu Wa gna Wo abara ge, “Aza zhilo ya nfye mi nɓata fyi m, sai ɓa gye Shekwoyi bemi kwoi ɓe dna ko ikwo yakwo kpa.”
MRK.9.2	Anyi-pyei tnanyi, navun Yesu wa la Bitrus, n Yakubu yi n Yohanna yi ɓa gnulo epeshe. Zaho to ɓei shan knusun n ɓa yim safyewyi Owo awyeba ɓa shando ɓai bmiyana. 
MRK.9.3	Owo aje ɓai bmiyana n bui-bui yi pesheu n du anyi nya zhin dohodohoi n fwan-fwan. 
MRK.9.4	Safyewyi Musa n Iliya yi ɓa ɓe ɓa ya ɓeda n Yesu yi.
MRK.9.5	Bitrus wa cige, “Male, ɓeye bmiya lo mwa. Yi ɓa kpe alubui ngnu ata ntu fye ɓo vinya.!”
MRK.9.6	Wo ɓei da deye ntu ge wo to ɓei kpe ɓeye n wo ɓa shan dan, ɓa ku ɓa nya fyiya zhi n dnayi. 
MRK.9.7	Ama sa nwo ɓeye daɓo nyi, enyi kwa tuɓa fun kwa gu nyipyei, begye kwa gmi ʼshe, “Emi Nugun ye-yei nu nyi, fye wo wo.”
MRK.9.8	Safyewyi ɓa shawye to ɓa gye Musa n Iliya yim, ɓa gye Yesu nu bwa cegni nɓai.
MRK.9.9	Sanu ɓa ɓei kazhi ɓe ʼpe hi, Wa gna ɓa, “Fye to gna za oɓo fya gyen sai Mila laka n vingwo fya ɓei kpeda.” 
MRK.9.10	Ɓaku kwo shi fyi ɓami, ama cici ɓai dace ɓahin-ɓahin, to ɓa bwa ɓo wyega n Wo da ge, “Kalala vingwo nyi m.”
MRK.9.11	Ɓa ya Wo aɓo nya na Yahudawayi adini tukwo-da zhin ɓa da nge tilas Iliya jezeɓe kpa (Masihu wa kpeanyi ɓe). 
MRK.9.12+MRK.9.13	 Yesu wa ya ɓeda Wa cige, “Tilas nu Iliya ɓe wa zhin zokwo kpa ɓehin-hin, wo la ɓe ama aza to zhin wo ɓo nbmiya m, ɓa wu wa nyi shi anabi ɓei da. Yesu wa nyaɓa ɓo na anabi ɓei da n Kristi tukwo ge Wo ɓa sin wahala n vinyikwo yi.”
MRK.9.14	Sanu ɓa ɓei kazhi n ʼpe ɓa gye aza yezhi n mwa begye ɓai na ɓo n Wo abara yi ciwa-gmanyi n ɓa ɓei cezhi nyi. 
MRK.9.15	Aza shi Yesu awye n dnayi shi Wo ɓei kashi ɓe ɓa bayi cewo, ɓa busilo dawo ɓa ɓiwo gna. 
MRK.9.16	Wa nyaɓa, “Kninya zhin fyei naɓo na je ya?”
MRK.9.17	Zaknayiwa dnaɓe gbe wa cige, “Male, ma ɓe n ɓiyi nu Ha kawo gna, wota milo nɓedan ntuge alijanu dna lo wo mi. 
MRK.9.18	Osa alijanu lawo kala, kwa lawo kwa zunwo ʼkni. Wa pu-afugya woi gyanyikna wa fyi-fyiya. Ntu lonu mi-i gyi Ho abara wye ge ɓa kawo gna, to ɓai min.”
MRK.9.19	Yesu wa gna Wo abara, “O, a gaiciya ga ɓiyi da, Har kniwyi nu Mi ɓa knusun fyei ya? Har kni sayi nu Mi ɓa zhin ankuri n fyei ya? Fye ɓe Mi ɓihi ya.”
MRK.9.20	Ɓa ɓe n ɓihi, ama sa nu wo ɓei gye Yesu, zafun nukwoyi kwa lawo n kalayi kwa zun wo kni wa pu afugya woi gyi anyikna.
MRK.9.21	Yesu wa nya wo dada ɓo ge, “Kwo ɓei yawo n kni sayiʼa?” Wa ci wo ge, “Tunyi woi ye bwasun ciwyi. 
MRK.9.22	Zafun nukwoyi ye zhin kwa zhin wo wa miya fyi ena, n nuwan yi, n nabai kwa wu wo. O, gye yi sun-sun Ha kawo gna n gye Ho ɓa mi.”
MRK.9.23	Yesu wa nyawo ge, “Kninu zhin hoi cige, ngye Mi ɓamiʼa? Nyaho-n yahoi to dnaɓom, hoi ya ga gaiciya m.”
MRK.9.24	Owo dada cige, “Mi n gaiciya gai lo, bmami zhin ma bwa kwo mwa.” 
MRK.9.25	Sa Yesu ɓei gye aza ɓai yezhi Wa gnakni zafun nukwoyi. “O, Zafun nukwoyi atnubua gunya n takpeɓedanyayi bi ɓe n ɓi yemi, to ha jewo lo m.”
MRK.9.26	Zafun nukwoyi ho kwa sawyi kwa pmikwa la ɓihi kwa zun wo kni n mwa n jesun, kwa fawo sayi. Eɓihi wa shiɓo ngye wola fyi har aza cige, “Wo la fyi.” 
MRK.9.27	Ama Yesu wa shiwo bwa Wa lawo kala gni na gni, Wa wo wola lafiya bwa. 
MRK.9.28	N navun sanu Yesu ɓei gni n Wo gmanyi yi n Wa bara yi ɓa nya Wo bo, “Knihin na zhin to yi mi n zafun nukwoyi gmiya ma?”
MRK.9.29	Yesu wa ciɓa ge, “Aɓo ye pya sai fya zhin aduwa.”
MRK.9.30+MRK.9.31	 Sanu ɓa ɓei fwa ekni deyi, ɓa zan-zan fi n Galili kni to Wa ye ge aza gye wom n na bayi Wa bwa sa n wo abarayi Wa wu ɓa nya. Wa ci ɓa ge, “Emi, Kristi, aɓa knu Mi a wu Mi ama Miɓei laka n vingwo n na anyipyei ata vun.”
MRK.9.32	Ama to ɓa bwa awyegam har odna wo ɓa to ɓa nya Wo kwa wyegam.
MRK.9.33	Ɓasi Kafarnahum, Sanu ɓa ɓei ku si puwa n ɓa ɓei fi, Wa nya ɓa ge, “Fye ɓo da kni ɓei nu n zokwa?”
MRK.9.34	Ama vinyikwa ku wan ɓa to ɓa dnaɓo gbem, ntuge ɓa ɓei ɓe ɓai naɓo nu najei eza nwo zhin zadnagmai n ɓa mi.
MRK.9.35	Wa sase Wa yiɓa zhi nwo aba Wa ciɓa ge, “Eza nwo ye wa zhin zadnagmai tilas wa ze fyenu.”
MRK.9.36	Nsayi Wa ɓe nɓiyi dna n ɓa tasin Wa la ɓihi she Wa ci ɓa ge, 
MRK.9.37	“Eza n wa ye na ɓiyi ngye za deye dna Miye, wo ye n Miyi nu. Eza n wa ye n Miyi, woye n Mi Dadayi nu n Wa tnu n Miyi nyi.” 
MRK.9.38	Owo bara, Yohanna, wa ci wo n wyihoi ge, “Male, ya gye zaho woi zhin ampanyi n Ho yeyi, woi knu alijanu ya, ama ya ciwo ge wo lafa ntu ge wo to zhin Ho bara nu n gye yim.”
MRK.9.39	Yesu wa gna ɓa ge, “Fye to hana n woyim, gama eza to lo wa zhin atnu-tnu wo-woyi dna Miye wa pmi a vun wu, wa zhin gaba n Miyi n pye-pyeyim. 
MRK.9.40	Eza nwo to zhin gaba n yi yim, wo zhin yi nya nu. 
MRK.9.41	Ndei eza ga ho nuwan n kofi yi n tu ge ho zhin Kristi nyanu, wo ɓa bwa lada n mwa. 
MRK.9.42	Ama ndei zaha zhin zaknayi dna n na ɓiyemi wa ce bonyi gwoma a gyiwo ata wyigwo nya dnagmai dna n begye a shewo ya dna nuwan yakwo mi wa bwi nuwan.
MRK.9.43+MRK.9.44	 “Nho bwa zhin laifi, la kwo zunya. Gwoma ha sase nyalo-nyalo dna na gmada n bwai gmanyi, aya ci ge a she ho ya dna, n na kota shan wun nyin, nha bwayi gyi ngnu aba. 
MRK.9.45+MRK.9.46	 N ho pita lo n hoi naba nukwoyi, lakwo zunya, Gwoma ha sase nyalo-nyalo n pita yi gmanyi aya cige ho lo anapyi n ha pitayi gyi ngnu aba.
MRK.9.47	“Nho wye zhin laifi, ha kwo gmiya. Gwoma ho lo Shekwoyi bemi n wyei gmanyi aya cige oha wye gnu aba gye anapyi. 
MRK.9.48	Aba n gugurugu to shan zom, ena ce to kwoi shan wun m. 
MRK.9.49	Aba n na sansan yi gyi aza nyalo-nyalo.
MRK.9.50	“Sankpegye dadayi to na ampanyiyim, ndei kwa fa kwo dadam. Kwo ta shan mi kwa da nya hom. Ntu lonu fye to ya fye dadam. Fye sase najei n na gmada yi.”
MRK.10.1	Nnavun Wa fa Kafanahum U Wa lo Yahudiya kni n Urdun ʼla yi. Aza a yezhi n mwa shi ɓa zhin ɓa shin zhin, Wa wu ɓa nya shi Wo shin wu. 
MRK.10.2	A Farisawayi ho aɓe ɓa nya Wo ge, “ho ɓa ye ge a wu mula?” Ɓa ɓei nya Wo lonu ntuge ɓa pyi Wa gam nu. 
MRK.10.3	Yesu wa nya ɓage, “Musa ɓo da gena tu mulawu tukwa?” 
MRK.10.4	Ɓa ci ge, “Wo ɓei gna ge kwo to zhin ɓo nukwoyi num, sai dei za ku wasika mula wu nya ka wa ga wo nyikwo.”
MRK.10.5	Yesu wa nya ɓage, “Knihin nu ɓei zhin Musa wa da lonuʼa?” Mi ɓa gna fye nya kwo ɓei zhin wa da lonu. “Ntu fya bugba nukwoyi kala kpe ɓonu. 
MRK.10.6+MRK.10.7	 Ama kwoto zhin Shekwoyi zokwo num. Tunyi sapa, Wo ɓei zhin zanu-gbai n nyikwozayi ɓa sase nyalo-nyalo nu n knusun dna mula, ntu cenu eza ɓa fa wo dada n wo ʼya yi, 
MRK.10.8	Wa nyima wo nyikwo n lonu, ɓa to shan aza gnu aba nu zhin m, ama gmanyi. 
MRK.10.9	To ʼza gna nyaje n Shekwoyi la cigyidom.”
MRK.10.10	Nnavun, sanu ɓa ɓei fi Wa bara yi n puwa ho, ɓa je ɓe n ɓeda yi tu mulawu tukwo.
MRK.10.11	“Wa gna ɓa ge sanu ʼza yawo nyikwo wa lado, wo ku anagbai zhin n wa ba. 
MRK.10.12	Nyikwoza ce nwa ya wo ɓa, wa se ʼzado, wo ku anagbai zhin.”
MRK.10.13	Nsa doho yi, Anyikwoza ɓe n ɓa ɓiyi n na bai Yesu wa tuba anabarka, Owa bara ɓa nya ɓa ya ge ɓato gna Yesu gna-gna m.
MRK.10.14	Ama sanu Yesu ɓei gye ɓo ɓa zhin, to ca dawo m, Wa ci ɓa ge, “Fye fa aɓi nawyi ɓa ɓe Ma ba, gama Shekwoyi bemi zhin ɓa nya nu. Fye to nya ɓa yam. 
MRK.10.15	Ɓehin-hin nu n Mi gna fye, eza nwo to ɓe Shekwoyi aba ngye ɓi m, ata ye ge wo lo Wo bemin.”
MRK.10.16	Nnavun, Wa kpa bwa na ɓihi tukwo Wa tuba anabarka.
MRK.10.17	Sanu Wo ɓei lakala, ʼza doho wa ɓe woi busi wa cha kwo-kwo shi n Wa bye wa nya Wo ge, “Male Manayi mi ɓa zhin knihin nu ma lo sheʼa?”
MRK.10.18	Yesu anya wo ge, “Kninu zhin hoi yi Mi Manayiʼa? Shekwoyi gmanyi nu zhin Za manayi. 
MRK.10.19	Ama ɓeda n ha nya Mi nyi, ho kpe a wyidna ye lo nge to wu zam, to zhin anagbayim, to ha wyi vim, to ha ceakatam, to ha gyi za fyim, ha ga ho dada mwa-mwa n ho ʼya yi.”
MRK.10.20	Zahi wa ci ge, “male, mi shi ɓa bwa vinya, mi to bma doho ya n ɓa min.”
MRK.10.21	Yesu wa wo yeye dnagmai ho tu wo ɓo, Wa ci wo ge, “Nya gmanyi n hoi celo. Lo ho knu ho nyabwa vinya, ha ca gyiwye ha gna a wyekwoyi, ha so ho nyabwa dna n ʼshe, ha ɓe ha vi Mi.”
MRK.10.22	Owa wyeba shando n sayi-sayi, wa lo wo nya to cei dawom, ntuge wo ɓei zhin nyabwayi dnagmai nu.
MRK.10.23	Yesu wa shiwo awye shi wo lo, Wa bmiya wye Wa ci Wa bara ge, “Kwo po ɓedna lo nyabwayi wa lo Shekwoyi bemi.” 
MRK.10.24	Ca woɓa mwa. Yesu wa je ɓa gna: “Ema ɓi yeyeyi, kwo dnaɓo lo eza nwo bugbai shi n nyabwa ba, wa lo Shekwoyi bemi. 
MRK.10.25	Kwo gna dulo n sauci lakumi kwa Idu na ci buawye, aya cige nyabwai wo lo Shekwoyi bemi.”
MRK.10.26	To Wa bara ga ɓedayi gaiciyam, ɓa nya Wo ge, “Ngye nlonu, nyikado nu ɓa shan pwo na nyi ye nto na nyabwai yi nun ma?”
MRK.10.27	Yesu wa shiɓa wye zun, Wa ci ɓa ge, “Ntna Shekwoyi, ko ta wo zhin m. Ama n Shewoyi aba, nyahonyahoi to dna ɓom.”
MRK.10.28	Bitrus wa ya anya yeyi n wo, n woabara jeyi nku ya ntu Wo ɓo wa cige, “Yi ku anya fa vinya n nabai ya vi Ho.”
MRK.10.29	Yesu wa ci ɓa ge, “Wuye Ma gna fye ɓehin-hin eza to lo n wa fa nyaho-nyahoi kwo apyi, owaje, owoamapwi, owoʼya, owo dada, owo aɓi, kwo owo akaya ntu Mi yeye ɓo, har wa gna azaje nabari manayi 
MRK.10.30	Nwo ta gwo gyiba abwa tagyim, tu nwo puwa, owo aje, owo amapwi, owo ya, owo aɓi, owo kni, nwahala sin yi. Anya deye vinya ɓa zhin wo nya nu, dna na ʼnyi ye n anyi ɓa ɓe lo nyi, njesun wo ɓa bwa wye-wyei nyalo-nyalo nya. 
MRK.10.31	Ama nmwa begye na gye ge ɓa zhin aza yakwo nsaiye, ɓa ɓei ku ze aza gbagbayi n bwayi. Aza na gye ge, ɓa to zhin nyaho nu yam, ɓanu ɓei zhin aza yakwo n bwayi.”
MRK.10.32	Ɓa pmi ɓa lo Urushelima Yesu yi gyi n ɓa bye. Owo abara yi viwo navun, edna ku wan ɓa, Wa lo n ɓai n sepa gmanyi, Wa ya ɓa gna nya n kwo ɓa bwa Wo sanu ɓa si Urushelima.
MRK.10.33	Wa gna ɓa ge “Esa yi si ɓo, Emi, Kristi, aɓa wan Mi alo n Miyi n Pirist tukwoda ba wa da Mi efyi wa, wa ga Mi n na Romawayi a knu ɓa wu Mi. 
MRK.10.34	Ɓa ɓa kpema gye, ɓa kni akni kpe Mi, ɓa gbe Mi ya n ɓa knarufin yi, ɓa wu Mi. Ama n na nyipyei gnu ata avun, Mi ɓa lakala n vingwo.”
MRK.10.35	Yakubu, n Yohana yi, Zabedi aɓi, a ɓe ɓa daɓo Woi san-san ɓa ci Wo ge, “yi ye Ha bmayi zhin.”
MRK.10.36+MRK.10.37	 Yesu wa nya ɓa ge, “Kni do na?” Ɓa ci ge, “Yi cei pmalo yi ye sase viviyi n Hoi n Ho bemi. Zaknayi n Ho bwai-zhe, zaknayi n Ho bwapmi.”
MRK.10.38	Yesu wa ciɓa ge, “Fye takpe nya ye lo nfye nyam. Fye ɓa mi fya sin dna Mi kofi liliyi wahala nya n Mi ye Ma sin nyi? Ko a zhin fye batisma n batisma azhin nya yi nkwo zhin tilas Ma zhin nyi?”
MRK.10.39	Ɓa ci ge, “yi ɓami.” Yesu wa ci ɓa ge, “Fye ɓa sin dna n Mi kofi azhin fye batisma n Mi batisma yi, 
MRK.10.40	ama Mito iko yi lo Ma kpe fye viviyi n Ma sese bayi m, n Mi bemi m. A ku ko shiri lu zhin.” 
MRK.10.41	Sanu Wo abara je ɓei kpe ɓe ye n Yakubu n, Yohanna yi ɓei nya, ɓa gyi minagyi. 
MRK.10.42	Yesu wa yiɓa Wa gnaɓa ge, “Fye kpelo ge asu n na ʼza yakwoyi na nyi, ɓa wan za sun, 
MRK.10.43	Ama kwo wulo gbo n fya ba. Zanu n wo ye wa zhin zayakwo n fye mi, tile wa zhin fye bara. 
MRK.10.44	Eza n wo ye wa zhin zayakwo vinya, dole wa zhin aza bara vinya. 
MRK.10.45	Ntuge kwo Emi hin, Kristi, Mi to ɓe a zhin Mi bauta num, ama Ma bma aza zhin Ma gami wye-wyei ntu na za gni-gni ɓo.”
MRK.10.46	Ɓa ku si Jeriko. Ɓai knuya nu n ʼzhi, aza n mwa begye ɓai viɓa. Nyaɓai ho wyebuayi, ai yiwo ge Batimawus (Timawus ɓi) ɓei sase shi n zokwo gbe, Yesu yi diya.
MRK.10.47	Sanu Batimawus ɓei wo ge Yesu diya lo, wa ya wyi ɓe, “Yesu, Dawuda Nugun, gye mi sun-sun.”
MRK.10.48	Aza ciwo ge, “La ce pyi!” Ama wa gna wyi ɓe-ɓe. “Aya, Dawuda Nugun, gye mi sun-sun!”
MRK.10.49	Sanu n Yesu ɓei wo, Wapi gni n zokwo, Wa ci ge Gna wo ge wo ɓe ya. “Laka ha dagma, wo yi ho lo.”
MRK.10.50	Batimawus wa she wo je kwokwoyi ya, wa gmigna, wa lo Yesu aba.
MRK.10.51	Yesu wa nyawo ge, “ho ye Ma zhin ho kninya?” Wyebuayi wa ciwo ge, “Aya, Male, miye ma gye wyeba.” 
MRK.10.52	Yesu wa ciwo ge, “Oho gaiciya ga la ho kagna.” Nsayi-sayi yi, wyebuayi wa gye wyeba, wa vi Yesu lo n Zokwo yi.
MRK.11.1	Sanu ɓa ɓei wu vivi n Baifaji yi n Baitanya yi n Urushelima pyifun, ɓa ɓe Zaitun ʼpe Yesu wa tnu Wo abara n gnu aba.
MRK.11.2	Wa gna ɓa ge, “Fye lo kauye yi kwo zhi nu. Shi fye ya kwolo, fye ɓa gye zhaci ɓiyi n gyigni n na to shin kwo gnu m, fya lo kwo ɓe Mi ceyi.
MRK.11.3	“N zaho anya fye ɓo fye zhin. Fya ci ge, Eyi, Dagayi n kwo ɓei pma lo, Wo ɓa je tnu n kwoyi sa fyewyi.”
MRK.11.4+MRK.11.5	 Aza gnu abahi ɓa kuka ɓa lo ɓa gye zhaci gyigni n zokwo n na duba. Sa n ɓa ɓei lokwo ya aza n ɓa ɓei zhiɓo, ɓa nya ɓa ɓo, “Kni nu zhin fyei lo zhaci ɓiyi ya?”
MRK.11.6	Ɓa da shi Yesu ɓei gna ɓa ge ɓa da, azahi ɓa ye ge ɓa lokwo.
MRK.11.7	Ɓa ɓe Yesu n zhaci ɓiyi yi owo abara ɓa ya ɓa ʼje kpe n kwo boknu Wa gnutu.
MRK.11.8	Nnavun, aza ɓa ɓei zhi ɓo, ɓa ya ɓa ʼje zhi n zokwo n Wa bye. A za ho ɓa gbe a bala fintolo ɓa ɓe ncei ɓa ya zhi Wo n zokwo.
MRK.11.9	Wo ɓei dna na ʼza tasin nu, aza n Wa bye, aza n Wavun, oɓa vinya ɓai ɓewyi ɓai cige, “Shekwo mwasa n ʼSu yi! Anabarka danu n ʼzayi n Wo ɓe dna n Dagayi ʼye mi!”
MRK.11.10	“Anabarka nu n ʼbeyi Wo ɓe ceyi nyi. Eyi dada, Dawuda ʼɓe. Shekwo ngi Esu!”
MRK.11.11	She Wo ɓei lo Urushelima, Wa lo aduwa nyakun, Wa shi aba wye laɓa vinya Wa jegmiya, ntu ge nyipyei ɓei la gashin. Walo Baitanya n Wo abara awo-cei-aba yi.
MRK.11.12	N labmi yi shi ɓa ɓei fa Baitanya, Wa wo mikun yi gnu Wo.
MRK.11.13	Shi Wo ɓei shi awye n Wo abye fyewyi, Wa gye gbayi shinwa gni na fintoloyi ci kpe Wa lo kpekni Wa gye kwo gyi kpe. Ama wa bwa a fintolo nu gye kpe. Ntuge ʼsa to ɓeyi si n kwo ɓa gyi m.
MRK.11.14	N sayi Yesu wa tu gbayi hi kni, “Ho ta shan gyi n jesun m.” Owo abara ku wo woi da lonu.
MRK.11.15	Sanu ɓa ɓei si Urushelima, Wa lo aduwa nyakun Wa nya aza ya n ɓa ɓei fyi ɓai knu anya fyi na duwa nyakun. Wa ce agylwye shanyi tebul abwa ya. Wa nya a likpe knuyi ya.
MRK.11.16	To Wa ye ge zaho-zahoi lo ɓe na kaya knu-knuyi m.
MRK.11.17	Wa gna ɓa ge, “Acei ka dna n Litafi, ‘Emi nyakun zhin aduwa zhin ba nu ntu nanyi vinya ɓo,’ ama fye la kwo ze avi nyakun.”
MRK.11.18	She a pirist na Yahudawayi tukwodayi ɓei wo nya Wa zhin, ɓa ya shiri zhin she ɓa ba wan Wo. Oɓa wahala gmanyi nu ɓa ɓo wo gyikici dna. Ntu ge aza ɓei n ɓahin yi gagayi da Yesu nya wu ɓo.
MRK.11.19	Nwyeshe yi shi ɓa shin zhin, ɓa fa ezhi yi ho.
MRK.11.20	Nlabmiyi, sanu Wo abara ɓei du gbayi hi ya n Wo ɓei tukwo kni nyi, ɓa gye kwo la afintolo woya n ku bwa har agbegye.
MRK.11.21	Nsayi, Bitrus wa pa nya Yesu ɓei gna shinwahi n nyipyei avun nya nyi, wa cige, “Male, gyewye, gbayi n Ho ɓei tu kwo kni nyi, kwo ku bwa.”
MRK.11.22+MRK.11.23	 Wa dna ɓa ɓe gbe Wa cige “Ndei fye n gaiciya gayi lo n Shekwoyi, gaciciya nu Mi gnafye fye ɓa mi fya ci Zaitun ʼpe ge laka ha kadna n ʼla. Tilas kwa vi fye ɓeda. Nya na ye kwonu nyi la gaiciya ga, to ha zhin abugba gnu abam.
MRK.11.24	“Fye wo Mi! Fye ɓa zhin aduwa ntu nyaho-nyahoi ɓo, ndei fye ga gaiciya ge fye la kwo bwa, kwo zhin fye nya nu.
MRK.11.25	“Ama sanu fye zhin aduwa, zhin eza n ho woi shi bugba gafara nnabai efye Dada n Wo tu she nyi Wa zhin fye laifi gafara ce.”
MRK.11.26+MRK.11.27+MRK.11.28	 Nsa deye ɓai ku si Urushelima njesun. Shi Wo ɓei zanzan lo n na duwa nyakun ba, a pirist tukwoda n na Yahudawayi tukwoda yi, ɓa ɓe wo aba ɓa nya Wo ɓo “Knihin nu zhin ya? Nyikana ga Ho iko ge Ho nya anyaknuyi ya na duwa nyakun a?”
MRK.11.29+MRK.11.30	 Yesu wa ciɓa ge, “Mi ɓa dna fye ɓe gbe n fya ga Mi ɓenya ye awyega. Yohanna Baptisma zhin yi ma, Shekwoyi nu ɓei tnu n woi, kwo awo? Fye dna Mi ɓe gbe.”
MRK.11.31	Ɓa da kwo ɓahin-ɓahin, “N ya cige Shekwoyi nu ɓei tnu n woi. Wa ci yi ge, ʼKni nyi nu ɓei zhin to fya gwo wo ma?”
MRK.11.32	N ya cige Shekwoyi nu to ɓei tnu n woi m, aza tafa yim. (Ntu ge aza ga gaiciya n kalai ge Yohanna bei zhin anabi nu.)
MRK.11.33	Ntu lonu ba cige, “yi ta kpe genyi lom.” Yesu wa gnaɓa ge, “Ntu cenu Mi ta ga fye ɓenya amsa cem.”
MRK.12.1	Anyi ɓesisi nyi Yesu ɓei si ga za n sayi-yi. “Zaho ɓo nu aje-mui-fwa, wa nyami ko n Shekna dna mi. Wa ɓwokun nyi ntu na jemui-gma pi ɓo. Wa ofwa wyednai nyakun mi n latu she. Wa pmi wa fwa yadna na haya da kun. Wa laka wa lo kni do n kpai. 
MRK.12.2	Sa na jemui-ka sa ɓela si, wa tnu n wo bara yi gmanyi wa gwo odo gawo n kwo ɓa zhin wo nya. 
MRK.12.3	Ama a fwa daɓa luwo, ɓa jewo zeya lo na bwa gbelo yi.
MRK.12.4	“Ofwa da waje tnu n zadoyi, ɓa jewo lu n du za kmisun yi, ɓa tuwo ʼci nukwoyi n tukwo. 
MRK.12.5	Eza nna ɓei je tnu n cei nyi, a wo wu, n navun wa tnu na zaje yi, a lu ɓa ai ce ai wu azaho. 
MRK.12.6	Zaknayi nu ɓei bwa ce owo ɓigba gmanyi. Wa kmatnu n woi, woi gye ge ɓa ɓa gawo mwa-mwa ntu ge owo ɓi nu.
MRK.12.7	“Ama sanu afwayi ɓei gye wo woi ɓe, ɓa cige, ‘Owo nu ɓei gyi wo dada fwa ye gado, owo dadayi lafyi. Fye ɓe ya wu wo n nabai ofwa kwa ze yi nya.’ 
MRK.12.8	Nlonu ɓa wan wo, ɓa wu wo, ɓa she wo nayi ya n fwa ʼkna vun.
MRK.12.9	“Fye gye ge ofwa dagayi ɓa zhin wuna n sanu wa wo ɓo kwa zhan? Wo ɓa ɓe wa wu ɓa vinya wa ga of wa yi na zado akun. 
MRK.12.10	Fye ta pa aya ye ba ɓo lo dna n Litafim? ‘Kuta n na nyakun miyi laya, kwonu la zhin bwakwonu yakwo dna nyakun, ai ga kwo mwa-mwa ndu a kuta aje, dna n nyakun yi. 
MRK.12.11	Deye zhin Dagayi ɓezhin-zhin yi nu, kwoi zhin ɓo wowoyi nu.’ ”
MRK.12.12	A Yahudawa tukwoda ye ɓa wan Wo ntu na ʼnyi ɓesisi ye ɓo. Ɓa ɓei ku kpe ge Wo da ga ɓa nu, ɓan ɓei zhin afwayi anukwoyi dna Wo ɓesisi. Ama ɓa ku wo dna n Wo bwatoyi ntu na ʼza ɓo, ntu ce nu ɓa fwa Wo ɓa lo ɓa nya. 
MRK.12.13	Ama ɓa tnu na adini n na siyasa tukwoda je yi ɓa daɓo n Woi, ɓai pi Wo agam, n na bai Wa da ɓoho n na ɓa wan Wo n cei.
MRK.12.14	Aza wyekayi ɓa ciwo Ge, “Male, yi kpe ge Ho da gaiciya. Ho ta vi aza ɓemwi, kwo aza ɓo pwa-wom, ama Ho wu Shekwoyi zokwo. Nsayiye, gna yi kwo bmiya a gba gadu n na Romawayi aba, kwo awo?”
MRK.12.15	Yesu wa ku gye ɓa awun pi ba, wa ci ɓa ge, “Fye ɓe mi n gyiwyeyi, Mi ɓa gnafye.”
MRK.12.16	Sanu ɓa ɓei gawo gyiwye, Wa nyaɓa ge, “Nyikado foto nu tu n yeyi n gyiwye ya?” Ɓa ci wo ge, “Esu nu.”
MRK.12.17	Wa gna ge, “kwo bmiya lo a gawo nya kwo zhin wonya. Ama nya kwo zhin Shekwoyi nya tilas fya ga Shekwoyi kwo.” Ɓa gye ɓa tukwo dna n vinyikwo to ɓa kpe ɓeye n ɓa ɓa shan dam.
MRK.12.18	A Sadukiyawayi ɓa yeɓe aza ba ɓa cige, Kalaku to lo n na vingwom. Ba nya ɓo layi.
MRK.12.19	“Male, Musa ɓei gayi wyidna ge n ʼza fyi n tna ɓi owo do ɓa lawo nyikwo wa bwa aɓi gawo zado.
MRK.12.20+MRK.12.21+MRK.12.22	 “To, aza ɓei nyi n gun tnaba, adnagmayi na majei yi. Dnagmayi wa la nyikwo wa fi to woi bwa ɓim. Owo mado wa la nyigbayi ho, ama safyewyi wa fi to woi bwa ɓim. Owo mado wa je wola, sa fyewyi wa je fi to woi bwa ɓim. Har n lonu ɓaku fi vinya to ɓai bwa ɓi n woyin. Nnavun nyikwoyi ho wa wonya fi ce.
MRK.12.23	“Nya yi cei pma ya kpe okonu nyi, Dna n Shemi wo ɓei zhin nyikado nyikwo na? Ntuge oɓa vinya zaho to celo n wo to ɓei la wom.”
MRK.12.24	Yesu wa dnaɓa ɓe gbe ge, “Bo kwo gna fye gna-gna nyi, fye ta kpe Shekwoyi ɓeda ye lom. Fyei ta kpe Shekwoyi iko ye lom. 
MRK.12.25	Sa na zadeye ngnu tnaba n nyikwo-zaye yi ɓei kukala n vingwo, ɓa to ɓei shan mula pam, ɓa ɓei ku ze ngye a malaika nu.
MRK.12.26	“Ama tu n kalaku nvingwo ɓo, fye to shin-ba dna n Fitowa tu n Musa tukwo n gbe-gbe nagyi yim? Shekwoyi Wa gna Musa ge ‘Eminu zhin Shekwoyi Ibrahim nya Eminu zhin Shekwoyi Ishaku nya Emiyi nu zhin Shekwoyi Yakubu nya.’
MRK.12.27	“Shekwoyi ɓei gna Musa nu ge, aza deye kwo shi kwo nyi sala mwa shi ɓa ɓei fi, ɓaye n wye-wyei lo, ntuge Wo to ɓei cige, ʼMi zhin Shekwoyi aza nya n ɓa to lom! Fye ku bwi aba mwa.”
MRK.12.28	Zaknayi n na adini malami ɓei gni ɓo woi wo ɓo ɓa da, wa ku kpe ge Yesu la ɓo dnagbe dei-dei. Ntu cenu wa nya ge, ʼDna na awyidna, kni dai nu zhin dnagmayiʼa?
MRK.12.29	Yesu wa dna ɓegbe, “Odo kwa ci ge, ‘Fye wo, O, Israila! Eyi Dagayi Shekwoyi gmanyi nu, Shekwoyi do to shasun m.
MRK.12.30	“ ‘Kwo zhin tile nu fya yewo fya bugbayi vinya, n fya wye-wyei yi, nfya kala yi.’
MRK.12.31	“Bahi, Tile ha ye ho zado n gye hohin tukwo,” Aɓobwashi ho tolo ndu adeye yam.
MRK.12.32	Malami yi wa dnaɓegbe, “Ho ku ɓeda gaiciya nya da n Ha ci ge Shekwoyi bwasun gmanyi nu, zaho to shansun lom. 
MRK.12.33	Mi-i kpe lo ge, kwo dulo ʼza ye wo n wo bugbayi vinya, nwo ɓeyekpe yi, n wo kalayi, maye n ma zajeyi ngye mihin ndu anyaga-ga n zaɓa ga na duwa nyakun nyi.” 
MRK.12.34	Sanu Yesu ɓei gye wo “Shekwoyi bemi yim.” N deye avun ɓei shan Wo ɓenya m.
MRK.12.35	Nsado hoi, shi Yesu ɓei gni woi wu nya na duwa nyakun ba, Wa nyaɓa ɓeda, “Kni nyi nu zhin efya dini tukwoda fyei ci ge, Kristi ɓa gmi n Dawuda byemi nuʼa? 
MRK.12.36	Gama Dawuda nwohin tukwo ɓei ci ge, ‘Zufun Gyi-gyi-yi nu ɓei daɓo n womi, sanu wo ɓei ci ge, “Shekwoyi ɓei gna emi Dagayi, sase tu mi bwaizhe bwa sai Ma ze oha nuwuyi oha pita kpenya.” ’ 
MRK.12.37	Shi Dawuda ɓei la Wo yi ge owo Dagayi, Wo ɓa zhin wo ɓi nwuna?” (Ɓeda yepya, kwada aza, ɓa kna tunbua n pwawo yi mwa.) 
MRK.12.38	Anya doho nyi n Wo ɓei wuɓa n sa deyi, “Fye zhin peceiye na malami yi. Ntu ge ɓa ye ɓa kpe aje yakwo agyiwye-da nya n na ɓeye-kpei, nnabai aza ɓi ɓa gna ɓai yazhi, ɓai zan-zan na gnikwo ba n nabai a gye ɓa wye. 
MRK.12.39	Ɓa ye a seseba manayi na duwa nyakun, n na mwa-mwa ba yi, aba na zhin aɓo gmada. 
MRK.12.40	Ama ɓa gyi anyigbayi fi n ɓa puwa n tna vinyikwo. Ntu ge ɓa takpe ɓa haliyem, ɓa laɓa ngye ɓa gyi-gyi-yi ɓai zhin aduwa kpadala yi n na ʼza bye. Ntu deye ɓo, oɓa tata ɓei la du aza nya.”
MRK.12.41	Safewyi Wa lo aba na gwo sadaka nyi n na duwa nyakun, Wa sase tu Woi kawye, woi gye shi aza ya agyiwye fi. Anyabwayi hoi ya agyiwye fi n mwa. 
MRK.12.42	Safewyi nyigbayi ho wa ɓe, nwo to ɓei nyaho yim, wa ya akobo fi ngnu aba.
MRK.12.43+MRK.12.44	 Wayi Wo abara wa ci ɓa ge, “nyigbayi, san-yi da yi, n wa ga kobo aba nyi, wo la nya ga n du a gyiwye da ye vinya. Ntu ge ɓa knikni nu ciwyi nɓa nyabwa, ama wa ga enya nu n wo cei kmasun lo.”
MRK.13.1	She Wo ɓei fwa aduwa nyaknu n wyiyi yi, owo bara ho wa ci Wo ge, “Male, Ho gye anyaknu manayi nɓa mi-miyi lo na kuta yi n safya je nyi.”
MRK.13.2	Yesu wa dna ɓe gbe wa cige, “E, shawye hoye nsai bwa. Ko kuta gmanyi, ato ɓei fwa kwo tu ndo shem, akpe agusa.”
MRK.13.3+MRK.13.4	 Sa Wo ɓei sase tu n Zaitun pe n na wyei ce n Urushelima, Bitrus, Yakubu, Yohanna n Andarawus yi ɓa ɓe fya-a ɓa nya wo. ʼKni sayi nu n na ɓo deye ɓa zhin aduwa nyakun a? Aɓei ku atuze wu na bye kpa?
MRK.13.5	Yesu wa gaɓa amsa kpadalayi Wa cige, “Fye to ye Zaho-Zahoi wa dna fye kwo cem. 
MRK.13.6	Ntuge aza ɓa ɓe n mwa begye ɓai cige ɓanu zhin Kristi, har ɓai dna aza kwoce mwa.
MRK.13.7	“A ɓei sun knu vi-viyi n na bayi mwakpa n jesun, ama ʼsa kmaknayi nu to num.
MRK.13.8	“Ntuge akni n na ʼbeyi ɓei sunknu n najeyi, ekni ɓei shan-shan n na bayi gbo-gbo, n miknu yi, Azhin ɓiyi nu nyi kwoi wu ge odo n kwo ɓelo nyi, kwo dulo ya. 
MRK.13.9	Ama sa na nya deye ɓei zhin, fye ye lura, ntugɓe fye ɓe fi n wahala n mwa. Aɓei lo fyei n na wadayi aba. Ai lu fye n na duwa nyakun, ai ga fye laifi n na gwamna ʼba n na suyi, she fye zhin Ma viyi. Efye sa nu nyi nfye ɓei bwa fya zhin emi eye saida nɓa bye. 
MRK.13.10	Tila a za wo Nabari Manayi ye n na kni vinya kafin esa Kmaknayj ko ɓe. 
MRK.13.11	Ama sanu aɓei wan fye alo fyei n na wadayi aba, fye to damu n ɓei n fye ɓa dam, fya bma fyehin. Fye da ɓo n Shekwoyi agna fye ge fye da. Dna sayi mi, efyenu ta daɓom ama Zafun Gyi-gyi-yi nu ɓa daɓo n fyemi.
MRK.13.12	“Amajeyi na dnagmayi ɓei knu ɓaje har efi, ada yi knu ɓa ɓi, aɓi yi knu ɓa azakwoyi n nabai a wuɓa. 
MRK.13.13	Aza ɓei bmifye ntu ge fye zhin Ma nya nu. Ama eza n wa mi gni har esazo sa to wa na Ma ɓom, wo ɓei pwo.
MRK.13.14	“Sanu fye ɓei gye Nyanukwoi gni a gni-gni na duwa nyakun Nyabai, kna tnubua – busi, n ho ɓa mi ha lo Yahudiya ʼpe 
MRK.13.15+MRK.13.16	 La pye! Nho tu n nyakun she nu, to kashi ha lo apyi mim. Nho tu fwa nu, to jezeɓe ntu ha gyiwye ɓo kwo ajem.
MRK.13.17	“Aya na nuboda ʼba dna na nyipyei ye mi, n na ɓiya yi mɓa na ɓiyi shi. 
MRK.13.18	Fye zhin aduwa ntuge efye subui to kwoi ɓe dna n vinyikwo mi m. 
MRK.13.19	Anyipyei a nukwoyi nu na to shin ɓa pya bwam, tunyi shi Shekwoyi ɓei sanyi. Ai ta je ɓa pya bwam. 
MRK.13.20	N Shekwoyi nu to ɓei ce anyi-pyei a nukwoyi zunyam, wye-wyei gmanyi to ɓei pwom. Ama ntu Wa za kni-kniyi ɓo, Wo ɓei ce anyi-pyei zinya.
MRK.13.21	“Njesun n ʼza gna fye ge, Kristi nu gni nyi, ʼKo kuwa ‘Wonu gni nu,’ fye to ye m. 
MRK.13.22	Ntuge a Kristi akatanya ɓei knu n na anabi akatanya yi n ɓa ɓei zhin aɓo a wowoyi ɓai dna aza kwoce, n kwa yezhi har n Shekwoyi aɓi yi. 
MRK.13.23	Fye zhin pecei-ye, Miku pma fye gna!
MRK.13.24	“N wahala ye avun, nyipyei ɓei dnawyegma, epya to ɓei ga buzangnam. 
MRK.13.25	Akpasu ɓei kaya, anyi bmana ɓei shando.
MRK.13.26	“Nsayi anyi vinya ɓei gye Mi wye, Kristi, Mi yi ɓe dna iko dnagmayi n latuyi ɓe. 
MRK.13.27	Nsayi, Miyi tnu amalaika ɓai ye Maza ʼkni-kniyi zhi n nanyi mi vinya.
MRK.13.28	“Fye tuɓo mwi gbayi shinwa, sanu kwo ya afintolo ci, fya kpege vinyikwo laga.
MRK.13.29	“Sanu fya gye aɓo deye n Ma gnafye nyi ɓai zhin, fye ku kpe ge Emi jezeɓe la wo vivi, Mi gnilo n na boknumi gbe.
MRK.13.30	“E, anya nyi n ɓa ɓei wuge sak-maknayi la ga. 
MRK.13.31	Eshe nkniyi ɓa ɓa diya, ama ema ɓeda ta diyan, har nyalo-nyalo.
MRK.13.32	“Dudu lonu, zaho-zahoi, kwo amalaika n ʼshe ko Emihin, Mi ta kpe nyipyei yelom, ko esa n na ɓeye ɓei zhin m, akpe Emi Dada n Wo dna she nyi. 
MRK.13.33	Shi fye ta kpe nyipyei yelo n na ɓeye ɓei zhin nyim, fye ku zhigwu fyei dna Mi ɓeɓe wye.
MRK.13.34	“Fye ɓa mwi Mi ɓeɓe do n zayi nwo ɓei lo knido n kpai. Wa ga owa tnu-tnuyi tnu-tnu ɓa zhin wa kpe zhi. Wa gna owo zokwo guyi ge wo dna wo zhi-zhi wye.
MRK.13.35+MRK.13.36	 “Fye lawye ka dai-dai. Ntuge fye ta kpe saye lo Mi ɓei ɓem. Ko dna sukwo, ko n labmi yi, kwo n nyipyei yi. Fye to ye Miye zhi Ma sun fye zhi fyei wan gyem. 
MRK.13.37	Oɓo nyi Mi gnafye, n ʼzaho-zahoi yi vinya, Fye gwu!”
MRK.14.1	Paska zhin sa ɓei ce anyi, pyei ngnu aba agmada n na Yahudawayi zhin eyeye, ɓai gyi bredi n tna yist fiyi. A malami adna gmayi n na Yahudawayi atukwoda yi, ɓa ɓei zan zokwo shin shi ɓa ɓa wan Yesu fye-a ɓa wu wo.
MRK.14.2	Ɓa cige, “Ama yita wan Wo n Paska sayin, sakun anya lakala dna na za tasin.”
MRK.14.3	Yesu ɓei dna n Baitanya kpa, n Siman nayiwun-yi puwa. N na wyeshe nyagyi sa yi, nyikwoza ho wa ɓe n ʼmi nakwoyi kwalba yi shi. Wa kpe koya wa ze ko ya kpe Wo n Wo tukwo.
MRK.14.4+MRK.14.5	 Azaho n ɓa ɓei gnikpe Woyi na nyagyiba, to ca daɓam, ɓa kwo ze nya wun-ya. Ɓa gna, “Ai kwo ɓo bmiya ha knu emiye na gyiwyei mwa a ga asan-yi.”
MRK.14.6	Ama Yesu wa ciɓa ge, “Fye fawo, kninu zhin fyei gna wo gnagna shi wa zhin Mi ɓo manayi a? 
MRK.14.7	Fye na san-yi dayi lo mwa n fye yi ɓai yefye bmazhin. Fye ɓa mi fya bma ɓa zhin sanu fya ye cei. Ama safyewyi Mi ta je knusun n fye yin.
MRK.14.8	“Wo kuɓo zhin shi wo ɓami, wo ku emi shin Mi nayi kafin Emi bi wyi. 
MRK.14.9	Ma gnafye gaiciya, aba vinya n na ɓa zhin Nabari Manayi ye wazi, ɓeye n nyikwoya zhin nyi, aɓa pa ce ai ciwo.”
MRK.14.10	N navun, Yahuda Iskariyoti Yesu bara, walo a pirist tukwoda aba wa pagbe nɓai, shiwo ɓa knu Yesu.
MRK.14.11	Sa na Pirist tukwoda ɓei wo nya kwa ɓe woyi, ca woɓa, ai daɓanjesun, ɓa zhin wo alkawali ge ɓa ɓa gawo lada, ntu cenu wa ya aba wyedna n sayi n wo ɓa knu Yesu. 
MRK.14.12	Ewyi kmisunyi na zhin paska cei nyi ʼwyi na wu a kugya ai zhin hadaya ceyi nyi, O wo abara ɓa nyawo aba n Wo cei pma ɓa gyi paska fi. 
MRK.14.13	Wa tnu ɓai gnu-aba ɓalo Urushelima ɓa zhin aba shiri. Wa gna ɓa ge, “Shi fyelo, fye ɓo gye zanugbai woi ɓe n nuwan shaknu yi tu, fya viwo. 
MRK.14.14	Puwa nwa lo, ‘Eyi gna puwada, ʼFye Dagayi na tnu n yi ya gye nyaknu n ho cei gni, ya ɓe ya gyi paska fi wyeshe yi.’ 
MRK.14.15	Wo ɓa lo fyei n nyaknu-she-nya dnagmayi n zhanba gni, fye shirya n yi paska yi ɓo.”
MRK.14.16	Owo abara n gnu-aba ɓa knuya lo zhi mi ɓa lo ɓa gye nyaho-nyahoyi n shirya gni shi Yesu ɓei gna ɓa, ɓa shirya n paska yi.
MRK.14.17	Nwyeshei Yesu wa kma ɓe ngnisun n Wo abara jei. 
MRK.14.18	Shi ɓa ɓei kpe n tebur ɓai gyi nyagyi, Yesu wa cige, “Ma gna fye, ɓehinhin zaknayi fyemi ɓa knu Mi, Zaknayi n fyemi n wo dnalo ya woi gyi nyagyi Miyi.”
MRK.14.19	Bugba wunɓa vinya shi ɓa ɓei wo lonu ɓa ya wo nya gmanyi gmanyi. “Emi nu?”
MRK.14.20	Wa dnaɓo gbe ge, “Zaknayi n fye awocei aba mi nu woi gni nyagyi gyi lo n Miyi n sayi ye. 
MRK.14.21	Tilas Ma fi shi a anabi ɓei da tunyi n sapai, ama, aiya, wahala yakwo shilo n za ba nwo ye wa knu Mi nyi. O! Ngye to aye ma zayim.”
MRK.14.22	She ɓa ɓei kpe ɓai gyi nyagyi, Yesu wa la bredi Wa gyi Shekwoyi wye Wa tu kwo anabarka. Wa sakwo ya Wa gaɓa Wa cige, “Fye gyi Emi nayi nu.”
MRK.14.23	Wa pmi Wa la kofi Wa zhin Shekwoyi godiya, Wa gaɓa ɓa sin n kwomi oɓa vinya. 
MRK.14.24	Wa gnaɓa ge, “Ema mi na zeya ntu naza begye ɓo, alkawali woiwoyi nu n Shekwoyi atasin n ʼzanyikwo-ciyi. 
MRK.14.25	Minu gnafye, Mi taje nuwan shushuyi sin m, sai ewyi Mi ɓei sin odo nkwo kakwo dulo n Shekwoyi Bemi.”
MRK.14.26	Ɓa pmi ɓa kwo anyi, ɓa lo Zaitun pe.
MRK.14.27	Yesu wa gnaɓa, “Efye vinya, fye ɓa ya Mi, ntuge Shekwoyi ɓo ku da na anabi gbe, ‘Miɓei wu kniknayi, a kni ye busi.’ 
MRK.14.28	Ama sa Mi ɓei la laka n ʼvingwo, Mi ɓei lo Galili Miyi sun n fyei ɓo.” 
MRK.14.29	Bitrus wa gna Wo ge, “Ko azaje ya Ho, mida ta ya Hom!”
MRK.14.30	Yesu wa cige, “Bitrus, Kafin Pise nugba ɓei ceku bwa bayi nsu n labmi yi, hoi la Ma ɓona abwa-ta.”
MRK.14.31	Bitrus wa dnaɓo gbe n kalayi wa cige, “Awo, ko n fi yi, mita na Ha ɓom.” Aza je vinya ɓa bwa da lonu ce. 
MRK.14.32	Sa fyewyi ɓa si ashinwan nu-nu fwa ho, Ayi kwo ge Jesimani, Wa gna Wo abara ge, “Fye pmi Mi zhi ʼya, Malo Mi zhin aduwa.”
MRK.14.33	Wala Bitrus, n Yakubu yi n Yohana yi, ɓa gnilo n Woi. Waya bugba wun n mwa, n kala yi. 
MRK.14.34	Wa ci ɓa ge, “Emi bugba la wunya har efi, fye ku zhi ya fya gu n gnisun Miyi.”
MRK.14.35	Wa ce tala lo fyewyi Wa ca kwo-kwo shi n kni Wa zhin aduwa ge, n gye ko ɓa wozhin, esa nukwoyi nkwo shi wa ʼbye nyi, tokwa ɓem.
MRK.14.36	Wa cige, “Dada, Dada nyaho-nyahoyi to dnaɓo Ha bam, la kofi (azhin) ye laya Maba Ama Miye Oho ɓeye nu, to ge eminyan m.”
MRK.14.37+MRK.14.38	 Wa pmi Wa jezeɓe Owo abara ngnu ata-yi aba, Wa gye ɓaku wangye. Wa yi, “Siman! Fye wangye nu? Ashe Fye ta mi fya gu n Miyi kwo esa gmanyi m? Fye gu ngnisun Miyi, fya-zhin aduwa saknu jaraba-dnayi wa dufye kala. Ko shikwo nyi zafun ceyi yelo, nayi zhin kalagbayi nu.”
MRK.14.39	Waje laka lo Wa zhin aduwa Wa gyiwye shi Wo ɓo shin gyi nyi. 
MRK.14.40	Wa jezeɓe Wa gye ɓai wangye, ntuge aɓeyi ku ɓa ɓe. To ɓa kpe ɓeye ɓa ɓa dam.
MRK.14.41	Shi Wo ɓei jezeɓe daɓa bwatayi, Wa ciɓa ge, “Fye wan gye, fye sun! Ama awo, gyewansa ladiya! Fye gye! Ala Mi knu na za nukwoyi aknu. 
MRK.14.42	Fye ɓe! Fye kukala! Tilas yalo! Gyewye! Emiknuyi laɓe!”
MRK.14.43	Nsayi-sayiyi Wo ye gni Woi daɓo, Yahuda (zaknayi n Wa bara) wa ɓe na zayi vi n na knu kaya yi shi, abeyakwo, n na busi gbaknu yi, n na pirist tukwoda n na Yahudawayi tukwo da ɓei tnu ceyi. 
MRK.14.44	Yahuda ɓei ku gna ɓa, “Fye ɓei kpe ʼza ye nfye ɓa wan, sanu mi ɓei lo mi ɓiwogna miyi powa ʼbwa. Fyeyi wan Wo n ʼsayi n tna ɓednayi.” 
MRK.14.45	Sanu ɓa ɓei kusi, wa lo Yesu aba wa cige, “Dagayi,” wa shepmawo n gye nugnudo. 
MRK.14.46	Nsayi laza wan Yesu ɓa Wo shi kpam. 
MRK.14.47	Ama zaho (Bitrus) wa wa beyakwo wa ka Pirirst dnagmayi bara tnubua ya ceyi.
MRK.14.48	Yesu wa nya ɓa ge, “Mi zhin evi yakwo nu fyei ɓe Ma ba n na kun kaya yi shi fya wan Mi? 
MRK.14.49	Knihin nu ɓo zhin to fya wan Mi dna na duwa nyaknu ma? Mi ɓei dna ɓo Miyi wu nya fyegyi-fyegyi. Ama aɓeye zhin n na bai ɓa nu alɓeda n na ɓei da tu Mi tukwo nu.”
MRK.14.50	Nsa deye mi Owa bara yi la busi vinya. 
MRK.14.51+MRK.14.52	 Ama samari ho ɓei vi ɓa laɓa navun dna na gyewan jekpe. Sa na ʼza ɓeye ɓa wanwo, wa busi, Ko shi ko nyi owo aje ɓo la saya, wa busi n ɓwotolo yi.
MRK.14.53	Alo n Yesu yi n pirist yako puwa aba na pirist tukwo da aje nna Yahudawayi tukwoda yi ɓei yefi. 
MRK.14.54	Bitrus ɓei viɓa n navun n kpayi wa wyi-ya fya-a wa lo dna pirist Yakwo dugwe wa ce akwo-kwo shi nna naba ɓedo nwa barayi.
MRK.14.55	Nmi, a pirist tukwoda, n na Yahudawayi padawa yi ɓai fi ɓai zan Yesu laifi zanyi n ko kunce a zun wo kni a wuwo. Ama to ɓa min. 
MRK.14.56	A saida-da akatayi ɓa ɓe, ama ɓa daɓo n gmaje gmi-gmiyi.
MRK.14.57	Nkmasun, a zaho ɓa ku kala ɓa ce kata fyiwo ɓa cige, 
MRK.14.58	“Yi ɓei ku wo woi cige, ‘Mi ɓa mi aduwa nyakun ya n kwo mi gni n naza ʼbwayi nyi, dna anyipyei gun ata maje odo mi n nato mi n naza abwa yim.’ ” 
MRK.14.59	Duddu lonu ɓeda ɓei mbai gmaje gmi-gmiyi.
MRK.14.60	Pirist dnagmayi wa laka wa nya Yesu ge “Hota dna ɓe gbe nna da tu nho tukwo nyin?”
MRK.14.61	To Yesu wa dnawo ɓegbem Prist yakwo wa nyawo ge, “Eho nu zhin Kristi, Shekwoyi Nugun?”
MRK.14.62	Yesu wa cige, “Eminu. Fye ɓei gye mi sase-tu a Shekwoyi bwayi zhe bwa, mi i je ze ɓe anyi dna n mwa-mwa.”
MRK.14.63+MRK.14.64	 Pirist yako, wa sawo aje ya wa cige, “Yi shan knihi yeʼa? Knihi nu zhin yi pmi a saida-da n shan san? Fye kuwo Wo ɓeda nukwoyi tukwo mwa nya. Fye zun owa ya gena?” Ada viyan ge a wuwo.
MRK.14.65	Nsayi azaho ɓa ya kni-kni kpewo, ɓa puwo je n nawye, ɓa yawo lu n nawyeba n na knuyi. Ɓai nyawo ge, “nyika na lu hoa, Oho Anabi? Ɓai kpewo agye. Har ma awadayi atnu-tnu loyi ɓa lo woi ɓai gwo wo apmikni n na wyeba.
MRK.14.66+MRK.14.67	 Ɓitrus ɓeye dna n dugwe Ɓinyi-kwoyi ho n wo zhin tnu-tnu n pirist yakwo yi wa gye Bitrus shi woi wyena. Wa shi wo awye zun wa cige, “ho ɓei gnisun n Yesu yi n wo gmi n Nazarat nyi.”
MRK.14.68	Bitrus wa naɓo, “Mita kpe ɓeye lo n ho dam!” Wa gmi ya lo a duba. Safewyi pise nugba ceku.
MRK.14.69	Ɓinyikwoyi wa gye wo gni ɓo wa ya azaje gna, “n Wo gni nu! Yesu bara gni!”
MRK.14.70	Bitrus wa naɓo n jesun. Safyewyi aza mɓa ɓei zhi nna nawye ba, ɓa ya Bitrus gna, “ho zhin oɓa zanu, ntuge ho gmi n Galilinu!”
MRK.14.71	Waya a kmikni woi sinya-si, “Mi ta kpe za deye ye lo nfye zhi fyei dawo ɓe nyim.”
MRK.14.72	Nsayi-sayi yi pise nugba ceku, bwa bayi.
MRK.14.72	Nsagmanyi yi wa pa Yesu ɓeda ɓo, “Kafin Pise nugba ceku a bwa aba, ho ɓa namaɓo, abwa-ta.” Wa ya bwici.
MRK.15.1	N labmiyi, a pirist tukwoda, a byeda, a malami, n na Yahudawayi apadawa yi vinya ɓa kpesa ɓa zhin shawara nyaɓa ɓa zhin. Ɓa zhin shawara ge ɓa tun n Yesu yi dna na soja tasin n Bilatus aba a Romawayi Gomna.
MRK.15.2	Bilatus wa nyawo. “Ho zhin a Yahudawayi Esu nu?” Yesu wa yewo ge, “Ho ku da dai-dai.”
MRK.15.3+MRK.15.4	 Nsayi a pirist tukwoda a kpewo aɓo na katayi mwa. Bilatus wa nyawo ge, “Knihi zhin to hoi ɓa dna ɓe-gbe ma? Aɓeye na datu ho tukwo nyi ma?”
MRK.15.5	Ama Yesu to ɓei shan ɓe gbe dnam. Ca wo Bilatus n mwa.
MRK.15.6	Kwo ɓei zhin Bilatus kunnu nu n Paska esa, wa loʼza wan-wan ya ga a Yahudawayi, ezaho-zaho yi nɓa ye. 
MRK.15.7	Kurkuku da ho ai yi ge Barabas. Wo ɓei zhin evi yakwo nu n na zajeyi.
MRK.15.8	Safewyi, aza ya yezhi n Bilatus aba, Ɓai gyiwo wye ge wo lo eza papayi ya gaɓa gmanyi she wo shin zhin.
MRK.15.9	Bilatus wa nyaɓa, “Fye ye malo a Yahudawayi osu nu ya ga fye? Owo nu n fye ye ma leya?” 
MRK.15.10	(Ntuge, wo ɓo ku kpe n ge a pirist tukwoda munafici nu ɓa pa, ntuge Yesu ɓei n zafun yi n duɓa.)
MRK.15.11	Ama a pirist tukwoda ɓa gna aza nge ɓa gnage ɓa ye Barabas nu to ge Yesu m.
MRK.15.12	Bilatus wa nyaɓa, “Nma lo Barabas ya, ma zhin wuna n zadeye yiʼa n fye yi ge efye ʼsu nyia?”
MRK.15.13	Ɓa ye na kuyi viyan, “A zunwo du.”
MRK.15.14	Bilatus wa nya ɓa, “Ntu Kniɓeya? Wo ku kniɓei nukwoyi zhan?” Ama ɓa gna aku fyi-fyi ge, “A zun wo du.”
MRK.15.15	Shikwonyi Bilatus, wo aza yezhi dna, wo ye njesun aza yewo wa lo Barabas ya. Wa ga gbe ge a zhin Yesu bulala n bulalayi n kwo na sinknayi fyi. Wa gawo m ɓa kun nge ɓa zun wo du.
MRK.15.16+MRK.15.17	 A Romayi a soja ɓa la wo lo cei n bariki, ɓa yi a soja je ɓe cei, ɓa kpewo aje asu nya pya, ɓa zhin lawonyi aknawuyi nya, ɓa kun wo n tukwo. 
MRK.15.18	Ɓa ya zhi ɓai sa wo ami, ɓai ci ge, Shekwomwasa, osu a Yahudiyi nya. 
MRK.15.19	Ɓaluwo n tukwo n na busiyi ɓa kni akni kpewo, ɓa kni a kwo-kwo zhi ɓai ɓiwo gna agyekpe nya.
MRK.15.20	Sanu n na ɓei kuɓa ɓe mɓa wyefan agye-kpe nya yi, ɓa kma woje mɓa ɓei kpewo nyi ɓa kpe Wo owohin aje njesun ɓa lo woi a zunwo du.
MRK.15.21	Siman Siriniyi, woye bwa loloɓe, ayi wo wa ɓe wa bma Yesu zundu la (Siman nu zhin Alezanda dada n Rufus yi.)
MRK.15.22	Ɓaɓe n Yesu yi aba n na yi ge Golgota (wato Kwalluwa nu). 
MRK.15.23	Agawo nuwan mamayi to wa yesin ɓom. 
MRK.15.24	Ɓa pmi ɓa zunwo-du ɓa she kuriya n wa je tukwo.
MRK.15.25	Ɓa ɓei zunwo du n sinkna ciwagmanyi nu n labmi yi.
MRK.15.26	Ɓa ka nya kpe n wo Zundu she, ɓai wuwo laifi, “A Yahudawayi ʼsu.”
MRK.15.27	Aɓei zun wodu n gnisun na vihoyi nu gun-aba n labmi yi, gmanyi nwo bwapmi, gmanyi nwo bwai-zhe bwa. 
MRK.15.28	Anabi ɓeda nwo ɓei da ge, “Aɓa Wo ɓedo na laifi da yi,” nyi kwa ku nu.
MRK.15.29+MRK.15.30	 A zokwo wanhi ɓai duya ɓai bmiya ba tukwo, ɓai da ɓeda nukwoyi agyekpe nya, ɓai gna, “Gye oza nwo gna ge wo ɓa mi wa ɓa aduwa nyakun ya, waje ɓa mi dna anyipyei ngun ata. Gni hohin ha ka shi nzundu.”
MRK.15.31	A pirist tukwoda n na adini amalemi yi bei zhi ɓo ɓai kpe Yesu agye. Bai cige, “Wo mi n na zaje gni ɓo, ama wo tami wa gni wo hin m.”
MRK.15.32	Ba yaku kpewo, “Wo tunu. A Israila yi Esu, kashi n zundu n na bai ya gaho gaiciya.” Harma aviyi ngun aba ɓai kniwa kmi.
MRK.15.33	Nyipyeyi atukwogunyi ekni vinya kwa dna wyegma har sinkna ngun ata wyeshe nya, wyegma yi yedna. 
MRK.15.34	Yesu wa yi n begye Kalayi, “Eli, Eli Lama Sabach thani” (Emi Shekwoyi, emi Shekwoyi, kni nu zhin hoi yamiʼa?)
MRK.15.35	Aza m ɓa ɓei ihi ɓo, ɓa gye ge wo yi Annabi Iliya nu. 
MRK.15.36	Ntu cenu zaknayi wa busi ɓe n nuwan mamayi shi n fi n soso wa kuwo ko ngbe n busiyi. Fye pmi ya gye, kwo Iliya ɓa ɓe wa kawo shi.
MRK.15.37	Safyewyi Yesu wa je wyisa n kalayi wa gna wo zafun a mi.
MRK.15.38	Labule nkwo ɓei sa n na aduwa nyakun nyi kwa saya n she har ekni.
MRK.15.39	Sanu Romawayi soja Tukwoda ɓei gye shi wo ɓei gnawo zafun ami, wa cige, “ɓehin-hin, wo ɓei zhin Shekwoyi Nugun nu.”
MRK.15.40	Anyi-kwoza ho ɓai shi awye n tagni-Maryamu Magadalin, Maryamu (Yakubu Biyi n Joses ya yi), Salomi, n naza-je yi. 
MRK.15.41	Oɓa n na Galiliyi anyikwo aje yi mɓa zhin owo aviyi nyi, ɓa bma wozhin n na tun-tnuyi sa nwo ɓei dna n Galili nyi, ɓa ɓe Urushelima ngnisun nwoi.
MRK.15.42+MRK.15.43	 Aɓeye vinya ɓei zhin n Jumawyi nu. Dna n wyeshe yi mi Yusufu Arimatiya ʼza yakwo dna na Yahudawayi apadawa (nwo-hin tukwo wo ɓei pmi Shekwoyi bemi ɓeɓe). Wa bwa bugba kala wa lo Bilatus aba wa nyawo Yesu nayi ɓo i wa bi.
MRK.15.44	To Bilatus wa ga gaiciya ge Yesu la fin Ntu lonu wayi Romawayi soja gadi tukwoda wa In Yawo. 
MRK.15.45	Soja tukwodayi wa gna Bilatus ge, wola fi. Bilatus wa ga Yusufu gbe wa la Yesu nayi.
MRK.15.46	Yusufu wa si linen ʼje, wa ka Yesu shi n zundu, wa puwo linin ʼje yi, wa yawo dna n vingwo n wo ɓei jikwo nna pma, wa pmi kutaya lo cei wa gu kwo n vingwo gbe.
MRK.15.47	Maryamu Magadalin n Maryamu Yesu ʼya yi ɓei zhi ɓai shi awye she a bi Yesu.
MRK.16.1	Sanu n Satiwyi ɓei la duya Maryamu Magadalin n Salomi yi, n Maryamu Yakubu ʼya yi ɓa kun yalo n emi sinda-yi nya yi shi n na shin zafi to wa bwo nyin 
MRK.16.2	Nla-bmiyi, nyipyei kpeɓe, ɓa lo Yesu vingwo n emiyi hoi shi. 
MRK.16.3	Ɓalo ɓai da n zokwo shi ɓa ɓe kpe vingwo kutaya n kwo gu n vingwo bwo nyi.
MRK.16.4	Ama shi ɓa ɓei si ɓa gye kuta-shanwoyi n pmiya shi, n vingwoyi guya gni. 
MRK.16.5	Ɓalo vingwo mi ɓa gye ɓiniyi sase tu n bwai-zhe-bwa n na aje bui kpe. Ceʼa wo anyikwo-zayi. 
MRK.16.6	Ama Malaika cige, “Ceto wo fyem. Fye ta zan Yesu Nazaratiyi nu shin, n na ɓei zun wo du nyin? Wo to dna lo yam. Wo la laka n vingwo. Fye gye aba nu nwo nayi ɓei shi. 
MRK.16.7	Fye lo n sayiye fye gna Owabara nabari deye (n Bitrus yi ɓe). Yesu gyilo n fya-bye woi lo Galili fye ɓo gye wo ɓo shi wo ɓei gna fye tunyi to woi fim.”
MRK.16.8	Anyi-kwoza yi ɓa kun n vingwo n vinvinyi, ednayi wo ɓa ɓodo n ɓowo-woyi har to ɓa mi m ɓa daɓom.
MRK.16.9	N Ladiwyi yi nu n labmiyi n Yesu ɓei laka n vingwo, eza n wo ɓei kmiwo gye Maryamu Magadalin nu – nyikwozayi n wo ɓei kun alijenu ya ngnu tnaba n wo nyi. 
MRK.16.10+MRK.16.11	 Wa gye abara fi n bugbawun ɓai cibwi, wa gna ɓa ge wo la gye Yesu, woi n wye-wyei lo. Ama to ɓa gawo gaiciyam. 
MRK.16.12	N sadohoyi, dna nyipyei yimi, wa wu wohin n aza ngun aba aba ɓai kun Urushelima ɓai lo ezhi ɓiyi ho, ama to ɓa kpe woyem, ntuge wo ɓei la wohin pmibma wuɓa. 
MRK.16.13	Sanu mɓa ɓei kpewo ye, ɓa busi lo Urushelima ɓa wu oɓa zaje lafiya, ama to a ga ɓa gaiciyam.
MRK.16.14	Nnavun, wa wu wohin n wo abara a wocei-gmanyi aba ɓai yezhi ɓai gyi nyagyi. Wa gnakni ɓa ntu ɓa tna gaiciya gaɓo. Nya kwo ɓei zhin to ɓa ga aza gaiciya mɓa ɓei gna ɓa ge ɓa ku gye wo wye nyin.
MRK.16.15	Wa pmi wa gna ge, “Fye lo anyi vinya, fya zhin nabari manayi waʼazi n zaho-zahoi aba n nabaho-bahoyi yi. 
MRK.16.16	Aza mɓa ga gaiciya a zhinɓa baptisma, ɓa ɓa pwo. Ama aza mɓa to ga gaiciyan, a ɓei zunɓa kni.
MRK.16.17	“Aza mɓa ga gaiciya ɓa ɓei zhin ampani n mi ikoyi ɓa kun aljanu ya, ɓai daɓo n na nyitala woyi yi. 
MRK.16.18	Ba ɓei mi ɓai wan awa to ɓaye zhinɓa nyahon, ko ɓa sin emwi, kwo ta zhin ɓa nyahon, ɓa ɓei mi ba kpe a bwa n na nyasanyi ɓa kaɓa gna.”
MRK.16.19	Sanu Dagayi Yesu ɓei ku ɓeda zoda mɓai, a lawo lo cei n eshemi wa sase tu n Shekwoyi bwai-zhe bwa. 
MRK.16.20	Owo abara laɓa n bwaho-bwahoyi ɓai zhin waʼazi, Dagayi kunsun n ɓai. Wa wu ge ɓo ɓa danyi gaiciya nu, n na ɓo, awo-woyi yi mɓa bei zhin nyi.
LUK.1.1+LUK.1.2	 Emi nugundo n wo ye Shekwoyi nyi aza ku nabari ka n mwa n Kristi tukwo. Ɓa ɓei bwa a nabari ye n aza nu n ɓa ɓei wo n Yesu abara nyi. Ɓedo n aza n ɓa gye Yesu n ɓa hin tukwoyi. 
LUK.1.3	Amma mi cei pma ma dnawye ma gye ko nabari ye zhin gaiciya nu. Nsayi ma kaho gna. 
LUK.1.4	Nnabai kwa bma ho zhin ha kpe gaiciya ye n na ei wu ho nyi.
LUK.1.5	Zaho ɓei nyi ai yiwo ge Zakaria. Wo ɓei zhin malami dnagmayi nu n esa Hiridus ɓei gyibe n cei n Yahudiya nyi. Zakaria ɓei dna n Abija ebye nu. Oɓanu ɓei zhin tnu-tnu nna duwa nyakun n sahi. Ai yi ewo nyiko ge Alizabatu. Wo ɓei zhin prist nu ce. Ntuge wo ɓei zhin Haruna Yawyi nu. 
LUK.1.6	Zakaria n Alizabatu yi ɓei zhin aza manayi nu. Ɓa ɓei n zafun manayin njesun ɓai zhin aɓo manayi. 
LUK.1.7	Amma ɓa to ɓei ni yi m, gama Alizabatu ɓei zhin lama nu. Nsayi kwa ɓai ku ze azakwoyi.
LUK.1.8+LUK.1.9	 Nwyihoi Zakaria dna n aduwa nyakun wo zhin tnu-tnu, gama owo gwodo nu ɓei zhin tnu-tnu n mako yi. Kuria ku gyi wo nwo ɓalo woi zhin hadaya nna duwa nyakun ga Shekwoyi. 
LUK.1.10	Nsayi kwa nza zhi laɓa nbmi ɓai zhin aduwa. Shi ɓa ɓei zhin ɓai shin zhin nyi, nsaho-sahoi nza lo ntuge woi zhin hadaya ye pya, wato wo gyi turare na ga Shekwoyi.
LUK.1.11+LUK.1.12	 Esanu wo ɓei dna n cei n haikali to wo dna ce m, wa jeje wa gye malaika gni n wo bwaizhe bwa. Zakaria wa ku jeje.
LUK.1.13	Malaika ciwo ge, “Zakaria, to wo dna m, gama maɓe ma gnaho ge Shekwoyi ku eho aduwa wo. Oho nyiko alizabatu ɓa ma eɓi. Hoɓa tu ewoye ge Yohanna. 
LUK.1.14	Eho n Alizabatu yi fyeɓa bwa agmada yakwo esalu n fye ɓei mawo n cei. Aza n mwa be gye ɓei dagma nfyei n jesun. 
LUK.1.15	Gama woɓa zhin Shekwoyi oza nu sosai nya. Fye to yege wo sin ejen ko fyewyi, amma wo ɓa nu n zafun gyi-gyi-yi har ma kafin a ma wo. 
LUK.1.16	Owonu ɓa zhin a Yahudawa n mwa ɓa ɓe Shekwoyi aba. 
LUK.1.17	Owo zafun ɓa wu ngye anabi Iliya nya nu. Wo ɓa ɓe n Kristi abye ntu ge wa zhin aza ɓa zhin shiri ntu Kristi ɓeɓe ɓo. Aza yakwo bugba ɓa wu ngye aɓi nya. Woɓa zhin aza nɓa ta woɓom ɓa kuze aza nɓeyekpe yi.”
LUK.1.18	Zakaria wa ci malaika ge, “Ai, deye ta ye zhin! Ntuge mila kwo, emi nyikwo jesun, wo la kwo.”
LUK.1.19	Nsayi malaika ciwo ge, “Emi nu zhin Malaika Jibrailu. Mi gni n Shekwoyi abye nu cici. Ewo nu na tnumi nge ma ɓe eho aba. 
LUK.1.20	Amma shi ho to gami ɓeda gaiciya nyi m, ho ta mi ha shan ɓedam, sai eho nyikwo wola eɓi ma. Gama dole emi ɓeda kwa nu.”
LUK.1.21	Esa n malaika ɓei da ɓo n woi nyi kwa, azai zhi n bmi ɓai pmi Zakaria to ɓai kpeɓo n kwo zhin woi la mwasa lo nu. 
LUK.1.22	Esa n wo ɓei gmiɓe, to ɓa gye woi mi woi daɓo m. Aza ku kpe ge woku ɓewyegye gye gama wo ɓei ku zhin ɓa n nab-wai. 
LUK.1.23	Zakaria kwa wa dna n aduwa nyakun woi zhin tnu-tnu shi ewo anyipyeyi ɓei ku nu wa lo api. 
LUK.1.24	Esafyewyi, Alizabatu ewo nyikwo wa gni n nuboi. Alizabatu kwa wa wohin so dna har apya ngu atnu.
LUK.1.25	Wa cige, “Shekwoyi zhin eza sun-sungye nyanu. Gama Wola vinyikwo shin miya har woi la eɓi gami.”
LUK.1.26	Dna n epya tnanyihi Shekwoyi wa tnu n malaika yi, ai yi wo ge Jibrailu, n Nazarat nkwo dna n Galili nyi. 
LUK.1.27	N nabai walo ɓinyikwoi ho aba n wo to shin gyewa n zaho-zahoyi m. Ai yiwo ge Maryamu. Ayi owo nugunyi ge Yusufu. Wo ɓei zhin Dawuda Yawyi nu.
LUK.1.28	Jibrailu kwa wa lo Maryamu aba wa sawa mi wa cige, “Ho zhin oza ye-yehi nu. Shekwoyi kunsun lo n hoi.”
LUK.1.29	Maryamu wa jeje to wa bwa awyega n nyayi n malaika ɓei gna wo m.
LUK.1.30	Amma Malaika ciwo ge, “Maryamu to wo dna m, gama Shekwoyi la tuge ho ɓa bwa anabarka n mwa. 
LUK.1.31	Esa fyewyi hoɓa gni n nuboi ha ma eɓi-nugbayi. Ha tuwoye ge Yesu. 
LUK.1.32	Eɓi hi ɓa zhin eza dnagmayi nu har aɓa yiwo ge Shekwoyi ɓi. Shekwoyi kwa woɓa ga eɓiye ewo dada ʼbe wato woɓa tuwo n Dawuda shinkpegye. 
LUK.1.33	Woɓa gyibe tu n Israila tukwo. Ewo begyi kwa kwo ta shan zo m.”
LUK.1.34	Maryamu wa nya malaika ge, “Amma deye ɓa yezhin n wuna? Gama mito shin gyewan n zanugbayi doho-dohoyi m.”
LUK.1.35	Malaika ciwo ge, “Zafun Gyi-gyi-yi ɓa ɓe daho (Shekwoyi iko kwa- kwo ɓa zekpe ho. Ntucenu eɓi nho ɓa ma nyi, wo ɓa zhin oza gyi-gyi-yi nu. Wo ɓa zhin Shekwoyi eɓi nu. 
LUK.1.36	Nsaiye kwa eho dnawun wato Alizabatu wo gnilo n nuboi apya ngnu tnanyi. Wola bwa woi la kwo. A ɓei zhin ai cige wota maɓi m. 
LUK.1.37	Gama Shekwoyi alkawali doho-dohoyi dole kwa nu.”
LUK.1.38	Nsayi Maryamu wa cige, “Mi zhin Shekwoyi fyenu nu. Milaye ge wo zhin n miyi shi wo cei pma. Shekwoyi wo zhin eho ɓeda vinya n ha gnami nyi kwa nu.” Nsayi malaika bwi wye. To Maryamu wa shan wo wye gye m. 
LUK.1.39+LUK.1.40	 N anyipyei fyewyi avun, Maryamu wa lo azhiɓeyi n ape kni n Yahudiya, aba n Zakaria ɓedo n Alizabatu ɓei fi nyi.
LUK.1.41	Sanu Maryamu ɓei ɓi ɓa gna eɓi n ko ɓei dna n Alizabatu nubo nyi kwa shan-shan dna mi. Alizabatu kwa wa nu n zafun yi.
LUK.1.42	Wa ci Maryamu ge, “Shekwoyi ku alheri wu ho n anyikwo aje vinya. Eho ɓi kwa wo ɓa zhin a ga Shekwoyi mwa-mwa n dudu. 
LUK.1.43	Ai mi to shin esa ye pya bwa m, gama eza n woɓa ma emi Dagayi nyi wola ɓemi gnaɓi. 
LUK.1.44	Esanu n ha ɓe hoi ɓi mi gna nyi, shi mawo oho begye eɓi nkwo dna n mi nubo nyi, kwoyi shan-shan ntu agmada ɓo. 
LUK.1.45	Ai hola gaiciya ga nge nya n Shekwoyi da kwo ɓa nu. Cenu na zhin woi tu ho anabarka ye pya.”
LUK.1.46	Nsayi Maryamu wa cige, “Ma gode n Shekwoyi. 
LUK.1.47	Mi dagma lo dna n Shekwoyi n wo gni mi nyi. 
LUK.1.48	Gama wa shi ewo nyigun awye n wo to zhin nyaho nyi m. Nsai ye kwa aza ɓa yi mige anabarka da har nyalo-nyalo. 
LUK.1.49	Gama Shekwoyi iko da nwo gyi-gyi-yi nyi wo ku oɓo wo-woyi zhin ga mi. 
LUK.1.50	Wo gye aza sun-sun vinya n saho-sahoi, aza vinya nba gawo mwa-mwa nyi.
LUK.1.51	“Ewo atnu-tnu zhin aɓo wo-woyi nu. Wo zhin wa zun aɓoko da ɓedo n atuko-gnana-kwoyi anyigyi ya. 
LUK.1.52	Wo la begyi gmi n asu akun woi la ga azagbayi. 
LUK.1.53	Wo ku anya manayi ga awyekwo yi, amma anyabwayi wa ku ɓa gnami ntna nyaho. 
LUK.1.54	Njesun n saiye wola owo fyenu ɓo pa, wato Israila. Woto ze owo alkawali amwi n wo ɓei zhin ge wa gyeɓa sun-sun. 
LUK.1.55	Gama woɓo zhin eyi dada Ibrahim ɓedo n wo aɓiyi, alkawali nge woɓa gyeɓa sun-sun har nyalo-nyalo.”
LUK.1.56	Maryamu kwa wa dna n Alizabatu yi har apya ngnu ata. Shi apya ngnu ata ɓei ku wo nu nsahi, wa ieze lo owo zhi.
LUK.1.57	Nsayi kwa esai la Alizabatu nu n woɓa kagna n cei, wa ma eɓi nugbayi. 
LUK.1.58	Nabari ewo kagna nya kwa gnami laɓa n wo aje vinya, ɓai da shi Shekwoyi wa gyewo sun-sun n wu. Ai da zaho-zahoi laɓa.
LUK.1.59	Shi anyipyei ɓei ku nu ngun nyimwa-nyimwa, owo anugundo ɓaɓe ntu ge ɓa dagma n kaciya zhin sa. Ɓai gye ge aɓa yi eɓi ge Zakaria nu, wato owo dada ye nu.
LUK.1.60	Amma Alizabatu wa cige awo. “Aɓa yiwo ge Yohanna nu.” 
LUK.1.61	Aza ciwo ge, “Eh! Ho shingye ai yi nyikadonu n yei pyayi n fye bye a?” 
LUK.1.62	Nsayi ɓa nya eɓi da, ɓai zhin wo n nabwai.
LUK.1.63	Wa gna ge agawo takarda n nabai wa ka ɓeda kpe. She a ɓei gawo, wa katu ge, “Aɓa yiwo ge Yohanna.” Deye ca wo aza vinya. 
LUK.1.64	Nsayi-sayi kwa Zakaria wa ya ɓeda njesun, wa ga Shekwoyi mwa-mwa. 
LUK.1.65	Ca wo aza laɓa n ɓa ɓei zhi ɓo nyi. Nabari yi kwa gakpe laɓa n Yahudiya ape kni. 
LUK.1.66	Zaho-zahoi n wo ɓei wo ɓeye kwa, wa zhin tunani n mwa wa cige, “Ai mita kpelo shi eɓi ye ɓa ze m?” Gama Shekwoyi kun-sun lo n woi n zokwo do gbo.
LUK.1.67	Zakaria owo dada kwa wa nu n Zafun Gyi-gyi-yi wa zhin anabci ye, wa cige,
LUK.1.68	“Fye ga Dagayi, Shekwoyi Israila nya mwa-mwa, Gama wola ɓe ntu ge wa gye ewo aza, woi la gni-gni gaɓa njesun. 
LUK.1.69	Wo ɓa tnuyi, Eza dnagmai n wo ɓa gni yi nyi. Wo ɓa gmi n Esu Dawuda Shekwoyi fyenu puwa nu. 
LUK.1.70	Zagni yi ɓa ɓe shi Shekwoyi ɓei zhin alkawali, n wo anabi gyi-gyi-yi gbe. 
LUK.1.71	Oza n wo ɓa gniyi n yi anuwun yi aknu, n na zayi vinya n ɓa wun yi nu nyi. 
LUK.1.72+LUK.1.73	 Shekwoyi ku sun-sun gye eya dada. Wo ku sun-sun gye Ibrahim gama wola owo alkawali ɓo pa, n wo ɓei zhin Ibrahim nyi. 
LUK.1.74	Har woi gayi iko ya ci wo n tna edna. Eyi anuwun yi dna ta shan yiwo lo m. 
LUK.1.75	Woi kuyi ze aza gyi-gyi-yi n Shekwoyi ɓami wa goyi, har ya zhi n wo aba n tna edna.
LUK.1.76	“Oho, emi ɓi kwa aɓa yiho ge anabi Shekwoyi anabarkada nya. 
LUK.1.77	Ho ɓa wu ewo aza shi ɓa-ɓa bwa gni-gni n wo. Wato a zhan ɓa ya n ɓa laifi. 
LUK.1.78	Anya deye ɓa zhin vinya ntuge Shekwoyi sun-sun gye sa to diya m. Woɓa gayi buzangna gni-gni nya. 
LUK.1.79	Wa ga aza buzangna n ɓa filo n wyegma ɓedo n efi nyi. Njesun wa zhin yi fi n zokwo bugba fu nya.”
LUK.1.80	Eɓi hi wa ye Shekwoyi n mwa. Osa n wo ɓei mwa n cei kwa, wo ɓei dna n zhabui n wo gmanyi yi har osa n wo ɓei ya aza waʼazi zhin laɓa n Israila nyi.
LUK.2.1	Nsayi kwa Kaisar Agustus wa ga wyidna ge a ba aza vinya. Kaisar ɓei zhin esu nu n Roma 
LUK.2.2	Aza ba ye nu ɓei zhin kmisunyi sanu Kirinius ɓei gyibe n Siria nyi.
LUK.2.3	Ko ɓei zhin dole nu zaho-zahoyi wa lo ewo ayi ntu ge woi ga owo ye. 
LUK.2.4	Yusufu kwa walo Baitalami. Wo ɓei lo ntu ge Dawuda zhi nu n sapai. Yusufu kwa wo ɓei zhin Dawuda awyi nu. Wa laka n Nazarat Galili nya. 
LUK.2.5	Ɓa gnilo n Maryamu yi, Yusufu ɓei zhin Maryamu Nugunyi nu. Amma nsayi Maryamu ɓei gni n nuboyi.
LUK.2.6	Sanu ɓaɓei fi n Baitalami, esa Maryamu nu n wo ɓa ma eɓi. 
LUK.2.7	Wa ma eɓi nugbayi, owo ɓi kmisunyi. Wa kmi wo dna n bargo wa yawo dna n aba n ɓafi aburutu nyagyi nyi. Gama ɓa to ɓei bwa nyakun n azhiɓeyi puwa m.
LUK.2.8	Nsukoyi azaho ɓei zhi n zhabui ɓai kna akni. 
LUK.2.9	Sai malaika wa bayana gaɓa to ɓai pa ce m. Aba bmiya ʼnaya wai-wai n Shekwoyi mwa-mwayi. Har edna kwa woɓa sosai. 
LUK.2.10	Amma malaika ciɓa ge, “Fye to wo edna m, gama ma ɓe fye n nabari manayi nu, n ato shin ko wo m. Ko zhin zaho-zahoi nya nu.
LUK.2.11	“Gama n naiye ala anyi gyiyi ma n Baitalami. 
LUK.2.12	Nfya lo fye ɓa gye oɓi kmidna n bargo n woi ya dna n aba nɓa zhin ɓa ga aburutu nyagyi nyi.”
LUK.2.13	Nsayi kwa amalaika do ɓa kun n She ɓa yeɓedo n deyi ɓei ci Shekwoyi.
LUK.2.14	Ɓa ko anyi ge, “Aga Shekwoyi mwa-mwa n She, Bugba fu kwa ku ɓe aza ɓa n ɓa da Shekwoyi nyi.”
LUK.2.15	Sanu amalaika ye ɓei la jeze lo she aknikna yi ɓa cige, “Ko kamata lo ya lo Baitalami yi gye eɓo manayi ye n Shekwoyi ku wu yi nyi.”
LUK.2.16	Ɓa kukala ɓa lo zhimi, ɓa lo ɓa gye Yusufu n Maryamu yi. Ɓa gye eɓi dna she aɓei gnaɓa n wu nyi. 
LUK.2.17	Akniknayi ɓa gna zaho-zahoyi laɓa enya ko ku zhin, njesun nya amalaika gna ɓa. 
LUK.2.18	Ezaho-zaho vinya n wo ɓei wo ɓedaye ca wo-wo. 
LUK.2.19	Amma Maryamu wa ku aɓeye sofi n bugba woi zhin ɓa nubo nsasai.
LUK.2.20	Nsayi aknikna yi ɓa jezelo zhabui ɓai ga Shekwoyi mwa-mwa ntu amalaika ɓo n ɓa ɓei ɓe nyi. Ntu ge ɓa ɓei ku gye eɓi shi malaika-ɓei gnaɓa nyi. 
LUK.2.21	She anyipyeyi ɓo ku nu n gun nyimwa-nyimwa, alo n ɓi ntu ge a zhin wo kaciya. A tuwoye ge Yesu shi malaika ɓei da nyi.
LUK.2.22	She esa ɓei laɓe ntu ge Maryamu wa ze wohin gyi-gyi-yi she Musa wyidna ɓei da nyi, ɓalo n Yesu yi n Urushelima ntu ge ɓo dnawo n Shekwoyi akun. 
LUK.2.23	Gama Shekwoyi ɓei gna Musa n doka ge, “N nyikoza maɓi kmisunyi, zanugbayi, woɓa ze Shekwoyi nya.”
LUK.2.24	Nsayi kwa Maryamu wa ɓe n sadaka yi ntu wohin gyi-gyi ɓo, ɓa ga alukpe ngnu aba ko kwa a tatam-bare a ɓi-ɓiyi. 
LUK.2.25	Nwyihi kwa ozaho ai yi wo ge Simon n dna n Urushelima wa ɓe aduwa nyakun. Wo ɓei zhin oza manayi nu, woi wo Shekwoyi dna n nu-nuyi n zafun yi woi pmi Yesu ɓeɓe dna anyi. 
LUK.2.26	Gama Zafun gyi-gyi-yi ɓei ku wu wo nge wo ta fi m, sai wo la gye oza n Shekwoyi ɓa tnu n woi. 
LUK.2.27	Zafun Gyi-gyi-yi wa zhin wo ntu ge wa lo aduwa nyakun n wyihi. Sanu n Maryamu ɓedo n Yusufu yi ɓei ɓe ntu ge ɓa ga Shekwoyi eɓi ntuge ɓa nu Musa wyidna. 
LUK.2.28	Simon ɓo dna. Wa la eɓiyi shi wa zhin Shekwoyi godiya.
LUK.2.29+LUK.2.30+LUK.2.31	 Wa cige, “Dagayi, fami ma fi n saiye, gama hoku oho alkawali Inu. Mi la oza gye n wo ɓa gni aza vinya nɓa laifi nyi. 
LUK.2.32	Owo nu zhin buzangna n wo ɓa wu aza nɓa to kpeho ye m. Owo nu ɓa ɓe n daraja yi n ho aza Israila aba.”
LUK.2.33	Yusufu n Maryamu yi kwa, cei wo ɓa, she Simon ɓei gni woi da aɓoye pya n Yesu tukwo.
LUK.2.34+LUK.2.35	 Simon wa tu ɓa anabarka, amma wa ci Maryamu ge, ebeyakwo ɓa fin ho n bugba, gama aza n mwa begye n Israila taye eɓi ye m. Amma oɓa nuwan nu. Amma aza n mwa ɓa bwa agmada n wo aba njesun, wo ɓa kun azaho ɓemwi bmi.
LUK.2.36+LUK.2.37	 Anabi nyikwozada, ai yiwo ge Anna, ɓei je dna n aduwa nyakun n wyihi. Wo ɓei zhin Fanuel nyigun nu. Fanuel kwa ɓei zhin Asher bye nu. Anna ɓei la kwo, gama wo ɓei zhin nyigbayi nu har aye Shinyimwa-nyimwa cei-anyi. Anna ɓei senu aye ngun tnaba nu kawai. To woi gmi n aduwa nyakun m, amma woi dna ɓa sukwo n nyipyeyi, woi zhin aduwa ga Shekwoyi.
LUK.2.38	Wa ɓe sanu Simon ɓei gni wo daɓo n Maryamu ɓedo n Yusufu yi. Owohin ce wa ga Shekwoyi mwa-mwa, har wa gna azaje laɓa n Urushelima n ɓa ɓei kmi Kiristi ɓeɓe nyi, woi cige Masifu laɓe.
LUK.2.39	She ɓa ɓei ku zo n ɓoho-ɓohoyi vinya n wyidna da, ɓa kuka ɓa lo Nazarat n Galili kni. 
LUK.2.40	Nɓonu n Yesu ɓei mwa, wa bwa ɓeyekpe n du wohin kala. Shekwoyi kwa, wa tuwo anabarka.
LUK.2.41+LUK.2.42	 Sanu Yesu ɓei bwa aye ngun awo-cei-aba wa lo Urushelima n gnisun nwo azamayi, ntuge ɓo zhin paska, n ɓa ɓei zhin ɓai lo eye-eye nyi. 
LUK.2.43	Esanu n ɓa ɓei ku zo ɓa jeze lo oɓa yi Nazarat, amma Yesu wa ce dna n Urushelima. Owo azamayi to ɓai kpe m. 
LUK.2.44	Gama ɓa ɓei gye ge wo dudu nu ngnisun nwo anugundo yi, ɓai gni zan-zan. Amma she wyeshe ɓei she to ɓa gye wo m, ɓa dnawo wye laɓa n azaje aba n a nugundo yi. 
LUK.2.45	Sanu n ɓa to ɓei gye wo m, ɓa jeze lo Urushelima ntuge ɓo dnawo wye.
LUK.2.46+LUK.2.47	 Avun anyipyeyi ngu ata, ɓa gye wo dna n nyakun n gnisun amalami yi ɓai nya wo aɓo n ataurat. Ca wo zaho-zahoi she wa bwa ɓeyekpe ye pya.
LUK.2.48	Owo adada n wo ʼya yi kwa ɓa ku jeje. Owo ʼya cige, “Eyi ɓi, kni na zhin hoi zhin yi lonu a? Ai akuyi ɓe ge yi zan ho zan yi n abaho-bahoi.”
LUK.2.49	Yesu wa ciɓa ge, “Kni na zhin fyei zan mi zanyi a? Fye to ɓei kpe ge mi dnalo n aduwa nyakun n omi-dada puwa n?” 
LUK.2.50	Amma toɓa bwa awyega n nyayi n wo ɓei da nyi m.
LUK.2.51	Nsayi wa jezelo Nazarat n ɓai woi vi ɓa ɓo. Owo ya kwa waku aɓoye sofi n wo bugba. 
LUK.2.52	Yesu kwa wa mwa n nahi ɓedo n ɓeyekpe yi. Shekwoyi ɓedo n azai ɓai ye wo.
LUK.3.1+LUK.3.2	 Esu, Taiberius Kaisar ɓo ku ʼbe gyi aye awo-cei-atnu, nsayi nu Shekwoyi wa daɓo n Yohanna yi Zakaria nugun. Yohanna ɓei n wo puwai gni n zhabui nu n sayi. N sayi kwa Bilatus nu ɓei zhin esu n Yahudiya. Hirudus woi zhin esu n Galili. Owo zado kwa, Filibus woi gyi be tu Ituria tukwo n Traikonatus yi. Lisanias nu ɓei zhin Abiline esu. Nsayi kwa Anas ɓedo n Kayafas yi ɓei zhin malami dnagmayi. 
LUK.3.3	Yohanna kwa wa zan-zan laɓa vi-viyi n Urdun gbei, woi zhin wa ʼazi ge, aza ɓa zhin baptsima. Batisma ye ɓo wu ge aza ʼɓa ku laifi fa n nabai a zhin ɓa gafara.
LUK.3.4	Dna n anabci n Ishaya ɓei zhin nyi Yohanna ɓo zhin begye nu dna zhabui. Wa zhin Yesu zokwo aba. Wa ɓe ko pata ntuge wa vi. 
LUK.3.5	Wa mi ape ya. Wa nu aba woi knu akwana ya laɓa. 
LUK.3.6	Nsayi aza vinya ɓa gye zagniyi n Shekwoyi wa tnu n woi nyi. (Wato Yesu.)
LUK.3.7	Fye wo misali Yohanna waʼazi nya sanu nwo ɓei zhin aza nyi. “Efye awa ɓi fye cei pma fya bui ena si, amma fye to cei pma fya ɓe Shekwoyi a ba m. Cenu zhin fye ye azhin fye baptisma ko? 
LUK.3.8	To sai fya wu ge fye ku tuba zhin dna n fye zan zan mi. Fye to zhi fyei ci ge, yi zhin Ibrahim ayawyi nu m. Deye to kun lo m. 
LUK.3.9	Nsaiye ma, Shekwoyi aze tatalva tulo nfye. Wo cei pma wa mifye ya zhi kni. Eh, shinwan doho-doho n kwo to ga ampanyi m, aɓa zunko ya, a yakwo dna n na.”
LUK.3.10	Aza ci Yohanna ge, “Ho cei pma ya zhin kni nuʼa?”
LUK.3.11	Yohanna ci ge, “Ngye ho na ajei lo ngnu aba, to, sai ha ga zaho gmanyi. Ngye ho nyagyi lo n mwa, to, sai ha cega ʼza nɓa to cei lo m.”
LUK.3.12	Agadu goyi n ɓa zhin rikici sosai nyi, ɓa ku ɓe n nabai a zhin ɓa baptisma. Ɓa nya ge, “Yiɓa wu nwuna ge yiku alaifi fa?”
LUK.3.13	Yohanna wa ciɓa ge, “Efye gaiciya zhin nu ɓa wu. Fye to gwo gadu ndu tu m.”
LUK.3.14	Har ma a soja ɓo ku ɓe. Ɓa nyage, “To yiɓa zhin wuna ceʼa?” Yohanna wa gnage, “Fye to gwo agyiwye na kala yi m. Fye to ce akata fi ʼza pei-pei m. Fye fa efye albashi ɓa fye knu.”
LUK.3.15	Ezaho-zahoyi ɓa pmi Masihu (Kristi) waɓe. Ɓa ɓo cei pma ɓa kpe kwo Yohanna nu zhin Masihu yi. Sai ɓa nyawo ntu ge ɓa kpe.
LUK.3.16	Amma Yohanna waciɓa ge, “Mi zhin baptisima n nuwai nu kawai. Amma ozaho ɓelo safyewyi. Wo du mi lo n iko. Har ma mito knuce lo ma zhin wo bara m. Wo ɓo zhin fye baptisma n ena yi njesun n Zafun Gyi-gyi-yi. 
LUK.3.17	Wo ɓo gna esin ajeya n awyi byegye yi. Nsayi woi gyi akpai na n enayi n kwo ta shan wu m. Amma woi shi awyi-byegye ajiya.” 
LUK.3.18	Yohanna ɓo pma aza gna n lai nu, sanu n wo ɓei gna ɓa nabari manayi n cei nyi.
LUK.3.19+LUK.3.20	 Amma sanu n Yohanna ɓo da Hiridus ɓo, nge nya wa zhin nyi kwo to bmiya lo m, (Gama Hiridus ɓei la nyikwo gwo owo mado.) Hiridus wa Yohanna wan wa dna n kurkuku. Deye kwa ze ngye wo ye alaifi zhi wohin.
LUK.3.21	Nwyihoi, sanu Yohanna ɓo ku baptisma zhin aza Yesu wa ku baptisma zhin ce. Sanu n wo ɓei gni woi zhin aduwa eshe kwa guya. 
LUK.3.22	Zafun Gyi-gyi-yi n wu gye Lukpe wa ɓe wa yatu n Yesu. Nsayi begye ho kwa daɓo n She kwa cige “Ho Zhin emi ʼɓi ye-ye yi nu, Eho ɓo dami sarai.”
LUK.3.23+LUK.3.24+LUK.3.25+LUK.3.26+LUK.3.27+LUK.3.28+LUK.3.29+LUK.3.30+LUK.3.31+LUK.3.32+LUK.3.33+LUK.3.34+LUK.3.35+LUK.3.36+LUK.3.37+LUK.3.38	Yesu aye ɓo nyi ngye shita nu ʼsanu n wo ɓei ya tnu-tnu n cei nyi. Yesu ɓei zhin ngye Yusufu ʼɓi nu. Yusufu dada kwa Hali nu, Hali dada kwa Matthata nu. Matthata dada kwa Lavi nu. Lavi dada kwa Malki nu. Malki dada kwa Yonna nu, Yonna dada kwa Yusufu nu. Yusufu dada kwa Mattathiya nu. Mattathiya dada kwa Amos nu. Amos dada kwa Nahoma nu. Nahoma dada kwa Hosli nu. Hosli dada kwa Najjaya nu. Najjaya dada kwa Maʼatha nu. Maʼatha dada kwa Mattathiya nu. Mattathiya dada kwa, Shimi nu. Shimi dada kwa Yuseka nu. Yuseka dada kwa Joda nu, Joda dada kwa Yohanna nu. Yohanna dada kwa Risa nu. Risa dada kwa Zarubabila nu. Zarubabila dada kwa Nari nu. Nari dada kwa Malki nu. Malki dada kwa Ad-di nu. Addi dada kwa Kusama nu. Kusama dada kwa, Almadama nu. Almadama dada kwa Iri nu. Iri dada kwa Yosi nu. Yosi dada kwa, Aliazara nu. Aliʼazara dada kwa Yarima nu. Yarima dada kwa Matthata nu. Matthata dada kwa Lawi nu. Lawi dada kwa Shimʼon nu. Shimʼon dada kwa Yahuda nu. Yahuda dada kwa Yusufu nu. Yusufu dada kwa Yonanna nu. Yonanna dada kwa Aliyikima nu. Aliyikima dada kwa Malaya nu. Malaya dada kwa Minana nu. Minana dada kwa Matthata nu. Matthata dada kwa Nathan nu. Nathan dada kwa Dawuda nu. Dawuda dada kwa Yossa nu. Yossa dada kwa Abida nu. Abida dada kwa Buʼaza nu. Buʼaza dada kwa Salmuna nu. Salmuna dada kwa Nahoshina nu. Nahoshina dada kwa Aminadaba nu. Aminadaba dada kwa Arama nu. Arama dada kwa Hasruna nu. Hasruna dada kwa Farisa nu. Farisa dada kwa Yahuda nu. Yahuda dada kwa Yakubu nu. Yakubu dada kwa Ishaku nu. Ishaku dada kwa Ibrahim nu. Ibrahim dada kwa Tarah nu. Tara dada kwa Nahura nu. Nahura dada kwa Saruja nu. Saruja dada kwa Raʼuwa nu. Raʼuwa dada kwa Falaju nu. Falaju dada kwa Abiru nu. Abiru dada kwa Shalahu nu Shaluhu dada kwa Kinana nu. Kinana dada kwa Arfakahada nu. Arfakahada dada kwa sama nu. Sama dada kwa Nuhu nu. Nuhu dada kwa Lamaka nu. Lamaka dada kwa Matushalaha nu. Matsuhalaha dada kwa Anuhu. Alnuhu nu dada kwa Yanda nu. Yanda dada kwa Mahalailu nu. Mahalailu dada kwa Kanʼana nu. Kanʼana dada kwa Anesha nu. Anosha dada kwa Shitu nu. Shitu dada kwa Adamu nu. Adamu dada kwa Shekwoyi nu.
LUK.4.1+LUK.4.2	 Nsayi Yesu woi dna gni n zafu wa fa Urdun wa lo zhabui, aba n Shetan bei zhin wo jaraba nyi har anyipyeiyi shinyi to woi gyi nyaho m. Mikun kwa wo gun.
LUK.4.3	Shetan wa ci wo ge, “ngye ho zhin Shekwoyi nugun nu, gna akuta ye ɓa ze buredi.”
LUK.4.4	Yesu wa dnaɓo gbe ge, “A kadna lo n litafi a nya lo n mwa n anyi ye n ɓa du bredi lo n daraja.”
LUK.4.5	Nsayi Shetan la wo wa wu Yesu anyi ye vinya n sai gmanyi. 
LUK.4.6+LUK.4.7	 Shetan wa ci wo ge, mi ɓa gaho abegyi ye vinya n ɓa darajai ɓe ntuge ɓa zhi emi nya nu, ndai n ha yashi ha gami mwa-mwa.
LUK.4.8	Amma Yesu wa dna ʼɓo gbe ge, “A kadna n Littafi dole nu ya ga Shekwoyi mwa-mwa gmanyi.
LUK.4.9+LUK.4.10+LUK.4.11	 Nsayi Shetan wa lo n woi n Urushelima wa tuwo n aduwa nyakun ʼshe wa cige, “Ndai ho zhin Shekwoyi nugun nu, gye agnana zhi n ʼkni. Gama aka dna n litafi ge, Shekwoyi ɓa tnu n wo amalaika yi ɓa gni ho, n nabai to ha viya zhi n kni m.”
LUK.4.12	Yesu wa ciwo ge, “Littafi kuda njesun, ‘To dna Shekwoyi oho Dagayi jaraba banza nya m.’ ”
LUK.4.13	Sanu Shetan ɓei ku jaraba zo wo zhin wa fa Yesu, n sai fyewyi wa lo wo nya.
LUK.4.14	Nsayi Yesu wa jeze lo Galili n nunu yi n Zafun yi. Nsai-sai aza ku wo laɓa. 
LUK.4.15	Zaho-zahoi wa ci Yesu ntu n wo waʼazi ɓo n aduwa nyakun.
LUK.4.16	Sanu n wo ɓei ɓe Nazarat aba n wo ɓei mwa nyi, wa lo dna nɓa aduwa nyakun shi wo zhin wa shin aba n Shetan ɓei zhin wo jaraba nyi zhin. Wa laka gni ntuge wa ba littafi.
LUK.4.17+LUK.4.18+LUK.4.19	 A gawo Anabi Ishaya Littafi. Wa guya n aba kwa ci ge, “Shekwoyi Zafun kpe lo n mi. Gama wola mi kni ntuge ma da nabari manayi. Wo la mi tnu ge ma ka aza gna, n ʼɓa bugba to nkala yi lo m. Wola mi tnu ma da ge ma ka aza gna, nʼɓa bugba to nkala yi lo m. Wola mi tnu ma da ge a ɓa lo a kurkuku da ya, ma gu awyebuayi awye ya. Aza nɓa filo n azado kalkashi kwa a kun baya njesun, ma da ge Shekwoyi la shiri zhin, wa tu zaho-zahoyi anabarka n ɓa ɓe owo aba.”
LUK.4.20	Wa kun Littafi yi wa ga oza n wo ɓei gawo nyi, wa sase. Aza vinya kwa ɓa ku atnubua ya gawo. 
LUK.4.21	Nsayi wa cige, “Nnai ye aɓedaye ku nu.”
LUK.4.22	Aza nɓa ɓo fi ɓo vinya ɓa daɓo, cei woɓa shi wo daɓo n wo. Ɓa ci ge Ashe Owo nu to zhin Yusufu nugun?
LUK.4.23	Nsayi wa ciɓa ge kpekni fya gnami ɓeda yi konu nge “ngye gbisi kpe amishe shigbe ko zhin kohin.” Ko awyega ge, “Kni nu zhin ho ta zhin aɓo wowoyi n ho ayi ngye she ho ɓa zhin n Kafarnahum nyi ma? 
LUK.4.24	Amma ma cifye ge Anabi ho to lo n wo n mwa-mwa yi dna n wa ayi m. 
LUK.4.25+LUK.4.26	 Misali fye palo shi anabi Iliya ɓo zhin ɓo wowoyi, ntuge wa bma nyigbayi zhin n Zarefat nyi. Wo ɓo gmi n Zidom nu. Amma fye kpelo ge anyigbayi ɓo nyi n mwa, n ɓa ɓei ye bmazhin n mikun sayi, gama ato ɓei zhi ogma m har aye ngnu ata. Mikun kwa ku aza wan. Amma ato ɓei tnu n Iliya yi n ɓa aba m. 
LUK.4.27	Ko kwa zhin Elisha nubwo, n wo ɓei ka Naʼaman gna n wo kuturu nyasan nyi. Naʼaman ɓei gmi n Siria nu. Kni nu ɓei zhin to Elisha lo a Yahudawa ba nu ma?”
LUK.4.28	Aɓedaye ɓa zhin ɓa, ɓa gyi minagyi. 
LUK.4.29	Nsayi aza kuka zhi n na bai, ɓa wan Yesu ɓa lo n woi n epe she, n na bai ɓo shewoya fi n bwo. 
LUK.4.30	Amma wa zan-zan dna nɓa tan-tasin wa fa ɓa zhi ɓo.
LUK.4.31	Wa jeze lo Kafarʼnahum n Galili, woi zhin waʼazi ɓo n Satiwyi. 
LUK.4.32	N ya ce, aza zhin mamaki n aɓei nwo ɓo da. Gama wo ɓei da ɓo ngye oza nu n wo kpe gaiciya ye. Woto ɓo zhin woi cige wa kawo-wo nu m.
LUK.4.33	N wyihoi woi dna n aduwa nyakun woi wu nya, ozaho n wo ɓei n alijenu fi, wa la woi yi Yesu woi ci ge, 
LUK.4.34	“Yesu Nazaratiyi, ho la ɓe ntuge ha gayi wahala. Suku-suku lo ho nya. Yita ye lo ya zhin nyaho n hoi m. Ai mi kpe ho ye lo. Oho nu zhin Shekwoyi Gyi-gyi-yi nugun.”
LUK.4.35	Yesu wa zun wo ɓeda ya, wa ci alijenu yi ge, “La ce pi, gmiɓe.” Nsayi-sayi alijenu kwa she zayi ya zhi n kni, to kwa tu wo oci m Aza ɓei zhi n mwa ɓai gyeɓo.
LUK.4.36	Ceʼa wo ɓa sosai har ɓa nyage, “Kni nu dna n zaye ɓeda har alijenu ɓai vi wo ɓo a?” 
LUK.4.37	Nabari yi kwa laɓa ngye gbe-gbe-na, har aku wo laɓa vinya.
LUK.4.38	Sanu n wo ɓei fa aduwa nyakun n wyiyi, walo Siman Puwa. Nɓo, wa gye Siman yezhi dna n zezebi yi. Azaʼɓa Yesu ge wo ka wo gna.
LUK.4.39	Sai Yesu wa daɓo n ze-zebi yi kawai, nsai-sai wa gwo kagna. Wa lakala wa zhin ɓa nyagyi ɓo.
LUK.4.40	Nwyesheyi, Anyasan yi n ɓa ɓo fi n zhi yi nyi, ɓa kunɓe vinya. Azaho ai ɓe n ɓai. Ɓa ɓe Yesu aba, wa kpe ɓa bwa har ɓa ku lafiya bwa oɓa vinya. 
LUK.4.41	Azaho ɓei n alijenu yi fi, amma Yesu wa kun ɓa ya. Alijenu yi ɓei ci ge, “Ho zhin Shekwoyi ʼɓi nu.” Yesu kwa wa gnaɓa ge ɓa ku ce pi, ntuge ɓa ɓo kpe ge wo zhin Kristi nu.
LUK.4.42	N labmi yi wa lo zhabui. Aza zan wo zanyi laɓa. Sanu n ɓa ɓei gye wo ɓa gyiwo wye n nabai to wa fa ɓa m. 
LUK.4.43	Amma wa ciɓa ge, “Ko zhin dole nu ma zhin waʼazi Nabari manayi ye nya n abado ce. Gama ce na zhin ma ɓe.” 
LUK.4.44	Ntu cenu wa zan-zan laɓa woi zhin waʼazi n aduwa nyakun n Yahudiya vinya.
LUK.5.1	N wyihoyi woi gni woi zhin waʼazi n nuwan zundna gbe n na yi ko ge Genesarit nyi, aza ɓe dawo n mwabegye ntu ge ɓa wo Shekwoyi ɓeda. 
LUK.5.2	Yesu wa gye aya ho ngun aba, n nuwan gbe. Anyada ɓei fi ɓai zhan awyisala wan nya ya. Aza to ɓei fi n ya m. 
LUK.5.3	Sanu Yesu ɓo lodna n ya mi, wa nya Siman nyada ɓo n nabai wa lo nkoi vivi n nuwan ʼgbe, n nabai n wo ɓami wa daɓo n nazayi dai-dai.
LUK.5.4	Sanu n wo ɓei ku ɓeda zoda wa gna Siman ge, “Lo aba nko loloyi lo hoi she aburiji. Hoɓa wan abmiya n mwa.”
LUK.5.5	Siman wa ciwo ge, “Shekwo mwasa, ai akuyi ɓe nu zhi. Dna n sukwo vinya, yi to mi yi wan nyaho-nyahoi m. Amma she ho ku gna ge yi zhin nyi, yi ɓa tumwi ya gye.”
LUK.5.6	Sanu n wo ɓei zhin lonu, owo aburiji ʼwa abmiya n mwa har ɓai saya. 
LUK.5.7	Ba yi oɓa zaje ntuge ɓa bma ɓa zhin. A kole-kole yi ngun aba, ɓaku nu n na wyesalai, har ngye ɓa shin fi n nuwan.
LUK.5.8	She Siman Bitrus ɓei gye ɓo kwa zhin, wa ce ako-ko shi n Yesu aba wa cige, “Dagayi, fa yi ha lo ho nya mito kunce lo ma gni n ho aba m.” 
LUK.5.9	Gama Siman n wa ʼzajeyi, ceɓo wo ɓa n awyesala n ɓa ɓei wan nyi. 
LUK.5.10	Siman azaje wato Yakubu n Yohanna yi a Zebadi aɓi ca wo ɓa ce. Yesu wa ci ɓa ge, fye to wo dna m, gama fye ɓa zhin aza-wan yi nu nsayi (ɓa ɓe maɓa.)
LUK.5.11	Sanu n ɓaɓo kun nuwan kwa ɓa fa aza vinya ɓa vi Yesu nsa-sayi.
LUK.5.12	Nwyihoi Yesu dna n zhi ho, oza ho n kuturu nyasan yi, kwoi lawo mwa so-sai wa gye Yesu. Wa miya zhi n kni wa gyi Yesu wye nge wo kawo gna. Wa ci Yesu ge, “Dagayi, Suku-suku kami gna sarai.”
LUK.5.13	Yesu wa tabwaya wa towo bwa. Wa cige, “Milaye, la kagna n nyasan ve.” Kuturu nyasan yi kwa fawo Nsai-sayi.
LUK.5.14	Yesu wa gna wo ge, wo lo to wa da laɓa nya nkwo ku zhin m, n nabai a pirist ɓa dna wo wye. Wa ci Kuturu yi ge lo hoi zhin sadaka ntu kagna ɓo shi Musa owa da. Deye ɓa wu zaho-zahoi ge lalle ho la kagna. 
LUK.5.15	Nabari ye kwa laɓa npye-pyei har aza ɓa ɓe n mwa ntuge ɓa wo owo waʼazi a ka ɓa gna n jesun. 
LUK.5.16	Amma Yesu ɓei zhin wa wyiya cici wa lo zhabui ntuge wa zhin aduwa.
LUK.5.17	Nwyihoi sa nu Yesu ɓo gni woi wu aza nya, a Yahudiyayi atukwoda ho ɓedo a Farisiyi ɓa ɓe ɓa ku sase zhi vivi (aɓei zhin ai gye ngye azayezhi ye ɓo kun n akauye nu n Galili, n Yahudiya yi, har ma n Urushelima yi.) Yesu kwa wo ɓei nunu yi n iko kagna nya yi.
LUK.5.18+LUK.5.19	 Kni ɓa zhia! Sai azaho ɓai zabmazhi latu n pece, ɓai ye ɓa duya to ɓa min. Sai ɓa gun kpe n nyakun she. Ɓa kma nyakunya ɓa shin wo ɓe cei aba Yesu ɓei gni nyi.
LUK.5.20	She Yesu ɓo gye ɓa gaiciya ga wa cige, “Emi nugundo aku gafara zhin ho.” 
LUK.5.21	A farisiyawa yi ɓa kuka zhi n minagyi yi ɓa cige, “Zeye gye ge wo zhin nyikado na? Ai deye zhin laifi dnagmayi nu. Zaho-zahoyi ta mi wa zhin za gafara m, sai Shekwoyi gmanyi.”
LUK.5.22	Yesu ɓo ku kpe anya ʼɓa zhin nubo ncei. Wa nyaɓa ge, “Kni nu na zhin koi ze laifi dnagmay a? 
LUK.5.23+LUK.5.24	 Omi, oza tnu-tnu yi (Kristi) mi ikoi lo ma zhin aza gafara n anyi ye. Amma ntuge ma wu fye ge mida gaiciyanu mi ka nyasai ye gna.” Nsayi wa gna zabmazhi yi ge, “Ku ha pece ha lo api gama hola lafiya bwa.”
LUK.5.25	Nsai-sayi kwa zaho-zahoi gni woi gye zabmazhi ʼgye a gnana wa ku a pece wa lo api woi ci Shekwoyi. 
LUK.5.26	Zaho-zahoyi n wo ɓo gni ɓo wa ce ndna woyi, sai ɓa ci Shekwoyi ɓai cige, “Yi ku aɓo wowoyi gye n naiye.”
LUK.5.27	Sanu n Yesu ɓei fa zhi yi, wa gye gadu goyi sasetu woi gwo gadu, (a gadu goyi ɓo zhin aza gyifi yi zanu.) Ai yi wo ge Lawi. Yesu wa ciwo ge, “Ɓe ha ze mi bara.” 
LUK.5.28	Nsai-sayi, Lawi wa lakala wa fa nyaho-nyahoi wa vi Yesu.
LUK.5.29	Sai Lawi wa yi aza nyagyi-gyi n wo puwa. Wo ɓei yi ko ntuge wa wu Yesu owo agmada nu. Lawi ɓei la owo anugnudo yi n na zai mwabegye njesun.
LUK.5.30	Amma A Farisiyi ɓa gyi minagyi sosai. Ɓa nya owo abara ɓo, nya kwo zhin wo gyi nyagyi n laifi da yi lonu.
LUK.5.31	Yesu wa ciɓa ge “ai oza n wo n nyasai owo nu zan shigbeda zanyi, to ge oza n wo lafiya yi m. 
LUK.5.32	Emi ɓe mwi nu ge ma yi alaifida, ɓa fa ʼɓa laifi, amma toge ma bma aza zhin nɓa ta kpe lo ge ɓa zhin alaifida nu m.”
LUK.5.33	Afarisiyi ɓa je ɓo nya, nya kwo zhin Yesu abara ɓai gyi nyagyi maimakon ɓa zhin azumi. “Ɓa cige Ai Yohanna abara ta gyi nyagyi lo m. Ɓa ce ɓai zhin aduwa nu kawai. Amma kni nu zhin oho abarai ce ɓai dagma nuʼa?”
LUK.5.34	Yesu wa nya ɓa ge. “Oza nwo dagma wo zhin wa zhin azumi? Aza nɓa zhin amula ʼɓa nugundo ɓa zhin ɓa zhin ntna nyagyi? 
LUK.5.35	Amma osa ɓelo n na ɓei wu mula ɓa n sayi nu n ɓa to ɓei gyi nyagyi m.”
LUK.5.36	Nsayi Yesu wa zhin misali ge, “Ata zhin a la eje woi-woyi a ci eje ko-kwoi n cei m, gama eje kwo-kwoyi ta mi n woi-woi shi m. Kwo ta da wye-gyen ma. 
LUK.5.37	Njesun ata zhin a fi oje woi-woyi n apa kwo-kwoyi m, gama oje woi-woyi ɓa sa apa kwo-kwoyi ya har kwa zeya zhi laɓa. 
LUK.5.38	Ko zhin dole nu a fi je woi-woi n apa woi-woi ce. 
LUK.5.39	Amma eza to lo m n wo ku oje kwo-kwoyi sin, n wo cei pma wa je woi-woyi si m. Ɓa zhin ɓa cige, ‘Zokwo kwo-kwoyi gna bmiya.’ ”
LUK.6.1	Nwyihoi n Satiwyi, sanu Yesu n wo abara yi ɓei duya n awyizhin, ɓa bma awyi tukwo ɓai wuya ɓai gyi. 
LUK.6.2	Amma A Farisiyi ho ɓa cige, “deye kwoto wulo dai-dai m. Ai oho abara lo ɓai do wyi nu. Ko to bmiya lo a zhin lonu n Satiwyi m.” (Wato oɓa sun-sun wyi nu.)
LUK.6.3	Yesu wa ci ɓa ge, “Fye to shin ba n litafi nya n Dawuda ɓo zhin ɓedo n wa zai, sanu miknu ɓo gun ɓa nyi ko? 
LUK.6.4	Dawuda ɓo lo dna n tent, wa la bredi nkwo ɓei tu n Shekwoyi abye nyi wa gyi kwo. Ɓedo n waʼazai. Ai deye toɓo bmiyan ko?” 
LUK.6.5	Yesu wa je ɓa gna ge, “Omi nu zhin Satiwyi ye Dagayi.”
LUK.6.6	Njesun n Satiwyi dohoi Yesu dna n ɓa aduwa nyakun woi wu ɓa nya. Oza ho wa ɓe dna ɓo ce n bwai sha-shayi. 
LUK.6.7	A farisiyi ɓedo na malami ɓa shiwa wye zun ɓa gye kwo wo ɓa ka zayi gna n wyihi. Gama ɓa ɓei ce pma ɓa bwa nyaho nwo tukwo.
LUK.6.8	Amma Yesu ɓo kpe oɓa bugba ye sarai. Wa ci nyasan yi ge “ɓe ha gni ya, zaho-zahoyi wa gye ho.”
LUK.6.9	Nsayi Yesu wa ci a Farisiyi ɓedo n na malami ge, “Mi ce pma ma nya fye ɓoho. Ko bmiya lo oza zhin ɓo manayi n Satiwyi, kwo kwa ɓo nukwoyi? Ko bmiya lo a gni oza wyewyeyi kwo kwa a wu kwo?”
LUK.6.10	Wa shi ɓa wye laɓa wa ci za yi ge, “ta oho bwa ya.” She wo ɓei ze zhin lonu kwa wu dai-dai. 
LUK.6.11	Sai a Farisiyi ɓa gyi minagyi sosai. Har ɓai ye ɓa wuwo.
LUK.6.12	Nwyihoi, Yesu wa lo epe sepa wa zhin aduwa har efye kwa gyi. 
LUK.6.13	N labmi-la bmi yi, Yesu wa yi owo aviyi zhi, wakni owo abara nnabai ɓa knusun n woi.
LUK.6.14+LUK.6.15+LUK.6.16	 Oɓa ye nyi, Siman (a jewo yi ge Bitrus) Andrawus (woɓei zhin Siman zado nu) Yakubu, Yohanna, Filibus Barthamiw, Matta, Tomma, Yakubu (Alfeaus ɓi) Siman (wo ɓei dna n na za kampani nɓa gyi ʼBe nyi) Yahuda (Yakubu ɓi) ɓedo Yahuda Iskariot (owo nu ɓo kun Yesu).
LUK.6.17+LUK.6.18	 Sanu n ɓa ɓei shin ɓe n epe yi, ɓa ɓe sarari ho kwo shiko nyi ɓa ɓei ye kpe n pe nu, owo abara ɓe vivi n woi. Aza n mwa-begye ɓa shewo kna njesun. Gama aza ɓo la kun ɓe n nabai gbo-gbo. Ɓa kun n Urushelima, Tayor Sidom yi n na bai a ka ɓa gna. Wa kun alijenu ya n naza mwa njesun. 
LUK.6.19	Ezaho-zahoyi ye wa to wo bwa, gama sanu n ɓa towo bwa ɓa kagna.
LUK.6.20	Nsayi wa gna owo abara ge, “Fye dagma nfye to nyabwai yi m, gama Shekwoyi be mi zhin fye nyanu. 
LUK.6.21	Fye dagma of ye amikun da gama nubo ɓa fufye. Fye dagma ofye abwiciyi, gama osa ɓelo n fye ɓei masan sosai. 
LUK.6.22	Fye dagma of ye n naza ta yefye yi m, ɓai kpe fya gye ɓai da aɓo nukwoyi doho-dohoyi ntuge fye vi mi. 
LUK.6.23	Fye dagma sosai gama fye ɓo bwa lada dnagmai n She mi. Ai ɓaɓo zhin anabawa kwo-kwoyi n lo nu nu.
LUK.6.24	“Amma anyabwa yito n bugbafu yi io m, gama ɓa ku agmada pma bwa ya.
LUK.6.25	“Ba wye-wyeyi lo n saiye, amma miknu lo kwoi pmi ɓa na bye. Oɓa san ma ɓei la ze bwici. 
LUK.6.26	Njesun bugbawu lo na ʼzayi na ciɓa n saiye nyi, ntu ge azhin a ci anabi katai nlo nu-nu ci ci.
LUK.6.27	“Fye wo ofye viyan, fye ye nfya nuwuyi, fye zhin ɓa aɓo manayi. 
LUK.6.28	Fye zhin aduwa ga aza nɓa ta ye fye m, nge Shekwoyi wo tu ɓa anabarka.
LUK.6.29	“Oza nu wa dnaho agnayi pmi, ha jewo ɓayi ga. Oza nu wa gwoho gbedo, ha gawo bace ɓedo. 
LUK.6.30	Ga ezaho-zahoi enya n wa nyaho kwo ɓo. Sanu na gaho nyaho njesun, to ye ge ha jekwo gwo m. 
LUK.6.31	Zhin aza ɓo she ho cei pma ɓa zhin ho ce.
LUK.6.32	“Fye gye ge kwo bmiya lo fya ye aza nɓa ɓa ka fye ye kawai? Kni lada yi nu nfye ɓa bwa? Ai a Shetan da zhin ɓa zhin lonu. 
LUK.6.33	N fya ye aza nɓa ye fye ce mi gye ɓe mana bo? Ai a Shetan da zhin ɓa zhin lo nu ce. 
LUK.6.34	Nfya ga azanu gyiwye mwi kawai n ɓa ɓami ɓa gba fye ta, mi gye ɓe mana o?
LUK.6.35	“Fye ye efya nuwun yi, fye zhin ɓa ɓe manayi, fye gaɓa nyamwi to ha gni hoi gye ge ɓa ɓa je ho gba m. Nsayi nu n ho lada ɓa mwa n she mi, fye ɓa ze Shekwoyi aɓi, gama wo zhin aza nɓa ta zhin godiya m ɓemanayi njesun n azai n ɓa zhin aza nukwoyi.
LUK.6.36	“Zhin kokari ha wu aza yeye she oho dada eshe nya zhin wa wu nyi. 
LUK.6.37	To gyi aza kutu-kutu m, ko kuwa ha da za ɓo nukwoyi m. Gama ko ɓei bwa jeze kpe ho nu. Zhin aza ɓemana ɓahin ɓa zhin ho ce. 
LUK.6.38	Gama n ha ga, hoɓa bwa. Ho ɓa bwa lada n mwa oho mudu ɓa nu har koi knaya. Mudu n ha mwi n cei a ɓei ka ho mwi n koi nu.”
LUK.6.39	Yesu wa ga ɓa a misali ye, “Wyebuayi ta mi wa bma wyebuayi do zhi m, tile ɓa kaya fi nbwo n gnisun. 
LUK.6.40	Eza ɓa kpe nya ye ndu wo malami? Amma wo ɓa mi wa tumwi har wa ze ngye owo male ce.
LUK.6.41	“Kni nu zhin hoi la damu ntu obyasukwo ɓo n kwo dna lo n ho ʼzado wye nyi, hoi gnilo n shiwan knunu yi dna n ho nya?
LUK.6.42	“Ho ɓa mi nwuna ha gna ho zado emi zado fa ma gmi ho byasukwo ya nho wye, to hoi mi ho gye shinwan-knunu nkwo dna nho wye nyi ma? Zakwocednai, la Shinwan knunu gmiya nho wye kpa, ha mi ha gye wyeba sarai, ha gmi ho zado byasukwo ya nwo wye.
LUK.6.43	“Shinwa manayi ta mi kwa ga ampanyi nukwoyi m. Shinwa nukwoyi kwa ta mi kwa ga ampanyi manayi m. 
LUK.6.44	Azhin a kpe shinwa i manayi ye nkwo gyi-gyi nu. Ata taba a gye shinwa manayi n gyikpe n aknawuyi m. 
LUK.6.45	Oza manayi zhin wa zhin aɓo manayi. Aɓo manayi zhin ɓa knu n wo bugba nu. Oza nukwoyi kwa wa zhin aɓo nukwoyi. Ɓa kun n wo bugba nu ce. Nya kwo dna bugba a zhin a gye kwo nɓeda.
LUK.6.46	“To, kni nu zhin fyei yi mi ge, ‘Shekwoyi’ to fyei vi mi ɓeye ma? 
LUK.6.47+LUK.6.48	 Oza ho-zahoi nwa ɓe maba wa wo mi ɓeda har wa zhin kwo, wo wu ngye oza nu n wo mi nyakun tu napma. Sanu nase ci ncei, kwo ta shashan gama kwo mi gni lo sosai.
LUK.6.49	“Amma aza nɓa wo mi to ɓai zhin biyaya m, ɓa wu ngye aza nu n wo mi nyaknu ntna fandeshe manayi. Sanu n ase a ci n cei kwo zhin kwa miya butuu.”
LUK.7.1	Sanu Yesu ɓei ku waʼazi zo zhin wa jeze lo Kafarnahum.
LUK.7.2	Nsayi kwa soja bara ho dna nyasan yi sanwo, har ngye wo ɓa fi. Soja yi ɓo zhin kaptin nu. 
LUK.7.3	Sanu kaptin yi ɓei wo Yesu ɓo wa tnu a Yahudiyi atukwoda ge a yi Yesu ɓe cei. 
LUK.7.4	Ɓalo ɓa gyi wye ge Yesu wo ɓe wa bma zhin. Gama Kaptin yi ɓo zhin za manayi nu. Ɓa cige, Ngye oza lo woiye bmazhin, to zeye dudu lo. 
LUK.7.5	Gama wo ye a Yahudiyi sosai. Har ma wola aduwa nyakun mi yi.
LUK.7.6+LUK.7.7+LUK.7.8	 Sai Yesu wa lo n ɓai, amma kafin ɓa si puwa yi, Kaptin yi wa je aza tnu ge woto ɓe mi puwa m, gama mito kun ce lo m. Da ɓo kurum emi ʼɓi kwa wo a kagna. Mi kpelo ntuge mi zhin za nu n wo dna na za sinta. Amma aza filo n mi sin-ta ce. N ma cige, lo sai ɓa lo. N ma cige ɓe, sai ɓa ɓe. N maci ema ɓara ge zhin deye, sai Ba zhin. Ntu cenu, daɓo kurum omi fyenu ɓa kagna.
LUK.7.9	Yesu ɓo ku mamaki zhin. Wa cige mi to shin zagye n Israila mi n gaiciya ga ye pya yi m. 
LUK.7.10	Sanu Kaptin anugundo yi ɓei jeze ɓa gye fyenu yi la kagna.
LUK.7.11	Esa fyewyi Yesu n wo abara yi alo Nain. Aza ɓa vi wo n mwa sosai. 
LUK.7.12	Ɓasi ezhi yi ai lo nzai o bi. Eɓi n wo ɓei fi nyi kwa owo ya toɓo ndohoi shan sun m. Aza viwo n mwa ɓai cibwi.
LUK.7.13	Sanu n Yesu ɓei gye wo, wa wo wo sun-sun, wa ci wo ge, “to zhin bwi ci m.” 
LUK.7.14	Nsayi wa lo wa to zafi bwa, azafi layi ɓa ku kpe zhi. Yesu wa cige, “samari, wye-wyeyi ko jezebɓe da ho.”
LUK.7.15	Eɓi yi wa laka sase woi daɓo n nazai n ɓa ɓei zhin ɓo nyi. Yesu kwa wa ga owo ya wo.
LUK.7.16	Odna wo aza sosai. Har ɓa cige, “Anabi dnagmayi la e ya ba.” Yi ku Shekwoyi iko gye n naiye.
LUK.7.17	Nabari yi kwa busi laɓa n Yahudiya har koi lo aknido.
LUK.7.18	Yohanna abara kwa ɓaku aɓoye wo vinya n Yesu ɓei zhin nyi sanu n ɓa ɓo gna Yohanna aɓoye. 
LUK.7.19	Yohanna wa tnu aza ngun aba nge ɓa lo ɓa nya Yesu ge, “Oho nu zhin Masihu (Kristi) kwo kwa yi tu awye na bye a?”
LUK.7.20+LUK.7.21+LUK.7.22	 Aza yi ɓei lo ɓa gye Yesu gni wo ka anyasan gna. Aza bmazhi, awyebua yi, woi knu alijenu ya njesun. Sanu n ɓa ɓei nya Yesu bo, wa ciɓa ge, “Fye lo fye gna Yohanna ʼɓo fye ku wo, fyei ku gye n naiye. Azabmazhi zan-zan lo daidai. Awyebuayi gye wyeba. A Kuturu da ɓai kagna sarai, atnubua-gunayi wo ɓeda lo sarai. A zafi la jeze ɓe. Aza nɓa to nyabwai kwa ɓaku nabari manayi wo. 
LUK.7.23	Fya ciwo ge anabarka tulo nza n woto fa mi gaiciya ga ɓo m.” 
LUK.7.24	Sanu n ɓa ɓei la kukala Yesu wa daɓo n Yohanna tukwo ge, “Fye ɓei lo fye gye nyikado nu n Yahudiya zhabuiʼa? Agbe-gbe n ose ci kwoi pmi ɓa laɓa? 
LUK.7.25	Fye ɓei gye wo n naje manayi kpe aje anakoi? Awo! Ai aza n ɓa dagma ɓa fi nsu puwa nu to ge n zhabui m. 
LUK.7.26	Amma fye ɓei gye anabi nu? I oza ndu anabi kwa. 
LUK.7.27	Littafi dwo nu ɓo sanu n kwa cige, ‘Miɓa tnu emi barayi n ma bye n nabai wa zhin zokwo gami.’ 
LUK.7.28	Shi anyi shi, zaho-zahoi to lo n du Yohanna m. Amma kwo oza n wo zhin Kmaknayi n ʼshe mi wo du Yohanna lo.” 
LUK.7.29	Aza n ɓaɓei wo Yohanna waʼazi kwa ɓa ku ye ge Shekwoyi ɓeda bmiya lo. A kuɓa zhin baptisma vinya. 
LUK.7.30	Aza n ɓa ɓei ce kurum ɓanu ɓei zhin a Farisiyi n amalami. Ɓato ɓei ye Shekwoyi zokwo m. Cenu ɓei zhin toɓa ye Yohanna waʼazi m.
LUK.7.31	“Mi ɓa da gena n azaye pya tukwoʼa? Mi ɓa mwi ɓado n kni ya? 
LUK.7.32	Ɓa wu lo ngye aɓi nu kawai n ci aje ge ‘Ho ta ye amula wyefan lo m, ho ta ye azafi wyefan lo m.’ 
LUK.7.33	Gama Yohanna to ɓei zhin woi gyi nyagyi m. To woi sin ejem, amma fya ci ge ‘Ai wola cenya.’ 
LUK.7.34	Amma ma ɓe mi gyi nyagyi mi sin nya sisin. Fyei cige Wai zeye milo gyi, woi milo n sin, woi n na nugundo kasayi lo. 
LUK.7.35	Amma fye kpe ge nya fye danyi, koto lo-lo m.”
LUK.7.36	Farisiyi ho wa yi Yesu ge, wo ɓe wa gyi nyagyi n wo puwa. Yesu kwa to wa naɓo m. Sanu n ɓa ɓei sase ɓai gyi nyagyi. 
LUK.7.37	Nyikwozaho karuwa wawo ge Yesu dna lo ɓo. Wa ɓe n nyiknu dnagmayi shi n turare nufi. 
LUK.7.38	She wo ɓei lo dna n nyakun, wa ce ako-ko shi n Yesu aba woi cibwi. Owo awyenyi kayakpe n Yesu apita. Wa wun ya n wo tukwoyi. Wa zhin Yesu apita sunba wa ze turare ya kpe ɓa.
LUK.7.39	Sanu n Farisiyi yi n wa yi Yesu nyi, ɓei gye lo nu. Wa gye karuwa n wo shi-shi lo nyi wa ci fi n wo bugba ge, “deye kwa wu pei-pei ge Yesu to zhin anabi nu m. Gama agnage Shekwoyi na tnuwo, wo kpe nyikwoza za ye pya ye n wo shi.”
LUK.7.40	Nsayi Yesu wa dnawo tunani ɓe gbe ge, “Siman mi ei pma ma gna ho ɓoho.”
LUK.7.41	“Oza ɓo nyi woi ga aza ta. Wa ga zaknayi ₦3,332. Waga zabayi ₦332. 
LUK.7.42	Amma aza ngun abayi to ɓai mi ɓa gba nyada owo agyiwye ye m. Ntuce nu waku gafara zhin ɓa. Ho gye lo ngye. Nyikanu ɓei gna agmada n ɓa miʼa?” 
LUK.7.43	Siman wa cige, “Mi gye lo ngye zayi nu n wo ɓei ce shi ₦3,332 nyi.” Yesu wa ciwo ge, “Ho kuda dai-dai.”
LUK.7.44	Nsayi Yesu wa ci Siman ge, “Ho ku gye nyikoye n wo shin nyi, sanu ma, lodna n ho puwa ho to gami nuwan ge mi zhan apita m, amma wo la ɓa zhanya n wo awyenyi, har woi la ɓa wuya n wo tukwoyi. 
LUK.7.45	Ho to zhimi sunba m. Amma woku sunba zhin ma pita i tunyi sanu ma loɓe nyi. 
LUK.7.46	Ho to gami omi shin-shin yi m, amma wola turare nakwoyi zekpe ma pita. 
LUK.7.47	Ntuce nu owo alaifi nɓa mwa lo nyi, aku gafara zhin wo, gama wo ye milo n mwa. Amma oza nazhiwo gafara fyewyi owo yeye bwasun fyewyi nu ce.”
LUK.7.48	Nsayi Yesu wa ci nyikwoyi ge, “Aku gafara zhin ho.” 
LUK.7.49	Aza nɓa ɓei kpe ɓai gyi nyagyi n woi nyi ɓa ci ge, “Zeye gye ge wozhin nyikado nu woi zhin aza gafara laɓa?”
LUK.7.50	Amma Yesu wa ci nyikwoyi ge, “Oho gaiciya ga la ho gni, lo n lafiya yi.”
LUK.8.1	Esa to ɓei shan mwan Yesu wa laɓa n Galili a zhi woi gna ɓa Shekwoyi bemi ɓeɓe ɓo. Wo ɓei gni sun n wo abarai awo cei ba. 
LUK.8.2	Anyikwoza ho ɓei nyi ce n woɓei knu alijenuya n ɓa kwo kwa n wo ɓei ka ɓa gna nyi Maryamu Magadaliya ɓo nyi (Yesu ɓo la alijenu knaya nwo ngu tnaba) 
LUK.8.3	Yuwannan Chuza nyikwo ɓo nyi ce (Chuza ɓei zhin Hiridus manaja nu woi dna esu puwa wye.) Susana ɓei nyi n nazai mwa nɓa ɓo zhin ɓai ga Yesu nyaho ntuge kwa bma wo zhin (ngye a gyiwye.)
LUK.8.4	Nwyihoi Yesu wa ga aza misali ye n ɓa ɓei cei pma ɓa wo owo ɓeda nyi.
LUK.8.5	Ozaho ɓei nyi wa lo ofwa ntuge wo bye anya. Sanu n wo ɓei lo adoho ɓa kaya zhi n zokwo, akpe ɓa pita, alu ɓa Ba ku ɓa gyi. 
LUK.8.6	A doho ɓa kaya zhi n kni ho amma ekni yi ɓo na kutayi. Sanu nkwo ɓei la pa kwa ku fi gama ekni to ɓei nyi daidai m. 
LUK.8.7	Adoho ɓa kayafi n a knawuyi, sanu n ɓa ɓei pa aknawuyi ɓa ɓa gyice. 
LUK.8.8	Amma adoho ɓa kayazhin n kni manayi. Nyabye ye ɓo pa kwa zhin ampanyi sosai. (Sanu nwo ɓei da misali ye wa cige), “Oza n wo n tnubuaʼi lo, to sai wa wo.”
LUK.8.9	Owo abara ɓa nya wo misali yi awyega ɓo.
LUK.8.10	Wa cige, “Shekwoyi la ga fye n tuge fya kpe kwo awyega ye, gama ɓa zhin ɓa wu nya n mwa n Shekwoyi ebe mi tukwo. Amma azeye n ɓa zhi n mwa nyi ɓawo lo, amma ɓata gane lo m, ngye shi anabi sapai nya ɓei da nyi.
LUK.8.11	“Okwo awyega nu nyi. Nyabye yi kwo nu zhin Shekwoyi ɓeda n aza ba. 
LUK.8.12	Zokwo yi n nyabye ho ɓei kaya zhin nyi abugba kalada nu. Sanu ɓa wo Shekwoyi ɓeda Shetan zhin wa ɓe wa kukoya to wa ye ge ɓa ga gaiciya m. 
LUK.8.13	Ekni akuta nya wu ngye aza nu, n ɓa wo Shekwoyi ɓeda amma ko ta bwa amizhi ba m. Ɓa kpelo ge ɓedayi zhin gaiciya nu har ɓa zhin ngye ɓa ga gaiciya sa fyewyi. Amma sanu n wahala ɓe, sai ɓa ta Shekwoyi zokwo ya.
LUK.8.14	“Ado n ɓa kayafi n aknawuyi nyi, ko wu ngye aza nu nɓa wo har ɓaku gaiciya ga. Amma n navun anyiʼa wyeda zhin kwa ɓa gna-gna. Ntuce nu ɓa ta mi ɓa bma zado zhin ntuge wa vi nabari manayi m. 
LUK.8.15	Amma ekni manayi wu ngye aza abugba manayi da nu. Ɓa zhin ɓa wo Shekwoyi ɓeda ɓa nyimako sosai har ɓa lo azado ncei, ntuge ɓa ka gaiciya ga ce.”
LUK.8.16	“Dna n saho Yesu wa nya ge) Nyikado shin za gye n wo dna fitila na wa kwo dna n Shakunʼa? Ai a zhin a tu fitila n aba kwo ɓa ga buzangna nu. Ata zhin a sokwo dna m. 
LUK.8.17	Deye kwa wuge nwyihoi aɓo kpe zaho-zahoi asiri ya a ɓei kun kwo wu nbmi sarai.
LUK.8.18	“Ntucenu fye zhin peceiye shi fye wolo, gama oza n wo cei lo, aɓa gawo. Amma oza nwo to cei lo m, ko odo n wo gye ge wo cei lo nyi ma, aɓei la kwo gwo wo.”
LUK.8.19	Nwyihoi, sanu n Yesu ʼya ɓedo n wa mado yi ɓei ɓe ntuge ɓa gye wo, to ɓa mi ɓa lofi nu aba n wo ɓei dna nyi m, ntuge aza ɓo zhi n mwa. 
LUK.8.20	Sanu wo ɓei wo ge ɓa zhin lo n bmi, nge ɓa cei pma ɓa gye wo. 
LUK.8.21	Wa cige, “Aza n ɓa wo Shekwoyi ɓeda ɓai zhin ko njesun, oɓanu zhin ʼmiya n mi amado yi, njesun.”
LUK.8.22	Nwyihoi n jesun Sanu Yesu n wa barai ɓo fi n oya, wa gna ɓa ge ɓa piya ntuge ɓa lo okma deyi. 
LUK.8.23	Sanu n ɓa ɓei lo wa yashi ntuge wa wan egye kafin ɓa si. Sanu n wo ɓei wan gye aseʼa ci har ɓa ku lo wahala sosai, gama ko ɓo ce fyewyi oya kwa cekun.
LUK.8.24	Balo n pye ɓa kun Yesu agyewyi ya, ɓa cige “Dagayi! Dagayi, ai yi ye ya bwi nuwan nu.” Nsayi wa daɓo n ese yi wa cige, Ese lafa ciɓo lonu. Nsayi-sayi kwa fa. 
LUK.8.25	Nsayi wa ci wa bara ge, “Migye fye gaiciya? Ceʼa wo ɓa sosai har ɓa cige, Nyikado nu zeye yi har ese koi wo owo ɓeda?”
LUK.8.26	Ɓa ku si ekma deyi. Gadarin kni nu ɓei nkoi, ai la pi Galili nuwan ya. 
LUK.8.27	Sanu Yesu ɓo gmiɓe n oya ozaho n alijenu ɓei la dami woi wa ɓe Yesu aba. Wo to ɓei njei kpe m. Avingwo nu ɓei zhin wo puwa. 
LUK.8.28	Sanu wo ɓei gye Yesu, wa ɓewyi nmwa, wa miyazhi n kni wa cige, “Ho ye ma zhin kni nu, Yesu Shekwoyi nugun duduyi? Suku-suku, to ga mi wahala m.”
LUK.8.29	Gama Yesu ɓei ku gna alijenu yi nge ɓa kun ya nwo. Alijenu yi ɓo ku nuwo sosai. Har ma wo ɓei zhin wa agma gbeya, a ye a pawo n cei wa lo zhabui dna n ɓa iko. 
LUK.8.30	Yesu wa nya alijenu yi ge, “A yi ho gena?” Ɓa ci ge, “Begye da” gama ɓa ɓei mwa begye. Ɓa ɓei fi n wo nlo dubu har ma n duya. 
LUK.8.31	Alijenu yi ɓei zhin ɓai ɓa Yesu nabai to wayaɓa fi n bwokun nyalo-nyalo nya m.
LUK.8.32	A burutu ho ɓei laɓa ɓai gyi anyagyi ɓo, Alijenu yi ɓa nya Yesu ntuge ɓa lofi n na burutu yi. Yesu wa ciɓa ge ɓa lofi. 
LUK.8.33	Nsayi ɓa fa ʼzayi ɓa lofi na burutu yi. Aburutu yi kwa ɓa busi lo epe sepa ɓa kaya fi n ʼla. 
LUK.8.34	Aburutu knayi kwa ɓa busi lo ezhi ho ɓai da nabari nya wo ku zhin.
LUK.8.35	Safyewyi aza yezhi ntuge ɓa gye nya kwa zhin, ɓa gye zayi, na kun alijenu ya nwo nyi n sasetu n ajei kpe ndna n wohin hankali. Odna wo aza n mwa. 
LUK.8.36	Aza n ɓa ɓei zhi ɓo, sanu Yesu ɓei kun alijenu ya nyi, ɓa ka za gna shi kwo ɓei zhin n wu. 
LUK.8.37	Oɓa vinya nsayi ɓa ɓa Yesu, nge wo fa oɓa yi wa lo wo nya, gama odna o ku ɓa wo n mwa. Yesu kwa wa lo dna n oya wa piya lo ekma deyi njesun.
LUK.8.38	Oza n Yesu ɓei kun alijenu ya n wo nyi kwa wa ɓe ntuge wagnilo n iYesu yi. Amma Yesu wa ciwo ge awo.
LUK.8.39	Yesu wa ciwo ge, “Jezelo oho puwa ho gnaɓa aɓe wo-woyi n Shekwoyi ku zhin ho nyi.” Ntuce nu wa laɓa n zhimi woi da Yesu iko ɓo.
LUK.8.40	N ekma deyi kwa aza gwo Yesu n agmadai, gama ɓa ɓo zhi ɓai pmi wo nu. 
LUK.8.41	Nsahi ozaho ai yiwo ge Yayirus, aduwa nyakun tukwoda, waɓe Yesu aba woi ɓa wo ge, wo gni api ɓe n woi. 
LUK.8.42	Gama owo ʼɓi gmanyi nyikwoza zyeyi 12 ɓei shi woi fi. Yesu wa du azaya laɓa, wo kun lo n Yayirus yi.
LUK.8.43+LUK.8.44	 Sanu n ɓa ɓei lo nyikwoza ho n wo ɓei ye a kawo gna, wa ɓe wa to Yesu bwa. Gama owo aye 12 nu woi kpe ami, amma wo to ɓei bwa kagna ko shiko nyi agyiwye ɓei ku wo zo, nge wo si ashigbe. Amma sanu n wo ɓei to Yesu je bwa ami yi ɓa zan wo, n sayi-sayi.
LUK.8.45	Yesu wa cige, “Nyikado nu a tomi bwa? To wa bwa za m. Bitrus wa ciwo ge, Dagayi ai aza Shekna ho lo n mwa.
LUK.8.46	“Amma Yesu wa ciwo ge, aʼa oza n wa tomi bwa nyi, wa zhin kwo woi kpe nu, gama kagna iko la gmiya n mi.”
LUK.8.47	Sanu nyikwozayi ɓei gye ɓo la kunzhi lonu, wa ɓe Yesu aba woi vin wa ce akwo-kwo shi, wa da shi kwa zhin nwu, har wa bwa kagna.
LUK.8.48	Yesu wa ciwo ge, “Omi ɓi oho gaiciyaga la ho kagna, loho nya n laifiyai.”
LUK.8.49	Sanu Yesu ɓoye gni woi daɓo n nyikwoyi aɓe wo n nabari ge Yayirus ʼɓi lafi. Ntucenu Yesu to shan damu nge wa ɓe m.
LUK.8.50	Amma sanu Yesu ɓei wo lonu wa ci Yayirus ge, “To damu, Gami gaiciya kurum. Nyaho ta zhin wo m.”
LUK.8.51	Sanu ɓa ɓei si owo puwa, to Yesu wa ye ge zaho-zahoi wa lo dna n nyakun, sai dai Bitrus n Yakubu yi n Yohanna yi, njesun n Yayirus yi ɓedo n wo nyikwo yi. 
LUK.8.52	Aza ɓo fi n mwa ɓai cibwi. Yesu wa ci ɓa ge, “Fye to zhin bwi ci m, ai wo to fi m, wo wan gye nu kurum.” 
LUK.8.53	Amma aza ɓa mawo san, gama ɓa ɓo kpe ge wola fi.
LUK.8.54	Nsayi wa la eɓi yi nbwa wa ciwo ge, “ɓinyikwoyi lakala.” 
LUK.8.55	Nsayi-sayi wye-wyeyi kwa jezeɓe dawo. Wa lakala. Yesu wa gna ɓa ge fye gawo nyagyi wa gyi. 
LUK.8.56	Ada owo dada n wo yayi sosai. Amma Yesu wa gnaɓa ge ɓato gna zaho-zahoi m. Shi kwa zhin n wu m.
LUK.9.1	Nwyihoi Yesu wa yi owo abara zhi nnaba gmanyi, wa ga ɓa iko tu alijenu tukwo, ɓa kun ɓa ya ɓa ka nyasan doho-dohoi gna. 
LUK.9.2	Wa tnu ɓa ɓa lo ntu ge ɓa zhin Shekwoyi ebemi wazi ɓai ka anyasan yi gna.
LUK.9.3	Wa gna ɓa ge ɓa to la busi, ko pwakun, ko nyagyi, ko agyiwye ko aje ngun aba m. 
LUK.9.4	Puwa nfya lo fya ku bwa fi ɓo nu har fya fa ezhi-hi.
LUK.9.5	Aba nfya lo to a gwo fye m, fya fa ezhi-hi, fya abutuku luya zhi ɓa nfye apita. 
LUK.9.6	Abara ɓa lo ɓai zhin wazi n na zhigba laɓa, ɓai ka aza gna.
LUK.9.7	Hirudis Sa-galili yi, wa wo aɓo nɓa ɓo zhin wa ku jeje, ntu ge azaho ɓei ci ge Yohanna batizma zhin-yi nu la laka n vingwo. 
LUK.9.8	Azaho ɓa gna iliya nu, azaho ge anabi kwo-kwoi ho nu la jezeɓe, ai da laɓa.
LUK.9.9	Hirudus wa ci ge, “Ai nɓei la Yohanna tukwo kpeya, nyikanu n zadeye yi nmi wo owo nabari nyi a?”
LUK.9.10	Abara ɓa jezezhi ɓa wu Yesu lafiya aɓo nɓa ku zhin, wa ku ɓa ɓa lo Besaida. 
LUK.9.11	Ama aza ɓei ku kpe aba nwa lo, ɓa vi wo lo: Wa gwo ɓa wa ya ɓa nya wu tu Shekwoyi ebemi tukwo, woi ka anyasan yi gna.
LUK.9.12	Wyeshei la ya kwoi she, abara awo-cei-aba ɓa ɓe ɓa gna wo ge, wo ku aza gnami ɓa lo ɓo zan nyagyi shin ɓedo nna gyewan ba yi nna kauye, “Ntu ge nyaho to lo n zhabui ye a gyi m.”
LUK.9.13	Yesu wa gna ɓa ge “fye ga ɓa nyagyi;” Ɓa ci Yesu ge, “Ai yi to n nyahoi shi lo ndu bured; ngun-atnu nna bmiya yi ngun-aba m, ko ho ye ge yo si ɓe cei nu ntu begye ye ɓo a?” 
LUK.9.14	Aza ɓei nyi ngye dubu ngun atnu nu (5,000), Yesu wa gna ge, “Fye gna aza ɓa ku sase zhi shitnu-shitnu (50–50).” 
LUK.9.15	Aza ku sase zhi lo nu.
LUK.9.16	Yesu wa gwo buredi ngun-atnu hi ɓedo abmiya yi ngun-aba, wa kpe awye wu nshe wa zhin godiya; wa sa ko ya waga wo abara ɓa gna azayezhi. 
LUK.9.17	Aza vinya ɓa ku gyi aku ɓa kun, awyiwoyi nna ɓei yezhi ɓa ku nu acekun awo-cei-aba.
LUK.9.18	Nwyihoi woi gni nwo gmanyi-i, nwo abara yi woi zhin aduwa. Wa ɓe wa nya ɓa ge, “Aza gna ge mi zhin nyikado nu a?”
LUK.9.19	Ɓa gna wo ge, “Yohanna batizma zhin yi ko Iliya, azaho ɓa gna ge, anabi kwo-kwoyi ho nu la laka n vingwo.” 
LUK.9.20	Wa nya ɓa ge, “Fyehin ma fye gna ge mi zhin nyikado nu a?” Bitrus wa ciwo ge. “Ho nu zhin Masihu Shekwoyi nya.”
LUK.9.21	Wa tu ɓa gbe ge ɓa to gna zaho-zaho yi m. 
LUK.9.22	Wa ci ge, “Oza Nugun ɓa sin wahala nmwa, a Yahudiyi atukwoda ɓa na wo aɓo, ɓedo amalami dnagmayi nna awa yekpeyi, ɓa wu wo, nyipyeyi tahi wo ɓei je wye-wyeyi bwa.”
LUK.9.23	Wa je ɓa gna ge, “Oza nwo ɓa vi mi, tile wa na wohin tukwo ɓo wa la wohin zundu fyegyi-fyegyi wa vi mi. 
LUK.9.24	Oza nwa bwi wohin wye-wyeyi ntu mi ɓo, wo ɓa bwa ko, ama oza nwo ye wa shi kwo, kwo ɓa wo bwi. 
LUK.9.25	Mi gye gyiba nza ɓa bwa, ndei oza ku anyi nya bwa vinya ama ntna wohin wye-wyeyi?
LUK.9.26	“Omi Masihu, sa ma ɓe cei dna nmimwa-mwa nmi Dada mwa-mwa yi nmi amalaika gyi-gyi-yi, nɓei wo aza vinyikwo nɓa wo mi ɓeda vinyikwo lo nsayi ye nyi. 
LUK.9.27	Ma gna fye gaiciya, aza zhi lo ya nfye mi nɓa ta fim, sai ɓa ku gye Shekwoyi ebe.”
LUK.9.28	Anyipyei nyimwa-nyimwa avun wa la Bitrus n Yakubu yi ɓedo n Yohanna yi, wa gun lo ope nɓai ɓa zhin aduwa. 
LUK.9.29	Shi wo ɓei tu woi zhin aduwa, ɓa gye owo awyeba ɓai bmiyana owo aje ɓa ku wu n bui-bui pau. 
LUK.9.30	Safyewyi aza ngun aba ɓa ɓe ɓai daɓo nwoi, Musa n Iliya yi. 
LUK.9.31	Ɓa ɓei n mwa-mwa eshe nyai kpe, ɓa ɓei daɓo ntu owo fi ɓo nu nkwo ɓa zhin Urushelima nyi, shi Shekwoyi wa zhin shiri.
LUK.9.32	Ogye ɓei zhin Bitrus ɓedo n nazajei, ɓa ɓei kun agyewyi ɓa gye Yesu tu n buzangna yi n mwa-mwai, n nazayi zhi nwoi ngun-aba.
LUK.9.33	Musa n Iliya yi ɓai ye ɓa kuka, Bitrus wa ku je-je to wa kpe ɓeye nwo dam, wa ci ge, “Shekwomwasa ko ɓa bmiya ya kpe alubui zhi ya ngun-ata, gmanyi ntu ho ɓo, gmanyi ntu Musa ɓo, gmanyi ntu Iliya ɓo.”
LUK.9.34	To woi zun ɓeda yam, onyi kwa shin zhin kwa pwi ɓa, ɓa wo odna shi ɓa ɓei lo fi n onyihi. 
LUK.9.35	Begye kwa gmi n onyihi ge, “Omi Nugun nu nyi, omi za kni-kni-yi fye wo wo.”
LUK.9.36	Shi begye ɓei ku ɓo zo a, ɓa gye Yesu nu bwa cetu ɓedo nɓai. To ɓa gna zaho-zaho yim har esa kwa.
LUK.9.37	Ofye kwa gyi woi la kashi npe, azayezhi ɓa ɓe Yesu aba. 
LUK.9.38	Ozadoho dna azayezhi wa ta begye n kalai wa gna, “Male, oɓi ye nu bwa mi nugun zhin gmanyi, 
LUK.9.39	alijenu yi gni ɓai wan wo, ɓai zhin wo woi fi aku, ɓai she wo ya ɓai gna wo gna-gna har woi pui afugya ngbe, kwo zhin kwa zun wo kni kwa fa wo ya zhi. 
LUK.9.40	Mi-i gyi ho abara wye ge ɓa kun alijenu ya, to ɓai mi m.”
LUK.9.41	Yesu wa ci ɓa ge, “O aza tna gaiciya ga yi, nɓa sun esa nwuna nu nfyei a? Fye ɓe woi ya.”
LUK.9.42	Shi oɓi hi ɓei ɓe, alijanu ɓa la wo ɓa zun wo nkni via, ɓa ga wo wahala. Ama Yesu wa gna alijenu ge ɓa kun nwo, wa ka ɓihi gna wa la wo wa wo ga wo dada.
LUK.9.43	Ca wo aza ntu Shekwoyi iko ɓo. Ɓai ye bwa zhi cei wo ɓa, Yesu wa gna wo abara ge. 
LUK.9.44	Fye wo ɓo nmi ye ma da nyi, fya pa kwo ɓo. A ye lo a ga oza Nugun nnaza akun. 
LUK.9.45	Ama to ɓa kpe ɓeye nwo dam, ntu ge a ɓei la kwo so shi ɓa odna ku ɓa wo to zaho-zaho wa nya wo ɓo m.
LUK.9.46	Aɓona laka dna nwo abara atan-tasin, kwo nyikanu nɓa mi ɓei zhin zadnagmayi vinya nɓa mi a?
LUK.9.47	Yesu wa ku kpe ɓeye nɓa da, wa yi ɓi nawyi ho ɓe cei nwo aba. 
LUK.9.48	Wa gna ɓa ge, oza nwa gwo oɓi nawyi ye dna nmi eye, wo gwo mi nu, oza nwa gwo mi, wo gwo oza nu nwa tun mi nyi. Oza nwo zhin oza nawyi owo nu ɓa zhin oza dnagmai.
LUK.9.49	Owo bara Yohanna wa ci ge, Dagayi ya gye zaho woi kun alijenu ya dna nho eye, yi-i gna wo ge wo la fa, ntu ge wo to dna lo n yi nu m.
LUK.9.50	Yesu wa ci wo ge, To fye-e zhin lo nu m; ntu ge oza nwo ta zhin gaba nfyei m, wo zhin fye nya nu.
LUK.9.51	Shi esa ɓei la wu vi-vi nwo ɓa jeze lo eshe, wa bugba shi wa lo Urushelima.
LUK.9.52	Wa tnu aza ɓa lo a Samariyayi kauye, ntu ge a ga wo aba wa zhin anya shiri. 
LUK.9.53	To aza n kauye yi ɓa gwo ɓa m, ntu ge ɓa ɓei n nawyei wu n Urushelima.
LUK.9.54	Shi Yakubu n Yohanna yi ɓei gye lo nu, ɓa nya Yesu ge “Ho ɓa ye ya gna atnu n nai nshe kwa gyi ɓa?” 
LUK.9.55	Ama Yesu wa gnakni ɓa, 
LUK.9.56	ɓa lo kauye do. 
LUK.9.57	Ɓai lo nzan yi, zaho wa gna Yesu ge, nɓa vi ho abaho-bahoi n ha lo.
LUK.9.58	Yesu wa gna wo ge, “Acamcam n nabwo yi lo ɓai fi, alu nɓa ama yi lo, amma omi Masihu mi to n napi yi lo n anyi yem.”
LUK.9.59	Nsadohoi wa yi zaho ge wa ze wo bara, wa ye amma wa gna ge sai owo dada la fi kpa.
LUK.9.60	Yesu wa gna wo ge, “Fwa aza afifi yi ɓa bi aje. Amma oho tnu-tnu ha ɓe ha lo ho da Shekwoyi ebemi nabari.”
LUK.9.61	Zadoho wa gna wo la ye, amma Dagayi wo fwa wo gna aza ami nwo puwa kpa. 
LUK.9.62	Yesu wa gna ɓa ge, “Oza nwa fwa aza ɓa pmi wo ya ntnu-tnu nmi cei zhin shiri ntu wo ɓo nyi, wo to kunce lo n Shekwoyi ebemi yim.”
LUK.10.1	Dagayi wa kni owo aviyi shi tnaba wa tnu ɓa, ɓa lo azhi vinya n wo ɓei n shiri zhin ntu ge walo n wohin.
LUK.10.2	Wa gna ɓa ge, fye gyiwye n Dagayi aba, ntu ge wa tnu n a tnu-tnuyi a awyido ba ɓa bma fye zhin, wyido lo n mwa amma atnu-tnuyi bwasun lo fyewyi nu. 
LUK.10.3	Fye lo, fyei pa ge ma tnu fye ngye akni nu fi acamcam ata-tasin. 
LUK.10.4	Fye to ku agyiwyem ko pwakun ko abuada ngun aba m. Fye to wun osa ya n zokwo m.
LUK.10.5	Osa fya lo puwa doho-doho yi n cei, fya ci gafara. 
LUK.10.6	Nɓa gwo fye, puwa yi ɓa bwa anabarika, amma nɓa to gwo fyem, anabarika yi ɓa jeze ɓe da fye.
LUK.10.7	Esa fya lo ezhi, fye to lo apuwa laɓa m, amma fyaku fi n puwa gmanyi, enya na gafye, fya gyi, fye to nya ɓo m. Fye to na bmazhin doho-doho yi ɓo m, ntuge tnu-tnuyi kunce a gba wo owo lada.
LUK.10.8+LUK.10.9	 Ezhi nna gwo fye fya zhin aɓeye Fye gyi enya nna ga fye Fya ka anyasanyi gna, fyaci ɓa ge Shekwoyi ebemi wo lo vi-vi n fyei n sayi.
LUK.10.10	Amma ndei ato gwo fye n ezhi yi mi, fya kun zhi n zokwo fya ci ge, 
LUK.10.11	Yi lu ofye zhi abutukun ya zhi fye n ya pita, deye zhin saida nu fya pa ngye shi fye ɓei ku wu vivi n Shekwoyi ebe mi i. 
LUK.10.12	Har ma a Sodoma yi ɓo ku gnafye bmiya zhi n owada wyi, n ɓa nu ɓo zhin alaifi da nyi. 
LUK.10.13	Wahala lo koi pmi azhi ye wato Krasinu ɓedo n Baitsaida yi, ntu ge aɓo awo-woyi n ma zhin ɓo nyi, a gna azhin ɓa Sur nu ɓedo n Sida yi, aza nɓo ɓei ɓa ku ye abui har ɓa kpe ajesakun, n tnuyi nɓa tukwo ntu bugba zhi-zhiyi ɓo. 
LUK.10.14	Kwo nu ɓo zhin Sur n Sida yi ɓo gwo ta-ta nawyi n wada wyi. 
LUK.10.15	Efye a Kafarʼnafum yi, mɓa da kni nu tu nfye tukwo a? Aɓo la fye tu fya lo eshe? Awo aɓa gba fye nu har anapi.
LUK.10.16	Wa ci wo abara ge aza nɓa gwo fye ɓa gwo mi nu, aza nɓa na fye aɓo ɓa na mi nu aɓo. Aza nɓa na mi aɓo ɓa na Shekwoyi nu aɓo n wa tnu mi nyi.
LUK.10.17	Osa nu abara shitnaba ɓei jeze zhi, ɓa wu wo lafiya n bugba buibui yi ɓai gna, “Har alijenu ɓai vi yi ɓeda dna nho eye.”
LUK.10.18	Yesu wa ci ɓa ge E, maku gye shetan woi kaya shinzhi nshe ngye shi ogma zhin kwa bmiya nyi. 
LUK.10.19	Mila iko ga fye tu anuwunyi tukwo, njesun fye ɓa zan-zan fi awa atan-tasin ɓedo anapisiyi fya kpe ɓa apita, nyaho ta zhin fyem. 
LUK.10.20	Alijenu nɓa vi fye aɓeda nyi kwo to zhin nyaho nu m, ama oɓo kpakalayi okwo nu nyi ge aku efye aye ka fi nshe.
LUK.10.21	Nsayi wa nu a agmada Zafun nya yi wa ci ge “Ma gode nhoi Shekwoyi dada, eshe nkni yi zhin ho nya nu. Ho ku aɓoye bwizhi aɓeyekpei azai nɓa kpe anyi ganyi. Amma hoi la ɓa guya gayi n yi n gaiciya ga n ho ngye aɓi nyi. O dada ma gode nhoi gama ho ɓei ye nlo nu nu. 
LUK.10.22	Emi nu zhin Shekwoyi maimako n nyaho-nyahoi zaho to lo woi kpe nugun ye m, n zai n nugun la kni ge wa wu wo”.
LUK.10.23	Nsayi wa gna wa barage, “Fye zhin aza saʼa da nu ntuge fye ku aɓo ye gye vinya. 
LUK.10.24	A anabi n asu yi n mwa, ɓei ye ɓa gye ɓai wo a nyagye n fye ku wo fye gye nyi.”
LUK.10.25	Nwyihoi malami dnagmayi ho wa ɓe ntuge wamwi Yesu gye. Wa ci Yesu ge, “Malami oza ɓa zhin wuna wa pwo nyalo-nyaloʼa?”
LUK.10.26	Yesu wa nya wo ge, “Musa owa da gena n kwo tukwoʼa?”
LUK.10.27	Malami yi wa dna ɓe gbe, “Wa cige, ye Shekwoyi eho Dagayi n ho bugbayi vinya, n ho wye-wyeyi vinya, nho akala yi vinya, nho ɓomwi vinya. Njesun ha ye ho ozado ngye shi ho ye hohin tukwo nyi.”
LUK.10.28	Yesu wacige, “Ho kuda dai-dai zhin aɓeye. Ho ɓa pwo.”
LUK.10.29	Malami yi wa ye ntuge wa gni wohin, Wa nya ge, “Nyikado nu zhin mi zadoʼa?”
LUK.10.30	Yesu wa gawo misali ye, “Zaho ɓei laka n Jerikwo woi lo Urushelima, avi ɓa wan wo n zokwo ɓa gwo wa je n agyiwye yi, ɓa luwo har wa gafi.
LUK.10.31	“Nsahi pirist ho wa duya, shi wo ɓei gye zahi, wa bmaya wa fa wo shi ɓo. 
LUK.10.32	Zaho njesun n wo bmazhi n aduwa nyakun waduya wa fawo shi ɓo njesun.
LUK.10.33	“Amma shi Samariya yi za do ho ɓei gye wo, sun-sunʼa wan wo. 
LUK.10.34	Wa ce akwo-kwo shi n wo aba, wa zhanwo aciya, wa pa ɓa n bandeji yi. Nsayi wa lawo tu n jaki, har wa lo n woi n puwa ho, wa zhin wo nyasan. 
LUK.10.35	N labmi yi wa ga puwa da agyiwye, n nabai wa bma nyasai zhin. Wa ciwo ge n agyiwye ɓo dutu mi ɓei gba ho mi la zhi.
LUK.10.36	“To n ho wyegye ma nyikanu zhin nyasan yi zadoʼa?”
LUK.10.37	Malami yi wa cige, “Oza n wa bma wo zhin nyi.” Nsayi Yesu wa ciwo ge, “lo ho zhin lonu.”
LUK.10.38	Ɓa ɓe puwa ho aba n Marta ɓei dna nyi. Marta kwa wa ɓa gwo. 
LUK.10.39	Maryamu, Marta mado wa lo wa sase shi n Yesu aba, woi kna Yesu ɓeda tnubua.
LUK.10.40	Amma Marta lo wa zhin nyagyi. Shi wo ɓei gye kwo la gna wo gna-gna, wa ɓe wa gna Yesu ge, “Dagayi, Hoto ku gye Maryamu shi woi gyi mifi to woi zhin yaho m? Lawo kala ya wa ɓe wa bma mi zhin.”
LUK.10.41	Amma Yesu wa ciwo ge, “Marta hola damu n aɓoye tukwo vinya. 
LUK.10.42	Onya lo gmanyi nu n kwo bmiya na damu n kwo ɓo. Maryamu la kwo kni, mi tago wo kwo ya m.”
LUK.11.1	Nwyihoi sanu Yesu ɓei lo woi zhin aduwa. Owo abara ɓa ɓe ɓa ciwo ge, “Wu yi shi yi ɓa zhin aduwa nwu shi Yohanna ɓei wu wo abara nyi.”
LUK.11.2	Aduwa yi nyi n wo ɓei wu ɓa nyi. “Dada, ala ohoye tu ntuge kwo gyi-gyi yi lo. Ha tnu nho bemi safyewyi. 
LUK.11.3	Gayi nyagyi fyegyi-gyegyi. 
LUK.11.4	Ha zhin yi gafara gama yi ku zhin aza nɓa zhin yi laifi nyi. To ye ge ya lo jaraba m.”
LUK.11.5+LUK.11.6	 Wa godiya wa wuɓa n misali ye ge, N ha lo oho nugundo puwa n sadu yi ntuge hoi gwo ezhe ho ɓei ciwo ge, “ai miku azhiɓeyi bwa n sai ye mi to nyahoi lo n mi a ga ɓa m.” 
LUK.11.7	Amma wa dna n nyakun mi wa cige, “Kai to kun mi agyewyi ya m. Ai mi la aba gu, yi ku wagye vinya. Mi ta mi ma bma ho zhin m.”
LUK.11.8	Amma ma gna ho gaiciya ko shi ko nyi wo ta ɓe wa gaho ntuge ho zhin wo nugudo m, n ho to fa aba lu ɓo m, sai wa ɓe ntuge ho la wo gyi ce. 
LUK.11.9	Kwo wu lonu n aduwa yi, Nya ɓo cici, ho ɓa bwa cici ce, zanyi cici, ho ɓa gye wye, lu aba aɓa guho ya. 
LUK.11.10	Zaho-zahoi n wa nyaɓo wo zhin wa bwa. Oza nwa zanyi wo zhin wa gye wye. Oza n wa lu aba azhin a guwo ya.
LUK.11.11	“Ofye adada, n fye aɓi nya fye bredi ɓo fye zhin fya ga ɓa kuta? N wa nya wyesala ɓo, fye zhin fya ga ɓa awa?
LUK.11.12	“N wa nya ezhe ɓo, fye zhin fya gawo napisi? Awo.
LUK.11.13	“Ngye alaifi da zhin ɓa ga oɓa ɓi enya nɓa ye, ai ofye Dada n wo tu she nyi ɓa zhin lo nu ce, har wa ga aza n ɓa vi wo nyi Zafun Gyi-gyi-yi.”
LUK.11.14	Nwyihoi Yesu wa kun alijenu ya n zaho n wo to ɓo mi n ɓedam, Har wa mi woi daɓo, ceʼa wo aza. 
LUK.11.15	Amma azaho ɓa cige, “Ai wo gwo wo ikwo n Shetam nu n wo zhin alijenu esu nyi.” 
LUK.11.16	Azaho ɓa nya ge ga tuze ho n she, nabai kwa wu ge wo zhin Kristi nu.
LUK.11.17	Wo ɓei kpe zaho-zahoi bugba ye wa cige, Ebe n kwo sun kun n kwohin yi to, kwo ta migni m. Puwa njesun nkwo wu anya cici ko ta migni m. 
LUK.11.18	Ntucenu ngye ɓo fya da nyi kwo zhin gaiciya nu, ngye mi gwo ikwo n shetam nu, mi kun alijenu ya to, shetam puwa ɓa migni n wuna? 
LUK.11.19	Amma ngye shetam nu gami ikwo to ofye aviyi ma gama ɓa zhin ɓa kun alijanu ya! Fye gye ge ɓa gwo iko n shetam nu kwo? Fye nyaɓa ngye fye da gaiciya nu. 
LUK.11.20	Amma ngye mi kun alijenu ya n Shekwoyi ikwo yi nu, to kwa wu nu ge Shekwoyi ʼbe mi la ɓe.
LUK.11.21	Gama Shetam zakala da, wo zhin wa zhin owa ba gadi n wohin, nyaho ta to ɓa bwa m. 
LUK.11.22	Saidai zahoʼa ɓe n du wo na kala, n dabarai du wo nya, wa sun kun n woi har wa gyi wo, wa gwo wo akun kaya vinya.
LUK.11.23	Zaho-zahoi n wo to zhin mi nya nu m, wo zhin mi nuwun yi nu. N wo ta bma mi zhin lo m, wo gna mi anya mi nu.
LUK.11.24	Sanu na kun alijanu ya kwo zhin kwa lo zhabui koi zan a sun-sun ba zanyi, amma nkwoto bwa m, kwo zhin kwa jeze ɓe aba nkwa gmi nyi. 
LUK.11.25	Sanu ko gye okwo puwa sapai nya gni n bmiya n tna zaho dna yi, 
LUK.11.26	Ko zhin kwa lo kwa ɓe n alijenu hoi, ngnu tnaba n dukohin n nukwoyi ɓa lofi n zahi mi. Zahi wonu kwa wo zhin wa gna wunya ndu sapai.
LUK.11.27	Sanu wo ɓei gni wo ye da ɓo, nyikwoza ho wa gmi begye ya wa cige, “Shekwoyi wo tu ohoʼya anabarka, nubo n ho ɓei gmi n kwo, ɓedo n ɓeɓe yi n ho ɓei ye nyi.”
LUK.11.28	Yesu wa cige, “I amma anabarka gna tulo n aza ɓa wo mi ɓeda ɓai zhin kwo nyi.”
LUK.11.29+LUK.11.30	 Sanu aza ɓei ɓe ɓai yece wo, wa zhin ɓa waʼazi ye, Esa nukwoyi nu, aza nukwoyi lo njesun. Ɓa nya ɓo cici ge mi wu ɓa tuze nshe. Amma nya n mi ɓa gna ɓa gmanyi kwonu zhin oɓo wo-woyi, ngye shi kwo ɓo zhin Yunana nyi, kwo ɓei wu a Niniva yi ge Shekwoyi ɓei tnu wo. Emi nya ɓa wu ce ge Shekwoyi nu na tnu mi.
LUK.11.31	Amma n wada wyi sarauniya sheba ɓei la aza zunkni nɓa fi n esa ye nyi. Gama wo ɓo ku zan-zan n mwakpa ntuge wa wo Solomon ɓeyekpe. Amma Solomon doduyi gni nyi ya (fye ta wo wo lo m.)
LUK.11.32	A Niniva yi kwa ɓei zun aza kni n ɓa fi n esa ye nyi. Gama ɓa ɓei ku abu ye sanu Yunana ɓei zhin ɓa waʼazi nyi. Amma Yunana doduyi gni lo ya (fyei ta wo wo lo m.
LUK.11.33	Zahozahoi to lo n wo dna fitila na, wa kwo bwi dna m. Amma a zhi a yakwo tu pei-pei nu, n nabai kwa ga aza buzangna. 
LUK.11.34	Ofya wye nu zhin ɓa wu bugba buzangna. Awye gyi-gyi-yi zhin ɓa ga buzangna n fye wyewyeyi. Amma awye anukwoyi da zhin ɓa buzangna gu har kwa zhin za wa lo dna wyema. 
LUK.11.35	Ntu cenu fye to ye ge, ala nyipyeyi buzangna gu fyem. 
LUK.11.36	N fya bugba n buzangna yilo, aɓa gyekwo n fya wyeba har efya wyeba ɓai bmiyana.
LUK.11.37+LUK.11.38	 Sanu wo ɓei gni wo ye daɓo, Farisiyi ho wa yi wo lo owo puwa cei ntuge wa gyi nyagyi. Sanu Yesu ɓei si, wa sase wa gyi nyagyi to woi na bwa m, (ngye shi ɓa zhin ɓa shin zhin) Sai ɓa gyi minagyi nzai n wo ɓei yi wo nyi.
LUK.11.39	Amma Yesu wa ciɓa ge, “Ofye a Farisiyi fye zhin fya zhan obmi sarai amma ofye mi tu cegye lo ngye ʼvun. 
LUK.11.40	Aza gbelo, Shekwoyi nu to zhin omi, wa zhin obmi m? 
LUK.11.41	Azhin a wu gyigyi, a wu n ye-ye nu. 
LUK.11.42	Amma aiya nfye aba a Farisiyi, gama kwo shi ko nyi fye zhin fya zhin zakka sosai nya, amma fye ku gaiciya zhin zamwi n Shekwoyi ye-yeyi. Fye zhin zakka amma fye to fa aɓo aje zhi, n tna zhin yi m.
LUK.11.43	“Aiya n fyei a Farisiyi, gama fye ye aba manayi n aduwa nyakun, n na zagnaɓi n bmi laɓa du n gnikwo gbe, nkwo ɓe fye n mwamwa nyi. 
LUK.11.44	I, wada yakwo lo kwoi pmi fye, gama fye wu ngye avingwo nu n ɓa ku bwiwye. Aza laɓa n fyei, to ɓai kpe ɓenukwoyi ye nkwo so dna lo m.”
LUK.11.45	Malami dnagmayi ho wa ciwo ge, “Shekwo mwasa, ai ho ku mi kni akmi dna n mi tnu-tnu.”
LUK.11.46	Yesu wa cige, “Eh, aiya tulo fye ce, gamafye zhinfya ga az wyidna nɓa ta mi vi m, amm ofyehin ta mi fya vi ko m. 
LUK.11.47	Aiya n fyei, gama fye wulo dai-dai n fya dada yi, n ɓa ɓei wu anabi laɓa any nyi.
LUK.11.48	“Azawu-zawuyi, gama fye ku y nfya dada yi ge, nya n ɓa ɓei zhin nyi Ko ɓei bmiya. Ai fye ɓei ɓa zhi lonu n fyehin. 
LUK.11.49	Onya nyi Shekwoyi wa da nfye tukwo, ‘Mi ɓa tnu fye n anabi yi ɓedo n aza hoi Amma fye ɓei wu ɓa har fyei ny adoho ya.’
LUK.11.50	“Ofye aza esa ye nya kwa Shekwoyi ɓei nyafye dalili kwa zhi fya wu aza tu nyi n anyi zhin sa yi. 
LUK.11.51	Nyakwa laka n Habila fi h kwalo Zakaria n wo ɓei fi dna n aduwa nyakun nyi, Shekwoyi ɓei nyafye ʼɓa ɓo.
LUK.11.52	“Aiya n fyei nfye kpe Shekwoyi ɓeda ye nyi, ntuge ye la gaiciya bwi shi. Fye ta go kwo nfye hi m, amma fye ta ye lo ge azaje ɓa gwo m.”
LUK.11.53+LUK.11.54	 A Farisiyi n a loya yi wato aza n ɓa kpe owa, ɓa ku gyi minagyi. Daga sayi ɓa nya wo aɓo barkatai nabai wa zhin kuskure ho har ɓa wan wo.
LUK.12.1	Esa fyewyi aza yezhi n mwa sosai har ɓai kun aje ya laɓa. Amma Yesu wa gna owo abara ge, “Fye zhin peceiye n a Farisiyi yi, gama ɓa zhin ɓa wu aza ge ɓa zhin aza manayi nu, amma zaho to du ɓa n aɓonukwoyi zhin m. Aɓe ye vinya ɓei kun bmi nwyihoi. 
LUK.12.2	Kwo ɓo wu ngye yist n na zhin a fi n bredi nyi. 
LUK.12.3	Gama ɓeho-ɓehoi n ɓa da n bwi-bwi kwo ɓei la kunzhi, nya nɓada n wyegma kwa aɓei wo kwo n buzangna.
LUK.12.4	“Emi anugundo, Fye to wo aza dna n ɓaye ɓa wu fye nyi m. Ɓa mi ɓa wu fye nayi nu kawai. Ɓa to n ikoyi lo n fye wye-wyeyi m. 
LUK.12.5	Amma miɓa gna fye, oza n fya wo wo dna. Owo nu zhin Shekwoyi. Gama wo n ikoi lo wa wu za, wa je oza dna n anapi njesun.
LUK.12.6	“Azhin a kun gbakolo akniya? Ai oɓa gyiwye to mwa m. Amma Shekwoyi ta zo ɓa mwi m. 
LUK.12.7	Shekwoyi kpelo shi oho tukwoyi lo nsun. Ai fye du agbakolo lo n mwa-mwa n Shekwoyi aba.
LUK.12.8	“Njesun ma gnafye gaiciya, omi, Kristi mi ɓa gafye mwa-mwa n Shekwoyi amalaika aba ndai fya gwo mi ngye ofye nugundo. 
LUK.12.9	Amma aza nɓa na miɓo n aza ba, to, mi ɓei naɓa ɓo ce n Shekwoyi amalaika aba. 
LUK.12.10	Njesun zaho-zahoyi wa da mi (oza nugun) ɓenukwoyi aɓa zhin wo gafara. Amma oza wa da Zafun gyi-gyi-yi ɓe nukwoyi, ata zhin wo gafara m.
LUK.12.11	“Njesun sanu na ɓe nfyei n a Farisiyi ye aba, ntuge ɓa da fye wa n aduwa nyakun, fye to damu n nyai n fye ɓa da m. 
LUK.12.12	Gama Zafun Gyi-gyi-yi ɓa gna fye nya fye ɓa da n ɓa ʼba.”
LUK.12.13	Nsayi zaho wa ciwo ge, “Dagayi gna emi zado ya gna gado n gnisun.”
LUK.12.14	Amma Yesu wa ciwo ge, “Zanyikoci nyika nu na dna mi alkali n nabai ma da owa ye pya? 
LUK.12.15	Zhin peceiye to zhin aɓo wye da m. Gama wye-wyeyi hin-hin nya to gni ge sai hoi n nyabwayi nu m.”
LUK.12.16	Nsayi wa ga misali ye, “Gyi wye-da ho ɓei nfwai gni, kwa ga ampani dai-dai. 
LUK.12.17	Har ma a dobui ɓa kuwo nu, to wa bwa ʼba n wo ɓa ya adoho zhi m. Nsayi wa zhin nubo wa cige, 
LUK.12.18	‘Miɓa adobui ye ɓaya, ma mi awoi-woyi n nabai ma bwa aba ma fi ɓa. 
LUK.12.19	Nsayi ma ci mi wye-wyeyi ge, la sun lonu, gama ho n nyagyi lo har n ayei mwa. Ntuce nu dagma ha gyi hoi sin.’
LUK.12.20	“Amma Shekwoyi wa ciwo ge, ‘Zagbelo! Ho ɓa fi n naiye. Anya ye nɓa zhinyi mwa, ho ɓa fa zhi nyika?’
LUK.12.21	“I, zaho-zahoi wa zhin aziki n anyi ye, to wa zhin n she m, wola ze zagbolo.” 
LUK.12.22	Nsayi wa ci wa bara ge, “Fye to sa aɓo ntu nyagyi ɓom, kwo kwa aje n fye ɓa kpe m. 
LUK.12.23	Gama wye-wyeyi du nyagyi lo n ajeyi 
LUK.12.24	Fye shi a kwasa-kwasa wye, ɓa ta nufa m, ɓai gna ge ɓai na dobui m. Amma ɓa n nyagyi ntuge Shekwoyi nu ga ɓa. Amma fye du ɓa lo n mwa-mwa n Shekwoyi aba.
LUK.12.25	“Amma kwo fyei sa aɓo kwo ɓa gafye ampani ho? Kwo ɓa mi kwa ɓe fya nyipyeyi? Awo. 
LUK.12.26	To mi gye ampani n fye ɓa sa aɓo ntu anya dagmai ɓo, shi ko nyi kwo ta bma zhin lo n anya ɓiɓi ɓo ma.?
LUK.12.27	“Fye shi agbe-gbe awye, ɓa ta lu ajem, amma Solomon n wo mwa-mwa yi vinya, wo to ɓei kpe aje manayi n gye ɓa m. 
LUK.12.28	To, ndai Shekwoyi zhin wa kpe agbe-gbe ye aje n ɓa zhin ɓa fi n pye-pye nyi, fye ta gye ngye wo ɓa ga fye m, ko? 
LUK.12.29	Fye to sa aɓo njesun ntu nyagyi ɓo m. Nya nfye ɓa gyi n nyai nfye ba sin m, gama Shekwoyi ɓa ga fye. 
LUK.12.30	Aza vinya zhin ɓa mwa nyagyi mwz-mwa nu. Amma ofye dada n wo tu ʼShe nyi wo kpe nya ye lo n fye ye. 
LUK.12.31	Woɓa ga fye nyaho-nyahoyi n fye ye vinya cici, sai dai fya Dagayi ɓe mwi shi na bye.
LUK.12.32	“Ntu cenu fye to wo dna m, aɓi gama ko zhin kwa da fye dada wa ga fye owo ʼbe mi. 
LUK.12.33	Fye kun anya vinya n fyei ce lo, fya ku ga aza nɓa to cei lo m, Deye ɓa gafye arziki n She mi. Gama nya ta wunya ɓom, ai ta wyi vi ɓo m, a gwowyi kwa ta gyi anya ɓo m. 
LUK.12.34	Gama abaho-baho n ho arziki shi oho bugba nyi ɓo nu ce.
LUK.12.35	“Fye ku shiri zhin. 
LUK.12.36	Ntu Dagayi zhi-zhi ɓo n amula pa ba, nsayi fye ɓei zhi n shiri yi fyei gu wo aba ya sanu wo ɓei ɓe ncei. 
LUK.12.37	Aɓei da aza n mwa n ɓa zhi lo ɓai pmi wo ɓeɓe nyi. Dagayi n wohin wo ɓei gaɓa mwa-mwa owo nya. Wo se ɓa ase zhi, wo ga ɓa nyagyi.
LUK.12.38	“Kpekni wa ɓe n wyeshei kokwa n saduyi. Amma saho-sahoyi n wa ɓe n cei aɓei da aza mwa nɓa ku shiri zhin nyi.
LUK.12.39	“A ɓei gna ge aza kpe esa ye lo n wo ɓei jeze ɓe n cei nyi, ai ku shiri zhin, shi aza zhin ɓa zhin shiri, ɓai ku wo ge evi lo nyi. 
LUK.12.40	Ntucenu fye zhi n shiri yi n saho-sahoyi, gama emi, ‘Za nugun ɓa ɓe saho-sahoi.’ ”
LUK.12.41	Bitrus wa nya wo ge, “Ho daɓo n yi nu kadai kwo kwa n zaho-zahoi.”
LUK.12.42+LUK.12.43+LUK.12.44	 Yesu wa ciwo ge, “Mi daɓo n zaho-zahoi nu n wo nɓefyecei lo, n wo n nubo zhi lo. Eza n wo dagayi wa ga wo tnu-tnu n nabai wa bma aza do zhin. Nwo dagayi wa jeze ɓe wa gye wo ku tnu-tnu zo zhin n bmiya, a ɓei gawo lada. Owo dagayi ɓei tu wo n anya she vinya n wo ncei.
LUK.12.45	“Amma n zayiʼa cige, ‘emi dagayi tajezeɓe n pye m.’ Wa ceba wa lu aza, na gnawo ge wo bma zhin nyi, n jesun woi wun esaya n ajesin ba woi sin je. 
LUK.12.46	To owo dagayi ɓei zhi to woi kpe m, woi shin wo ya n aba manayi woi lo n woi n naba kwo to bmiya ngye deyi m. 
LUK.12.47	Ai ɓei gawo tata gama wo ɓei kpe wo tnu-tnu ye ama wo to ɓei zhin kwo m.
LUK.12.48	“Amma oza n wo takpe ge wo zhin laifi nu m, a to ɓei gawo tata n mwa m. Gama oza n ala gawo n mwa dole a gwo n waba gama owo tnu-tnu du lo.
LUK.12.49	“Maɓe ntuge ma fin ena nu n anyi ye. Mi cei pma lo kwa ma zo nkoi 
LUK.12.50	Baptizma dagmai lo n ma bye. Mi cei pma lo kwa emi tnu-tnu kwa ku nu.
LUK.12.51	“Fye gye ge maɓe ntu ge ma ga bugba fun nu n anyi ye? Awo, Amma maɓe n ajegnai nu. 
LUK.12.52	Puwa gmanyi ɓa kun kpe aje, aza ngun ata ɓei ye mi aza ngu aba toɓei ye mi m. Ko kwa aza ngun aba ɓei ye mi to aza ngun atai ye mi m.
LUK.12.53	“Oda ɓei da gbo tu mi tukwo, oɓi wo da odo kwo kwa owo ya n wo mapwi ɓei da do. Oza to ɓei ye n wo yezhi yi m.”
LUK.12.54	Nsayi Yesu wa gna aza vinya ge, “sanu fye gye anyi ɓai yezhi n nyipyeyi shin bwa, fya cige egma ɓelo. Deye zhin gaiciya nu.
LUK.12.55	“Sanu fye gye ese kwoi ci n nyipyei kpe bwa, fya ci ge nyipyei ɓa wo n naiye. Deye kwo zhin gaiciya nu. 
LUK.12.56	Zagbelo! Fye kpe nya anyi da amma fye tagye wahala lo n kwo shi n fya bye nyi m. 
LUK.12.57	Kni nu zhin fyei to cei pma, fya gye nya kwo bmiya ma?
LUK.12.58	“Ndai ha gye oza nzokwo woi lo n hoi n wada ba. Ɓawo gafara kafin fye si alkali aba. Ntuge nwo ta tnu hoi n jaru m.
LUK.12.59	“Gama n kwa zhin ho lonu ho to ɓei shan po m. Dole sai hoi gba wo owo agyiwye vinya.”
LUK.13.1	Nsayi nabari kwa ɓeda Yesu ge, Bilatus ku ayahudawa ho wu ai kun n Galili, sanu a ɓei fi ai zhin sadaka n Shekwoyi nyakun.
LUK.13.2	Yesu wa nya aza ge, “fye gye lo ge oɓa nu zhin alaifi da lo n du n Galili? Cenu zhin ɓai sin wahala ye?
LUK.13.3	“Aʼa, kwo to wo lo nu m. Amma fye tagye lo ngye fye ɓa fi n fye hin m, akpe ge fya fa alaifi, fya ɓe da Shekwoyi m?
LUK.13.4	“Aza ngun awo cei nyimwa-nyimwa n ɓa ɓei fi, sanu Siluwan nyakun ɓei miya kpe a nyi mwa? Oɓa nu ɓei zhin alaifida n du Urushelima? 
LUK.13.5	Awo, kwo to wo lo nu m. Amma fye ɓa fi ce, akpe ge fya ye abui.”
LUK.13.6	Nsayi wa ga ɓa misali ye, “Oza ɓei n lemu shinwan gni n wo fwa wa ɓe woi pmigye cici ko kwo ku gyi, am-ma to wa gye nyaho m. 
LUK.13.7	Navun wa gna wo bara ge wo mi koya, wa cige, ‘mila pmi ko har aye ngnu ata, am-ma kwo to gyi m. Ai kwo gni koi gwo aba nu n yi ɓa shi odo nyi.’
LUK.13.8	“Owo bara wa ciwo ge, ‘Dagayi ato miko ya kpa m. Fako har eye gmanyi, ma fi kwo taki ma gye. 
LUK.13.9	Nkwo ɓei gyi, to, amma nkwo to ɓei gyi m, sai mo zun koya.’ ”
LUK.13.10	Sanu Yesu ɓei dna woi wu nya n aduwa nyakun n satiwyi. 
LUK.13.11	Wa gye nyikwoza ho n dna wahala. Wo zan-zan n bmatu har aye awo cei nyimwa-nyimwa, to woi mi woi gni agni m.
LUK.13.12	Yesu wa yi wo, waciwo ge, “Nyikwoza, ala ho kagna n ho nyasan.” 
LUK.13.13	Wa to wo bwa, Nsayi sayi nyikwozayi wa kpe gni. Wa zhin Shekwoyi godiya sosai.
LUK.13.14	Amma a duwa-nyakun tukoda, ɓo ku minagyi gyi n woi, ntuge wo ɓei ka za gna n Satiwyi. Wa cige, “anyipyei lo ngu tnai ntu tnu-tnu ɓo. Ko to bmiya lo a ka za gna n Satiwyi m.”
LUK.13.15	Amma Yesu wa ciwo ge, “Zagbolo! Ho ta lo anakwo ya n Satiwyi ntuge ɓa sin nuwan?” 
LUK.13.16	To, kwo to bmiya lo ma lo nyikwoza deye ya n Shetan lawo pa har aye awo-cei nyimwa-nyimwa nyin?
LUK.13.17	Owo ɓedaye ɓo ku vinko ga owo anuwun yi. Kwa da aza mwa n ɓa ɓei ce nyi.
LUK.13.18	Nsayi wa ya ɓa wu njesun n Shekwoyi bemi tukwo wa cige, “Shekwoyi bemi wu n wuna? Ma zhin ko misali n kni ya? 
LUK.13.19	Kwo wu lo ngye mustard byegye nu, n kwo bwa sun cewyi nyi. Sanu ko pa kwo zhin kwa mwa sosai har alu ɓai ya kpe kwo. 
LUK.13.20+LUK.13.21	 Shekwoyi bemi wulo ngye yist nu n na zhin a fi n bredi nyi. Ata zhin a gye kwo wyen sai dai agye bredi koi sun kawai.”
LUK.13.22	Yesu wa zan n azhi dnagmayi n azhi ɓiɓi yi, woi zhin ɓa waʼazi. Amma wo ɓei na wyei ce n Urushelima bwa nu.
LUK.13.23	Zaho wa nya wo ge, “Aza ciwyi nu ɓei pwo ko?”
LUK.13.24+LUK.13.25	 Yesu wa cige, “Abokunmi eshe nya bwa sun ciwyi nu. La hoi yi n nabai ho lo. Gama aza mwa ɓei ye ntuge ɓa lo fi, amma sanu puwa da ɓei gu aba ato ɓei shan aba bwa m. Nsayi oza n wo ɓei gni woi ci ge Dagayi gu mi abaya, Dagayi ɓei ciwo ge, ‘Mi ta kpe hoye lo m.’
LUK.13.26	“Amma fye ɓei cige, ‘Ai yi ɓei ku nyagyi gyi n hoi, har ha wu yi nya n yi a zokwo.’
LUK.13.27	“Amma wo ɓei cige, ‘Mita kpe fyeye lo m. Fye tami fyaɓe ya m, gama fye zhin alaifi danu.’
LUK.13.28	“Fye ɓei ci bwi n mwa fyei gyi anyikna. Gama fye ɓei gye Ibrahim, Ishaku n Yakubu yi n be mi ɓedo n anabi yi vinya. 
LUK.13.29	Gama aza ɓei ɓe n anyi vinya n nabai ɓei sase ɓo. 
LUK.13.30	Ma gna fye gaiciya aza n ɓa ta bwa mwa-mwa lo n sai ye m, ɓa ɓei gwo ko nwyiyi, aza n ɓa bwa mwa-mwa kwa ɓa to ɓei zhin aza mwa-mwa da nu, n shan sun m.”
LUK.13.31	Esafyewyi a Farisiyi ɓa ɓe, ɓa gna Yesu ge, “Hiridus cei pma lo wa gye ho wye. Kwo kamata lo ha busi.”
LUK.13.32	Yesu wa cige, Fyelo fye gna ɓeda yi ge, mi ɓa kun alijenu ya mi zhin aɓo wowo yi, n naiye n su yi har wyigyei kafin mi si aba n mi lo. 
LUK.13.33	Eh, n naiye, nsu, har n wyigyei yi ntu ge koto bmiya lo a wu Shekwoyi anabi m, sai n Urushelima.
LUK.13.34	Oh, Urushelima, Urushelima ezhi nko wu anabi nyi. Ezhi nkwo kni aza kuta n na tnu ɓai n ɓa aba nyi. Miɓa zhin wuna gama mi zhin ma ye ntuge ma ye fye zhi, shi pese zhin kwa ye ekwo aɓi zhi nyi, amma fyeta ye lo m. 
LUK.13.35	To naiye, mila fye puwa yashi fye, Fye ta shan mi wye gye njesun m, akpege fya ci ge, “Sanu n ɓei ga oza n wo ɓe dna Shekwoyi ye nyi.”
LUK.14.1+LUK.14.2	 Nwyihoi n Satiwyi woi dna n Ayahudiyi zadnagmayi puwa a Farisiyi zhi ɓai shi wa wye, ɓa gye kwo wa ka za gna n wo ɓo dna n kpo-kpo nyasan yi nyi.
LUK.14.3	Yesu kwa wa ciɓa ge, “Owa ku da ge a kaza gna n Satiwyi ko kwo to da ma?”
LUK.14.4	To ɓa dna wo ɓe gbe m. Nsayi Yesu wa shi nyasayi n bwa wa kawo gna wa ciwo ge wo lo.
LUK.14.5	Nsayi wa je ɓa nya ge, “Nyika lo n fye n wo ta zhin tnu-tnu n Satiwyi ma?” 
LUK.14.6	To ɓa dna wo ɓe gbe m.
LUK.14.7	Sanu wo ɓei gye aza ye ɓa sase kpe n aba dnagmai n anyagyi ʼba wa gaɓa shawara ye. 
LUK.14.8	“N ʼza yi fye na mula ba, ko to bmiya lo fya sase n aba nɓa gna bmiya m. Ntuge n za ɓe nwo du ho, 
LUK.14.9	to wo ɓei shan ho aba wo tu zayi. Oho kwa hoi lo buzu-buzu n vinyi-kwoyi.
LUK.14.10	“Amma ko bmiya lo n ya ɓe dina ba ha kni akujera nukwoyi ha sase. Sanu mula ɓa gye ho tu lo nu, sai wa ɓe wa gaho akujera manayi. To nsayi nu n ho ɓei lo n mwa-mwa kpe. 
LUK.14.11	Gama zaho-zahoyi n wo cei pma wa mwa wohin, to, aɓa gba wo. Amma zaho-zahoyi nwa gba wohin, to, a ɓa gawo mwa-mwa.” 
LUK.14.12	Nsayi wa ci oza n wa yi aza nyagyi nyi ge, “Sanu ha yi aza nyagyi to yi a nugundo n amado yi n ho abye yi n agyiwye-dayi nu kadai m. Gama ɓa ɓei kaho yi ce.
LUK.14.13	“Maimako ho zhin lo nu, yi aza nu n ɓa to n agyiwyei m, azagmazhi n na wyebuayi. 
LUK.14.14	Nnabai wyi yi n Shekwoyi ɓei ku azafi kala nyi, woi gaho lada ntu aza ɓo n ɓa to mi ɓa gbaho nyi m.”
LUK.14.15	Ozaho n wo ɓei tu woi wo Yesu ɓeda wa ci Yesu ge, “Ai oza wa lo Shekwoyi bemi wo ku saʼa dnagmayi zhin.”
LUK.14.16	Yesu wa gawo amsa n misali yeyi “Oza ho ɓei zhin agmada dnagmai har wa yi aza mwa n na nyagyi ba. 
LUK.14.17	Sanu wo ɓei ku ɓoho-ɓohoi zo zhin, wa tnu owo bara woi gna aza ge esa la si. 
LUK.14.18	Amma ɓa gawo a dalili gbo-gbo. Za knayi wa cige, ‘Mi la ofwasi n ha ye mi cei pma mi gyekwo. Ntuce nu, mi tami ma ɓe anyagyi ba m.’ 
LUK.14.19	Zaho wa cige, ‘Mila anakwo si ngun awo n fwanu ɓo, Mi cei pma mi gye ɓa.’ 
LUK.14.20	Zaho wa cige, woi bwa nyikwo la nu, ntu ce nu wo tami wa ɓe m.
LUK.14.21	“Bara yi wajeze lo wa da nya ɓa gna wo vinya. Owo maigida gyi minagyi wa cige, lo bwaho-bwahoi ho yi a nyaɓai na zabmazhi yi ɓedo na wyebuai. 
LUK.14.22	Amma shi azaye pya ɓei ku ɓe aba dudu ɓa ce. 
LUK.14.23	Nsayi owo maigida ciwo ge, ‘Lo hoi dnawye vinya aba ha gye oza gni ha gna wo ge wo ɓe, n nabai puwa ye kwa nu. 
LUK.14.24	Gama aza ma yiɓa na bye nyi, ɓa tabwa enya n mila shirya ntu ɓa ɓo m.’ ”
LUK.14.25	Aza ɓo viwo n mwa. Wa zegni wa ci ɓa ge: 
LUK.14.26	“Oza wo cei pma wa vimi dole wa yemi n du owo dada, owo ya, owo nyikwo, owo aɓi, owo amaje, owo amapwi, Har ndu wohin wye-wyeyi. Nto lo num, wo ta mi wa vi mi m. 
LUK.14.27	Njesun oza nwo to la wohin zundu wa vi mi m, wo ta mi wa ze emi bara m.
LUK.14.28	“Amma oza wo cei pma wa vi mi, To, sai wa zhin nubo kpa sosai, gama zaho-zahoi wo cei pma wa mi nyakun, wo zhin wa shi wa kpa agyiwye zhi wa gye she kwo ɓa la nsun, kafin wo ya nyakun mi. 
LUK.14.29	Kada wo bwa nyakun nu shi kawai, nsayi agyiwye zowo har ha gye aza ɓai mawo san. 
LUK.14.30	Ɓo cige, ‘Fye gye zayi n wo nu, wo to mi woi zo nyakun mi m, ntuge agyiwye ku wo zo.’
LUK.14.31	“Ko kwa kni esu yi nu ɓa lo okun, to woi zhin shawara n wa azai ko owo asoa 10,000, ɓa mi ɓa sukun n azai 20,000?
LUK.14.32	“Nwo tamin, sai wa tnu na zai ɓa gyi esu deyi wye, tunyi woye nyin nkpayi, kadawo ɓe wa wu owo aza vinya. 
LUK.14.33	Ntuce nu zaho-zaho ta mi wa ze mi bara m, akpege wa shi wa zhin nubo kpa, wa gye wahala n wo ɓa sin n anabarka yi n wo ɓa gwo, n sayi wa gye kwo wo ɓa mi wa vi mi.
LUK.14.34	“Sankpegye n ampani yi, kvoi la dada gmiya? 
LUK.14.35	Sankpegye nkwo to da m, ko to n ampani hoi m, atalni a zhin taki n koi ma. Azhin a ze koya aza kpe ko apita kawai. Fye kna tnubua sosai ngye fye cei pma fya gane nɓei n mi da nyi.”
LUK.15.1	A gadu gwo yi n ɓa to n gaici yai nyi m, ɓedo n alaifida hoi ɓei zhin ɓa ɓe ntuge ɓa wo ɓeda. 
LUK.15.2	Amma kwo to ɓei da a Farisiyi tukwoda m, ntuge Yesu ɓei zhin woi dami n laifi dai har ma woi gyi nyagyi n ɓai. 
LUK.15.3+LUK.15.4	 Ntucenu Yesu wa gaɓa misali ye, “Oza n wo n anai lo tagyi, amma gmanyi kwa bwi, wo ta fa adeyi zhi vinya wa lo wo dna deyi wye har wa gye kwo m? 
LUK.15.5	Nsayi wa ɓe nkoi na gmadai n api n kwoi tu nwo bwapa m. 
LUK.15.6	Sanu wa si api kwa wo ɓa yi owo anugundo n wo azaje yi ɓa dagma gama wola ena gmanyi gye n kwa bwi nyi.
LUK.15.7	“To, konyi lonu n She, Gama agmada lo n mwa n she ntu zaknayi ɓo n wa ga gaiciya ndu aza n ɓa shin Yesu viyi zhin lo nyi.
LUK.15.8	“Ko kwa misali nyikwoza ho n zinariyai fi ngun awo. Ngmanyi a bwi wo, sai wa dna fitila na wa fin abaya vinya, woi zankwo zanyi ntuge wa gye kwo. 
LUK.15.9	N a ko bwa wa yi owo anugundo n wo azaje yi ntuge ɓa dagma. 
LUK.15.10	To, kwo wu lo nu. Ammalaika n she zhin ɓa dagma ntu laifida ɓo gmanyi n wa ga gaiciya.”
LUK.15.11	Wa je ba misli ho gna ge, “Oza ho ɓei na ɓi ngun aba. 
LUK.15.12	Oza nawyi da wa gna owo dada ge, ‘Mi yelo ha gna yi oho gado n naiye, kafin ho fi.’ Owo dada kwa wa ye. 
LUK.15.13	Nsayi oɓi yi wa ku owo akaya wa lo ezhi ho nkpayi. Wa gyi agyiwye yi vinya. Wo si nyagyi ga aza laɓa, woi ce wo gyi a karuwa. 
LUK.15.14	Sanu agyiwye ɓwi ku wo zo, mikun kwa gmi n ezhi yi har to azai bwa nygyi m. 
LUK.15.15	Wa nya zaho n nabai wa gawo aburutu wa kna ɓa. 
LUK.15.16	Mikun ɓei zhin ko gun wo ce sosai, har ma ai wo wo ngye wo gyi aburutu nya gyi, amma to ai ga wo m.
LUK.15.17	“Sanu wo ɓei zhin anyi ɓo nubo, nsayi wa cige, Ai n yi puwa ko abara ma ɓa n nyagyi lo sosai. Amma mi gninyi ya mikun ɓamiya. 
LUK.15.18	Miɓa jeze lo omi dada ba mi ciwo ge, ‘Dada miku laifi zhin Shekwoyi ɓedo n hoi. 
LUK.15.19	Mito kunce lo ha yi mi ge eho ɓi n shansun. Mi cei pma ma ze ho fyenu.’
LUK.15.20	“Nsayi wa laka wa lo api da owo dada. Sanu wo ɓei ye ɓe n kpai owo dada gye wo. Wa busi lo wa zhin wo amabe har wa Shekma wo.
LUK.15.21	“Eɓi yi waciwo ge, Mi ku laifi zhin ho ɓedo n Shekwoyi. Mito kunce lo m, ayi mi ge oho ɓi m.
LUK.15.22	“Amma owo dada ci abara ge, ‘Fye ɓe n eje manayi fya kpe wo. Fye ɓe n bwai-nyai fya dnawo, fya ɓe na buadayi njesun. 
LUK.15.23	Fya ɓe n nakwo yi yawu ko, Tile ya zhin agmada sosai nya. 
LUK.15.24	Gama emi ɓi ye ɓei la fi, amma wola jeze ɓe. Wo ɓei la bwi amma ala wo gye.’ Sai n agmada yi nu sayi.
LUK.15.25	“To, owo dnagma ɓei bwi nfwa woi zhin tnu-tnu; shi wo ɓei zhi wa wo ai gyi agaga nɓa puwa. 
LUK.15.26	Wa nya bara ho nya kwo zhin. 
LUK.15.27	Bara ho wa gna woge, ai oho mado nu la zhi. Oho dada kwa, woi la nakwo manayi wu wo, woi zhin agmada dnagmai ntu nwo ɓeɓe ɓo.
LUK.15.28	“Wa gyi minagyi nsayi, har wa ma, to wa lodna n mi m. Owo dada wa ɓe wa ɓawo. 
LUK.15.29	Amma wa ci wo dada ge, esala mwa mi zhin ho tnu-tnu, har mi vi ho ɓo vinya. Amma ho to shin ena wu ntu mi ɓo m, ntuge ha zhin agmada deye pya m. 
LUK.15.30	Amma sanu n oho ɓi deye wa zhi, woi ku oho agyiwye zo wu n akaruwa laɓa hoi la nakwo manayi wuwo.
LUK.15.31	“Owo dada ciwo ge, Emi ɓi yeye yi, ai ho kun sun lo n mi n saho-sahoyi, nya mi cei vinya oho nya nu. 
LUK.15.32	Amma kwo bmiya lo ya dagma. Gama wo zhin oho mado nu wo ɓei la fi amma wo la jeze ɓe. Wo ɓei la bwi amma a lawo gye wye.”
LUK.16.1	Nsayi Yesu w gna owa bara Nabari ye, “Gyiwyeda ho ɓei la zaho n nabai wa zhin wo manaja, esa fyewyi waya nabari nukwoyi wo tu nu tukwo.
LUK.16.2	“Wa yi wo manaja waciwo ge, ‘Kni nu zhin hoi wyi mi agyiwyeʼa? To lo ho zhin shiri anyai vinya, gama miɓa gmi ho ya.’
LUK.16.3	“Nsayi manaja yi wa zhin nubo wa cige, ‘Miɓa zhin wuna?’ Emi tnu-tnu ku zo ya mi-i ta mi ma nu ofwa m, mi ta ye-ge ma ze nyaɓayi m. 
LUK.16.4	To mi kpe ɓoye lo n mi ɓa zhin n nabai mi bwa anugundo n mwa ntu ge ɓei bma mi zhin.”
LUK.16.5+LUK.16.6	 “Nsayi wa yi aza ɓe n cei n ɓa ɓei na ta shi owo maigida nyi, wa ci zaknayi ge, ‘Ho cei shi akniya?’ Zayi wa ciwo ge a galon 850 zaitun mi nya Manaja yi wa ciwo ge mila ce ho zunya. Ho ɓa gba tokunyi nu kawai.”
LUK.16.7	“Wa je zado nya ge, ‘ho cei shi akniya?’ Zayi wa ciwo ge, ‘Mudu 1,000 alkama nya. Manaja ciwo ge to ho ɓa gba 800 nu kawai.
LUK.16.8	“Owo maigida cige, ‘Lalle mana ja ye cecei lo sosai.’ To, kwo bwawu lo nu a shetan da gna cecei n laifi zhin afa aza ɓa fi n buzangna nyi. 
LUK.16.9	Amma mi ɓa cifye ge fye zhin ngye wo n nabai fya bwa anugundo n gyifi dna? Deye ɓa lo n fyei n api nyalo-nyalo nya n she? 
LUK.16.10	Awo! Gama oza wo to n ɓefyecei lo n anya ɓi-ɓiyi m, wo tami wa zhin ɓefyece n anya dnagmayi m. 
LUK.16.11	Njesun n fye to zhin ɓefyece n aɓo anyi ya m, nyikado ɓei ga fye gaiciya ntu arziki eshe nya ɓoʼa?
LUK.16.12	“Nfye to zhin ɓefyece n aza agyiwyei fye ɓa zhin ɓefyece n wuna n fya gyiwyeʼa?
LUK.16.13	“Gama zaho-zahoi to lo n wo ɓa mi wa bwa a maigida ngun aba m. Ko ha ye zaknayi to ha ye zadeyi m, ko kwa ha ye zadeye to ha ye zadeyi m. Ho ta mi ha vi Shekwoyi ɓedo n agyiwyei n esa gmanyi m.”
LUK.16.14	A Farisiyi ɓei zhin agyewye yei nu sosai. Ntuce nu ɓa gyi minagyi n woi.
LUK.16.15	Nsayi Yesu wa ciɓa ge, Fye zhin aɓo ngye aza manayi, har ai ga fye mwa-mwa, amma Shekwoyi kpe fya bugba nukwoyiye lo. Ntu ge oɓo nkwo zhin ngye ɓemanayi nna zaba kwo zhin laifi nu n Shekwoyi aba. 
LUK.16.16	Kafin Yohanna wo ya waʼazi zhin n batisma yi, Musa owa, nu ɓei zhin fye zokwo ɓedo n waʼazi n anabi gbo-gbo ɓei zhin anyi. Amma Yohanna wa ɓe fye n nabari maayi nge Shekwoyi bemi la ga ɓe. To aza zhi nyi n mwa ɓai ye. 
LUK.16.17	Amma deye ta wu ge Musa owa to n ampanyi lo m. Ata mi a shan kwo do ngye ʼShe nkniyi.
LUK.16.18	Ntuce oza n wa gmi owo nyikwo ya, wa la nyikwo do, wo ku anagbai zhin. Njesun oza wa la nyikwo n na la kwo gmiya to, wo ku anagbai zhin ce.
LUK.16.19	Yesu wa cige, ozaho ɓei nyi n agyiwye yi sosai. Wo ɓei na je yi n mwa har woi dagma n saho-sahoi. 
LUK.16.20	Nwyihoi zaho ai yi wo ge Liazuru n wo ɓei zhin nyaɓai nu, n na ci kpe laɓa, a wo shi n Nyabwayi yi puwa. 
LUK.16.21	Sanu wo ɓei shi woi pmi nyagyi kwa kaya, n agyiwyeda yi ɓei zhin woi gyi nyi, a mwi ɓei zhin ɓai nyi wo aci. 
LUK.16.22	Nwyihoi Liazuru wa fi, amalaika lawo ɓa lo woi n Ibrahim aba. Nwyihoi gyiwyeda yi wa fi ce, Har a wo bi. 
LUK.16.23	Amma owo wyewyeyi kwa lo anapi, n ɓo wa gye Liazuru ngnisun n Ibrahim yi.
LUK.16.24	“Wa cige, ‘Dada Ibrahim gye mi sun-sun, ha tnu n Liazuru yi n nabai wa dna owo bwai n nuwan, wa lice mi. Gama mi sin wahala lo n mwa.’
LUK.16.25	“Amma Ibrahim wa ciwo ge ‘Eɓi pa sanu n ho ɓei dna n anyi ho ɓei nyaho-nyahoi n ho ɓei cei pma. Amma Liazuru to ɓei nya hoi m. Amma n saiye a zhin wo atna lo amma ho dna lo n wahala. 
LUK.16.26	Amma bokun dnalo n mwa, n ya tan-tasin n hoi ntuge oza wo cei pma wa piya lo fya ba, wo ta mi m. Zahonyin ta mi wa piya ɓe eya ba m.’
LUK.16.27	“Nsayi nyabwayi wa ciwo ge ‘O dada Ibrahim suku-suku ha tnu n woi n mi dada puwa, 
LUK.16.28	Gama emi azaje lo ngun atnu, n nabai wo gnaɓa wahala ye ɓo, kada ɓaye ɓe ya ce ɓai ku fi.’
LUK.16.29	“Amma Ibrahim wa ciwo ge, ‘Ai litafi ku gna ɓa. Oha maje ɓami ɓa ba litafi ndai gye ɓa ce pma lo.’
LUK.16.30	“Arziki dayi wa ciwo ge, ‘Aʼa Dada Ibrahim ɓa ta gye ɓa nuwan ɓa ba m. Amma ndai zaho wa lo woi gmi n naku, ɓa ɓa fa oɓa laifi.’
LUK.16.31	“Amma Ibrahim wa ciwo ge, ‘Ngye ɓa ta wo Musa ɓeda ɓedo n anabi yi m, To ɓa ta wo m, ko ozai laka n vingwo m.’ ”
LUK.17.1	Nwyihoi Yesu wa ci owa bara ge, aza ɓa bwa jaraba cici ntuge ɓa lofi n laifi. Amma aya n oza aba n wo zhin jarabaye nyi. 
LUK.17.2+LUK.17.3	 Nna she ozaya dna n la n kuta dagmai pa dna n begye ko ɓa wo du afa wahala n wo ɓa sin ntuge wa zhin aɓi anawyi ɓei zhin laifi nyi. Mi ku pmafye gna, “Gnakni ohozado, n wa zhin laifi, zhin wo gafara njesun n wa ɓa gafara.
LUK.17.4	“Ko wa zhin ho laifi abwa ngun tnaba nu, nyipyeyi gmanyi woi ɓa ho gafara, sai ha zhin wo.”
LUK.17.5	Nwyihoi Yesu abara ɓa ciwo ge, “Yi ye gaiciya ga lo n mwa. Yi ɓa bwa kwo n wuna?”
LUK.17.6	Yesu wa ciɓa ge, “Nfya bwa gaiciya ga ye n bwa sun ciwyi, ngye musta byegye (Musta wu ngye fulu nu.) Ko ɓa mi kwa shi shinwan dnagmai ya har kwa shekwoya dna n la. Nfya ga gbe, koɓa ze lo nu.
LUK.17.7+LUK.17.8+LUK.17.9	 “Ndai fyenu wa zhi ofwa, ko wa zhi akni kna, wo to zhin wa sase shi wa ce wa gyi nyagyin, sai wo la wo puwada nya zhin, wa ga wo wa ku gyi kpa, n navun wa kpe wohin nya gyi. Zahoi ta sa wo ami ko wa zhin wo godiya n, ntu ge wo zhin wo tnu-tnu nu.
LUK.17.10	“Ko wu lonu n fya vi mi ɓo, fye ta gna ge a ci fye m, ntu ge fye zhin efye tnu-tnu nu.”
LUK.17.11	Sanu n ɓa ɓei gyi abye n zan-zan yi ɓai lo Urushelima ɓa si anyajegna ba n kwo gna Samariya aje n Galili yi nyi. 
LUK.17.12	Sanu ɓa ɓei lo ezhi ho, akuturu ɓa kune ngun awo ɓa ku zhi n kpai. 
LUK.17.13	Ɓa cige, “Yesu, Dagayi gye yi sun-sun.”
LUK.17.14	Yesu wa shi ɓa wye wa cige, “Fyelo prist aba fyei gna wo ge fye la kagna.” Sanu ɓa ɓei lo n zokwo kwa ɓa kagna.
LUK.17.15	Zaknayi n ɓami wa jeze ɓe woi ci ge, “Fye ga Shekwoyi mwa-mwa gama mila kagna.” 
LUK.17.16	Wa miyazhi n Yesu aba woi zhin wo godiya, ntuge ɓo Yesu ɓo zhin wo nyi. Zeye kwa ɓei zhin Samariya za nu.
LUK.17.17	Yesu wa nya wo ge, “Mi to kafye gna ofye awo nu m? Azaje zhi n na? 
LUK.17.18	Zeye nu na bwa jeze ɓe n wo zhin Samariya za nyi, woi zhin Shekwoyi godiya?”
LUK.17.19	Nsayi Yesu wa ciwo ge, “Laka ha lo ho nya oho gaiciya ga la ho ka gna.”
LUK.17.20	Nwyihoi a Farisiyi ɓa nya Yesu ge, “Shekwoyi be gyi ɓei ya n knisai ya?” Yesu wa ciɓa ge, “Shekwoyi be mi ta ɓe ai gyekwo wye nu m. 
LUK.17.21	Fye tami fya cige, ko la la n zhi ye m. Kwo kwa n zhi yi m. Gama Shekwoyi bemi dna lo nfye.”
LUK.17.22	Nsahoi wa daɓo n wa barai n ko tukwo wa cige, esa ɓelo n fye ɓei ye fya gye mi n nabai fya kunsun n mi, ko n nyipyei gmanyi, amma fye to ɓei gye mi wye m. 
LUK.17.23	Fye ɓei wo ge mi la jeze ɓe, nge mi gnilo n ya ko kwa n bwai, fye to ɓei ye m, ko kwa fyei lo ge fye zan mi shin. 
LUK.17.24	Gama sanu mi ɓei jezee fye ɓei kpe sosai. Ko ɓei wu n gye ogma bmiya nu. N kwo zhin kwa bmiya n she nyi. 
LUK.17.25	Amma dole me sin wahala kpa har to a shan mi ye m.
LUK.17.26	Sanu mi ɓei jezeɓe nyi, anyi ɓei wu ngye Nuhu sa nu. 
LUK.17.27	Gamaɓa ɓei sin ɓai gyi har ɓai ku anyikwo. Ɓa ɓei dagma har sanu Nuhu ɓei lo dna n ya nuwan ɓe aza bwi vinya.
LUK.17.28	Njesun anyi ɓei wu ngye Lot sa nu: gama aza ɓei gyi, ɓai sin, ɓai si ɓai knu, ɓai nu fwa, ɓai mi anyaknu 
LUK.17.29	Har wyi Lot ɓo fa Sodoma nyi. Nsayi ena kun n she kwa gyi ɓa vinya. 
LUK.17.30	Eh, aza ɓei laɓa lonu nu, har esa mi ɓa jezeɓe n cei nyi.
LUK.17.31	Aza nɓa to bei fi n napi m, to ɓato ɓei jeze ɓe m. Aza n ɓa kpelo nfwa, ɓa to ɓo ɓe zhi mi m. 
LUK.17.32	Fye pa nya ko ɓei zhin Lot nyikwo nyi. 
LUK.17.33	Zaho-zaho wa wo wye-wyeyi shi kam-kam wo ta bwa ko m. Amma oza wa wo wye-wyeyi ya to, wonu ɓa bwa kwo. 
LUK.17.34	Nwyiyi aza ɓei fi ngu aba ɓai wan gye, ai la gmanyi o ce gmanyi ya. 
LUK.17.35+LUK.17.36	 Anyikwoza ngun aba ɓei zhi ɓai zhin tnu-tnu ai la gmanyi o ce gmanyi ya. Kwo ɓei jewu lo nu na zai ɓai kpe n fwa.
LUK.17.37	Owo abara ɓa nya wo ge, “Dagayi aɓoye ɓei zhin n kni wyi ya?” Yesu wa ciɓa ge, “Aba zafi shi agulu zhin ɓa she laɓa ɓo nu.”
LUK.18.1	Nwyihoi Yesu wa gna owa bara nabari ho n nabai wa wuɓa ge ɓa zhin aduwa cici. Har ɓa bwa amsa.
LUK.18.2	Wacige, “Alkali ho ɓei nyi n ezhi ho, To woi kpe Shekwoyi ye m, njesun to woi gye oza ntukwoi tu m. 
LUK.18.3	Nyigbayi ho wa gna wo gna-gna ntuge wa dawo wa n zahoi n wo ɓei gyi wo fi. 
LUK.18.4+LUK.18.5	 To Alkali yi wa gye wo ngye nya ho m. Amma nyikwoza yi woi ɓe cici. N sayi Alkali yi wa cige Koda shike niita wo Shekwoyi dna m, ko gbagyi za m. Dole ma da nyikwoye wa dai-dai gama wola gna mi gna-gna.
LUK.18.6+LUK.18.7	 “Nsayi Yesu wa ciɓa ge, ngye alkaliye pya ɓa zhin lai, fye ta kpe ge Shekwoyi ɓa zhin owo aɓi daidai, nɓa gyi wo wye n sukwoyi ɓedo n nyipyeyi ko? 
LUK.18.8	Eh, wo ɓa woɓa aduwa npye-pyeyi, amma sanu mi (oza nugun) ɓei jezeɓe mi ɓei gye aza nyi n gaiciya ga yi nsun na (ɓai zhin aduwa?)” 
LUK.18.9	Nsayi wa gna azaho nabari ye, nɓa ɓei zhi ɓai zhin aɓoko ge, ɓa zhin aza gyi-gyi-yi nu.
LUK.18.10	“Wa cige, aza ngun aba ɓei lo aduwa nyakun, ntuge ɓo zhin aduwa. Zaknayi ɓei zhin Farisiyi nu, oza bayi kwa ɓei zhin godu goyi nu.
LUK.18.11	“Farisiyi aɓokwo da wacige, ‘Ma gode n hoi Shekwoyi ntuge mi to zhin laifi da nu ngye godu goyi ye m. Gama mitagyi oza fi m, mi ta zhin anyikwo ɓo m. 
LUK.18.12	Mi zhin azumi abwa ngun aba dna n mako. Njesun mi zhin ma ga Shekwoyi zakka.’
LUK.18.13	“Amma godu gwoyi wa gni n kpayi, to wa ye ge wa zhin aɓokwo m. Amma wa lu agu n bugbawun yi, wa cige, ‘Shekwoyi, gye mi sun-sun gama mi zhin laifi da nu.’ 
LUK.18.14	To, ma gnafye laifi da yi ɓei la lo api n gafara yi, amma Farisiyi to ɓei bwa m. Gama oza n wo zhin aɓoko a ɓa gba wo amma oza n wo gba wohin aɓa gawo mwa-mwa.”
LUK.18.15	Nwyihoi azaho ɓa ɓe n aɓi yi n Yesu aba, ntu ge wa pe ɓa bwa wa tu ɓa anabarka. Amma Yesu abara ɓa ci azayi ge ɓa la kuka.
LUK.18.16+LUK.18.17	 Nsayi Yesu wa yi aɓi yi nge ɓa ɓe. Wa ci owo abara ge, “Fye fa aɓi nawyi ɓa ɓe mi aba. Fye to nyaɓaya m. Gama Shekwoyi ebemi zhin aza nya nu n ɓa gaiciya ngye aɓi nyi. Ozaho-zahoi n wo to ga gaiciya ngye aɓi ye m, wo ta lo Shekwoyi ebemi m.”
LUK.18.18	Nsayi a Yahudiyi malami ho wa nya Yesu ge, “Malami manayi, miɓa zhin wuna ntuge ma bwa wye-wyeyi nyalo-nyalo nya?”
LUK.18.19	Yesu waci malami yi ge, “Kni nu zhin hoi yi mi ge, oza manayiʼa? Ai oza to lo n wo zhin oza manayi m, sai Shekwoyi. 
LUK.18.20	Ho kpe awyidna ye lo: ‘To zhin anagba yi m, to wu oza m. To wyi evi m, to ce akata m, Ga oho dada mwa-mwa ɓedo n oho ya yj.’ ” 
LUK.18.21	Malami yi wa ci Yesu ge, “Tunyi mi ye bwasun ciwyi miku awyidna ye vi vinya.”
LUK.18.22	Sanu Yesu ɓei wo lonu wa ci malami ye ge, “Enya ye hoi celo gmanyi. Lo hoi kun anya vinya n ho cei lo, ha ku agyiwye ga anyamwa yi, hoɓa bwa dukiya n eshe mi nsayi haɓe ha vimi.”
LUK.18.23	Amma she malei yi ɓei wo lonu, bugba kwa wo wun gama wo ɓei zhin gyiwye da nu. 
LUK.18.24	Sanu Yesu ɓe gye bugba la malemi yi wun, wa cige, “Ai kwo dnaɓo n mwa gyiwyeda wa lo Shekwoyi bemi. 
LUK.18.25	Ko ɓa gna wo fafa Rakumi kwa lo aci bwo a ya cige gyiwye da wo lo Shekwoyi ebe mi.”
LUK.18.26	Aza nɓa ɓei wo ɓedaye ɓa cige, “To, nyikado nu ɓa pwoʼa?”
LUK.18.27	Yesu wa ciɓa ge, “Enya n ko dna gbagyiza nyikwoci ɓo ge wa zhin kwo ta dna Shekwoyi ɓo m.”
LUK.18.28	Nsayi Bitrus wa cige, “To, yiku eyi apuwa fa ntuge ya vi ho.”
LUK.18.29	Yesu wa ɓa ge, “Miɓa gnafye gaiciya ozaho-zahoi wa fa wo puwa owoʼya, owo dada, owo amaje, kwo kwa owo ai ntu Shekwoyi bemi ɓo.
LUK.18.30	“Wo ɓa bwa anabarka n mwa n anyi ye, njesun wo ɓa bwa wye-wyeyi nyalo-nyalo nya, n anyi de yi n ɓa ɓelo nyi.”
LUK.18.31	Nsayi Yesu wa kun owo abara ya zhi wa ci ɓa ge, “Fye kna tnubua. Yilo Urushelima nu anabi doho-dohoi ɓeda n oza nugun tukwo ɓa nu nɓo nu. 
LUK.18.32	Aɓa gawo n aza kun nɓata kpe Shekwoyi yem, oɓanu ɓa ma wo esan, ɓa kniwo bugba ɓa kni akni kpe wo. 
LUK.18.33	Ɓa luwo har ɓa wu wo, amma wo ɓei laka n vingwo n nyipyeyi tayi.”
LUK.18.34	Owo abara to ɓai gane n enya yi n wo ɓei da m, gama aɓei la okwo awyega bwishi, cenu ɓei zhin to ɓa kpe enya ye n Yesu ɓei gni woi da m. 
LUK.18.35	Sanu n ɓa ɓei ɓe n zokwo, Yesu wa wo vivi n ezhi hoi ai yiko ge Jerikwo. Wyebuayi ho ɓei sase tu n zokwo gbe woi ɓa nya. 
LUK.18.36	She wo ɓei wo aza ɓai duya n mwa wa nya ɓo ge, “Kninu zhiʼa?” 
LUK.18.37	Aza ɓa ciwo ge, “Yesu n wo gmi n Nazarat nyi owo nu duya.” 
LUK.18.38	Nsayi wa ɓe wyi wacige, “Yesu Dawuda nugun gyemi sun-sun.”
LUK.18.39	Aza nɓa ɓei gyi n abye nyi, ɓa ciwo ge wola ce pi. Amma wa gna begye latu n she wa cige, “Dawuda Nugun gyemi sun-sun.”
LUK.18.40	Nsayi Yesu wa kpegni wa cige, ayi wyebuayi ge wo ɓe she wo ɓei ɓe Yesu wa nya wo ge: 
LUK.18.41	“Ho ye ge ma zhin ho kni nuʼa?” Wyebuayi wa cige, “Dagayi mi cei pma ma gye” wyeba njesun.
LUK.18.42	Nsai Yesu wa ciwo ge, “Gyewyeba, oho gaiciya ga kola ho ka gna.”
LUK.18.43	Nsayi-sayi awye ɓa guwoya bmagyi. Wa vi Yesu woi zhin Shekwoyi godiya. Sanu aza ɓei gye lonu, oɓa vinya ɓa zhin Shekwoyi godiya.
LUK.19.1	Yesu kwa wa godiya lo Jeriko. 
LUK.19.2	Esanu wo ɓei diya lo ozaho, gadu gwoyi oɓa su ai yiwo ge Zaka. Wo ɓei zhin agyiwye da nu sosai. 
LUK.19.3	Woi cei pma ntuge a gye Yesu wye. Amma wo ɓei bwa sun kpe-kpegye nu to wa mi wa gye wo wye m, ntuge aza ɓei mwabegye. 
LUK.19.4	Ntuce nu wa busi lo n aza bye, wa gun gbayi shinwan ho ntu ge wa gye Yesu wye, gama Yesu ɓei vi zokwo yi nu.
LUK.19.5	Esanu Yesu ɓei si shinwan yi aba, wa kpawye wu n she wa gye Zaka tu wa ciwo ge, “Zaka, kashi ɓe n pye-pye gama n ɓa dna nho puwa nu naiye.”
LUK.19.6	Zaka kwa wa kashi n pye-pye wa zhin Yesu amabe. Ɓa lo owo puwa. 
LUK.19.7	Shi aza ɓei gye lo nu ɓa laɓa ɓai da gnunu-gnunu ɓai cige, “Ai zaye du azhiɓeyi n alaifida puwa.”
LUK.19.8	Zaka wa lakala gni wa ci Dagayi ge, “Dna emi nyabwa vinya miɓa la tokunyi ma ga aza n ɓato n nyahoi m. Ngye mila zaho-zahoyi gyifi kwa, miɓa gbawo ta har abwa ngun anyi.”
LUK.19.9	Yesu wa ciwo ge, “Gni-gni la ɓe puwaye naiye, gama zeye zhin Ibrahim Yawyi nu ce. 
LUK.19.10	Gama oza Nugun wato Kristi waɓe ntuge wa zan abwi-bwiyi nu shin wa gɓnia njesun.”
LUK.19.11	Esanu aza ɓei zhi ɓai wo Yesu ɓeda wa gaɓa misali ye. Wo ɓei wo vivi n Urushelima yi aza zhi ɓai gye ge Shekwoyi ebemi la gaɓe nu.
LUK.19.12	Nsayi wa ciɓa ge, “Arzikida ho ɓei nyi n wo ɓei lo ezhi ho n kpai ntuge wo gyibe wo zhi. 
LUK.19.13	Kafin wo lo kwa wa yi owo abara ngun awo, wa ga zaho-zahoi agyiwye, wato ngye ₦1,332 wa ciɓa ge, zaho-zahoi lo wo gni gniko n agyiwye yei, n nabai wa gye gyiba n wo ɓa bwa. 
LUK.19.14	Amma shi wo ɓei lo ezhi yi to aza ye wo m. Ɓa kun aza ya ɓa cige, ‘Yi to cei pma lo zeye wa gyi be tu n-yi tukwo m.’
LUK.19.15	“Esanu n wo ɓei jeze zhi, wa yi owa abara yi zhi n wo ɓei gaɓa agyiwye nyi, ntuge wa kpe gyiba ye n ɓa ku bwa.
LUK.19.16	“Oza kmisunyi wa ɓe wa cige, miku gyiba gyi har n sun ngye nya ha gami nyi abwa ngun owo.
LUK.19.17	“Maigida ciwo ge gezhiya nhoi, ho zhin fyenu manayi nu. Shi kwa nyi ho ku gaiciya zhin n nya fyewyi ye, miɓa gaho begyi tu n azhi awa tukwo.
LUK.19.18	“Oza bayi wa ɓe wacige miku gyiba gyi har n sun ngye nya ha ga mi nyi abwa ngun atnu.
LUK.19.19	“Maigida kwa wa ci fyenu ye ge, ho ɓa gyi be tu azhin ngun atnu tukwo.
LUK.19.20	“Ozaho wa ɓe wa cige, oho agyiwye shin nyi. Mi ɓei lo ma kwo so dna n shakun. 
LUK.19.21	Gama mi ɓei wodna ntuge oho hali dnaɓo. Ho zhin ha la enya nkwoto zhin oho nya m. Ho zhin ha do n aba ho to ɓei bye m. 
LUK.19.22	Maigida ci wo ge ho zhin fyenu banza nya nu, Oho ɓeda nu a wu ho. Ho kpe lo ge emi hali ɓo dnaɓo, mi la nya nkwo to zhin emi nya m, mi do aba n mi to bye m. 
LUK.19.23	To, kni nu na zhin to ha ya emi agyiwye fi n banki, n nabai esanu n ma zhi n cei mi gwo n dutun ma? 
LUK.19.24	Nsayi wa gna aza nɓa ɓei zhi ɓo nyi ge, fye gwo agyiwye ye n wo cei shi nyi, fya ga oza n wo cei lo ngun awo nyi.
LUK.19.25	“Ɓa ciwo ge, Dagayi, ai wo ceilo ngun awo.
LUK.19.26	“Amma wa ciɓa ge mɓa gnafye, ozaho-zahoi n wo n cei lo, to, aɓa ɓewo ɓe-ɓe nu. Amma oza n wo to n cei lo m, ko odo n wo cei bwasun lo ciwyi nyi ma a ɓei la kwo gwo wo. 
LUK.19.27	To, emi anuwuyi ye nɓa to cei pma ge ma gyibe tu nɓa tukwo nyi m, fye ɓe n ɓai fya wu ɓa zhiya.”
LUK.19.28	She Yesu ɓei zo misali ye da wa go duya lo Urushelima. 
LUK.19.29	Shi wo ɓei wo vi-vi n Baitafaji ɓedo n Baitanya azhi ho n ɓa zhi vi-vi n epe hoi ai yi kwo ge Zaitun wa tnu owo abara ngun aba n wa bye.
LUK.19.30	Wa ciɓa ge, “Fye lo ezhi ye n kwo zhi n fya bye nyi, fye ɓo gye jaki ɓi ho gniɓo n ozaho-zaho to shin kwo gun, fya loko ɓe n cei. 
LUK.19.31	N ozaho-zahoi nwa nya fye ɓo ge kwo zhin wuna fyei lokwo a? Fya ciwo ge, ‘Dagayi n kwo ɓoyi pma lo.’ ”
LUK.19.32	Abara yi ɓalo ɓa gye nyaho-nyahoi vinya shi Yesu ɓei gnaɓa nyi. 
LUK.19.33	Shi ɓa ɓei lo jaki yi ya, anyada nyaɓa ge, “Kninu zhin fyei lo kwo a?”
LUK.19.34	Ɓa cige, “Dagayi nu n kwo ɓei pma.” 
LUK.19.35	Ɓa lo Yesu n Jaki yi. Nsayi ɓa zhi ko sildi n ɓa aje yi, ɓa gun Yesu tu n kwo.
LUK.19.36	Shi wo ɓei gun kwo ɓe, ɓa kma oɓa je ɓai tazhi n kni. 
LUK.19.37	Shi wo ɓei wu vi-viyi n Urushelima yi n zokwo, nkwo lo Zaitun pe nyi, aza nɓa ɓei viwo ɓe vinya ɓa la ɓai gode n Shekwoyi ɓai ga mwa-mwa bmana-bmana ntu aɓo wo-woi ɓo vinya n ɓa ɓei gye nyi. 
LUK.19.38	Ɓai cige, “Shekwoyi wo tu esu ye anabarka n wo ɓe dna n Dagayi eye nyi. Bugbafu lo n she ɓedo n mwa-mwai n Shekwoyi aba.”
LUK.19.39	Nsayi A farisiyi ho ɓa daɓo n Yesu yi ɓa cige, “Malam, gna oha zeye n ɓa nyi nge ɓaku ce pi.”
LUK.19.40	Yesu kwa wa ciɓa ge, “Mɓa gnafye, n a zaye ɓa ce pi akutaye ɓa lamitu nsa.”
LUK.19.41	Yesu kwa wa ɓe vi-viyi n Urushelima yi. Esa nu wo ɓei gye ko wa cibwi kpe kwo. 
LUK.19.42	Wa cige, “Bugbafu nyalo-nyalo nya ɓei la wo vi-viyi nfyei, ammato fya ye ko m. N saiye kwa esa la lu diya. 
LUK.19.43	Esa ɓelo esanu ofye anuwuyi ɓei ye kpe n fye ganuwa ɓei she fye kna ɓai gufye fi n mi. 
LUK.19.44	Ɓa ɓei vi fyeya du nfya ɓi ɓe, nɓa fi nfye mi nyi. Ofya nuwuyi to ɓei fa kuta gmanyi ganuwa nya kwa cetu n do m. Gama fye to ɓei zhin ampani n gni-gni n Shekwoyi ɓei gafye nyi m.”
LUK.19.45	Yesu kwa wa lodna n aduwa nyakun wa nya aza ya n ɓa ɓei fi ɓai kun anya fi ɓo nyi. 
LUK.19.46	Wa ciɓa ge, “Akafilo n littafi ge aɓa yi emi puwa ge aduwa nyakun. Amma fye la kwo ze aba n avi bwifi.”
LUK.19.47	Yesu kwa wawu ɓa nya dna n aduwa nyakun fyegyi-fyegyi. A prist dnagmayi kwa ɓedo n amalemi a Yahudawa nyai ɓedo n na tukwoda yi ɓeye ntuge ɓa wu wo. 
LUK.19.48	Amma to ɓa kpe shi ɓa ɓa zhin-zhin n wu m, ntuge aza ɓei kna owo ɓeda tnubua sosai, har to ɓai ye ge owo ɓeda gmanyi kwo zun ɓa tnubua gnana m.
LUK.20.1	Nwyihoi, esanu Yesu ɓei dna n aduwa nyakun woi wu aza nya woi zhin ɓa waʼazi nabari manayi nya a prist dnagmai, ɓedo n atukwoda yi ɓa ɓe owo aba. 
LUK.20.2	Ɓa ciwo ge, “Gnayi gaiciya, Nyikado nu nagaho iko nge ho zhin aɓoye pya?”
LUK.20.3	Yesu wa ciɓa ge, “To mi cei pma lo ma nyafye ɓoho ce.
LUK.20.4	“Fye gna mi Yohanna iko batizma zhin nya mwa, kwo ɓei gmi n Shekwoyi aba nu ko ka n azanyikwoci aba?”
LUK.20.5	Ɓa zhin nubo ɓa cige, “N ya ciwo ge n Shekwoyi aba, to, wa nya yi ge kni nu ɓei zhin to ya gawo gaiciya ma? 
LUK.20.6	Amma n ya ciwo ge n a zan-yikwoci aba nu, to, a zaye n ɓa zhi laɓa nyi, ɓa kniya akuta n sa, ntuge ɓa n gaiciyai galo ge Yohanna ɓei zhin anabi nu.” 
LUK.20.7	Ntuce nu ɓa ciwo ge, “Yita kpe abalo n wo iko ɓei gmi m.”
LUK.20.8	Yesu wa ci ɓa ge, “To mita gnafye ce aba n mi iko gmi mi-i zhin aɓoye pya m.”
LUK.20.9	Nsayi Yesu wa gna aza misali ye wa cige, “Ozaho ɓei nufwa wa ga akodogo da nge ɓa zhinwo aba, owohin ce wa laka wa lo ozan n kpai har wa mwasa. 
LUK.20.10	Shi wo ɓei zhi, wa tnu owo fyenu ho nge wo lo akodog da yi aba, woi gwo ampanyi ɓe n cei n ɓaɓei bwa n ofwayi. Amma akodogo da yi ɓa wan fyenu yi ɓa luwo ɓa jewo zeya ntna nyaho. 
LUK.20.11	Nsayi maigida yi waje fyenu ho tnu. Amma a kodogo da yi ɓa wan wo ɓa luwo sosai, ɓai zhin wo aɓo nkwoto kamata m, ɓa jewoze ya n tna nyaho. 
LUK.20.12	Nsayi maigida yi wa tnu n fyenu tahi. Amma a kodogo dayi ɓa jewowan ɓa luwo ɓa shewoya shi lonu n tna nyaho.
LUK.20.13	“Nsayi maigida yi wa zhin nubo wa cige, ‘Miɓa zhin wunaʼa? Miɓa tnu nmi ɓiyi. Ai shiɓa ɓo gye wo ɓato ɓei zhin wo nyaho m.’ 
LUK.20.14	Amma shi akodogo dayi ɓei gye wo, ɓa cige, Owoɓi nu ɓeya sosai nya. Yi la wo wu ntuge n ya wu wo, anyagye vinya ɓaku ze eyi nya nu. 
LUK.20.15	Ntucenu ɓa wan wo ɓa shewoya shi n of-wagbe ɓa wun wo. Nsayi Yesu wa nyaɓa ge, ‘To Maigida ye ɓa zhin kni nu n akodogodayeʼa?
LUK.20.16	“ ‘Ai ko zhin dole nu waɓe wa wu azeye vinya, wa ga zado ofwa ntuge ɓa zhin wo aba.’ ” Shi aza ɓei wo lonu ɓa cige, “Shekwo to ye ya zhin aɓeye pya m”.
LUK.20.17	Nsayi Yesu wa shiɓa wye wa cige, “To Littafi da kniɓeyi nu ge, Kuta n anyakun miyi taye m, okonu laze kuta bwakonu nya? 
LUK.20.18	Ozaho-zahoi wa ce bonyi n kutayi wo ɓa bmaya, amma ozaho-zahoi nkutayi kwa kayatu wo, woɓa viya dugu-dugu.”
LUK.20.19	A pirist dnagmai ɓedo n amalami ɓei cei pma ntuge ɓa wan wo, gni nu abayi ntuge ɓa ɓei cei kpe ge aɓo vinya n Yesu ɓei da nyi, wo ɓei datu n ɓa tukwo nu. Amma ɓa wo aza dna n mwa.
LUK.20.20	Ntucenu ɓa zhi ɓai dna esa manayi wye. Ɓa tnu azaho ntuge ɓa lo ɓai nya Yesu aɓo, ngye aza manayi n nabai n Yesu ɓa da ɓoho nukwoyi n nabai ɓa lo n woi n a sheria ba. 
LUK.20.21	Azayi n aɓei tnuɓa nyi ɓa lo ɓa nya Yesu ge, “Malami, yi kpelo ge anya vinya n ho da hoi wu aza nyi gaiciya nu. Yi kpelo ge hota wo oza dna m, amma ho da gaiciya cici. Hoi da nya n Shekwoyi ye ntuge aza ɓa zhin. 
LUK.20.22	Gnayi kwo bmiya lo ya gba a Romayi godu ko kwa yito gba ma?”
LUK.20.23	Amma Yesu wa ku oɓa ɓemwi kpe wa ciɓa ge: 
LUK.20.24	“Fye wumi agyiwye ho.” She ɓa ɓei wu wo wa nyaɓa ge, “Nyikado hoto ɓedo n eyei nu tuya?” A cige, “Esu Roma nya.”
LUK.20.25	Nsayi Yesu wa ciɓa ge, “To, Fye ga Esu Roma nya enya ko zhin owo nya. Nsayi fya ga Shekwoyi enya n kwo zhin Shekwoyi nya.”
LUK.20.26	Ɓato ɓei mi ɓa wan wo gniɓo n azaba m, ntu cenu ɓaku ce pi cei wo ɓa shi wo ɓei gaɓa amsa n wu.
LUK.20.27	A Sadukiyi ho ɓa ɓe Yesu aba (Eɓanu ɓei zhin ɓai cige, azafi kalaku to lo m.) Ɓa nyawo ge. 
LUK.20.28	“Mallam, Musa ɓei gayi wyidna ye ge, Nza fi wa fa owo nyikwo gni ntna ɓi, to, owo mado wa la nyikwoyi ntuge wa bwa oɓi n woi ga owo dnagma.
LUK.20.29	“To, ko ɓei zhin lonu n aza ngun tnaba. Oɓa dnagma vinya wa la nyikwo amma wa fi to woi bwa oɓi m. 
LUK.20.30	Ntucenu owo mado n wo ɓei yatu wo nyi, wa la nyikwoyi. 
LUK.20.31	Har oza tayi har oɓa ngun tnaba lonu, zaho-zahoi nɓa wa ku mula pa n nyikwo yi, aku fi to ɓai bwa ɓi m. 
LUK.20.32	Nyikwoyi wa ɓe wa wonya fi ce.
LUK.20.33	“To, ewyi n aɓei ku azafi kala ma, wo ɓei zhin nyikado nyikwo nuʼa? Gama oɓa vinya ɓei ku mula pa n woi.”
LUK.20.34	Yesu kwa wa ciɓa ge, “Aza n ɓa fi n anyimiye nyi, ɓa zhin ɓa pa mula. 
LUK.20.35	Amma aza nɓa ɓei kuka n vingwo nyi nɓa ku kunce ntuge ɓai bwa wye-wyei n anyi deyi ɓato ɓei pa mula m. 
LUK.20.36	Ɓa wu ngye amalaika nu ɓa ta mi ɓa shan fi m. Ɓa zhin Shekwoyi aɓi nu ntuge ɓala kuka n vingwo.
LUK.20.37	“Amma ntu fye ɓo nya ɓo, ko efi kalaku lo. Musa ɓei ku wufye dei-dei nge aku aza kala vingwo, ntuge ɓa bwa wye-wyei nu. Aba n Musa nabari kafilo woi gni n aba ena ɓei kpe n gbe-gbe amma to koi gyi na nyi m, wa cige Shekwoyi zhin Shekwoyi Ibrahim nyanu ɓedo n Ishaku yi ɓedo n Yakubu yi. 
LUK.20.38	Deye kwa wu ge wo zhin Shekwoyi aza wye-wyeyi nya nu. Toge aza fifiyi nya m, ntuge aza vinya ɓa n wye-wyei lo n Shekwoyi aba.”
LUK.20.39	A malami ho n ɓa ɓei zhi ɓo ɓa cige, “Malam ho la ɓo dnagbe dai-dai.” 
LUK.20.40	To aza shan wo ɓenya njesun n sayi m.
LUK.20.41	Yesu kwa wa nyaɓa ge, “Aɓa mi a ci n wuna ge Masifu wato Kristi wo zhin Dawuda yawyi nuʼa? 
LUK.20.42	Ntuge Dawuda n wohin tukwo wa ci dna n Zabura ge, Dagayi wa ci omi Dagayi ge, La sase tu n mi bwazhe bwa. 
LUK.20.43	Sai miku oho anuwuyi ze oho apita kpe ɓa, ɓa ye fi n ho apita sinta.” 
LUK.20.44	Wato Dawuda ɓei yi wo ge Dagayi nu. To Masihu ɓa zhin Dawuda yawyi n wuna? 
LUK.20.45	Esanu aza ɓei zhi ɓai knawo ɓeda tnubua waci owo abara ge, 
LUK.20.46	Fye zhin peceiye n ɓa Yahudawa malami yi n ɓa cei pma ɓa lo n aje dnagmai kpe nyi, ɓa cei pma a ɓi ɓa gna n mwa-mwai gni n gniko gbe. Ɓa zhin ɓa sase kpe n aba manayi nu n aduwa nyakun ɓedo n abai n aza zhi ɓai zhin agmada. 
LUK.20.47	Ɓa zhin ɓa zhin aduwa n mwakpa, n mwa-mwa gayi, ɓa ngbayi shi ɓa gyi anyigbayi fi, ɓa gwo ɓa duciya. Oɓa ta-ta ɓei la mwa.
LUK.21.1	Nsayi Yesu wa shi awye wa gye agyi-wye da zhi ɓai zhin sadaka n adduwa nyakun. 
LUK.21.2	Njesun wa gye nyigbayi ho n wo to ɓei n nyahoi m, woi ya a sisin-kwobo fi ngun aba.
LUK.21.3	Yesu wa cige, “Ma gnafye, Nyigbayi ye n wo to n nyahoi lo nyi m, wo ku agyiwye ga n du Arzllida ye. 
LUK.21.4	Gama azaye n ɓa ɓei ga sadaka ɓai kni-kni ɓai ceyafi nu. Amma owoi da wo ga nyaho-nyahoi vinya n wo cei lo nu.”
LUK.21.5	Azaho n wo abara mi ɓa zhi ɓai da shi adduwa nyakun ɓei bmiya gni n wu. Nkwo akutayi kpaje daidai ɓedo n nyigun yi n kwo ɓei zhin kpe n nyakun pa. Yesu wa ciɓa ge,
LUK.21.6	“Duk anyaye n fye gye vinya nyi esa ɓelo n kuta gmanyi to ɓei ce tu n do m. A ɓei la ɓa kmaya vinya n na je.”
LUK.21.7	Nsayi ɓa nyawo ge, “Malami kwo ɓei zhin lonu n knisayi ya? Kni nu ɓei zhin n nabai yi kpe ge esa lasi nkoɓo zhin lo nuʼa?”
LUK.21.8	Yesu wa ci ɓa ge, “Fye zhin peceiye, Fye to ku ze aza gbeloi, gama aza nmwa ɓa ɓe dna n mi ye, ɓai cige eminu zhin Kristi. Esa lasi, amma fyeto vi ɓa m. 
LUK.21.9	Fye to wo dna esanu fya wo ge a sun akun lo, ko kwa ai shan asu do. Gama ko zhin dole nu aɓoye pya ɓa zhin kpa, amma kwo to wu ge esa kmaknayi la ga m.” 
LUK.21.10	Wa godiya wa ciɓa ge, “Akni gbo-gbo ɓei sunkun n ɓa jei, Asu ɓei kun kpe aje. 
LUK.21.11	A ɓei woge ekni shan-shan lo laɓa, koi saya koi wu aza, mikun ɓei la lakpe ɓedo n anyasan yi gbo-gbo, fye ɓei gye aɓo nukwoyi ɓai ga atuze n she.
LUK.21.12	“Amma kafin anyagye ɓa zhin a ɓei wan fye, ai zhin fye zamba, ai lo n fyei n na aduwa nyakun ntuge a dafye owa, ai gufye fi n purusuna, ai lo n fyei n asu abye gbo-gbo ntu mi ɓo. 
LUK.21.13	Nsayi kwa okwonu ɓe zhin ofye sa, fyei da nabari manayi ye. 
LUK.21.14	Fye ku shiri zhin esa ye nyi to fyei sa aɓo n amsai n fye ɓa gna ɓa m. 
LUK.21.15	Ntuge mi ɓei ga fye ɓeda n ɓeyekpe yi nfya nuwuyi to ɓei mi ɓai na ofye ɓeda aɓo m. 
LUK.21.16	Ofya dada, nfya dnagmai, n fya zai, n fya nugundo yi, ɓa ɓei gafye n tukwoda aba har ɓo wu azaho n fye. 
LUK.21.17	Zaho-zahoi ɓei la ze ofye nuwuyi ntu mi ɓo. 
LUK.21.18	Amma tukwoyi gmanyi nfye tukwo to ɓei kaya kwa bwi m.
LUK.21.19	“Fye ku zhi dai-dai ntuge fye ɓei gni fyehin n lonu nu.
LUK.21.20	“Esanu fye ɓei gye Urushelima shekna gni n na soja yi, to, fye ɓei kpe ge esa la si a la kwo ya. 
LUK.21.21	To aza nɓa fi n Yahudiya kwa ɓo busi lo ape. Aza nɓa filo n zhimi kwa ɓo kun ya. Aza n ɓa lo n fwa to ɓo zhi api m. 
LUK.21.22	Gama anyipyei ye ɓanu zhin anyipye yi ta-ta nya, n nabai lit-tafi ɓeda kwa nu. 
LUK.21.23	Ayya n anyikwo aba nɓa zhi lo n nuboyi ɓedo n aɓiya dai n ɓa na aɓi shilo nakun. Esa nukwoi ɓa ɓe da ekni ye. Shekwoyi minagyi ɓei tu n aza. 
LUK.21.24	Aɓei wu azaho n abeyakwoyi. Aɓei lo n azahoi n knido ɓaku ze oɓa fyenu. Aza nɓa ta kpe Shekwoyi ye m, ɓa ɓei zhin Urushelima chaka chaka har oɓa sa kwa nu.
LUK.21.25	“Aɓei gye tuze nyipyei n apyai har du na kpasu yi. Dna n anyi akni vinya ɓei zhi ɓai wo dna laɓa, ɓai wo aɓeci dna n ko kun n ɓela nyi. 
LUK.21.26	Aza ɓei zunfi laɓa, shi ɓa zhi ɓai pmi nya nkwo ɓelo n nabye, gama eshe to ɓei shan sun n kwohin wan shi m. 
LUK.21.27	N anya deye avun vinya nsayi oza Nugun wato Kristi wo ɓe dna n anyi n iko yi.
LUK.21.28	“Esanu nfya gye aɓoye ɓai zhin, to, fya ku zhi n shiri zhin sosai ntuge ofye gni-gni la wo vi-vi yi.”
LUK.21.29	Nsayi Yesu wa gnaɓa misali ye wa cige, “Fye pa shinwan ɓo n na yikwo ge gbayi nyi, ɓedo n ashiriwan aje yi.
LUK.21.30	“Esanu nfya gye ɓai ci afintolo, wa gu aduwa nyakun nyi, shi. 
LUK.21.31	To kwo wu lonu she fye ɓei gye aɓoye vinya ɓai zhin, to, fye ɓei kpe ge Shekwoyi bemi kola ga ɓe.
LUK.21.32	“Fye pa ge anya ye vinya ɓa zhin kafin aza nɓa fi n anyi ye nyi ɓa fi vinya. 
LUK.21.33	Eshe ɓedo n kni ɓa ɓa duya, amma omi ɓeda kwo ta duya m kpe-kpe.
LUK.21.34	“Fye zhin peceiye, Fye to fa agmada n jesin yi har ɓedo n damuwa anyi nya ɓa ku fye gnagna m, kada nyipye yi ɓei ɓe to fyei dna ce m. 
LUK.21.35	Gama kwo ɓei ɓe shi agam zhin kwa wan za nyi nu, koye ɓe da aza n anyi ye. 
LUK.21.36	Fye zhin peceiye, fyei zhin aduwa n nabai n fye ɓa bwa akala fyei kunya n aɓoye vinya n lafiya yi. N nabai fye zhi n oza Nugun aba dai-dai.”
LUK.21.37	Yesu ɓe zo owo anyipyei kmaknayi lonu woi wunya dna aduwa nyakun. Esanu wyeshe a she wo ɓei zhin wa gmiya wa lo Zaitun pe, har labmi. 
LUK.21.38	Aza kwa ɓalo haikali n labmi-labmi ntuge ɓa wo owo ɓeda.
LUK.22.1	To esa wo vi ntu a Yahudiyi agmada ɓo (nɓa zhin ɓai pa esa n Shekwoyi ɓei knu n ɓai n Masar nyi.) A yikwo ge Idin Paska. Esanu n ɓa ɓei zhin ɓai gyi bredi n koto n yist nyi m. 
LUK.22.2	Sai pirist dnagmai ɓedo a Yahudiyi malemi ɓa zhin atna ntuge ɓa wu wo, amma ɓa ɓei zhin ɓai wo aza dna.
LUK.22.3	Nsayi Shetam wa lo Yahuda Iskariyoti bugba. Wo ɓei zhin Yesu bara nu. 
LUK.22.4	Wa lo wa daɓo n prist dnagmai hoi ɓedo n zai n wo zhin wa gu aduwa nyakun nyi, she ɓa ɓa zhin ɓa wan Yesu nwu. 
LUK.22.5	A daɓa n mwa har ɓaku ye ntuge ɓa gawo agyiwye. 
LUK.22.6	Yahuda kwa wa ye n agyiwye n ɓa ɓe tuwo nyi. Tunyi sayi wa la ɓa woi dna esa manayi wye n wo ɓa ga Yesu nɓa kun n tna aza kpei.
LUK.22.7	Ewyi ka ɓe n ɓa zhin agmada n Bredi ntna yist nya nyi, esayi ɓa zhin ɓa wu a kugya ntu paska yi ɓo. 
LUK.22.8	Yesu wa tnu Birtus ɓedo n Yohanna yi nge ɓalo ɓo zhin shiri n paska yi ntuge ɓa gyi.
LUK.22.9	Ɓa nya wo ge, “Ho cei pma yi zhin ko shiri n kni bwai a?”
LUK.22.10	Wa ciɓa ge shi fye lofi n zhimi fye ɓo gye ozaho n nuwan shakun shi. Fye viwolo n puwa n wo ɓa lo dna nyi.
LUK.22.11	Fye gna puwa da ge, ma cige wo wufye nyakun n miɓa ɓe ntuge ma gyi paska ɓedo n mi abarai nyi.
LUK.22.12	Wo ɓa wu fye nyakun dotu ho. To fye zhin shiri ɓo nu.
LUK.22.13	Shi ɓa ɓei lo ɓa gye nyaho-nyahoi dai-dai shi Yesu ɓei gna ɓa n wu nyi. Ɓa zhin paska shiri ɓo.
LUK.22.14	Shi ɓa ɓei ku zo esa si n ɓa ɓa gyi paska n cei. Yesu wa sase n wo aba ɓedo n wo abarai. 
LUK.22.15	Wa ciɓa ge, “Awomi pua lo n mwa n nabai ma gyi paska nyagyi ye n fyei, kafin mi gye azhin. 
LUK.22.16	Gama ma gnafye gaiciya mita je kwo gyi n fyei m, sai dai n eshe esanu n kwo ɓei nu daidai nyi.”
LUK.22.17	Nsayi Yesu wala kap, wato aba n anab nuwan ɓei fi nyi, wa zhin godiya ga Shekwoyi wa cige, “Fye gwo fya sin fyei ce ga je. 
LUK.22.18	Gama ma gnafye mita shan anab nuwan ye sin m, Sai Shekwoyi ebemi la ɓe.”
LUK.22.19	Nsa yi wa la bredi wa zhin Shekwoyi godiya wa gnakwo ajeya wa gaɓa wa cige, “Deye, kwo nu zhin omi nayi (n Shekwoyi n cei ga ntu fyeɓo nyi.) Fye zhin ko lonu ci-ci fyei pa mi ɓo.”
LUK.22.20	Njesun lonu wa gaɓa kap ɓai ku nyagyi gyi wa cige, “Kap ye n kohin kwo nu zhin Shekwoyi alkawali woi-woi n wo kwoi tuze n mi ami n a cei zeya ntu fye ɓo nyi.) 
LUK.22.21	Amma fye wo ɓoho oza n wo ɓa gami n a Yahudiyi akun nyi wo tulo woi gyi nyagyi n gnisun n miyi. 
LUK.22.22	Gama oza Nugun ɓa fi shi Shekwoyi n cei katu lo, amma ayya oza yi n wo ɓa gami n ɓa akun nyi.”
LUK.22.23	Nsayi ɓa zhi cei wo ɓa ko nyikadonu n ɓa woi ye wa zhin ɓo lo nu.
LUK.22.24	Esanu n ɓa ɓei ku paska zo zhin ɓai zhi n abaho, Yesu abara ɓa naɓo naje yi, ko nyikadonu ɓo zhin oza dnagmai n (Shekwoyi ebe mi).
LUK.22.25	Yesu wa ciɓa ge, “Asu anyi nya ɓa n ikoi lo tu n oɓa aza tukwo, Aza n ɓa gyibe kwa a yiɓa ge aza nugun-do. 
LUK.22.26	Amma deye to wulo lonu n fyei m. Amma oza n wo zhin zad-nagmai lo nfye, to, wu ngye oɓi nawyi. Oza n wo zhin gnabyelo kwa, to, wola ze ngye fyenu. 
LUK.22.27	Nyikadonu du loʼa? Oza n wo saseshi woi gyi nyagyi nyi, ko oza n wo ga nyagyi ga-ga nyiʼa? Ai ozanu n wo sase shi nyi. Amma mi dna n fya tantasi ngye oza nu n wo ku nyagyi ga nyi. 
LUK.22.28	Fye ku kunsun n mi vinya n mi anyipyei jaraba nya. 
LUK.22.29	Njesun shi omi dada la iko gami nge mi gyibe nyi, to miɓa zhin alkawali ye n fyei. 
LUK.22.30	Fye ɓei gyi fyei sin dna n omi ebemi. Fye ɓei kpe n abegyi ashinkpegye fyei da a Islailayi vinya owa.
LUK.22.31	“N sa dohoi Yesu wa ci Siman ge, ‘Siman, Siman, kna tnubua ha wo shetam la izini gwo, ntuge wa zhin fye jaraba nfye vinya shi fanuyi zhin wa kun osin ya n awyi-byegye nyi. 
LUK.22.32	Amma miku adduwa zhin ga ho, Siman n nabai n ho gaiciyaga ta shan-shan m. Amma esanu ho ɓei jezeɓe dami, to, mi cei pma hoi mi oho azaje zhi.’ ”
LUK.22.33	Bitrus wa cige, “Dagayi, mi la ye ntuge malo purusuna ngnisun n hoi, har ma ma fi ngnisun n hoi.”
LUK.22.34	Amma Yesu wa ciwo ge, “Bitrus, Pise nugba ta cheku n naiye m, Sai dai hola mi aɓo na har abwa ngun ata.”
LUK.22.35	Nsayi Yesu wa ciɓa ge, “Esanu n mi ɓei tnu n fyei ntna agyiwye ko pwakun, ko kwa ntna abuadanyi, fye ɓei ku gyi nyaho san a?” Ɓa cige, “awo.”
LUK.22.36	Yesu wa ciɓa ge, “To, nsaiye dai zaho-zahoi n wo n agyiwyei lo kwo kwa apwakun, wola la. Oza n wo to n ebeyakwoi lo m, to, wo kun owo eje ntuge wa si, ebeyakwo. 
LUK.22.37	Gama ma gnafye, dole ɓeda kwa nu n acei kafi n Littafi ge, Aɓei ɓewo do n alaifi dayi. Gama ɓeda n kwo kafi n mi tukwo nyi kola wo vi-vi kwa nu.”
LUK.22.38	Owo abara ɓa ciwo ge, “To ai yi n abeyakwoi shi nyi ngun aba.” Yesu wa cige ɓaku kun lonu.
LUK.22.39	Yesu wa fa zhimi shi wo ɓei zhin woi zhin ci-ci, wa lo Zaitun pe. Owo abara ɓa kun lo ngnisun n woi. 
LUK.22.40	Esanu wo ɓei si aba n wo zhin wa shi nyi wa ciɓa ge, “Fye zhin aduwa n nabai to fya kayafi n jaraba m.”
LUK.22.41	Nsayi wa lo n kpai fyewyi wa ce akwo-kwo, wa zhin aduwa wacige, 
LUK.22.42	“Dada, n haye fa wahala ye kwa dumi ya, to kwa ɓe ma ba m. Amma to vi omi ɓemwi sai-dai oho nya.” 
LUK.22.43	Malaika gmi n she nsayi wa ɓe wa mi wo gni; 
LUK.22.44	Dna n wahalayi Yesu wa zhin aduwa n gaiciya, har amisa ɓa kpe ngye ami kolo kawai, ɓai kunya zhi nkni. 
LUK.22.45	Esanu n wo ɓei laka n aduwa zhin ɓa wa lo wa gye owo abara zhi ɓai wan gye. Ai ku ɓa ɓe ce n wahalai.
LUK.22.46	Wa nyaɓa ge, “Kni nu zhin fyei wan gyeʼa? Fye kukala fya zhin aduwa n nabai to fya kayafi n jara ba m.”
LUK.22.47	Esanu Yesu ɓei ye gni wo daɓo, aza n mwa ɓa ɓe, Yahuda Yesu bara yi owo nu ɓei gyi ɓe nabye, wa ɓe wa zhin Yesu sumba, ngye nugun-do. 
LUK.22.48	Yesu wa ci ge, “Yahuda ho ga Oza Nugun n sumbai nu?” 
LUK.22.49	Amma Yesu abara n ɓaɓei zhi n woi nyi, ɓai gye enya nkwoye kwa zhin ɓa, “Dagayi, yi zhin ampanyi n abeyakwoi ya ce ɓa ya?”
LUK.22.50	Zaknayi nɓa mi wa zun prist dnagmayi fyenu tnubua bwaizhe nya ya.
LUK.22.51	Amma Yesu wa ciwo ge, “To zhin aɓoye pya m.” Wa to zayi tnubua bwa kwa wo kagna. 
LUK.22.52	Nsayi Yesu wa ci a prist dnagmai, ɓedo n adan-doka aduwa nyakun nya yi, har ɓedo n atukwodai n ɓa ɓei ɓe ntuge ɓa wan wo nyi ge, “fye ɓe zhi n abeyakwoi n abusi shi ge na? Fye ye fya wan evi nu? 
LUK.22.53	Ai mi ɓei gnisun n fyei n aduwa nyakun fyegyi-fyegyi, amma to fya wan mi m. Amma deye kwonu zhin efye sa, esanu n shetan iko zhin tnu-tnu lo.”
LUK.22.54	Nsayi ɓa wan Yesu ɓa lo n woi n pirist dnagmai puwa. Bitrus wa viwo n kpai. 
LUK.22.55	Ena ɓei fin zhi n puwayi a tan-tansin, ɓai sase zhi ɓai wye. Bitrus wa ɓe wa sase shi n gnisun n ɓai.
LUK.22.56	Esanu oɓi nyikoi ho n wo zhin tnu-tnu n puwa yi, ɓei gye Bitrus shi n ena ba. Wa shi Bitrus awye zu uuu wa cige, “Ai zeye kunsun lo n woi nu.”
LUK.22.57	Amma Bitrus wa naɓo wa cige, “Aʼa mita kpewo ye lo m.”
LUK.22.58	Esa fyewyi ozaho wa gye Bitrus njesun wa ciwo ge, “Ai ho zhin gmanyi nu n gnisun n ɓai.” Amma Bitrus wa cige, “Sam.”
LUK.22.59	Ngye awa-gmanyi avun, zaho wa gyitu, woi cige, “Ai ata mi a naɓo ge zeye kunsun lo n woi ntuge wo zhin Galili yi zanu.”
LUK.22.60	Amma Bitrus wa cige, “Kai ozaye, mita kpe oɓoye lo n ho gni hoi da m, Sam, sam.” Esanu wo ɓei gni woi daɓo n cei nyi, pise-nugba kwa cekwu.
LUK.22.61	Yesu wa shi Bitrus awye, nsayi Bitrus wa pa Dagayi ɓeda shi wo ɓei da ge, “Kafin pise kwo cheku n naiye ho ɓei na ma ɓo har abwa ngun ata.” 
LUK.22.62	Bitrus wa gmiya, wa cibwi n wyei kana.
LUK.22.63	Aza n ɓa ɓei zhi ɓai gu Yesu nyi, ɓa kpe wo agye, ɓa luwo. 
LUK.22.64	Ɓa guwo awye ɓa luwo, ɓa ciwo ge, “Nyikado nu na lu hoʼa?” 
LUK.22.65	Har ɓa gnawo aɓeda nukwoyi laɓa.
LUK.22.66	Shi of ye ɓei gyi, a prist dnagmai ɓedo n amalami attaurat nyai ɓedo n atukwodayi ɓa yezhi a ɓe n Yesu n ɓa tan-tasin. 
LUK.22.67	Ɓa nyawo ge, “Gna yi, ho zhin Masifu nu?” Wa ciɓa ge, N ma gnafye, fyeta gami gaiciya m. 
LUK.22.68	Nma nyafye ɓeda fyeta gami amsa m. 
LUK.22.69	Amma daga nsaiye, Oza N ugun ɓa sase tu n Shekwoyi bwai-zhe-bwa iko da.
LUK.22.70	Ɓa nyawo n oɓogmanyi ge, “Ho zhin Shekwoyi nugun nu?” Wa dnaoɓgbe wa cige, “Fyeku da ge mi zhin wo nu.”
LUK.22.71	Nsayi ɓa cige, “Ai yita shan seida ho ye lo m. Gama yiku wo n yi a tnubuai woi da n wo gbei. Yiku wo n yi a tnubuai woi da n wo gbei.”
LUK.23.1	Oɓa vinya n ɓa ɓei yezhi ɓo, nyi ɓa la Yesu ɓa lo n woi n Bilatus aba. 
LUK.23.2	Ɓa lo ɓai tuwo ɓo, ɓai cige, “Ya wan zeye woi dna aza koche woi gna ɓa ge ɓa to gba esu Roma nya gadun. Njesun woi cige wo zhin Kristi nu. Wato Esu nu.”
LUK.23.3	Bilatus wa nyawo ge, “Ohonu zhin A Yahudiyi esu?” Yesu wa dnaɓo gbe wa cige, “Ho ku da n ho gbei.”
LUK.23.4	Nsayi Bilatus wa ci a pirist dnagmai ɓedo n amalemi attaurat nyai ge, “Mi to gye wo n laifi hoi, n kola kunce ma wu wo m.”
LUK.23.5	Amma ɓa du-du ɓa gyitu ge, “wo zhin aza lo ɓai kpe akala. Enya n kwa laka n Yahudiya koi lo Galili. Ga shi wo la ɓe ya woi zhin ɓa lo nu.” 
LUK.23.6	Shi Bilatus ɓei wo lonu wa nya ge, “Zeye gmi n Galili nu?”
LUK.23.7	Shewo ɓei wo ge Yesu gmi n ekni nu n Hiridus gyibe tu nkwo nyi, wa I tnu n woi n Hiridus aba. Hiridus ɓo dna n Urushelima n sayi. 
LUK.23.8	Shi Hiridus ɓei gye Yesu a dawo n mwa, gama wo ɓei ku aɓo wo n mwa n Yesu tukwo har ma woi ye ntuge wa gye Yesu wye, amma to wa min. To wo ɓei gye ge Yesu ɓa zhin aɓo wo-woyi nsayi Bilatus ɓei tnu n woi n wo aba nyi.
LUK.23.9	Ntucenu Hiridus wa nya Yesu aɓo n mwabegye amma to Yesu wa dnawo ɓogbe m.
LUK.23.10	A pirist dnagmai ɓedo n amalemi attaurat nya yi ɓa kun zhi ɓai tu Yesu ɓo n Hiridus aba.
LUK.23.11	Hiridus ɓedo n wo a sojai ɓa zhin Yesu zamba. Ɓa kpewo esuje, nsayi ɓa jezelo n woi n Bilatus aba. 
LUK.23.12	Nwyiyi Bilatus n Hiridus yi ɓaku ze anugundo. Amma ɓaɓei zhin aje Inuwuyi nu kafin n wyi yi.
LUK.23.13	Bilatus wa yi a pirist dnagmai zhi ɓedo n a Yahudiyi atukwodayi. 
LUK.23.14	Wa ciɓa ge, “Fya ɓe mi n zaye yi, fyei cige wo dna aza kwoce lo. To mi ku owa dawo fyei gye, amma mi to gye wo n laifi hoi dna n anya, vinya n fya ɓe n cei nyi m.
LUK.23.15	“Hiridus ce to bwa laifi ho n wo m, gama wola Yesu jezeya gayi, zeye to zhin nyaho nukwoi m, n ko kunce lo a wuwo m. 
LUK.23.16	Mi ga gbe ge a zhin wo bulala nsayi ma yawo wa lo kawai.”
LUK.23.17	Dna n paska doho-dohoi sa, Bilatus zhin wa lo Purusuna da ho ya gmanyi. 
LUK.23.18	Doji vinya n ɓa ɓei yezhi ɓo nyi ɓa la begye tu ɓa cige, “A wu wo, lo Barabas ya ga yi.”
LUK.23.19	(Aɓei n Barabas yi dna n purusuna ntu tashin hankali ɓo nu njesun n zawu tukwo.) 
LUK.23.20	Bilatus ɓei cei pma ntuge wa fa Yesu. Ntucenu wa gna aza ge ɓa ku ce pi. 
LUK.23.21	Amma ɓa gna ewyi ɓe-ɓe nu. Ɓa cige, “a zun wo du! A zunwo du!”
LUK.23.22	Bilatus wa ciɓa, ʼbwa tahi ge, “Amma wo ku kni ɓei nu zhiʼa? Mi to gye enya n wa zhin n kunce n fi m. Mi ɓa da a zhin wo bulala a yawo kawai.” 
LUK.23.23	Amma ɓa ɓewyi n gaiciyai ɓai cige a zun Yesu du. Ɓa ku nasara gyi. 
LUK.23.24	Har Bilatus wa efi ta-ta zuntu Yesu, shi aza ɓei ye n wu. 
LUK.23.25	Wa lo Barabas ya n ɓa ɓei ye nyi, n aɓei wo dna n purusuna ntu tashin hankali ɓo nyi ɓedo n zawu ɓo njesun. Wa la Yesu wa gaɓa ntuge ɓa zhin n woi shi ɓa ncei pma.
LUK.23.26	Ɓa gwo Yesu ɓa lo n cei. Shi ɓa ɓei lo n zokwo ɓa gye zaho ai yi wo ge Simon, woi gmi n ezhi ho ai yi kwo ge Sirene, wo ɓei zhi kauye ho n sayi. Ɓa wan wo ɓa tuwo tile ge wo la Yesu zundu wa vi Yesu ɓe n navun. 
LUK.23.27	Doji n mwa ɓei viwo ɓe, Nɓami anyikwo ho ɓei ɓe ɓai cibwi ntu Yesu ɓo.
LUK.23.28	Amma Yesu wa pi gni wa ciɓa ge, “A Urushelimayi anyikwo, fyeto cibwi n mi ɓo m, amma fye cibwi n fyehin tukwo ɓo n fya i yi. 
LUK.23.29	Gama esa ɓelo n aza ɓei cige anabarka danu n anyikwozai nɓato ma aɓi m, nɓa to bwa aɓi m, n ɓa to zhin ɓa atna m. 
LUK.23.30	Esayi nu n aza ɓei ci ape ge, Fye miya kpe yi, ɓei ci ape ɓi-ɓiyi ge fye bi yi fi.”
LUK.23.31	Gama shi ɓa zhin aɓoye pya kpemi omi n mi zhin Shiwan wye-wyei nya, ɓa ɓei kafye zhin-zhin n wuna?
LUK.23.32	Ɓa ku avi ngun aba n nabai ɓa wu ɓa ngnisun n Yesu yi.
LUK.23.33	Esanu n ɓa ɓei si aba n na yi ge Kwaluwa nyi, ɓa zun Yesu du tu ɓo. Ɓa ku avi yi ngun aba, ɓa zun ɓa du gmanyi n wo bwaizhe gmanyi n wo bwapmi bwa.
LUK.23.34	Yesu wa cige, “Dada, zhin ɓa gafara gama ɓata kpe oɓoye lo n ɓa zhin m.” Ɓa gna owo aje n kuriya yi. 
LUK.23.35	Aza zhi ɓo ɓai shi wo awye. A Yahudiyi yi tukwoda ɓai kpewo agye ɓai cige, Wo gni aza, to, wo gni ewohin tukwo mana, ngye wonu zhin Masifu n Shekwoyi wa tnu n woi nyi.
LUK.23.36	A soja n ɓahin ɓa kpewo agye. Ɓa ɓe ɓa gawo anab nuwan mamayi. 
LUK.23.37	Ɓa cige, “Gni ohohin ngye honu zhin Kristi a Yahudiyi esu.”
LUK.23.38	Rubutu ɓei ka kpe nwo zundu ge “
LUK.23.39	Evi gmanyi n na ɓei zunwo du ngnisun n Yesu nyi, wa ci wo ge, “Ohonu to zhin Masifu m? To, gni hohin tukwo n gnisun nyi mana.”
LUK.23.40	Amma oza bayi wa ci eviyi ge, “Haba, emi zado. Hota wo Shekwoyi dna m? Yi gnifilo n ta-ta gmanyi nu. 
LUK.23.41	Amma eyi tat-ta wulo dai-dai, gma yi gwo eyi lada nu bisaga enya n ya zhin. Amma owoi da to zhin laifi ho m.” 
LUK.23.42	Nsayi wa ci Yesu ge, “Yesu, pami ɓo dna n ho ebe mi.”
LUK.23.43	Yesu wa ciwo ge, “Ma gnaho gaiciya, Nnaiye, ho kunsun lo n mi-i n Paradisi.”
LUK.23.44	Esanu nyipyei ɓei la gun atukwo to kwa shan buzangna ga m. Wyegma kwa dna duruum har nyipyeyi kwa bmaya ngye sunkna ngu ata. 
LUK.23.45	Labule n kwo ɓei gyi n aduwa nyakun nyi, kwa ngajeya ngun aba.
LUK.23.46	Yesu wa la begyetu wa cige, “Dada, n ho akun nu mi ga mi wye-wyeyi.” Shi wo ɓei zoda lonu wa fi.
LUK.23.47	Asoja tukwoda ho n wo ɓei gni ɓo, shi wo ɓei gy lo nu wa ci Shekwoyi wa cige, “Lalle, zaye ɓei zhin oza manayi nu.”
LUK.23.48	Shi aza nɓa ɓei yezhi ɓo ɓai gye nya nkwa zhin vinya, ɓa jeze lo api n bugba wun yi. 
LUK.23.49	Aza n ɓa ɓei kpe Yesu ye nyi, ɓedo n Anyikwozai n ɓa ɓei kun n Galili ɓai viwo nyi, ɓa ku zhi n kpai ɓai gye aɓoye vinya.
LUK.23.50+LUK.23.51	 To, zaho ɓei nyi ai yiwo ge Yusufu, woi gmi n Ezhi ho ai yikwo ge Arimatiya. Wo ɓei zhin oza manayi nu n hankali yi sosai woi pmi Shekwoyi ebemi, ɓe-be ɓo. Ko shiko nyi wo ɓei dna n aza n ɓa ɓei zhin shawara ge a wu Yesu nyi wo to ɓei vi n ɓanya m. 
LUK.23.52	Yusufu yi wa lo Bilatus aba wa nya ge, a fawo wa la Yesu nayi. 
LUK.23.53	Nsayi wa shin wo shi, wa kmi wo dna n aje manayi walo wa yawodna n vingwo n a ɓei ji kwo nkuta dnagmai ho. Zaho-zahoi toɓei shin ampanyi zhin n vingwo yi m. 
LUK.23.54	Jumawyi nu ɓei gni nwyi Esa la wo vi-vi n a Yahudiyi sun-sun nyipyei ɓa ɓe n cei wato Satiwyi nu. (Ɓa ɓei zhin ɓai ya oɓa nyipyei n wyeshei nu.)
LUK.23.55	Anyikwoza n ɓa ɓei kun ngnisun n Yesu n Galili nyi, ɓalo ngnisun n Yusufu yi, ɓa gye vingwo yi njesun ɓa gye shi wo ɓei ya Yesu dna n wu. 
LUK.23.56	Nsayi azaho ɓa jezelo api ɓa zhin shiri n emi asinda nyai ntu owo nayi ɓo. Nsatiwyi ɓaku sun shi owa ɓai zuntuba nwu. Wato Musa owa nu.
LUK.24.1	Shi ofye ɓei gyi n Ladiwyi, anyikwoza yi ɓa kun n labmi-lbmi yi ɓa lo vingwo n omi asindnyai shi. 
LUK.24.2	Ɓa gye ala kuta pmiya n ko ɓei gu n vingwo gbe nyi. 
LUK.24.3	Ntucenu ɓa lofi. Amma shi ɓa ɓei lofi to ɓa gye Yesu nayi shi m.
LUK.24.4	Shi ɓa ɓei gye lonu ɓaku je-je. Amma n sayi-sayi azaho ngun aba ɓa kunzhi n najei kpe n bu-bui pashau. 
LUK.24.5	Edna kwa wo anyikozayi ɓa ce akwo-wko zhi, esanu azayi ɓei daɓo n ɓai ge, “Kni nu zhin fyei zan oza wye-wyei shin n azafi aba? 
LUK.24.6	Ai wo to gnil lo ya m, wola lakala. Fye pa enya n wo ɓei gnafye woi ye nyi n Galili ge:
LUK.24.7	“Aɓa ga Oza Nugun n alaifida akun a zun wo du, amma woɓa laka dna n anyipyeyi tayi.”
LUK.24.8	Nsayi anyikozayi ɓa pa ɓedaye ɓo. 
LUK.24.9	Ɓa jezelo api ɓa gna owo abara ngun awo-cei gmanyi ɓedo n azajei n mwa. 
LUK.24.10	Ayi anyikwozayi Maryamu Magadaliya, Yuwannan ɓedo n Maryamu n wo zhin Yakubu ya nyi. Oɓa ɓedo n anyikoza ajeyi ɓa gna Yesu abara aɓoye vinya. 
LUK.24.11	Amma to Yesu abara ɓa ga ɓedayi gaiciya m, ɓai gye ge anyikozayi gbe akata fi ɓa nu ka wai.
LUK.24.12	Amma Bitrus wa lakala wa busi lo vingwo n wohin, shi wo ɓei yawye shi wa gye aje nu kawai n ɓaɓei puwo nyi. Nsayi wa jezelo api woi zhin nubo si koɓa ze nwo lonu.
LUK.24.13	Nwyiyi kwa Yesu aviyi ngun aba ɓai fi n zokwo bai daɓo lonu Imwasu, Ezhi yi nyi ngye mil ngun tnaba nu n Urushelima yi.
LUK.24.14	Alo ɓai daɓo tu anya ɓo nɓa zhin vinya n Yesu tukwo. 
LUK.24.15	Shi ɓa ɓei lo ɓai daɓo lonu Yesu wa yeɓe vi-viyi n ɓai ɓa lo ɓai gni zan-zan. 
LUK.24.16	Shi ɓa ɓei gyewo to ɓa kpe wo ye m.
LUK.24.17	Yesu wa nyaɓa ge, “fye lo fyei da kniɓei nu laiʼa?” Ɓa ku pizhi n na wyebai wun fi. 
LUK.24.18	Zaknayi n ɓa, ai yiwo ge Kiliyobas wa nyawo ge, “Oho nu bwace dnalo n Urushelima ye n ho ta kpe oɓoyelo n kwa zhin n anyipyei avun nya ye m?”
LUK.24.19	Yesu wa nya ɓa ge, “A kni ɓoya? A ciwo ge, anya n ɓa zhin n yesu yi n wo gmi n Nazarat nyi. Wo ɓei zhin anabi nu har ma Shekwoyi ɓedo n azai vinya ɓei ciwo ntu aɓo wo-woyi ɓo n wo ɓei zhin nyi.
LUK.24.20	“Amma eyi aprist dnagmai ɓedo n ya begyi yi ɓa wan wo ɓa gawo ntuge azun wo du. 
LUK.24.21	Yi ɓei n wyetu yi ge owo nu ɓa gni Israila. To nyipyei tayi nu shi aɓoye ɓei zhin.
LUK.24.22	“Anikozaho n yi ɓaku ɓeyi n nabari hoi to yi kpe ce yem, ɓa lo vingwo n labmi-labmi yi. 
LUK.24.23	Ɓa to gyewo nayi shi m, ɓa jezeɓe ɓai cige, ɓaku gye amalaika ho ɓai gna ɓa wo la lakala n vingwo. 
LUK.24.24	Azaho n i kuwa ɓai lo vingwoyi ɓai gye gaiciya nu, amma ɓato gyewo wye m.”
LUK.24.25	Nsayi Yesu wa ciɓa ge, “Ai fye zhin a ma-ma nu kni nu zhin to fyei ga anabi ɓeda gaiciya n pye-pye n maʼa? 
LUK.24.26	Ai kwo ɓei zhin tile nu ntuge Masifu wa sin wahala ye n sayi walo owo daraja.”
LUK.24.27	Nsayi Yesu wa wu ɓa enya nkwo kafi lo n wo tukwo n Littafi enya n kwo ya n Attaurat har kwoi lo annabi.
LUK.24.28	Shi ɓa ɓei wo vi-vi n ezhi hoi n ɓa ɓei lo nyi, Yesu wa zhin ngye woye wa duya. 
LUK.24.29	Amma ɓa ɓawo ge wola wangye ngnisun n ɓai ntuge wyeshe ɓei la she. Ntucenu wa ye n ɓa nya, wa bmadna n gnisun n ɓai. 
LUK.24.30	Shi aɓei ɓe n nyagyi wa sase ngnisun ɓai, wa shin bredi wa zhin Shekwoyi godiya, wa gnakwo ajeya wa gaba. 
LUK.24.31	Nsayi oɓa wye ɓa guya bmagyi ɓa gane ge Yesu nu gni, amma wa bwi ɓa wye n sayi-sayi.
LUK.24.32	Ɓaci aje ge, ai yi ɓei wo agmada pya ho esanu n wo ɓei daɓo n yi ɓe n zokwo nyi. Woi wu yi enya kwo kafi lo a Littafi nyi. 
LUK.24.33	Ɓa kukala ɓajeze lo Urushelima ɓagye owo abara n yezhi ngun awocei-gmanyi ɓedo n azajei. 
LUK.24.34	Ɓa cige, “Lalle Dagayi la lakala n vingwo gama wo ku wohin tukwo wu Siman.”
LUK.24.35	Oɓa ngun aba ɓaku oɓanya da nya kwa zhin vinya n zokwo, n jesun shi ɓa gane n woi esanu wa gna brediya gaba nyi. 
LUK.24.36	Esnu n ɓa ɓo yezi ɓai da aɓoye sa fyewyi, ba je-je ɓa gye Uesu gni n ɓa tan-tansin kawai, wa ciɓa ge, “Bugbafu nfya ba.” 
LUK.24.37	Ɓazhi ednai wo ɓa ɓai gye ge zafun nukwoyi ho nu gni.
LUK.24.38	Amma Yesu wa ciɓa ge, “Kni nu zhin fyei la damuʼa? Kni nu zhin to fyei ga gaiciya ma? 
LUK.24.39	Fye shi mi abwa awye n mi apitai fya kpe ge emi nu gni sosai. Fye to mi bwa fya gye gama zafun to n nayi m, bale a cige kwo bw asunkun, shi fye gye mi n cei nyi m.” 
LUK.24.40	Shi wo ɓei d lonu wa-wuɓa owo abwa n apita yi.
LUK.24.41	Amma to ɓa du-du ɓa ga gaiciya m, gama ɓa ɓei nuzhi n agmadai nu cei wo ɓa. Ntucenu wa nyaɓa ge, “Fye n nyagyi lo ya?”
LUK.24.42	Ɓa gawo wye sala ɓi ho. 
LUK.24.43	Wa gwo wa gyikwo gni nɓa bye vinya.
LUK.24.44	Nsayi wa ciɓa ge, “Aɓoye nyi n mi ɓei gnafye esanu n mi ɓei kun-sun n fyei nyi. Nyaho-nyaho n kwo kafi lo n Musa Littafi n mi tukwo ɓeda n annabi ɓei ka har ɓedo n Zabura yi ɓa ku nu.” 
LUK.24.45	Nsayi wa guɓa tunaniya ntuge ɓa gane n nyai n kwo kafi lo n Littafi. 
LUK.24.46	Wa ciɓa ge, “Nya nyi nkwo kafi lo nge kwo zhin tile nu Masifu wa sin wahala har wa laka n vingwo n nyipyei tayi. 
LUK.24.47	Njesun ge dna wo eye nu aɓa zhin waʼazi ntuge aza ɓa bwa gafara n ɓa laifi. A zhin aza vinya, kwoi ya n Urushelima. 
LUK.24.48	Fye zhin asaida-da nu aɓoye vinya.
LUK.24.49	“Emice, mi ɓa tnu fye n nyai n mi dada ku alkawali zhin. Amma fye ku pmi fi n zhimi ye saidai ikwo n kwo gmi nshe kola ɓe da fye.”
LUK.24.50	Nsayi wa kunɓaya zhi nbmi wa vi zokwoyi n kwolo Baitanya nyi. Wa ku abwa wu nshe wa tuba anabarka. 
LUK.24.51	Shi wo ɓei gni woi tuɓa anabarka yi Walakala tu she har wa bwi ɓa wye woi gun n sheyi. 
LUK.24.52	Ɓa zhin wo sujada zhi ɓo, Nsayi ɓa jezelo Urushelima n nu-nuyi n agmadayi. 
LUK.24.53	Ɓaku fi adduwa nyakun n saho-sahoi vinya ɓai zhin Skekwoyi gwodiya.
JHN.1.1	N kmisunhi Ɓeda ɓei nyi, Ɓedahi ɓei kunsun n Shekwoyi, Ɓedahi ɓei zhin Shekwoyi nu. 
JHN.1.2	Kafin a zhin nyaho-nyahoi wo ɓei kunsun n Shekwoyi. 
JHN.1.3	Owo ɓeda na zhin anya vinya. Nyaho-nyahoi to lon n wonu to zhin m; anya vinya owo nu na zhin. 
JHN.1.4	Wye-wyeyi nyi nwo mi, wye-wyeyi kwa ko zhin anyi buzangna nu. 
JHN.1.5	Buzangnahi kwoi kna aba ya n wyegma. Wyegma kwa kwo ta mi kwa gyi kwo sun m.
JHN.1.6	Oza ɓo nyi ai yi wo ge Yohanna, Shekwoyi nu ɓo tnu n woi a mawo. 
JHN.1.7	Wo ɓo ɓe ntu ge wa zhin saida ntu buzangnahi ɓo nu. Wato Yesu nu zhin buzangnahi. 
JHN.1.8	Yohanna nu to ɓei zhin buzangna m, wo ɓo zhin saida buzangna nya nu kawai. 
JHN.1.9	Nwo avun, buzangna gaiciya nya kwa ɓe kwa knaya na ʼza vinya aba nɓa fi nanyi.
JHN.1.10	Owo nu ɓo zhin anyi ye, Wa ɓe anyi n wa Zhin nyi. Ama anyi ye to ɓei kpe wo yen. 
JHN.1.11	Wa ɓe a Yahudiyi aba, n wo hin kni, ntu ge ɓa nu zhin wo aza, ama to ɓa gwo won, akpe aza fyewyi kawai n ɓa mi. 
JHN.1.12	Ama zaho-zahoi nwa gwo wo, wo ɓei la iko ga wo wa ze Shekwoyi ɓi. Onya nyi kawai n za ɓa zhin Wo la gaiciya ga, Yesu ɓa gni wo. 
JHN.1.13	Aza nɓa ga wo gaiciya ɓa ku zhin aza n na la ɓa shan ma. Toge nayi nami nu, kwokuwa n za ɓemwi m, ama Shekwoyi na ma ɓa dna n wo ɓe ye.
JHN.1.14	Yesu ɓo la ze Oza wa dna n anyi ye n yi atasin. Yi ku wo latu gye wye. Latu Shekwoyi ɓi gba nya nu. N nunuyi na alheri n gaiciya yi.
JHN.1.15	Yohanna ɓo zhin wo saida wa gna aza vinya ge, “Oza nyi n mi ɓo gna fye wo ɓo nyi. Mi ɓo gna fye ge wo ɓe lo n ma avun. Wo hin kwa wo dumi lo kpolo-kpolo, wo ɓei nyi tunyi sapai, wo kwo mi lo. Kafin a ma mi wo ɓo nyi.” 
JHN.1.16	Eyi vinya yi ku ampariyi bwa, n alheri dnagmayi nwa ɓe yi n cei woi tu yi anabarka mwa-mwayi. 
JHN.1.17	Gama Musa ɓo ga yi owa n kwo gmanyi yi, ama Yesu ɓei ɓe yi n gafara zhin yeye nya yi ɓedo. Alheri gna owa Musa nya bmiya lo, ntuge owa ɓo gna ɓo dna, n na ɓe yi kpakpeyi gbo-gbo nduwyi. 
JHN.1.18	Ozaho to shin Shekwoyi wye gyem, sai Yesu gmanyi n wo nu kunsun n Shekwoyi nyi. Yesu, owo ɓi-gba, Shekwoyi zabayi, owo nu gna yi Shekwoyi ɓo.
JHN.1.19	A Yahudawayi ɓo tnu na priest yi ɓedo na Levi yi n Urushelima. Ɓa ɓe Yohanna ʼba ntu ge ɓa gye za n wo zhin Yohanna. Ɓa lo ɓa nya Yohanna ɓo ge, Ho zhin Masihu nu?
JHN.1.20	Yohanna gna ɓa gaiciya, ge “Mi to zhin Kristi nu m.” 
JHN.1.21	Ɓa je wo ɓo nya n ge, “Ho zhin Iliya nu?” Wa gna ba ge, “aʼa.” Har saiye ɓa nya wo ɓo, “Ho zhin anabi ho nu?” Wato n Shekwoyi ɓo zhin alkawali nyi, wa cige, “Aʼa.”
JHN.1.22	Ɓa nya wo sayi ge, “Ho zhin nyikanu? Yi ye ya gna aza n ɓa tnu yi tnu-tnu nyi. Wu yi hohin ɓo vinya?”
JHN.1.23	Yohanna gna ɓa ge, “Mi zhin begye nu kawai dna zhabui. Mi zhin zokwo ga Dagayi nu wa ɓe shi Anabi Ishaya ɓei da nyi.”
JHN.1.24	A Yahudiyi n na Farisiyi ɓa nya wo ɓo n jesun ge. 
JHN.1.25	“Shi ho to zhin Kristi nu nyi m, ko kwa Iliya kwo anabi nyim, Nyika ga ho iko hoi zhin batisma?”
JHN.1.26	Yohanna ci ge, “Mi zhin batisma n nuwan nu kawai ama za gni nyin n fye atasin, fye ta kpe wo ye lon. 
JHN.1.27	Esa to ce lo nkun, wo ɓa ya tnu-tnu n fya ba. Mi to kunce lo ma, ma ze wo baran.”
JHN.1.28	A ɓei zhin aɓo deye n Baitanya nu. Kwo nyi n Urdun kma nu, aba n Yohanna ɓo zhin aza batisma nyi.
JHN.1.29	Sa n fye ɓei gyi, Yohanna gye Yesu woi ɓe, wa cige, “Fye gye kugya ɓiyi Shekwoyi nya nwo nu la alaifi anyi nya vinya nyi. 
JHN.1.30	Fye pa lo? Owo nu n mi ɓo gna fye wo ɓo nyi, nge oza ɓelo n ma vun, nwo du mi, ntuge wo ɓei nyi na bye-abye, wo gyi n mi abye. 
JHN.1.31	Mihin to ɓei kpe wo yem, ama mi zhin batisma n nuwan yi, ma wu a Israilayi wo nu.”
JHN.1.32	Yohanna gna, “Ma gye Zafun Gyi-gyi-yi wo gmi n She ngye lukpe, kwa yatu n Yesu.
JHN.1.33	“Mihin to ɓei kpe wo yem, sai dai Shekwoyi nu ɓei gna mi nge, ‘Shi ho ɓo gye Zafun woi yatu n zaho, Owo nu. Owo nu zhin aza batisma n Zafun Gyi-gyi yi.’ 
JHN.1.34	Ma gye Zafun Gyi-gyi yi woi yatu nwo. Ma ga gaiciya ge zeye nu zhin Shekwoyi ɓi.”
JHN.1.35	Of ya gyi, Yohanna yi gni n kun-sun n wa barayi, oɓa aba. 
JHN.1.36	Wa gye Yesu woi ɓe. Wa shi wa wye daidai, wa cige, “Gye! Shekwoyi Kugya ɓiyi lonu.” 
JHN.1.37	Yohanna bara ba ya Yesu vi.
JHN.1.38	Yesu wa bmiya awye wa gye ɓai viwo, wa nya ɓa ge, “Fye ye kninya?” Ɓa gawo amsa ɓa cige, “Maigida, ho dna lo n na?”
JHN.1.39	Wa ciga ge, “Fye ɓe fya gye.” Ɓa ɓe ɓa gye aba n wo ɓei dna. Wyeshe ɓei la she, ntu ce nu ɓa Ku gye wan n woi. 
JHN.1.40	Zaknayi nɓa, ai yiwo ge Andrawus, wo nu zhin Siman Bitrus mado.
JHN.1.41	Andarawus wa lo wa zan Siman shin, wa gna wo ge, “Yi ku gye Kristi wye.”
JHN.1.42	Wa ɓe n Siman yi n Yesu aba. Yesu wa ci Siman ge, “Oho nu zhin Siman, Yohanna nugun. Ama aɓa yiho ge Kefas wato apma nu.”
JHN.1.43	Ofye a gyi, Yesu wa laka wa ɓe Galili wa gye Filibus wa gna wo ge, “vi mi.” 
JHN.1.44	Filibus ho ɓo gmi n Basaida nu. Basaida kwa kwo zhin Andarawus ayi nu, edo n Bitrus yi.
JHN.1.45	Filibus wa ɓe da Natanailu wa ciwo ge, “Yi la gye gniyi wye, n Musa ɓedo n anabi yi ɓei da wo ɓo, n Alkawali kwo-kwoyi nyi Owo nu zhin Yesu n wo gmi Nazareti. Wo nu zhin Yusufu ʼɓi.”
JHN.1.46	Ce ɓei wo Natanailu n gaiciya yi. Wa gna ge, Nazareti! “Enya manayi ɓa gmi n Nazarati?” Filibus wa gna wo ge “ɓe ha gye n hohin yi.”
JHN.1.47	Shi Yesu ɓo gye Natanailu ɓai ɓe wa ci ge, “Gyewye, wo nu zhin Israilayi ɓehin-hin nya, wo ta zhin awyebui m.”
JHN.1.48	Ce ɓo wo Natanailu n gaiciya yi, wa nya Yesu ɓo ge, “Ha kpe mi ye nna?” Yesu wa ci wo ge, “To na ɓom, sanu n ho ɓei shi n shinwa gna nyi, ma ku gye ho kafin Filibus wo yi ho.”
JHN.1.49	Natanailu wa gaiciya ga, wa ciwo ge, “Maigida, Oho nu zhin Shekwoyi nugun, ho nu zhin Esu Israila nya.”
JHN.1.50	Yesu wa nyawo ge, “Ho gami gaiciya shi ma gna ho ge, ma ku gye ho n shinwa gna?” Ho ɓa gye aɓo mwa-mwa yi n dudu ɓo. 
JHN.1.51	Ho ɓa gye eshe kwoi guya, ho gye a mailaika ɓai shin zhi ɓai je gun, dami, Oza nugun.
JHN.2.1	Shi anyipyei ngun aba ɓo la, diya, Yesu ʼya wa lo mula pa n Kana Galili nya. 
JHN.2.2	Yesu ɓedo nwo abara ɓei nyi ce n mula pa ʼbahi.
JHN.2.3	Esa nu nya sin-sin yi ɓo ku zo na mula pa ba yi, Yesu ʼya wa gna Yesu ge, “Gye nyasin-sin yi ku zo.”
JHN.2.4	Yesu wa ci wo ʼya ge, mita zhin nyaho-nyahoyi n saiye m. Ai omi sa to sin n mi ɓa zhin oɓo wo-woyi nyi m.
JHN.2.5	Yesu ʼya wa gna atnu-tnui ge, “ɓo wa gna fye ge fye zhin, fya zhin.”
JHN.2.6	A shakun yakwo ɓei zhin ɓo n gun tnanyi, a shakun akuta nya nu ɓei. Ɓaɓo zhin ɓai gyi a garuwa-kanazuru nya ngye shiba (20) ko kuwa shita (30), a Yahudiyi ɓei zhin amula ɓo n ɓai nu. 
JHN.2.7	Yesu wa ci ge, “Fye nu ɓa n nuwan yi.” Nsayi-sayi-i yi, ɓa nuɓa. 
JHN.2.8	Yesu wa ci ɓa ge, “fye lo cei fye ga mula-tukwoda.” Ɓahin kwa ɓa lo n cei.
JHN.2.9	Shi wo ɓo to wo, to wakpe aba n kwa gmi m, ama atnu-tnuyi da ɓei kpe. Ntu cenu mula tukwoda wa yi mula ɓa.
JHN.2.10	Wa ci wo ge, “Nyasin-sinyi ye dalo sosai. Knihin nu na zhin ai ɓei n deyeyi so shi a? Azaje zhin ɓa ɓe n nyasin-sinyi manayi nu na bye. N kwa ku zo, a kma ɓe n nukwoyi yi.”
JHN.2.11	Deye nu ɓei zhin ɓo wo-woyi kmisunyi, n Yesu ɓo zhin dna n Kana Galili nya. Shi owa bara ɓo gye wo mwa-mwa, ɓa ga wo gaiciya.
JHN.2.12	Shi na ɓo knu na mula ɓo zhin ba, Yesu wa lo Kafarnahum n wo ʼya yi n wa zaje yi, n wa barai, ama ɓa to ɓo mwasa n ɓom.
JHN.2.13	Esa nu Paska ɓo la wu viyi, Yesu wa lo Urushelima.
JHN.2.14	Wa gye aza fi n na duwa-nyakun ɓai kun anya. A nakwo, akni, ɓedo n na lukpe yi. Agyiwye shanyi ɓo nyi ce. 
JHN.2.15	Wa pmi knalufin wa nya ɓa ya na duwa nyakun, Wa nya anyakunyi ya, Wa kni atebur nyikun. 
JHN.2.16	Wa gna alukpe kunyi ge, “fye kun anya ye ya n ya. Fye to ze ʼmi Dada nyakun a gnikwo gni ba m.”
JHN.2.17	Owo abara ɓa pa ge, Littafi Alkawali kwo-kwoyi ɓo ku da ge, “Wyenyi ntu ho nyakun ɓo, kwo nu ɓa gyi mi ngye ona.”
JHN.2.18	A Yahudiyi ɓa nya ɓo ge, “Nyika ga ho iko yeʼa? Ngye Shekwoyi iko nu, gna yi ya wo. Zhin aɓo wo-woyi ya gye.”
JHN.2.19	Yesu wa cige, “To, miɓa zhin ga fye. Fye la aduwa-nyakun ye ya, miɓa mi kwo n na nyipyei ngun ata kawai.”
JHN.2.20	Nsayi ɓa ya aɓoda, “Yi ɓei mi nyakun ye n na ye shinyi nu, Hoi gna ho ɓa mi kwo na nyipyei ngun ata kawai? Kwo ta ye zhin.” 
JHN.2.21	Ama Yesu ɓei da wo nayi nu ɓo. 
JHN.2.22	Sanu n wo ɓo laka n vingwo, Owa bara ɓa pa nya wo ɓei gna ɓa nyi. Ɓa ga Littafi Gyi-gyi-yi gaiciya. Ɓa ga Yesu eda gaiciya njesun.
JHN.2.23	Aza n mwa begye n paska ɓa gawo gaiciya, ntu naɓo wo-woyi ɓo n ɓa ɓei gye nyi. Kwa wu ɓage, wonu zhin aza gniyi. 
JHN.2.24	Yesu to ɓei ga ɓa gaiciya m, gama wo kpe zanyi-kwoci bugba ye lo sarai. 
JHN.2.25	Zaho-zahoi ta mi wa gna wo zado ɓon. Ntu ge wo kpe aza bugba lo sarai. Zado nu to ɓei ɓa gna wo zanyi-kwoci ɓon. Wo ɓei kpe shi za bugba pye doshan yi.
JHN.3.1	Nwyihoyi, sukwoyi la zhin, a, Yahudiyi adini tukwoda ho, n dna na farisiyi kpegye ai yi wo ge Nikodimu. Wo ɓei lo Yesu aba ntuge wa nya wo ɓo fya-a. 
JHN.3.2	Wa gna Yesu ge, “Mallam, yi kpe lo ge Shekwoyi na tnu n hoi ha wuyi nya. Yi kpe lo lonu, ntu naɓo wo-woyi ɓo n ho zhin nyi.”
JHN.3.3	Yesu wa gna wo, “Miɓa gna ho gaiciya, sai a shan ho ma, ho ta mi ha gye Shekwoyi bemi m.”
JHN.3.4	Ce ɓei wo Nikodimu n mwa, wa nya ge, “A shan mi ma n wu na? A zhin a shan zakwoyi ma? Zakwoyi ɓa mi wa lo wo ʼya nubo a je wo ma?”
JHN.3.5	Yesu wa gna wo ge, “Zaho-zahoi to lo n wo vi mi ɓemwi to ai shan wo ma n nuwan yi ɓedo n Zafun yi m.” 
JHN.3.6	Aza ɓami ɓa ma azanyikwoci. Ama Zafun Gyi-gyi-yi nu ga wye-wyeyi n kwo gmi n ʼshe nyi. 
JHN.3.7	Ce to wo hon, shi ma gna ho ge, “Tile a shan ho man.” 
JHN.3.8	Ese zhin kwa ci a ku gye ko wye? Ho zhin ha wo ashan nu kawai. Ho ta kpe bwa kwo kun, kwo kwa aba kwo lon. Zafun ɓo wu lo nu, yi ta kpe shi Zafun lo tnu-tnu wa ma aza m.
JHN.3.9	Nikodimu wa nya wo ɓo ge, Kni nu ho da n wu lonuʼa?
JHN.3.10	Yesu wa nya wo ɓo ce, “Ho to zhin a Israilayi male nun? Hoi gna ge ho ta kpe ɓo lo n mi da nyin kwo?
JHN.3.11	“Ɓehin-hin, ma gna ho, Yi da ɓo nu yi kpe. Enya ya gye yi zhin kwo nu saida, ama fye ta gwo yi saida lon. 
JHN.3.12	Ama n fye to ga aɓo gaiciya n mi gna fye n ɓa zhin lo dna n na nyin, fye ɓa ga gaiciya n wuna, mi ya gna fye ɓo n kwo zhin lo n ʼshe miʼa? 
JHN.3.13	Mi gmi n ʼshe nu, ama zaho to shin eshe lo m, sai omi oza Nugun. 
JHN.3.14	Njesun shi Musa ɓo ku owa sunknanya kpe n busi dna zhabui nyi, n lonu na ɓa zhin mi. 
JHN.3.15	N nabayi zaho-zahoi n wa gami gaiciya wa bwa wye-wyeyi nyalo-nyalo nya.” 
JHN.3.16	Gama Shekwoyi wa ye na nyi yi, har wa wo ʼɓi gba gmanyi ga, ntuge zaho-zahoyi n wa gawo gaiciya, wota bwi n, ama wo ɓa bwa wye-wyeyi nyalo-nyalo nya. 
JHN.3.17	Shekwoyi to ɓei tnu n wo ɓi-i ntu ge wa da ʼwa nun, ama ntuge wa gni anyi.
JHN.3.18	Aza n ɓa gawo gaiciya ɓa ta bwi aba fi n wan, ama aza n ɓa na wa ɓo, aku alaifi wa pma ɓa da, ntuge ɓa to ga Yesu, n wo zhin Shekwoyi ʼɓigba gmanyi, gaiciyan. 
JHN.3.19	Owa ku gyi ɓa ge, buzangna la ɓe anyi mi, ama ɓa gna wyegma ye ndu buzangna. Ntuge ɓa zhin aɓo nukwoyi zhin yi nu. 
JHN.3.20	Ɓa ɓo wun buzangna ʼshe nya nu, ntuge ɓa ɓei ye ɓa zhin aɓo nukwoyi fi n wyegmaa, to a gye ɓa wyen m. 
JHN.3.21	Gaiciya dayi zhin Wa ye buzangna cici, Wo ta wo vinyikwon, ntu ge wo zhin ɓo dna n Shekwoyi yenu, woi ye aza ɓa gye.
JHN.3.22	Avun deye Yesu wa fa Urushelima wa ɓe Yahudiya n wa barai, Nbwayi ɓa fi ɓo woi zhin aza batisma.
JHN.3.23	Yohanna njesun woi zhin batisma ce. A yi abayi ge Aenon, Ko ɓo wu vivi n Salim yi, Nuwan ɓei nyi n ɓo n mwa. 
JHN.3.24	Yohanna to ɓei lo jalu kpam. 
JHN.3.25	Nwyihoi, Aza ho ɓai na aɓo Yohanna barai, ɓai gna ɓa ge, Yesu batisma gna Yohanna nya bmiya lo. 
JHN.3.26	Nsayi-sayi Yohanna bara ɓa lo da Yohanna. Ɓa gna wo ge, Male, oza n yi ɓei gye n Urdun kma, ha ga saida tu nwo tukwo nyi wo zhin batisma lo ce. Aza vinya njesun ɓai lo wo aba nu.
JHN.3.27	Yohanna wa gna ɓa ge, Shekwoyi na ga zaho-zaho wo tnu-tnu. 
JHN.3.28	Mi to ɓo ku gna fye ge, mi to zhin Kristi nu m? Mi zhin wo tnu-tnuyi nu, miye aza vinya ɓa lo wo abanu. 
JHN.3.29	Oza n wo n mula-nyikwoyi, wo nu zhin mula-ɓa. Mula-ɓa nugundo kwa woi dagma n jesun. Mi zhin mula-ɓa nugundo nu. Mi dagma lo n woi. 
JHN.3.30	Owo mwa-mwa ɓa ɓe-ɓe. Ama tile ma gba-gba.
JHN.3.31	Oza wo gmi n ʼshe nyi wo du zaho-zahoyi lo. Mi zhin anyi nya nu. Emi ɓeye-kpe to mwa lo m.
JHN.3.32	Nya wa wo, woi gye, ko nu n wo da, ama aza fyewyi nu ga wo ɓeda gaiciya. 
JHN.3.33	Aza n ɓa ku gaiciya ga wo, ɓa kpe lo ge owo ɓeda zhin gaiciya nu. 
JHN.3.34	Yesu n Shekwoyi wa tnu woi nyi, wo da owo aɓeda nu; Shekwoyi la Zafun gawo ntna cezhiba. 
JHN.3.35	Shekwoyi ye Yesu har wo ku anya ga wo vinya. 
JHN.3.36	Oza wa ga Yesu gaiciya wo ɓa bwa wye-wyeyi. Oza n wo to ga Yesu gaiciyan wo ɓa bwi. Shekwoyi minagyi ɓa tu nwo tukwo.
JHN.4.1	Yesu ɓei zhin aza batisma ndu Yohanna nya, nna barayi nmwa begye njesun. Afarisiyi ɓa ku kpe. 
JHN.4.2	Ama Yesu to ɓei zhin batisman, lowo abara nu ɓei zhin. 
JHN.4.3	Sai wa fa Yahudiya wa lo Galili.
JHN.4.4	Kwo ɓo la wo zhin tile wa lo n Samariya zokwoyi. 
JHN.4.5	Wa si a Samariya yi zhi ho, ai yi kwo ge Sikar. Kwo wu vivi nna bai nu n Yakubu ɓei ga Yusufu, owo nugun ekni nyi. 
JHN.4.6	Yakubu Lizhiya ɓei gni ɓo, Yesu wa sase shi ɓo n lizhiya gbe, ntuge aɓei lawo ɓe, n zan yi. Nyipyei ɓei la pwo atukwo gun n sahi yi.
JHN.4.7	Shi wo ɓei sase shi ɓo, nyikwoza ho wa ɓe nuwan to, Yesu wa gna wo ge, “To nuwan gami, ma sin.” 
JHN.4.8	Owo abara ɓei du zhimi ɓo si nyagyi ɓe n cei. Ntu cenu ɓa to ɓei zhin. 
JHN.4.9	Nyikoza hi wa gna Yesu ge, knihi na ye yi ɓedoʼa? Ho zhin Yahudiyi nu, ama mi zhin Samariyaiʼza nu, Knihi nu zhin hoi nya mi nuwan ɓoʼa? (Nsayi, a Yahudiyi to ɓei bmiya jem n na Samariyayi n ba.)
JHN.4.10	Yesu wa gna wo ge, “Ho takpe Shekwoyi nyaga ye lom, hoi takpe mi ye lon. Ho ɓo kpe ye lo, hoi kpe oza ye nwo nya nuwan ɓo nyi, wo ga ho nuwan wye-wyeyi nya.”
JHN.4.11	Nyikwozahi wa nya wo ɓo ge, “Ho gugayi shi na ha to nuwan cei a? Ai lizhiya lo-loi lo. Ho ɓa bwa nuwan wye-wyeyi nya na? 
JHN.4.12	Eyi dada Yakubu ɓo zhin oza dnagmayi nu, wa ga yi lizhiya ye. Owo, ɓedo n wa ɓi-i n wo anyakpayi ɓa sin nuwan ye. Ho du wolonu?”
JHN.4.13	Yesu wa gna wo ge, “Lizhiya ye nuwan ta gyi za nuwan mikun, har nyalo-nyalo n. Oza n wa sin Lizhiya ye nuwan, wo ɓa je nuwan mikun wo n pye-pyei. 
JHN.4.14	Ama omi nuwan zhin kwa gyi za nuwan mikun har nyalo-nyalo. Kwa ze lizhiya wye-wyeyi nya dna nza mi. Kwoi zeya har nyalo-nyalo fi n wo mi, kwoi ga wo wye-wyeyi nyalo-nyalo nya.”
JHN.4.15	Nyikwozahi wa ci wo ge, “Male, Gami nuwan ye ma sin. Ala mi ɓe ge mi to nuwan ye cici. To ma je ɓe ya ma to nuwan, ai ɓe min, to me je nuwan mikun won.”
JHN.4.16	Yesu wa gna wo ge, “lo ho ɓe n ho ɓayi.”
JHN.4.17	Nyikwozahi wa gna Yesu ge, “Mi to n ɓayi lon,” Yesu wa dna wo ɓe-gbe ge, “Ho ku gaiciya da, ho to n ɓayi lon.” 
JHN.4.18	Anu ku ho lo atnu, kwo odo n ho dna n woi n sayi ye nyi, oho ɓa nu to m. Ha da gaiciya nu.
JHN.4.19	Ce a wo nyikwozahi nwodna, waci Yesu ge, A ɓa gye ho zhin anabi nu! 
JHN.4.20	Ofye a Yahudiyi gna ge, a ga Shekwoyi mwa-mwa dna n Urushelima nu gmanyi, ntu knibehia? Eyi adada to ɓei ga Shekwoyi mwa-mwa ɓo num, ɓa ɓo ga wo mwa-mwa n ʼpe ye nu. (Wato Gerizim pe.)
JHN.4.21	Yesu wa ci wo ge, nyikwozaye nhohin, esa ɓe lo n na ta ga Shekwoyi mwa-mwa n ya, kwo n ʼpe ye, kwo n Urushelima m. 
JHN.4.22	Efye Asamariyayi, fye ta kpe oza ye lo nfye ga wo mwa-mwa ni, Ama eyi A Yahudiyi yi kpe oza ye lo n yi la wo tu. Ntuge gni-gni kwa gmi na Yahudiyi aba nu. 
JHN.4.23	Esa ɓe lo, kwo nsaiye kwo la ɓe, nu amwa-mwa ga yi gaiciya nya, ɓa ga Dada mwa-mwa dna n Zafun, n gaiciya yi. Azaye pya nu n Dada ye cei. 
JHN.4.24	Shekwoyi zhin Zafun nu, tile aza nɓa ɓa ga wo mwa-mwa, ɓa ga mwa-mwa dna n zafun n gaiciya yi.
JHN.4.25	Nyikwozahi wa ci wo ge, “Mi kpe lo ge Yesu ɓe lo. Esa n wa ɓe wo ɓa wu yi anya vinya pei-pei.”
JHN.4.26	Yesu wa ci wo ge, Ai omi nmi gni mi-i daɓo nhoi nyi. Omi nu zhin Kristi hi n ho da wo ɓo nyi. 
JHN.4.27	Nsahi yi owo abara ɓa ɓe. Ce ɓa wo a nkalai shi wo gni woi daɓo n nyikwozahi. Ama ko ozaho nɓa mi wa nya wo ɓo ge, Kni nu zhin hoi daɓo n nyikwoza ye yiʼa? To a bwa za nwo nya ɓo m.
JHN.4.28	Nyikwozahi wa ta shakun ya shi, wa busi lo ezhimi wa ci aza ge, 
JHN.4.29	“Fye ɓe fya gye oza, nwa gnami aɓo vinya n mi ku shin zhin. Kwo owo nu zhin Kristiʼa?” 
JHN.4.30	Aza kna ɓe nzhimi ɓa lo wo gye.
JHN.4.31	Esa nu nyikwozahi ɓei bwi nnaza yi, owo abara ɓa gna wo ge male, gyi nyagyi. 
JHN.4.32	Amma Yesu wa ci ɓa ge, mi n nyagyi yi lo ma gyi, nfye ta kpe kwo ɓe ye lo m.
JHN.4.33	Owo abara ɓa nya aje ge, “Ko zaho la ɓe wo n nyagyi yi nu woi ku gyiʼa?”
JHN.4.34	Yesu wa ci ɓa ge, Emi nyagyi nu ge mi zhin Shekwoyi ɓeye nwa tnumi nyi ma zo kwo zhin njesun. 
JHN.4.35	Fye ta gna lo ge, apya ce ngun-anyi mikegye kwa kpe gyin? Fye dna wye zunɓa fya gye, aza awye-wyeyi ku ɓi, ɓa ku ye do. 
JHN.4.36	Oza nwo do nya, wo zhin wa bwa lada. Wo ye aza zhi nu n ɓa ɓa lo ʼshe nyi. Oza nwo do nya, nzayi nwo bye nya nyi ɓa ɓai bwa bugba bui-bui. 
JHN.4.37	Gaiciya nu ge, ozaho zhin wa bye, ozadoho wa dodo. 
JHN.4.38	Ma tnu fye ge fye lo fye do do nu. Fye nu to byem, fye zhin aza nu nɓa dodo kawai.
JHN.4.39	Asamariyayi ɓei ku gaiciya ga nmwa ntu nyikwozahi ɓeda ɓo nwo ɓo gna ɓa nyi ge, “Wo ku aɓo gnami vinya nmi ku shin zhin.”
JHN.4.40	Asamariyayi ɓa gna Yesu ge, Ɓe ha dna n yi-i nzhiye, Yesu wa dna ɓo anyipyeingnu-aba. 
JHN.4.41	Aza nmwa begye ɓa ku gaiciya ga ntu wo ɓeda ɓo. 
JHN.4.42	Ɓa gna nyikwozahi ge, “Yi to ga gaiciya ntu ho ɓeda ɓo num. Yi ku wo n yihin tukwoyi. Yi kpe lo ge wo nu zhin anyi Gniyi.”
JHN.4.43	N anyipyei ngun aba avun, wa laka wa lo Galili. 
JHN.4.44	Yesu ɓei ku da ge, “Anabi ta bwa mwa-mwa dna nwo ayi m.” 
JHN.4.45	Esa nu wo ɓei si Galili, ɓa gwo wo na gmadayi, ntuge ɓa ɓo ku gye aɓo vinya nwo zhin dna n Urushelima nyi. Wato esa nu Yesu ɓei lo paska nyi.
JHN.4.46	Wa lo Kana Galili nya njesun, aba n wo ɓei zhin nuwan kwa ze nuwan shu-shuyi nyi. Gwamnati tnu-tnuyi tukwoda ho ɓei dna n Kafarnahum, owo nugun ɓei san nyasan n kalai. 
JHN.4.47	Shi wo ɓo wo ge Yesu la ɓe Galili ʼkni, wa gmi n Kafarnahum wa ɓe Yesu aba, wa gyi wo wye ge, wo ɓe wa lo, wo ka owo ɓi gna, nwo shi woi fi nyi.
JHN.4.48	Yesu wa nya wo ɓo ge, “Nfye to gye aɓo wo-woyim, fye ta ga gaiciya m kwo?”
JHN.4.49	Tukwodayi wa gna wo ge, “Dagayi la pye nɓe yi kafin omi nugun wo fi.”
JHN.4.50	Yesu wa ci wo ge, “Lo ho puwa, ho ɓo gye oho ɓi n lafiya yi.” Nsa-sayi wa lo api. 
JHN.4.51	Owo abara kwa ɓa shegun wo n zokwo, ɓa gna wo ge ai nyasan la ho ɓi fa wo n lafiya yi lo n sayi. 
JHN.4.52	Wa nya ɓa ɓo, esa nwo nugun wa ya lafiya bwa n cei, ɓa gna wo ge nsu nu nyipyei kwoi la bmaya n na tukwo, nyasan kwa fai wo. 
JHN.4.53	Oɓi dada wa gye nsayi nu, n Yesu ɓei gna wo ge, “Oho nugun la lafiya bwa.” Owo ɓedo n wo puwa yi vinya ɓa ku gaiciya ga.
JHN.4.54	Deye nu ɓei zhin oɓo wowoyi bayi n Yesu ɓo zhin, esa nu wa gmi n Yahudiya wa ɓe Galili.
JHN.5.1	Ndeye avun, Yesu wa lo Urushelima ntu A Yahudiyi kunnu awyefan ɓo. 
JHN.5.2	N Urushelima mi nuwan zundna ho ɓo dna, n wu vi-vi n Akniabokunmiyi, ai yi kwo ge, Baitasda, kwo ɓei ashiragyi kpe zhi ngun atnu. 
JHN.5.3	Anyasan-yi ɓei zhi ɓo n mwa begye, awyebuayi, naʼzab-mazhiyi, na bwa-fifiyi dayi. Ɓai zhi ɓai pmi nuwan zundnahi kwa shan-shan. 
JHN.5.4	Ntu ge malaika Dagayi nya ɓei zhin woi ɓe nsa-sayi, wa bui nuwan zundna hi. Oza nwa kmi pita dna, n nuwanhi wa gwo kagna.
JHN.5.5	Ozaho ɓei shi ɓo, n wo ɓei ku aye bwa shita-cei-nyimwa-nyimwa (38) shi nyasan ɓei ya wo. 
JHN.5.6	Sanu Yesu ɓei gye wo, wa ku kpe ge esa la mwa, shi nyasan ɓei yawo. Yesu wa nya wo ge, “Ho ye lo ha bwa lafiya?”
JHN.5.7	Nyasan-yi wa ci wo ge, “Mi ye lo, ama mi to nzayi lo nwo ɓa bma mi zhin m. Shi mi ye lo ma lo dna, ma gye zado la lolo dna n ma bye.”
JHN.5.8	Yesu wa ci wo ge, “Laka gni-agni Kmi ho apece ha lo api.”
JHN.5.9	Nsai-sayi yi nyasan-yi wa laka sau, wa kmi pece wa lo api. Ama wyihi ɓei zhin satiwyi nu, A Yahudiyi nyipyeyi sun-sun yi. 
JHN.5.10	Ce to ɓo da a Yahudiyi atukwodam. Ɓa gna nyasan-yi ge, kwo zhin laifi nu, ha ku ho apece n naiye.
JHN.5.11	Nyasan-yi wa ci ɓa ge Oza nwa ka mi gna nyi wo na gna mi ge mi ku.
JHN.5.12	Ɓa nya wo ge, nyikana gna ho lo nuʼa?
JHN.5.13	Ozaho to ɓei kpe Yesu yem, ntuge Wo ɓei la lu lo dna n begye. 
JHN.5.14	Nsado Yesu wa gye wo dna aduwa-nyakun, Wa gna wo ge, “Nsayi ho la lafiya bwa, to je laifi zhin shi ho ɓei shin zhin nyim. Kada enya nkwo du deye kwa bwa ho.”
JHN.5.15	Ozaho wa lo a Yahudiyi atukwoda aba, wa gna ɓa ge, Yesu na ka wo gna.
JHN.5.16	Ntu ce nu a Yahudiyi atukwoda ɓa ga Yesu wahala ge, wa ka ʼza gna n Satiwyi. 
JHN.5.17	Yesu wa ye wa gna ɓa ge, Omi Dada zhin Bemanayi n saho-sahoyi, Mi shan wo nu.
JHN.5.18	Shi wo ɓei da lonu, kwa zhin a Yahudiyi atukwoda ɓa ye ɓa wu wo ge, wo ku laifi zhin, ntuge wa ka za gna n Satiwyi njesun woi la wohin tukwo ze dei-dei n Shekwoyi.
JHN.5.19	Yesu wa gna ɓa ge, “Nugun ta mi wa zhin nyaho n wohin tukwom. 
JHN.5.20	Ntuge Dada ye n nugun yi, woi wu wo aɓo vinya n wo zhin, nugun kwa wo zhin aɓo wowoyi nmwa, ndu za kagna ye. 
JHN.5.21	Ngye shi Dada ku azafi kala wa ga ɓa wye-wyei nyi, Elonu Nugun ga aza wye-wyei n wo ye cei. 
JHN.5.22	Dada ta da ozaho-zahoyi owam, ama wo ku owada vinya fa fi n Nugun akun. 
JHN.5.23	Ntuge aza vinya ɓa ga Nugun mwa-mwa, ngye shi ɓa ga Dada. Nfye to ye fya ga Shekwoyi Nugun mwa-mwa n wa tnu mwoi nyim, agye fye ta ga Dada mwa-mwa lo n.
JHN.5.24	“Ma gna fye gaiciya, oza n wa wo mi ɓeda wa ga Shekwoyi gaiciya wo ɓa bwa wye-wyei nyalo-nyalonya, ata da wo owam, ama wo la gmi n efi woilo wye-wyei mi. 
JHN.5.25	Ma gna fye gaiciya, esa ɓelo, ko nsaiye ma kwo la ɓe, nna aza fi-fiyi ɓa wo Shekwoyi Nugun begye, aza nɓa wo ɓa ɓa bwa wye-wyei. 
JHN.5.26	Ngye shi Dada n wye-wyei lo n wohin tukwo nyi, elonu wo la iko ga Nugun wa bwa wye-wyei n wohin tukwo ce. 
JHN.5.27	Wola iko ga wo ntuge wa da aza owa ntuge wo zhin oza Nugun nu. 
JHN.5.28	Ce to wo fyem, ntuge esa ɓelo, nu aza nɓa fi nna vingwo nyi ɓei wo Shekwoyi nugun begye, 
JHN.5.29	ɓa ɓei kun ɓe, aza nɓa ɓei ku ɓemanayi zhin, ɓa ɓei bwa wye-wyei, ama aɓenukwoyi zhinhi ɓa ɓei lo wada aba.
JHN.5.30	“Mi ta da wa nmi gmanyi nu m, tile nu ma nya Dada ɓo kpa, nya ma wo, kwo nu n mi ɓa zhin. Mi ta da mihin ɓeda num, ama oza nwa tnu mi nyi.
JHN.5.31	“Ndei ma zhin mihin tukwo saida, a gye gaiciya to dna lo n mi ɓedam. 
JHN.5.32	Oza do lo n wo zhin mi saida, mi-i kpe lo ge owo saida tu nmi tukwo zhin gaiciya nu. 
JHN.5.33	Fye ku tnu n azayi n Yohanna aba, woi ku saida zhin tu n gaiciya. 
JHN.5.34	Mi ta kpema zanyikwoci saida num, ama mi da lo nu ntuge fya pwo nu. 
JHN.5.35	Yohanna ɓo zhin fitila nu nfya ʼba, fya bwa agmada dna nwo buzangna nsayi fyewyi. 
JHN.5.36	Omi saida kwo du Yohanna nya lo. Atnu-tnu nmi zhin nyi ɓa ga saida ge Dada nu na tnu nmi yi. 
JHN.5.37	Dada nwa tnu n mi nyi, wo ga saida tu nmi tukwo. Fye to shin wo begye wom ai gna ge fye gye shi wo wu m. 
JHN.5.38	Owo ɓeda to dna lo nfye mim, ntuge fye ta ga oza gaiciya lo n Dada wa tnu n woi nyim. 
JHN.5.39	Fye zhin fya ba, Littafi Gyi-gyi-yi ntuge fye gye ge kwo ɓa ga fye wye-wyeyi. Littafi Gyi-gyi-yi da ɓeda tu nmi tukwo nu. 
JHN.5.40	Fyei ta ɓe mi aba lo, ntuge ma ga fye wye-wyei m.
JHN.5.41	“Mi ta ye aza latu nu m. 
JHN.5.42	Mi kpe fye ye lo. Mi kpe lo ge Shekwoyi ye-ye to dna lo nyfe mi m. 
JHN.5.43	Ma ɓe dna nmi Dada ʼye, ama fye to gwo mim. Ama ndei ozado na ɓe dna n wohin ʼye to ge Dada wa tnu wom, fya gwo wo nu abwa ʼba-ba. 
JHN.5.44	Fye ta mi fya ga gaiciyam ntuge fye zan latu shin n aje aba, to fyei gye fye anuwan n latu yi nkwo gmi n Shekwoyi abam.
JHN.5.45	“Ama fye to gye ge mi nu zhin fye kala n Dada abam, awo, Musa ɓeda nu nfye n na awyetu yi. 
JHN.5.46	Ndei fye ga Musa gaiciya, fye ɓa ga mi gaiciya ce, ntuge Musa ɓo ku nya ka tu nmi tukwo. 
JHN.5.47	Ama shi fye ta ga gaiciya lo, tu n nya tukwo n Musa ɓo ka nyim, fye ɓa ga mi ɓeda gaiciya nwuna?”
JHN.6.1	Ndeye avun, Yesu wa piya lo Galili nuwan kma, wato Tibariya nuwan zundna. 
JHN.6.2	Aza yezhi nmwa begye ɓa vi wo lo, ntu ge-ɓa ɓo ku gye aɓo wo-woyi nwo ɓo zhin tu nanyasan-yi tukwo. 
JHN.6.3	Yesu wa gun lo ʼpe, wa sase tu ngnisun nwo abara yi. 
JHN.6.4	Sahi ɓo la wu vi n paska yi, wato a Yahudiyi nyagyi sa. 
JHN.6.5	Shi Yesu ɓo kpe awye shi wa gye aza yezhi nmwa begye, wa nya Filibbus ge, Yi ɓa bwa nyagyi nna ya si, ya ga aza yezhi yeʼa? 
JHN.6.6	Wo ɓei ye wa wo nya nu n Filibbus ɓa da, ntuge wo ɓei kpe ɓoye nwo ɓa zhin.
JHN.6.7	Filibbus wa dna wo ɓegbe wa gna, Kwo yi si buredi naira tagyi ngun aba nya (₦200) ko ta kun ɓam.
JHN.6.8	Andarawus, Bitrus zado, wa ci ge, 
JHN.6.9	Oɓiho gni lo ya n buredi yi shi ngun atnu, n abmiya yi ngun aba. Ama kwo ɓa zhin knihin nu n begye yeʼa?
JHN.6.10	Yesu wa gna ɓa ge, ɓa gna aza ɓa ku sase. (Gbegbe ɓei nyi ɓo) aza vinya ɓa ku sase. Azanugbayi ɓei nyi adubu ngun atnu. (5,000). 
JHN.6.11	Yesu wa gwo buredihi, wa zhin godiya ga Shekwoyi wa ga aza. Wa je abmiya gwo wa je godiya zhin wa ga ɓa. 
JHN.6.12	Shi nubo ɓei ku ɓa fu, Yesu wa gna wo abara ge, “fye ye awyi-woyi zhi, to nyaho kwa wun yam.” 
JHN.6.13	Awyiwoyi-hi nɓa ɓei ce nyi, ɓa ɓei ku nu acekun ngun awocei-aba.
JHN.6.14	Shi aza ɓo gye lonu, ɓa gna ge, “Behin-hin oza deye zhin anabi nu, n yi nwo awyetuyi nyi.”
JHN.6.15	Shi Yesu ɓo ku kpe ge, ɓa ye lo ɓa wan wo ɓa dna wo ʼbe nna kala, wa laka wa gun lo ʼpe-sepa nwo gmanyi yi.
JHN.6.16	Sanu wyeshe ɓo la she, owo abara ɓa lo ednagbe. 
JHN.6.17	Ɓa lo fi n ʼya, ntuge ɓa piya lo Kafarnahum. Sukwo kwa zhin, to Yesu woi ɓe ɓa abam. 
JHN.6.18	Ese ci nkalayi, har nuwan kwoi ce nya. 
JHN.6.19	Ɓa ɓei bwa zan-zan ngye milu ngun ata ko ngun anyi, ɓa gye Yesu woi ɓe, woi zan-zan tu nuwan woi ɓe ʼya ba. Ɓa ya edna wo. 
JHN.6.20	Yesu wa gna ɓa ge fye to wo dna m, Omi nu. 
JHN.6.21	Ɓa ye ɓa gwo wo dna eya, safyewyi ɓa piya kpe nkma.
JHN.6.22	She ʼfye ɓei gyi, aza-yezhi ɓa gye eya ce shi gmanyi kawai, Yesu kwa to ɓo lo dna nwo abara yim, ama ɓa ɓei lo ɓahin-ɓahin nu. 
JHN.6.23	Aza ho ɓa kun n Tibariya, ɓa piya kpe vivi aba yi aza ɓai gyi buredi, n Dagayi ɓei tu kwo anabarka nyi. 
JHN.6.24	Shi aza-yezhi to ɓo gye Yesu ko owo abara fi n aya him, ɓa lofi aya ɓa lo Kafarnahum ɓai zan Yesu shin.
JHN.6.25	Shi ɓa ɓei gye wo nkmahi, ɓa nya wo ge, “Male, ha ɓe ya n knisayi ya?” 
JHN.6.26	Yesu wa gna ɓa ge, “Ma gna fye gaiciya, fye ta zan mi shin ntu aɓo wo-woyi ɓo nu nfya gye nyim, ama ntuge fye ɓo ku buredi gyi lanubo ku fye fu. 
JHN.6.27	Fye to zhin tnu-tnu ntu nyagyi ɓo nkwo ɓa wun Iyam, ama ntu nyagyi wye-wyei nya ɓo, okwo nu n Oza Nugun ɓa ga fye. Ce na zhin Shekwyi Dada woi tnu n woi.” 
JHN.6.28	Ɓa nya wo ge, “Yi ɓa zhin nwuna ya zhin Shekwoyi ɓeyeʼa?” 
JHN.6.29	Yesu wa gna ɓa ge, “Shekwoyi ɓeye nu nyi ge, fye ga oza gaiciya nwa tnu n woi nyi.” 
JHN.6.30	Ɓa nya Yesu ge, “Ho ɓa zhin kni atuzeyi nu ntuge ya gye nabai ya ga ho gaiciya? Ho ɓa zhin knihi na? 
JHN.6.31	Littafi Gyi-gyi-yi, kwa gna ge, eyi Adada ɓei gyi manna n zhabui Wa ga ɓa buredi nkwo gmi n ʼshe.”
JHN.6.32	Yesu wa gna ɓa ge, “Musa nu to ɓei ga ɓa buredi hi m. Omi Dada nu. Nsayi wo ga fye buredi gaiciya nya nkwo gmi n ʼshe nyi. 
JHN.6.33	Buredi gaiciya nya, okwo nu zhin oza n Shekwoyi wa tnu n woi dna anyi woi ga aza wye-wyei nyi.”
JHN.6.34	Ɓa gna wo ge, Dagayi ga yi buredi ye fyegyi-fyegyi. 
JHN.6.35	Yesu wa gna ɓa ge, “Omi nu zhin buredi wye-wyeyi nya. Oza nwa ɓe mi aba mikun ta gun wo m, oza nwo ga mi gaiciya nuwan mikun ta wo wom.
JHN.6.36	“Ama, ngye shi mi ku gna fye, fye ku mi gyewye, dudu lonu fye ta ga mi gaiciya lon. 
JHN.6.37	Aza n Dada ku gami nyi, tile ɓa ɓe mi aba. Mihin kwa mi ta nya ɓa yam. 
JHN.6.38	Mi to gmi n ʼshe mi-i ɓe ya ntu ge ma zhin mihin ɓeye num, ama ma zhin Shekwoyi ɓeye owo nu nwa tnu mi nyi. 
JHN.6.39	Shekowyi ɓeye nu nyi ge, To zaknayi wa bwi, dna n na aza n wa gami nyi m. Ama ma ku ɓa kala lo wye-wyeyi nyalo-nyalo nya, n nyipyei kmaknayi. 
JHN.6.40	Omi Dada ɓeye nu nyi ge, Zaho-zahoi nwa gye Nugun, wa ga wo gaiciya wo ɓa bwa wye-wyei nyalo-nyalo nya. Omihin n ɓei la wo kala n vingwo n nyipyei kmaknayi.”
JHN.6.41	A Yahudiyi ɓa ya gunnu-gunnu da, shi ɓa ɓo wo Yesu woi gna ge, Omi nu zhin buredi nkwo gmi n ʼshe. 
JHN.6.42	Ce a wo ɓa ɓa gna, Kninyia! Yesu, Yusufu nugun nu to bwa gnin, owo dada nwo iya yi n yi kpe ye lo nyin. Knihi nu zhin woi gna ge wa gmi n ʼshe nuʼa?
JHN.6.43	Yesu wa dna ɓa ɓo gbe, wa ci ge, “Fye ku fa gunnu-gunnu da ɓo shi ma da lo nu. 
JHN.6.44	Zaho-zahoi ta mi wa ɓe mi abam, sai Dada gna wo ge wo ɓe. Mihin mi ɓei la wo kala n vingwo n nyipyei kmaknayi. 
JHN.6.45	Alkawali kwo-kwoi ku da ge, ʼShekwoyi ɓo wu aza nya vinya, Oza n wa wo Dada ɓeda wo ɓa ɓe mi aba. 
JHN.6.46	Ozaho-zahoi to shin Dada wyegyem, sai dai emi nma gmi nwo aba nyi. 
JHN.6.47	Ɓehin-hin ma gna gye, oza nwa gami gaiciya wo wye-wyei nyalo-nyalo nya yi lo. 
JHN.6.48	Emi nu zhin buredi wye-wyeyi nya. 
JHN.6.49	Of ye azakwoyi ɓei gyi manna fi n zhabui, ama ɓa ɓo ku fi. 
JHN.6.50	Eminu zhin buredi n kwo gmi n ʼshe, nza gyi ko wo ta fim. 
JHN.6.51	Eminu zhin buredi wye-wyei nya, nkwo gmi nshe nyi. Ozaho-zahoi nwa gyi buredi ye wo ɓa bwa wye-wyei nyalo-nyalo. Buredi ye emi nayi nu, nmi ye ma ga kwo ntu anyi gni-gni ɓo nyi.”
JHN.6.52	A Yahudiyi, ɓa ya aɓona na jei, ɓai gna, Oza deye ɓa mi nwuna wa ga yi owo nayi ya gyiʼa?
JHN.6.53	Yesu wa gna ɓa ge, “Ɓehin-hin ma gna fye, nfye to gyi Oza Nugun nayi m, fyei sin owo amin, fye ta bwa wye-wyei dna nfye mim. 
JHN.6.54	Ama oza n wa gyi mi nayi, wa sin mi ami wo ɓa bwa wye-wyei, njesun mɓei lawo kala n vingwo n nyipyei kmaknayi. 
JHN.6.55	Omi nayi kwo zhin nyagyi nu ɓehin-hin omi ami njesun ɓa zhin nya sin-sin yi nu. 
JHN.6.56	Oza nwa gyi mi nayi, wa sin omi ami njesun, wo zhin ozanu nwo sase dna nmi mi, Emihin ndna nwo mi. 
JHN.6.57	Ngye shi Dada wye-wyei nya wa tnu n mi-i, mi n wye-wyei lo ntu wo ɓo. Elonu oza nwa gyi mi nayi wohin wo ɓa bwa wye-wyei ntu mi ɓo ce. 
JHN.6.58	Eminu zhin buredi gaiciya nya nkwo gmi n ʼshe; kwo to wu lo ngye odo nu nfye azakwoyi ɓo gyi fi n zhabui, ɓa fi nyim. Oza nwa gyi deye wo ɓa bwa wye-wyeyi nyalo-nyalo nya”. 
JHN.6.59	Yesu ɓo da aɓo deye dna n a Yahudiyi aduwa nyakun nu, n Kafarnahum. 
JHN.6.60	Shi ɓa ɓo wo deye, owo avi-yi nmwa begye ɓa gna, wu-wu ye dnaɓo lo, nyikanl ɓa mi wa gwo kwoʼa?
JHN.6.61	Yesu wa ku kpe ge ɓa da gunnu-gunnu lo; wa nya ɓa ge, “Deye wun fye bugba ya lo? 
JHN.6.62	Fye ɓei zhin wuna, shi fye ɓo gye Oza Nugun woi jeze lo ʼsheʼa? 
JHN.6.63	Zafun Gyi-gyi-yi nu ga wye-wyeyi nyalo-nyalo nya, ama nayi nya ta ga za kwom. Mi ku wu fye shi fye ɓa bwa wye-wyeyi zafun nya. 
JHN.6.64	Ama azaho nfye mi, ta gami gaiciya lon.” (Ntuge Yesu ɓo kukpe oza n wo to ɓo ga wo gaiciyam, n za yi nwo ɓo kun wo.)
JHN.6.65	Wa gyi abye wa gna, “Ntu cenu ma gna fye ge, ozaho to lo nwo ɓa mi wa ɓe mi abam, akpe Dada gni wo ɓe cei.”
JHN.6.66	Nsahi, owo aviyi nmwa begye ɓa jeze nnavun yi to ɓa je wo vim.
JHN.6.67	Yesu wa nya abara awo-cei-aba hi ge, fyehin ɓa lo ce?
JHN.6.68	Siman Bitrus wa dna wo ɓegbe wa gna, “Dagayi, yi ɓa lo da nyika? Oho nu gmanyi nna ɓeda yi nɓa ɓa mi ɓa ga wye-wyeyi nyalo-nyalo nya, 
JHN.6.69	Njesun yi ku gaiciya ga yi kpe lo ge ho nu zhin Nugun gyi-gyi-yi Shekwoyi nya.”
JHN.6.70	Yesu wa gna ɓa ge, Mi la fye kni awo-cei-aba, ama oza gmanyi zhin shaitan nu. 
JHN.6.71	Wo ɓo da Yahuda, Siman Iskariyoti nugun nu ɓo, gmanyi n awo-cei-aba hi, nwo ɓa kun Yesu nyi.
JHN.7.1	Ndeye avun, Yesu wa fa Yahudi ya wa lo Galili, woi zan nazhi aɓi-ɓi-yi, wo to ɓo ye wa dna n Yahudiya m, ntuge ɓa ɓo ye ɓa wu wo. 
JHN.7.2	A Yahudiyayi awyefan, alubui nyagyi nya ʼsa ɓei la ga si. 
JHN.7.3	Yesu amaje ɓa gna wo ge wo lo Yahudiya ntu awyefan ɓo. “Lo aba n aza lo, ntuge ho zhin aɓo wo-woyi nabai oho abara ɓa gye. 
JHN.7.4	Ndei ho ye a kpe ho ye, sai ha hohin gmi wu, to zhin aɓo n so-son, shi ho mi lo hoi zhin aɓoye nyi, wu hohin n anyi vinya aba.” 
JHN.7.5	Ntu ge ko owo amaje nɓahin, ɓa to ɓo ga wo gaiciya m.
JHN.7.6	Yesu wa ci ɓa ge, “Omi sa to si kpam, ama nfye aba esaho-sahoi wu lo dei-dei. 
JHN.7.7	Anyi ta wun fye nu lom, ama ɓa ta ye mi lon, ntuge mi gna ge oɓa atnu-tnu zhin anukwoyi nu. 
JHN.7.8	Fye lo fye nya awyefanhi, shi esa si mi nʼɓa ɓe.” 
JHN.7.9	She wo ɓo ku da lo nu, wa wo nya ce dna n Galili.
JHN.7.10	Esa nwo amaje ɓo ku lo, wa kma ɓa nya lo n so-so. 
JHN.7.11	Nna awye-fan ʼba a Yahudiyi ɓai zan wo shin ɓai nya ge, Zahi gni na? 
JHN.7.12	Aza ɓai da aɓeda gbo-gbo tu nwo tukwo, azaho ɓa gna, Wo zhin oza manayi nu, azaho ɓa gna, awo, Wo zhin aza-kwoce-dnayi nu. 
JHN.7.13	Ama zaho-zahoi to ɓo mi, wa da wo ɓo pei-pei m, ntuge ɓa wo a Yahudiyi edna.
JHN.7.14	Dna n awyefan atan-tasin, Yesu wa lo dna nu aduwa-nyakun, wa ya ɓa nya wu. 
JHN.7.15	Ce awo a Yahudiyi, ɓa nya ge, “Oza deye wa bwa ɓeyekpe n na to woi lo makaranta ma?”
JHN.7.16	Yesu wa gna ɓa ge, “Omihin ɓeyekpe nu to nmi wu fyem, ama Shekwoyi nya, owo nu n wa tnu mi nyi. 
JHN.7.17	Ndei oza la kni, wa zhin Shekwoyi ɓeye, wo ɓa kpe nya ye n mi wu nyi, ko kwo zhin Shekwoyi nya nu, ko omihin nya nu. 
JHN.7.18	Oza nwa da ɓeda ntu wohin tukwo ɓo, wo ye mwa-mwa n wohin ɓo nu, ama, oza nwo zhin tnu-tnu ntu oza latu ɓo nwa tnu wo nyi, wo nu zhin oza gaiciya da nza manayi. 
JHN.7.19	Musa to ɓo ga fye awyidnan? Zaho tolo n wo shi ɓa bwa lo nfyem. Knihi nu zhin fyei ye fya wu miʼa?”
JHN.7.20	Begyehi kwa ci wo ge, “Tukwo laho pmiya! Nyika nu ye wa wu hoʼa?”
JHN.7.21	Yesu wa dna ɓa ɓegbe wa ci ge, “Ma zhin ɓo wo-woyi gmanyi ca wo fye.” 
JHN.7.22	Musa ɓo gna fye ge fye zhin aɓi kaciya, (yi kpe lo dei ko to ya nwo sa num, kwa ya n yi azakwoi sa nu) ama fye ta kni Satiwyim. 
JHN.7.23	Ndei fye ɓa zhin kaciya n Satiwyi, ntuge fya nu Musa awyidna, ntu kniɓeyi nu fyei gyi minagyi ge, ma ka oza gna n Satiwyiʼa? 
JHN.7.24	Nfya dnawye peceye, fye ɓa gye, ma zhin ɓe manayi nu.
JHN.7.25	Azaho nɓa fi n Urushelima mi, ɓa nya ɓo ge, “Ozaye nu to nɓa ye ɓa wu n? 
JHN.7.26	Ai wo gni nyi woi daɓo pei-pei, zaho-zahoi ta da nya ho lon. Kwo atukwoda ɓa ku kpe nu ge Wo nu zhin Kristiʼa? 
JHN.7.27	Ama yi kpe aba lo nzadeye gmi, esa Kristi ɓa ɓe, ai zaho-zahoi to ɓo kpe aba nwa gmim.”
JHN.7.28	Yesu woi gni woi wu ɓa nya, wa ci ɓa ge, “E fye kpe mi ye lo, fye kpe aba lo nmi gmi njesun. Ama mi zhin tnu-tnuyi nu, oza nwa tnu mi nyi wo zhin gaiciya nu. Fye ta kpe wo ye lo m. 
JHN.7.29	Ama mi kpe wo ye lo, ntu ge ma gmi nwo aba nu, owo na tnu mi.”
JHN.7.30	A Yahudiyi atukwoda ɓai ye ɓa wan wo, ama zaho-zahoi to ɓo to wo bwam, ntuge owo sa to ɓei sim.
JHN.7.31	Ama aza nmwa begye n aduwa nyakunhi, ɓa ku gaiciya ga wo. Ɓa nya ge, “Esa n Kristi ɓa ɓe ncei, wo ɓo shan aɓo wo-woyi ho zhin ndu oza deye?” 
JHN.7.32	Esanu Afarisiyi ɓo wo lo nu, ɓa tnu adogagyi ntuge ɓa wan Yesu ɓe cei. 
JHN.7.33	Ama Yesu wa gna ɓa ge, “Esa ye mi ce lo fyewyi ma kun-sun nfyeyi, ma kpe je ze lo oza aba nwa tnu mi nyi. 
JHN.7.34	Fye ɓo zan mi shin ama fye to ɓei gye mi wyem. Fyei to ɓo mi fye ɓe aba nmi nyi m.”
JHN.7.35	A Yahudiyi atukwoda ɓa nya aje ge, “Wo ye wa lo nna nu to ya gye wo wyem ma? Ko wo ye wa lo eyi azaje aba nu nɓa gnami fi nna abyedo, wo zhin abyedo waʼazi a? 
JHN.7.36	Kniɓeyi nu nwo dage, ʼFye ɓo zan mi shin ama fye to ɓo gye mi wyem, njesun ge, ‘Aba mi nyi, fye ta mi fya ɓem ma’?”
JHN.7.37	N nyipyei kmaknayi awyefan nya, Yesu wa je ɓeda nazayi ge, Oza n nuwan mikun wo wolo, wo ɓe mi aba wa sin. 
JHN.7.38	Ntuge Littafi Gyi-gyi-yi ku da ge, oza nwo ga mi gaiciya, nuwan ɓa kpe nwo mi ngye dnapa. 
JHN.7.39	Wo ɓei da Zafun Gyi-gyi-yi nu ɓo, nna ɓa ga ozaho-zahoi nwa ga Yesu gaiciya nyi. Ama nsahi Zafun to ɓei ɓem, ntuge Yesu to ɓei jeze lo Dada aba n ʼshe min.
JHN.7.40	Sanu ɓa ɓo wo woi da lo nu, azaho ɓa ci ge, “Oza deye zhin anabi nu ɓehin-hin.” 
JHN.7.41	Azaho ge, “Wo zhin Kristi nu.” Azaho ge. “Kristi ɓa gmi n Galili nu?” 
JHN.7.42	Ntu ge Littafi Gyi-gyi-yi ku da pei-pei ge Yesu ɓa gmi n Esu Dauda ebye nu n Baitalami aba naɓo ma Dauda nyi. 
JHN.7.43	Aza ɓo la gnaje ngun aba ntu wo ɓo. 
JHN.7.44	Azaho ɓai ye ɓa wan Wo, ama zaho-zahoi to ɓo to wo bwam. 
JHN.7.45	Adogagyi n na ɓei tnu, ɓa jeze ɓe ntna wo shi yi. Aduwa nyakun tukwoda ɓedo a Farisiyi ɓa nya ɓa ge, kninya zhin to fyei ɓe nwoi ma?
JHN.7.46	Adogagyi-hi ɓei gna ge, ɓa to shin oza wo woi daɓo ngye shi Yesu da nyi m.
JHN.7.47	Afarisiyi ɓa nya ɓa ge, “Aku fye dna kwoce nuce?” 
JHN.7.48	Atukwoda ho lo ko a Farisiyi, nɓa ku gaiciya ga ge, wo zhin Gni-yi nu? 
JHN.7.49	Aza nɓa ta kpe owa ye nyin, oɓa nu ku gaiciya ga, okni tu lo nɓa. 
JHN.7.50	Nikodimu, nwo ɓo lo Yesu aba n sukwoyi nyl, wo ɓo dna nɓa, wa nya ge, 
JHN.7.51	“Ko wu lo dei-dei a ga za laifi to ai da wo owa n?”
JHN.7.52	Ɓa nya wo ge, “Hohin gmi n Galili nu ce? Lo ho shan Shekwoyi ɓeda baba, ho ɓa gye ge anabi to lo nwo ɓa gmi n Galili m.” 
JHN.7.53	Ɓa kuka, zaho-zahoi wa lo wo puwa.
JHN.8.1	Ama Yesu wa gun tu n Zaitun ʼpe. 
JHN.8.2	N labmi-labmi yi, wa je aduwa nyakun lo, esa fyewyi aza ɓa yezhi n wo aba, wa sase wa ya ɓa nya wu. 
JHN.8.3	Shi wo ɓei shi woi daɓo, a Yahudiyi atukwoda ɓedo na Farisiyi, ɓa ɓe n nyikwoza hoi nna ɓei wan wo dna n anagbai zhin, ɓa wo gni naza abye.
JHN.8.4	Ɓa gna, “Male, nyikwoza ye, ya wan wo dna nu anagbai zhin nu. 
JHN.8.5	Musa ʼwa gna ge, ya wu wo, Ha gna ge na?”
JHN.8.6	Ɓa ɓo nya wo lonu, ntuge ɓa mwi wo gye nu. Ɓa ɓei ce pma wa da ɓo ho nabai ɓa wan wo nu. Ama Yesu wa yagni, wa ka nya zhi nkni nwo bwanyi yi. 
JHN.8.7	Ɓa ku gnawo gna-gna ge wo dna ɓa ɓegbe, wa kpebye gni wa gna ɓa ge, “Oza nwo to zhin laifin, wo ya wo kuta ce.”
JHN.8.8	Wa je ya gni wa je nya ka zhi n kni. 
JHN.8.9	Esa nu ɓa ɓo wo deye lo nu, ɓa ya kalaku gmanyi-gmanyi. Shi ɓa ɓo ya nzadnagmayi har kwa lo ɓinawyi. Ɓa ce Yesu ya gni n nyikwozahi yi. 
JHN.8.10	Yesu wa kpebye gni wa nya nyikwozahi ge, “Azahi ma? Zaho to ce ho kutan?”
JHN.8.11	Nyikwozahi wa ci ge, “Awo” Yesu wa gna wo ge, “Mihin ta zun ho knim, lo ho nya, ama to je laifi zhin m.”
JHN.8.12	Yesu wa je gwodu n nyawuyi wa cige, “Omi nu zhin buzangna anyi nya, oza nwa vi mi wo ta zan-zan dna n wyegmam, ama wo ɓa bwa buzangna wye-wyeyi nya.”
JHN.8.13	Afarisiyi ɓa ciwo ge, “Ho mwa hohin tukwo nu, hoi ce akata njesun.”
JHN.8.14	Yesu wa gna ɓa ge, “Ko mi-i zhin saida tu n mihin tukwo ɓo, omi saida zhin gaiciya nu, ntuge mi kpe aba lo mi gmi, mi-i kpe aba lo n mi lo njesun, ama fye ta kpe ɓohoye lo tu nmi tukwom. 
JHN.8.15	Fye da mi owa zanyikwoci nya pya nu, ama mi ta da zaho-zahoi owa m. 
JHN.8.16	Ama kwo mi-i da, omi owa da ɓa zhin gaiciya nya nu, ntuge Dada nwa tnu mi nyi, wo kunsun lo n mi-i. 
JHN.8.17	Ofye owa gnage, saida n aza ngun-aba gbe, a gwo kwo ge kwo zhin gaiciya nu. 
JHN.8.18	Omi n mihin mi zhin mihin tukwo saida, omi Dada nwa tnu mi nyi, wo nu zhin mi saida-da bayi.”
JHN.8.19	Ɓa nya wo ge, “Oho Dada gni na?” Yesu wa gna ɓa ge, “Fye ta kpe oza ye nwo zhin omi Dada m, Fye ɓo kpe mi ye lo, fye kpe wo ye ce.”
JHN.8.20	Yesu ɓo da aɓeda deye, dna aduwa nyakun, n sopa nu a ya agyiwye fi. Zaho-zahoi to ɓo wan wom, ntuge owo sa to ɓei si m.
JHN.8.21	Wa gna ɓa njesun ge, “Mi ye ma fa fye ma lo minya, fye ɓa zan mi shin, fye ɓa fi fi n fye alaifi. Fye ta mi fya lo aba nmi ye ma lo nyi m.”
JHN.8.22	A Yahudiyi ɓa nya ge, “Wo ye wa wu wohin nu? Wo da kniɓei nu ge, aba nmi lo nyi, fye ta mi fya ɓe ma?” 
JHN.8.23	Yesu wa gna ɓa ge. “Fye kun anyi ye nu, ama mi gmi n ʼshe nu. Fye zhin anyi nya nu, ama mi zhin ʼshe nya nu. 
JHN.8.24	Ce na zhin mi-i gna fye ge, fye ɓa fi fi nfye alaifi. Nfye to ga gaiciya ge omi nu zhin Kristi m, tile fya fi fi n fye alaifi.” 
JHN.8.25	Ɓa nya wo ge, “Ho nu zhin nyika?” Yesu wa gna ɓa ge, “Mi zhin oza nu nmi shin fye gna ci-ci ge mi zhin nyi.” 
JHN.8.26	Aɓo lo mwa n mi ɓa da, har ma zun fye kni n owa yi, ama oza nwa tnu mi nyi wo zhin gaiciya da nu, aɓo nma wo nwo aba Imi ku gna anyi. 
JHN.8.27	To ɓai kpe ge, wo gna ɓa Shekwoyi ɓo num.
JHN.8.28	Ntu cenu Yesu wa gna ɓa ge, Esa fye ɓo wu Kristi ncei, fye ɓo kpe nsahi nu ge omi nu zhin Wo. Njesun ge Mi ta da omihin ɓo num, ama oɓo n Dada wa wu mi. 
JHN.8.29	Oza nwa tnu mi nyi wo kunsun lo nmiyi, wo ta ya min, ntuge mi zhin oɓo lo n wo ye nsaho-sahoi vinya.
JHN.8.30	Shi wo ɓo da lo nu, aza nmwa begye ɓa ku gaiciya ga Wo. 
JHN.8.31	Yesu wa gna aza nɓa ɓo ga Wo gaiciya nyi ge, “Nfya zhin ɓo n ma gna fye agye fye zhin Omi abara gaiciya nya nu. 
JHN.8.32	Fye ɓa kpe gaiciya ye, gaiciyahi kwo ɓa lo fye ya.”
JHN.8.33	Ɓa gna wo ge, “Yi zhin Ibrahim aɓi nu, yi to shin zaho-zahoi bauta zhin m, ho ɓa gna nwuna nu ge gaiciya ɓa lo yi ya?” 
JHN.8.34	Yesu wa gna ɓa ge, “Ma gna fye gaiciya, oza nwo zhin laifi, wo zhin laifi fyenu nu.
JHN.8.35	“Fye kpe ge fyenu to iko yi dna n puwan sai nugun. 
JHN.8.36	Ntu cenu, oza n Nugun la wo loya, wo la ze lo-loiya nyalo-nyalo. 
JHN.8.37	Mi kpe lo ge fye zhin Ibrahim ayawyi nu, ama fyei ye fya wu mi, ntuge omi aɓeda ta bwa asese ba lo nfye abugbam. 
JHN.8.38	Mi gna fye aɓo nu nma gye nmi Dada, ofyehin ce fye zhin aɓo nu nfya gye nfye dada.”
JHN.8.39	Ɓa gna ge, “Ibrahim nu zhin eyi dada. Yesu wa ci ɓa ge, Awo! Ndei wo nu ɓo zhin fye dada, fye shan wo aɓemanayi zhin. 
JHN.8.40	Ama fye ye fya wu mi, ntuge ma gna fye gaiciya nma wo nmi Shekwoyi. Ai Ibrahim to ɓo zhin aɓo nwu lonu m. 
JHN.8.41	Fye zhin aɓo lo ngye of ye dada nu.” Ɓa gna ge, “Yi to zhin akaruwa ʼɓi num, Shekwoyi nu zhin eyi Dada nwohin tukwo.”
JHN.8.42	Yesu wa gna ɓa ge, Shekwoyi nu ɓei gna wo zhin fye Dada, fye ye mi, ntuge ma gmi n Shekwoyi aba nu. Mi to ɓe n mihin tukwo ɓo nu m, Owo na tnu n mi-i. 
JHN.8.43	Knihin nu zhin to fyei kpe ɓo ye nmi da nyin ma? Ntuge fye to cei pma lo fya gwo mi ɓeda m. 
JHN.8.44	Ntuge fye zhin ofye dada aɓi nu, shetan, ntu cenu fye cei pma fya zhin aɓo nukwoyi ngye wo. Wo ɓei zhin zawuyi nu tunyi nsapa, wo ta ye gaiciyam. Wo dami nna katayi, ntuge wo nu zhjn akata cei ʼsu. 
JHN.8.45	Ntu cenu, shi mi gna fye gaiciya, fye ta ye lo fya ga kwo gaiciya m.
JHN.8.46	Nyikanu ku mi gye mi-i zhin laifiʼa? Ndei fye to gyen, knihin nu zhin to fyei ga mi gaiciyan ma? 
JHN.8.47	Oza nwo zhin Shekwoyi nya, wo wo Shekwoyi ɓeda. Nya kwo zhin to fyei wo nyin, ntuge fye to zhin Shekwoyi anya nu m.
JHN.8.48	A Yahudiyi ɓa gna ge, Ai yi ku gaiciya da ge, Ho zhin Samariya yi zanu, Hoi nna aljanuyi lo?
JHN.8.49	Yesu wa gna ɓa ge, Awo! Mi to na aljanu yi lon. Mi ga mi Dada mwa-mwa, ama fye ci mi wyegba lo. 
JHN.8.50	Mi ta ye ma ci mihin m, Shekwoyi nu ɓa ye kwo ga mi owo nu zhin wa dahi. 
JHN.8.51	Ɓehin-hin ma gna fye. Oza nwa ga mi gaiciya wo ta fi m.
JHN.8.52	A Yahudiyi ɓa ci wo ge, lalei n sayi yi ku kpe ge Ho nna aljanu yi lo! Ibrahim ɓedo anabi adnagmayi ɓo ku fi, ama oho da gna ge Oza nwa ga ho aɓeda gaiciya wo ta fi m. 
JHN.8.53	Ho du eyi dada Ibrahim lo? Wo ɓo la fi, elonu anabi aje. Ho gye ge ho zhin nyikana? 
JHN.8.54	Yesu wa gna ɓa ge, nma ci mihin omi cici to zhin nyaho nun, ama Omi Dada nfye gna ge wo zhin fye Shekwoyi nyi, Owo nu ga mi mwa-mwa ye. 
JHN.8.55	Fye ta kpe wo ye lom. Nma gna mi ta kpe wo ye lo cen, mi la ze zakata. Ama mi kpe wo ye lo, mi-i zhin ɓo wa gna mi jesun. 
JHN.8.56	Ofye dada Ibrahim ɓo dagma wa gye omi nyipyeyi. Wo ɓo kpe ge mi ɓe lo ai da wo.
JHN.8.57	A Yahudiyi ɓa ci wo ge, “Ho to lo aye shitnu, hoi gna ge ho ɓo ku Ibrahim gyewye!”
JHN.8.58	Yesu wa gna ɓa ge, “aɓo sun nna ma Ibrahim nyi mi-i nyi!”
JHN.8.59	Shi ɓa ɓo wo lo nu, ɓa ku akuta ntuge ɓa kni wo, ama Yesu wa wyi ɓa ya, wa gmi ya nna aduwa nyakun.
JHN.9.1	Esa nu wo ɓei lo n zokwo, wa gye wyebua-yi ho, nna ɓei pma wo ma nna wyebua-yi.
JHN.9.2	Owo abara ɓa nya wo ɓo ge, “Male, nyikado laifi nu ɓo zhin a ma oza deye n zhin wyebua yiʼa? Owo azamayi, laifi na?”
JHN.9.3	Yesu wa gna ɓa ge, “Zaho-zahoi laifi nu to n, ko owo ko owa zamayi m, ama ntuge a wu Shekwoyi iko. 
JHN.9.4	Tile ya zhin omi Dada tnu-tnu, nwa ga yi nyi, nyipyei ye tu sukwo la ga zhin n zaho-zahoi ta mi wa je tnu-tnu zhin m. 
JHN.9.5	Mi ye dna anyi mi, omi nu zhin buzangna anyi nya.”
JHN.9.6	Shi wo ɓo zo da lonu, wa kni akni zhin nkni, wa fu owun wa pmiya wyebua-yi nawye, 
JHN.9.7	Wa gna wo ge, “Lo Siluwan nuwan zundna ho fu nuwan.” 
JHN.9.8	Wa jeze ɓe to aza ɓai kpe wo yem. Du nwo azajeyi to ɓai kpe wo yem. Ɓai nya aje ge, “wyebuayi, nyaɓayi hi nu bwa lo ya?”
JHN.9.9	Azaho ɓa gna ge, “Owo nu, azaho ge owonu to m, zadogbe nu,” ama wa gna a ge, “Omi nu.”
JHN.9.10	Ɓa nya wo ge, “Kwa ze wuna hoi gye wyeba?”
JHN.9.11	Wa gna ɓage, “Oza nna yi wo ge Yesu nyi, owo na fu amwi woi tna mi nawye woi gna mi ge mi lo Siluwan nuwan zundna mi fu nuwan, awye yi kpe mi ya, mi-i gye wyeba.”
JHN.9.12	Ɓa nya wo ge ozaho gni na? Wa gna ɓa ge, Mi takpe lo m.
JHN.9.13	Ɓa la wo lo cei, nna Afarisiyi aba. 
JHN.9.14	Aɓo deye vinya ɓo zhin n Satiwyi nu. 
JHN.9.15	Afarisiyi ɓa nya wo ɓo, shi kwa ze woi gye wyeba. Wohin wa wu a, shi Yesu Bo zhin wo n wu.
JHN.9.16	Azaho nɓa mi, ɓa gna ge, “Woto zhin oza nu n Shekwoyi wa tnu cei yim. Ntu kniɓeyi nu woi zhin tnu-tnu n nyipyeyi sun-sun yiʼa?” Azadoho ɓa gna, “Ai laifi da ta mi wa zhin aɓo wo-woyi yem.” Deye kwa ɓe ɓa n naje-gna-yi.
JHN.9.17	Ɓa nya wo ɓo ge, “Oza nwa kpe ho awye ya nyi ho gye ge wo zhin nyikanuʼa?” Wa gna ɓa ge, “Wo zhin anabi nu.”
JHN.9.18	To a Yahudiyi ɓa ga gaiciya ge wo ɓo zhin wyebuayi num. Ntu cenu ɓa yi wo azamayi, ɓa nya ɓa ɓo. 
JHN.9.19	Ɓa nya ge, Ofye ɓi nu gni ya? Wo ɓo zhin wyebuayi nu? Kwa ze nwuna woi gye wyeba?
JHN.9.20	Ɓa gna ge, “Eyi ɓi nu gni, Wo ɓei zhin wyebuayi nu tunyi nwo mama-wyi. 
JHN.9.21	Ama, shi kwa ze woi gni woi gye wyeba nyi, ko oza nwa kpe wo awyeya, yi ta kpe lo n. Wo la sun za, nwo ɓa daɓo n wohin, fye nya wo ɓo!” 
JHN.9.22	Ɓa to ɓo ye ɓa da m, ntuge ɓa ɓo wo Ayahudiyi ʼdna nu, ntuge ɓa ɓo ku da ge, Oza nwa gna ge Yesu zhin Kristi nu, a ɓa wo gmi ya aduwa nyakun. 
JHN.9.23	Ce nu ɓo zhin owo azamayi ɓa gna ge, ɓa ta kpe lon, wo la sun za, fye nya wo ɓo.
JHN.9.24	Ayahudiyi ɓa je zahi yi ɓa gna wo ge, “Ga Shekwoyi mwa-mwa, to ge Yesu m, yi kpe lo ge Yesu zhin laifi da nu.”
JHN.9.25	Wohin wa gna ɓa ge, “Mi ta kpe lo ko wo zhin laifi da nu ko oza manayi m. Ama onya gmanyi nmi kpe, okwo nu ge mi ɓei zhin wyebuayi nu, ama nsayi ye mi gye wyeba lo.”
JHN.9.26	Har sayi ye ɓa je wo ɓo nya, “Wa zhin ho wuna? Wa ka ho gna n wuna?”
JHN.9.27	Wa gna ɓa ge, “Ɓe ma shin fye gna nyi fye to won? Knihi nu zhin fyei je mi ɓo nya? Fye ye ge ma je da nu? Fye ye ge fya ze owo aviyi nu ce?”
JHN.9.28	Ɓa kni wo akmi, ɓa gna, Ho nu zhin wo viyi, ama yi zhin Musa aviyi nu. 
JHN.9.29	Yi kpe lo ge Shekwoyi ɓo ku ɓoda n Musa yi, ama oza deye da yita kpe aba lo n wo gmi m.
JHN.9.30	Ozahi wa ci ɓa ge, “Ko zhin ɓo wowoyi nu! Fye ta kpe aba lo n wo gmi m. Ama wo la awye kpe mi ya.
JHN.9.31	“Yi kpe lo ge Shekwoyi ta wo laifi da aduwa m, ama oza n wo wo Shekwoyi dna, Shekwoyi zhin wa wo wo. 
JHN.9.32	Shi Shekwoyi ɓo zhin anyi, fye shin gye ozaho woi kpe oza awyeya, nna ɓo ma wo nna wyeibua yi? 
JHN.9.33	Wo to ɓei gna wo zhin Shekwoyi za nun, to wo mi wa zhin deye m.”
JHN.9.34	Ɓa kni wo akmi, “Oho n ho zhin laifi da, ho nu ɓa wu yi?”
JHN.9.35	Shi Yesu ɓei ku wo aɓo vinya nna ɓo zhin wo, wa gye wo wye, wa nya wo ge “Ho la gaiciya ga oza Nugun?”
JHN.9.36	Wa nya Yesu ɓo ge, “Nkanu n woiʼa? Mi cei pma ma ga wo gaiciya.”
JHN.9.37	Yesu wa ci wo ge, “Ho ku wo gye wye, owo nu daɓo n hoi.” 
JHN.9.38	Wa gna wo, “E, Dagayi mi la gaiciya ga,” wa ya shi wa ga wo mwa-mwa.
JHN.9.39	Yesu wa gna wo ge, “Ma ɓe anyi ntuge ma ga aza wyeba gye Zafun nya. Aza nɓa gye lo ge ɓa gye wyeba lo, ma wu ɓa ge, ɓa zhin awyebuayi nu.”
JHN.9.40	Afarisiyi nɓa ɓo zhi ɓo, ɓa wo ɓa nya ge, “Ho gna nu ge yi zhin awyebuayi nu?”
JHN.9.41	Yesu wa gna ɓa ge, “Fye ɓo zhin awyebuayi nu, to fye n laifi yi lon. Ama fye gna ge fye gye wyeba lo, ntu cenu fye n laifi yi lo.”
JHN.10.1	“Ma gna fye gaiciya, oza nwo to lo aknigbe nna bokunmin, ama wa gun nyakunpa nu wa lo dna fye-a, wo zhin evi nu. 
JHN.10.2	Oza nwo zhin kniknayi, wo zhin wa lo dna nna bokunmi nu.
JHN.10.3	“Abokunmi guyi zhin wa gu wo aba ya, akni zhin ɓa wo ʼwo begye, ɓa ɓe dawo wa yi ɓa nɓa aye yi, wa kna ɓa njesun. 
JHN.10.4	Wa duya gyi nɓa bye, ɓa vi wo, ntuge ɓa kpe wo begye ye. 
JHN.10.5	Ɓa ta vi zhiɓeyi m, ama sai ɓa bu wosi, ntuge ɓa to shin wo begye wom.”
JHN.10.6	Aza nɓa ɓei wo ɓeda ye nyi, ɓa to ɓei kpe kwo awyegam, ntuge Yesu ɓo da ɓeye n nanyiɓesi-siyi nu. 
JHN.10.7	Ntu cenu, Yesu wa kna ɓa awyeya, wa gna ɓa ge, Omi nu zhin abokun-mi akni nya. 
JHN.10.8	Aza vinya nɓa ɓo ɓe nmi abye nyi, ɓa zhin avi nu. Ama omi aknigaiciya nya to wo ɓam. 
JHN.10.9	Omi nu zhin abokunmi. Zaho-zahoi nwa lo nna bokunmi ye wo a pwo, wo ɓa gmi woi lo, woi ɓa bwa nyagyi manayi wa gyi. 
JHN.10.10	Evi zhin wa lo oza puwa ntuge wa wyi vi, wa wu za, wa wun anyaya. Ama ma ɓe ge ɓa bwa wye-wyeyi, ɓa bwa ko nmwa.
JHN.10.11	Omi nu zhin kniknayi Manayi, Kniknayi Manayi zhin wa ga Wohin wye-wyeyi ntu nakni ɓo. 
JHN.10.12	Oza nwo kna akni, ntu lada ɓo nu kawai, wo to zhin kniknayi num. Esa nu wa gye cam-cam kwoi ɓe ntuge kwa wan akni, wo zhin wa busi, wa fa akni ntuge ɓa to zhin ʼwa nya num, woi to zhin ɓa knayi num. Cam-cam hi ɓa mi kwa lo dna ɓa, kwa gna ɓa miya. 
JHN.10.13	Wo zhin wa busi, ntuge wo zhin tnu-tnu lada nya nu. Wo ta gye wo anuwan nna kni yim.
JHN.10.14	Omi nu zhin Kniknayi Manayi, Mi kpe omi akni ye, omi akni ɓai kpe mi ye. 
JHN.10.15	Ngye shi Dada kpe mi ye nyi Mihin ce mi-i kpe Dada ye, Mi la mihin wye-wyeyi ga ntu akni ɓo. 
JHN.10.16	Mi akni do yi lo, nɓa to fi lo n gwodo yem. Tile nu ma ɓe nɓai, ntuge ɓa wo mi begye, ɓa ze gwodo gmanyi, Kniknayi gmanyi.
JHN.10.17	Dada wo ye mi, ntuge mi la mihin wye-wyeyi ga, Ma je kwo bwa njesun. 
JHN.10.18	Zaho-zahoi ta mi wa wu mim, akpe ma ye. Omi nu ga mihin tukwo. Ntuge mi iko yi lo ma ga kwo esa nma ye njesun ma gwo kwo esa nma ye. Gama, Dada la iko ye ga mi.
JHN.10.19	Shi wo ɓo da lo nu, Ayahudiyi ɓa gnaje ngun aba dna nɓa shawara tu nwo tukwo. 
JHN.10.20	Azaho ɓa gna, wo na zafun nukwoyi lo ko wo la cenya nu. Fye ze nwuna fyei kna oza deye pya ɓeda tnubua?
JHN.10.21	Ama azaho ɓa gna ge, “aɓede ye to wo lo ngye oza nu nwo nazafun nukwoyi m. Zafun nukwoyi ɓa mi kwa kpe wyebuayi awye ya?”
JHN.10.22	Nsayi awyefan tukwoga nya kwoi la si dna n Urushelima. Vinyiko sa nu ɓei. 
JHN.10.23	Yesu woi gni woi zan nna aduwa nyakun n Solomon a shiragyi. 
JHN.10.24	Ayahudiyi ɓa ɓe ɓa ku she wo gun, ɓa ci ge, “Har knisayi nu n ho ɓa fa yi fi n jejeʼa? Ngye ho zhin Kristi nu, gna yi pei-pei.”
JHN.10.25	Yesu wa dna ɓa begbe wa gna ge, “Mi ku gaiciya gna fye ama fye to ga gaiciyam. Aɓo wo-woyi n mi zhin dna nmi Dada eye nyi, oɓa nu ci mi saida. 
JHN.10.26	Ama fye ta ga mi gaiciya lon, ntuge fye to zhin omi akni num. 
JHN.10.27	Omi akni kpe mi begye ye, Mihin mi kpe ɓa ye, ɓa zhin ɓa vi mi. 
JHN.10.28	Mi ga ɓa wye-wyeyi nyalo-nyalo nya. Ɓa ta bwi m. Njesun zaho to iko yi lo wa gwo ɓa nmi akun m. 
JHN.10.29	Omi Dada nwa ga mi ɓa nyi, wo du Zaho-zahoi lo. Zaho ta mi wa fan mi ɓa m. 
JHN.10.30	Omi n Dada yi, yi zhin gmanyi nu.”
JHN.10.31	Anyhudiyi ɓa ku akuta ntuge ɓa kni wo.
JHN.10.32	Ama Yesu wa gna ɓa ge, Mi ku aɓo wo-woyi zhin nmwa ga fye, ngye shi Dada wa wu mi, fye ye fya wu mi ntu knidoyi ɓo nu nɓa miʼa?
JHN.10.33	Ɓa gna ge, “Oho aɓo manayi zhin nu ta gna yi gna-gna m. Ama ntuge ho kpe Shekwoyi agye. Ho zhin zanyikwoci nu, ntu kni ɓei nu hoi yi hohin ge Shekwoyiʼa?”
JHN.10.34	Yesu wa ye wa gna, “Acei ka dna lo nfye owa ge, ʼfye zhin ashekwoyi nu?” 
JHN.10.35	A ku aza yi ge ashekwoyi, oɓa nu n Shekwoyi ɓeda ɓe ɓa ɓa, Shekwoyi ɓeda kwo ta ce akatan. 
JHN.10.36	Ama Omi da, Dada la mi ze gyi-gyi-yi. Owo nu na tnu nmi yi. Mi kpe wo agye nwuna? Shi ma yi Mihin ge Shekwoyi Nugun? 
JHN.10.37	Ngye mi ta zhin omi Dada tnu-tnu num, fye to ga mi gaiciyam. 
JHN.10.38	Ama ngye mi zhin Owo atnu-tnu nu, fye ga atnu-tnu ho gaiciya, ko fye to ga mi gaiciya m, fye ɓa kpe ge, Dada dna lo nmi, Mihin ce mi dna lo n Dada.
JHN.10.39	Ɓa ɓei ye ɓa wan wo njesun, ama wa busiya. 
JHN.10.40	Yesu wa piya lo Urdun kma, wa lo wa dna nwu vivi aba yi n Yohanna ɓo zhin batizma nyi. 
JHN.10.41	Aza nmwa begye ɓa vi wo, ɓa gna ge “Yohanna to ɓo zhin aɓo wowoyi deye pyam. Ama aɓo nwo ɓo da tu n za deye tukwo nyi ɓa ku nu.” 
JHN.10.42	Aza nmwa begye ɓa ga gaiciya ge Yesu nu zhin Gniyi.
JHN.11.1	Oza ɓei nyi ai yi wo ge Liyazaru nyasan san wo. Wo ɓei dna n Baitanya nu ɓedo nwo amapui yi, Maryamu n Marita yi. 
JHN.11.2	Maryamu ye nwo mapui ɓei shi n nyasan yi nyi, owo nu ɓo ze omi sin-dayi ya kpe n Yesu apita, wa wun kwo ya nwo tukwo yi-i. 
JHN.11.3	Ntu cenu, Liyazaru mapui ɓa tnu tnu-tnu ga Yesu ge, “Dagayi gye nyasan oho ʼza ye-ye-yi lo.”
JHN.11.4	Shi Yesu ɓo wo lonu, wa gna ge, “Ai Liyazaru nyasan to zhin efi nya num, ama ntu Shekwoyi latu ɓo nu; njesun Shekwoyi Nugun ɓa bwa latu.”
JHN.11.5	Yesu ɓo zhin woi ye a Marita n, Maryamu yi ɓedo n Liyazaru yi. 
JHN.11.6	Esa Yesu ɓo wo Liyazaru nyasan ɓo ncei, wa dna nnaba nwo ɓo dnanyi anyipyei ngun aba kpa to wa lo Baitanya m. 
JHN.11.7	Avun wa gna wo abara ge, “Yi lo Yahudiya kni.”
JHN.11.8	Ama owo abara to ɓo ce pma ɓa lo m. Ɓa gna wo ge, “Dagayi nbwasun n yahoi nu to, nɓa ɓo ye ɓa kni ho akuta n Yahudiya kni n, Hoi ye ha je lo ɓo?”
JHN.11.9	Yesu wa ci ɓa ge, “Awa to nyi awo-cei-aba nu nyipyei buzangna nyan? Zan-zan yi ta ce bwonyi m, ntuge wo gye wyeba lo sarai. 
JHN.11.10	Ama n Sukwoyi oza zhin wa cbwonyi ntuge wyegma dna lo.” 
JHN.11.11	Wa gna ɓa ge, “Eyi nugundo Liyazaru la wangye, ama mi ɓa lo mi kun wo agyewyi ya.”
JHN.11.12	Owo abara ɓa ci ge, “ngye wo wan egye nu ai wo ɓa kun agyewyi.” 
JHN.11.13	Yesu ɓo da efi nu ɓo, owo abara ɓai gye ngye egye gam nu.
JHN.11.14	Ntu ce Yesu wa gna ɓa pei-pei ge, “Liyazaru lafi.” 
JHN.11.15	A da mi lo ntu fye ɓo, shi mi to ɓo gni nwo afi bam, deye ɓa ga fye sa fya ga mi gaiciya.
JHN.11.16	Toma, nna ɓei zhin ai je wo yi ge aza-aba nyi, wa gna wo abara aje ge, “Yi lo yo fi nknusun nwoi.”
JHN.11.17	Shi ɓa ɓo si Baitanya, a gna ɓa ge, Liyazaru ku anyipyei bwa ngun-anyi dna nvingwo. 
JHN.11.18	Baitanya ɓei bwasun ngye mil ngun-aba nu n Urushelima yi. 
JHN.11.19	A Yahudiyi nmwa begye ɓa ɓe ɓa gye Marita n Maryamu yi ntu oɓa mapui fi ɓo. 
JHN.11.20	Esa nu Marita ɓo wo ge Yesu ɓe lo n zokwo, wa lo shegun Wo, ama Maryamu wa ce dna napi.
JHN.11.21	Marita wa ci Yesu ge, “Ho ɓei gna ho gni, omi mapui to ɓei ɓa fi m. 
JHN.11.22	Ama mi kpe lo ge kwo nsaiye Shekwoyi ɓa ga ho nyaho-nyahoi nha gyi wo wye.”
JHN.11.23	Yesu wa gna wo ge, Oho mapui ɓa laka njesun.
JHN.11.24	Marita wa dna wo ɓegbe wa ci ge, “E mi kpe lo ge wo ɓo laka n nyippyei kmaknayi. 
JHN.11.25	Yesu wa gna wo ge, Mi zhin maku aza fi ka, ma je a wye-wyeyi ga, oza nwa ga mi gaiciya kwo woi fi, wo ɓa je wye-wyeyi bwa; 
JHN.11.26	Oza nwo n wye-wyeyi, wa ga mi gaiciya wo ta shan fim. Ho la gaiciya ga deye?”
JHN.11.27	Marita wa ci ge, Dagayi mi la gaiciya ga ge, Ho nu zhin Kristi Shekwoyi Nugun nwo ɓe anyi ye lo nyi.
JHN.11.28	Marita wa lo da Maryamu nnapi, wa yi wo gni fya-a, wa gna wo ge, “Dagayi la ɓe, woi nya ho ɓo lo.” 
JHN.11.29	Nsayi-sayi, Maryamu wa lo da Wo.
JHN.11.30	Yesu to ɓei lo dna n zhinmin, ama wo ɓei ye gni nnaba nu Marita ɓo shegun wo nyi. 
JHN.11.31	Shi abwiwanyi ɓo gye Maryamu woi gmiya lo nnawyei ya, ɓa gye ge wo lo wo cibwi nu n Liyazaru vingwo. Ntu cenu ɓa vi wo lo.
JHN.11.32	Shi Maryamu ɓo si Yesu aba, wa ya shi n Yesu apita ʼba, wa gna wo ge, “Dagayi ho ɓo gna ge ho gni omi mapui to ɓei ɓa fim.”
JHN.11.33	Esa wo ɓo gye Maryamu ɓedo na Yahudiyi ɓai ci bwi, bugba wun wohin n kalayi. 
JHN.11.34	Wa nya ɓa ge, “Fye woi ɓi shi nna?” Ɓa gna wo ge, “Dagayi ɓe ha gye.” 
JHN.11.35	Yesu wa ci bwi.
JHN.11.36	A Yahudiyi ɓa ci ge, “Ai owo nugundo nu sosai, ɓo kwo la sun woi ci bwi nyi.”
JHN.11.37	Azaho ɓa ci ge, “Ashe oza nwo ɓo kpe wyebuayi awye ya, to ɓo ɓa mi wa zhin ozaye to wa fim?” 
JHN.11.38	Yesu nsun-sungye yi mwa, wa lo vingwo aba. Vingwohi ɓo zhin kuta-bmi nu, nkuta dnagmayi gu nkwo egbe.
JHN.11.39	Yesu wa gna ɓa ge, “Fye kpe kuta ya!” Ama Marita wa ci ge, “Dagayi aɓa gye wo la casin, ntuge nyipyei nyihi nu nyi shi wo ɓo fi.”
JHN.11.40	Yesu wa gna wo ge, “Mi to ku gna ho ge ndei ha ga gaiciya ho ɓa gye Shekwoyi mwa-mwa wye m?”
JHN.11.41	Aza ɓa kpe kuta ya. Yesu wa kpe awye wu ʼshe wa zhin aduwa, “Dada ma gode shi ho wo mi aduwa. 
JHN.11.42	Mikpe lo ge ho zhin ha wo mi cici, ama mi da deye lonu, ntu aza ɓo nu nɓa zhi ya nyi, ntuge ɓa ga gaiciya ge oho na tnu mi. 
JHN.11.43	She wo ɓo ku da lonu, wa yi nbegye kalayi ge, ‘Liyazuru gmiɓe.’ ”
JHN.11.44	Nsayi-sayi, Liyazuru wa gmi ɓe, n papyi, dna na zafi aje, Yesu wa gna ɓa ge “fye lo wo ya, fya ga wo zokwo wa duya.”
JHN.11.45	A Yahudiyi nmwa begye, nɓa ɓo ɓe Maryamu gye, ɓa gye oɓo n Yesu ɓo zhin, ɓa ku gaiciya ga wo. 
JHN.11.46	Ama azadoho ɓa kuka ɓa lo ɓa gna Afarisiyi ɓo Yesu ɓo zhin.
JHN.11.47	Ntucenu, amalami dnagmayi nna Farisiyi ɓa yezhi ntuge ɓa dna aɓo wye. Ɓa nya aje ge, “Yi ɓa zhin wuna? Ntuge Ozadeye zhin aɓo wo-woyi lo. 
JHN.11.48	N ya fawo wa gyi abye, aza ɓa ku zo wo vi. A Romayi ɓo ɓe ɓa la yi aduwa nyakun ya, ɓo wu yi vinya.”
JHN.11.49	Ama ozadoho nɓa mi ai yi wo ge, Kayafa, Malami Dnagmayi nu, wa gna ge “Fye zhin atukwo gbolo danu, fye ta kpe ɓo ye lom.” 
JHN.11.50	Gwoma zaknayi wo fi, cei ya cici ge begye kwo bwi. Tile zaknayi ye wa fi ntu yi ɓo. 
JHN.11.51	Oɓo n Kayafa ɓo da ge Yesu ɓa fi ntu aza vinya ɓo nyi, Wo ɓo da kwo ntuge wo nu ɓo zhin Malami dnagmayi, ama Shekwoyi nu ɓo wu wo kwo, wo to ɓo da kwo n wohin nubo zhin num. 
JHN.11.52	Shekwoyi ɓo ku lu da ge Yesu ta-a fi, ntu a Israilayi ɓo nu gmanyim, ama ntu nna aza vinya ɓo. 
JHN.11.53	Tunyi nwyihiyi a Yahudiyi atukwoda ɓa ya wo zan shin ntuge ɓa wu wo.
JHN.11.54	Yesu to ɓo je zan dna n Yahudiya knin Wo ɓei la Urushelima fa wa lo wa dna n zhi ɓiyi ho Ifraimu nya ɓedo nwo abara yi. 
JHN.11.55	Paskasa kwa wu vi, begye kwa ɓe Urushelima sapa to wyihi kwoi sim, ntuge ɓa ze ɓahin gyi-gyi-yi, paska wyi kwa kpesi. 
JHN.11.56	A Yahudiyi atukwoda ɓa ya Yesu zan shin, esa ɓa ɓo fi n aduwa nyakun, ɓa nya aje ɓo ge, “Fye gye lo ngye wo ɓa ɓe paska ye.” 
JHN.11.57	A Malami dnagmayi ɓedo a Farisi yi ɓei la egbe lu ga ge zahozahoi nwa gye Yesu wa da npye, ntuge ɓa wan Wo.
JHN.12.1	Paska kwoi ce anyipyei ngun tnanyi, Yesu wa lo Baitanya, Liyazaru ayi, oza n Yesu ɓo la wo kala n vingwo nyi. 
JHN.12.2	Ɓa ku nyagyi zhin ntu Yesu ɓo. Marita woi gni woi zhin nyagyi ɓo, Liyazaru wa sase shi na nyagyi ɓa n Yesu yi. 
JHN.12.3	Maryamu wa la omi sundayi wa zekpe Yesu nna pita, wa wun kwo ya nwo tukwoyi-i.
JHN.12.4	Ama gmanyi nwo abara, wato Yahuda Iskariyoti, nwo ɓo kun Yesu nyi to ca da wom, wa ci ge, 
JHN.12.5	“Ai omi ye ɓa ku lo a naira tagyi-tagyi. A ɓei ɓa kun kwo nnabai a ce agyiwye a ga awyekwoyi.” 
JHN.12.6	Yahuda to ɓo da lo nu ge, wo ye wa ku awyekwoyi nu bmazhin m, ama ntuge wo nu ɓei zhin woi shi agyiwye, wo ɓei zhin woi kni fya-fya.
JHN.12.7	Yesu wa ci ge, fa wo, wa zhin kwo ntu nyipyeyi ɓo nu nna ɓei bi mi ncei nyi. 
JHN.12.8	Fye ɓa mi fya bma awyekwoyi zhin nɓa kunsun nfyei cici nyi, ama fye ta bwa mi cicim.
JHN.12.9	Eas nu aza ɓo wo ge, Yesu la ɓe zhimi, yewa kwa knaɓe ntu ge kwa gye wo njesun ɓa gye Liyazaru n Yesu ɓo la wo kala n vingwo nyi. 
JHN.12.10	Amalami adnagmanyi ɓa zhin shaula ntuge ɓa wu Liyazaru ce. 
JHN.12.11	Gama ntu wo ɓo nu Ayahudiyi ɓa fa ɓa kunnu ɓa ga Yesu gaiciya ge owo nu zhin Gniyi.
JHN.12.12	Shi efye ɓo gyi, aza begye nɓa ɓei ku ɓe ntu Paska ɓo nyi, ɓa wo ge Yesu ɓe Urushelima lo, woi ɓe lo n zokwo. 
JHN.12.13	Ɓa ku abala afintolo, ɓa shegun wo n zokwo, ɓai ɓowyi ɓai gna, Hosanna! Anabarkada nu oza nwo ɓe dna Dagayi eye! Anabarkada nu Esu a Israilayi nya.
JHN.12.14	Yesu wa gun Zhagawyi ɓiyi, ntu ge Shekwoyi ɓeda kwa nu ge, 
JHN.12.15	“Fye to wo Ofye Esu dnam a Israilayi, gama wo ɓa ɓe n tukwo-gbayi, n sase tu n zhagawyi ɓiyi.”
JHN.12.16	Nsahi owo abara to ɓei kpe aɓo nɓa ka fi n Littafi Gyi-gyi-yi ge ɓa nu num. Sai sanu Yesu ɓola jeze lo eshe ai la wo latu, ɓai kpe ge aɓo nmwa begye ɓei ku nu nɓa wye.
JHN.12.17	Aza nɓa zhi n vingwo aba, ɓa gye ngye shi Yesu la Liyazaru kala nyi, ɓa ɓo laɓa ɓai gna azaje aɓo nwo ɓo zhin. 
JHN.12.18	Ntu deye ɓo aza nmwa begye ɓa kun lo ntu ge ɓo gye wo, ntu aɓo wo-woyi ɓo nɓa wo ge wo ku zhin nyi.
JHN.12.19	A Farisiyi ɓa gna aje ge, “Wo ku nasara zhin n yi tukwo, gye aza vinya du dawo.”
JHN.12.20	A Helleniyi ho nɓa ɓo ɓe Urushelima ntu Paska ɓo, 
JHN.12.21	Ɓa lo Filibbus aba, nwo gmi n Baiseda nyi n Galili kni, ɓa gna wo ge, “Male yi ye ya gye Yesu.” 
JHN.12.22	Filibbus wa gna Andarawus, ɓa kuka ɓa gni lo ɓa gna Yesu.
JHN.12.23	Yesu wa gna ɓa ge, “Esa la si nna ɓa ga Oza Nugun mwa-mwa. 
JHN.12.24	Ma gna fye gaiciya, ndei Owyibyegye to kaya dna nkni kwa fim, kwo ɓa bwa kwo nya shi lo nu gmanyi, ama nkwa fi, kwo zhin kwa ga wyishin nmwa. 
JHN.12.25	Oza nwo ye wohin wye-wyeyi wo ɓa bwi, ama oza nwo wun wohin wye-wyeyi nu, wo nu ɓa pwo.
JHN.12.26	“Oza nu nwo ye wa ze mi ʼbaratile wa vi mi n saho-sahoi. Oza nu nwo ɓa ze mi bara, Dada ɓa ga wo mwa-mwa. 
JHN.12.27	Bugba wun mi lo nmwa sosai, nɓa gna Dada nu wa gni mi n wahala nu n kwo ɓelo nmiyi dna anyi. 
JHN.12.28	Dada la oho ye tu!” Ɓa wo begye nshe kwoi gna, “Mi la mi ye latu, Mi-i ɓa la kwo tu njesun.” 
JHN.12.29	Esanu aza ɓo wo begye ɓa wo ngye ogma na jewyi, azaho ɓa ci ge malaika ku ɓo da nwoi.
JHN.12.30	Yesu wa gna ɓa ge, “Begye nfya wo nyi kwa ɓe ntu fye apma ɓo nu, to ge ntu nmi ɓo m. 
JHN.12.31	Esa la si ada anyi owa. Esa la si a wan shetan, yerima anyi ye nya, a she wo ya nbmi. 
JHN.12.32	Esa nu aɓo la mi tu nshe (tu n zundu) nɓo yi aza vinya ɓe cei nmi aba.” 
JHN.12.33	Wo ɓo da lo nu, ntu ge wa wu shi wo ɓa fi nwu.
JHN.12.34	Aza yezhi ɓa dna ɓegbe ɓa gna, “Ya kpe lo ge Kristi ta fim. Wo zhin wye-wyeyi da nu nyalo-nyalo. Knihi nu zhin hoi gna ge wo ɓa fi-a? Kristi knidoyi nu n ho da wo ɓo a?”
JHN.12.35	Yesu wa gna ɓa ge, “Emi buzangna ɓo kunsun nfyei nsai fyewyi. Fye zan-zan dna nkwo, ntu ge esa ɓe lo, wyegma ɓa dna, fye to ɓo je zokwo wyegyem. 
JHN.12.36	Fye ga buzangna ye gaiciya, kwo kunsun nfyei, ntu ge fya ze abuzangna aɓi.” Shi Yesu ɓo ku aɓo deye zo da vinya wa laka wa lo bwaho, to ɓa je wo wyegyem.
JHN.12.37	Yesu ɓo ku aɓo wo-wo-yi zhin ɓai gye, dudu lo nu, aza nmwa begye to ɓa ga gaiciya ge wo nu zhin Kristi m. 
JHN.12.38	Anabi Ishaya ɓeda ɓo ku nu, nwo ɓo gna ge, “N nyika ba nu Dagayi wa wu wo iko-a?” 
JHN.12.39	Ɓa to ɓo mi ɓa ga gaiciya m, gama ntu ge Ishaya ɓo ku je da ge, 
JHN.12.40	“Shekwoyi ku awye bua ɓa. Woi la bugba dna ɓa kala, ntu ge, to ɓa mi ɓa gye wyeba ko ɓa bwa awyega dna nɓa bugba ko ɓa ɓe mi aba, ma ka ɓa gnam.”
JHN.12.41	Ishaya ɓo da lo nu, ntu ge wo ɓo ku gye Yesu mwa-mwa, wa da ɓeda tu nwo tukwo. 
JHN.12.42	Dudu lo nu a Yahudiyi atukwoda nmwa begye ɓei ku gaiciya ga ge Owo nu zhin Kristi. Ama ɓa to ɓo ye ɓa wu ɓahin tukwo pei-pei m, ntu odna ɓo ge kada Afarisiyi ɓa nya ɓa ya nna duwa nyakun; 
JHN.12.43	Ɓa ɓo zhin ɓai gna ye aza nu ɓa ci ɓa, to ge Shekwoyi m.
JHN.12.44	Yesu wa daɓo n begye kalayi wa gna “Oza nwa ga mi gaiciya wo ga Shekwoyi nu gaiciya nwa tnu nmi-i nyi. 
JHN.12.45	Oza nwo ku mi gye, wo ku Oza gye nwa tnu mi nyi. 
JHN.12.46	Ma ɓe ngye buzangna anyi nya, ntu ge Ozaho-zahoi nwa ga mi gaiciya wo ta zan-zan dna nwyegmam. 
JHN.12.47	Oza nwo wo mi ɓeda to woi ga gaiciya m, mita da wo owam, ntu ge ma ɓe ma gni anyi nu, to ge ma da anyi owam. 
JHN.12.48	Ama oza nwo na mi aɓo, to woi gwo mi ɓeda m, aɓo da wo owa nʼwadawyi. 
JHN.12.49	Gama ɓeda nmi da nyi omi ɓeda nu tom, Mi da ɓo nu n Dada wa tnu mi ge mi da. 
JHN.12.50	Mi kpe lo ge Owo ɓeda ɓa ga za wye-wyeyi nyalo-nyalo nya. Ntu ce nu, Enya wa gna mi ge mi da, ma da.”
JHN.13.1	Nwyesheyi ai gna a ɓei zhin Paska nsu, Yesu wa ku kpe ge owo sukwo pmaknayi nu, wa kpe jeze lo wo Dada aba nshe. Wa ku ye-ye wu ɓa nɓa zhin owo anya nnanyi, nsahi wa wu ɓa owo ye-ye dei-dei. 
JHN.13.2	Bai kpe n tebur ɓai gyi wyeshe-nyagyi, shetan woi la lo dna n Yahuda-Iskariyoti Siman nugun bugba, ntu ge wa kun Yesu. 
JHN.13.3	Yesu ɓo ku kpe ge, Dada ku anya vinya fa fi nwo akun, njesun shi wa gmi Shekwoyi aba nu nyi, wo ɓa je ze lo Shekwoyi aba n njesun. 
JHN.13.4	Esa nu ɓa ɓo kpe ɓai gyi nyagyi, Yesu wa laka wa kma aje zhi, wa ku tawal wa pa nshin. 
JHN.13.5	Wa la nuwan wa sin fi n kwanu, wa zhan wo abara apita, wa wun ɓa apita ya n tawal yi nwo ɓo cei pa nyi.
JHN.13.6	Shi wo ɓo si Bitrus aba, Bitrus wa nya wo ge, “Dagayi ho nu ye ha zhan mi apita?”
JHN.13.7	Yesu wa gna wo ge, “Ho ta kpe ɓe ye lo nmi zhin nyin, ama ho ɓo kpe ye nwyihoi.”
JHN.13.8	Bitrus wa gna, “To omi apita nu nho ɓa zhan.” Yesu wa gna wo ge, Nmi to zhan ho apitam, agye ho to zhin mi bara num.
JHN.13.9	Bitrus wa gna Yesu ge, Omi apita nu to kawai n ho ɓa zhan ama zhan mi abwa ɓedo nmi tukwoyi.
JHN.13.10	Yesu wa gna wo ge, “Oza nwo la nuwan fu, aɓa bwa wo apita nu zhan, owo nayi gyi-gyi-yi lo. Fye gyi-gyi-yi lo, ama ofye vinya nu tom.” 
JHN.13.11	Wo ɓo da lo nu ntuge, wo kpe oza ye lo nwo ɓa kun wo, ce nu ɓo zhin wa ci ge, ʼofye vinya nu to gyi-gyi-yi lo m.
JHN.13.12	Esa nu wo ɓei la apita zo ɓa zhan, wa ku je kpe, Wa sase, Wa nya ɓa ge, “fye kpe ɓo ye lo nma zhin fye nyi?” 
JHN.13.13	“Fye yi mi ge malami, njesun ge Dagayi, gaiciya nu, ntu ge mi zhin kwo nu.” 
JHN.13.14	Shi emi nmi zhin Dagayi n Malami yi mi la apita zhan fye nyi, fyehin fye zhan aje apita. 
JHN.13.15	Mi la of ye manayi ya shi fye, fye zhin lo nu ngye shi ma zhin fye nyi. 
JHN.13.16	Ɓehin-hin ma gna fye, fyenu ta du puwadam, tnu-tnuyi ta du oza nwo tnu wo tnu-tnu nyim. 
JHN.13.17	Shi fye ku kpe lo nu nyi, fye ɓa bwa anabarka ndei fya zhin lo nu.
JHN.13.18	“Mi ta da ɓe ye nfyei vinya num; Mi kpe aza ye lo nmi la kni. Littafi ku da ge, ‘Zaho lo woi gyi nyagyi nkunsun nmi yi, Wo nu ɓa kun mi.’ 
JHN.13.19	Mi pma fye gna nu, n nabai shi kwo zhin, fye ga mi gaiciya ge mi nu zhin Kristi. 
JHN.13.20	Behin-hin ma gna fye, oza nwa gwo mi tnu-tnuyi, wo la mi gwo, oza nwa gwo mi, wo la Shekwoyi gwo nwa tnu mi nyi.”
JHN.13.21	Shi Yesu ɓo ku dalo nu, bugba wun wo, wa gna ɓa ge, “Ma gna fye gaiciya, oza ho lo nfye mi nwo ɓa kun mi” 
JHN.13.22	Owo abara ɓa shi aje awye, to ɓa kpe oza ye nwo da wo ɓo m. 
JHN.13.23	Bara-ho ɓo sase tu vi-vi n Yesu yi, Yesu ɓo zhin woi ye wo nmwa. 
JHN.13.24	Siman Bitrus wa yi barahi ge, “nya Yesu oza nwo da wo ɓo.”
JHN.13.25	Wa lo vi-vi n Yesu yi, wa nya wo ge, “Dagayi nyikado nu-a?”
JHN.13.26	Yesu wa gna ge, “Owo nu zhin oza nmi ɓa ga wo ezhegma, mi-i la kwo dna nna anyi.” Wa da dna wa ga Yahuda Iskariyoti Siman nugun.
JHN.13.27	Shi Yahuda ɓo gwo buredi, shetan wa lo dna nwo bugba. Yesu wa ci wo ge, “Bo ho ye ha zhin, zhin kwo npye.”
JHN.13.28	Ozaho-zahoi nwo ɓo tu nna nyagyi ba to ɓo kpe ɓeye n Yesu dam. 
JHN.13.29	Shi Yahuda nu ɓo zhin oɓa gyiwyeshiyi nyi, azaho ɓa gye ge Yesu ɓo tnu wo nyagyi si nu, ko ge wo ga awyekwoi gyiwye. 
JHN.13.30	Yahuda wa pye ngmiya loi, dna nsukwo wyegmahi.
JHN.13.31	Esa nu Yahuda ɓo zo gmiya, Yesu wa gna ge, “Esa la si a la Oza Nugun tu, aga Shekwoyi mwa-mwa njesun. 
JHN.13.32	Ndei ala Shekwoyi latu dna nwo, (Yesu) Shekwoyi nwohin ɓa la Nugun tu, Woi ɓa zhin ce lo nu safyewyi. 
JHN.13.33	Omi aɓi nawyi, esa fyewyi nɓa fa fye, fye ɓo zan mi shin, mi gna fye nu ngye shi mi ku gna a Yahudiyi nyi, aba nmi lo nyi fye ta mi fya ɓe m.
JHN.13.34	“Wyidna woi-woi nu nmi ga fye, fye ye najeyi, shi mihin ma ye nfyei nyi, Nlo nu fye ye najeyi. 
JHN.13.35	Nfye ye aje lo, zaho-zahoi ɓa kpe ge fye zhin omi abara nu.”
JHN.13.36	Siman Bitrus wa nya ge, “Dagayi ho lo nna?” Yesu wa gna wo ge, “Aba nmi lo nyi ho ta mi ha gni lo nmi yi m, ama ho ɓo ɓe da mi n sahoi.”
JHN.13.37	Bitrus wa je nya ge, “Dagayi knihi nu ɓa zhin to ma gni lo nhoi nsayi yem ma?” Gama mi la ye ma fi ntu ho ɓo.
JHN.13.38	Yesu wa nya wo ge, “Ha fi ntu mi ɓo? Ma gna ho gaiciya, ho ɓa na mi ye kpe ɓo har abwa ngun ata, pise-nugba kwa kpe ku ce.”
JHN.14.1	A Bugba kwo to wun fyem. Fye ga Shekwoyi gaiciya, fya ga mi gaiciya njesun. 
JHN.14.2	Anyakun lo nmwa begye nmi dada puwa. Kwo to ɓo lo nlo num, mo gna fye ge nɓa lo mi zhin aba ba ga fye. 
JHN.14.3	Esa nu mi la pwo nɓa jeze ɓe ma ku fye lo ncei Nʼshe mi, ntuge aba n mi nyi fyehin fya sase ɓo. 
JHN.14.4	Fyei kpe zokwo lo nkwo lo aba nmi lo nyi.
JHN.14.5	Toma wa ci ge, “Dagayi yi ta kpe aba lo nho lon, yi ɓa kpe zokwo nwuna?”
JHN.14.6	Yesu wa gna wo ge, “Omi nu zhin zokwo, n gaiciya yi n wye-wyeyi. Zaho-zahoi ta mi wa lo Dada abam, sai wa e mi aba kpa. 
JHN.14.7	Fye ɓo gna fye kpe mi ye lo, fye kpe mi Dada ye lo, nsayi ye fye kpe wo ye lo, fyei ku wo gye wye.”
JHN.14.8	Filibbus wa gna wo ge, “Dagayi wu yi Dada kwo ɓa yi kun.”
JHN.14.9	Yesu wa gna wo ge, “Filibbus? Esa la mwa, yi kunsun na jeyi, Knihin nu zhin to hoi kpe Dada ye ma? Oza nwo ku mi gyewye, wo ku Dada gyewye. Knihin nu zhin hoi nya mi Dada ɓo njesun-a? 
JHN.14.10	Ho to ga gaiciya ge, mi dna lo n Dada, Dada njesun wo dna lo nmi m? Aɓeda nmi da nyi, Omi nya nu to m, ama Dada nu nwo dna n mi nyi. Wo nu zhin wo tnu-tnu. 
JHN.14.11	La gaiciya ga ge mi dna lo n Dada. Dada njesun n dna lo n mi. Kwo kwa ha gami gaiciya ntu aɓo wo-woyi ɓo nfye ku gye mi-i zhin nyi.
JHN.14.12	“Behin-hin ma gna fye, Oza nwa ga mi gaiciya wo ɓa zhin aɓo wo-woyi shi ma zhin nyi, wo ɓa zhin aɓo ndu manya, ntu ge mi lo Dada ʼba nu. 
JHN.14.13	Fye nya Dada nyaho-nyahoi ɓo dna nmi eye, nɓa ga fye, ntu ge a la Dada tu n Nugun aba. 
JHN.14.14	Fye ɓa mi fya nya nyaho-nyahoi ɓo dna nmi eye mɓa zhin kwo.
JHN.14.15	“Ndei fye ye mi lo, fye ɓa shi mi awyidna bwa. 
JHN.14.16	Nɓa gyi Dada wye wa ga fye bmazhinyi nwo ta shan fye fwam. 
JHN.14.17	Owo nu zhin Zafun Gaiciya nya. Wo ɓa kunsun nfyei har nyalo-nyalo. Anyi ta mi ɓa gwo wom, ntu ge ɓa ta gye wo wyem, ai gna ge ɓa kpe wo yem. Ama fye kpe wo ye lo ntu ge wo sase nfyei nu, woi ɓa dna nfye mi nu. 
JHN.14.18	Mi ta fwa fye ngye akuwyim, nɓa jeze ɓe da fye. 
JHN.14.19	Esa fyewyi nɓa fwa anyi, ama mi kunsun lo nfyei, ntu ge nɓo je wye-wyeyi bwa. Fye ɓa bwa wye-wyeyi ce ngye mi. 
JHN.14.20	Nwyihi-i fye ɓo kpe ge mi dna lo n Dada, efyehin ce nfi lo nmi, omihin njesun n dna lo n fye. 
JHN.14.21	Oza nwo zhin ɓo n mi ye, wo nu zhin mi yehi. Oza nwo ye mi, Dada nwohin wo ɓa ye wo. Mihin nɓa ye wo. Njesun ma wu zahi nwo ye mi nyi, mihin tukwo.”
JHN.14.22	Yahuda (to ge Iskariyoti m) wa nya wo ge “Dagayi, ntu kni ɓei nu ha wu hohin tukwo n yi aba, to ha wu azajem ma?”
JHN.14.23	Yesu wa dna wo ɓegbe wa ci ge, nɓa wu mihin tukwo nnaza ba nɓa ye mi nyi. Dada ɓa ye nɓai ce. Yi ɓa ɓe ya sase nɓai. 
JHN.14.24	Oza nwo taye mi m, wo ta vi mi ɓedam, ɓeda ye nmi da nyi Dada nya nu nwa tnu mi nyi. 
JHN.14.25	Mi gna fye aɓo deye, tunyi mi-i ye kunsun nfyei. 
JHN.14.26	Ama shi Dada ɓo tnu n Bmazhinyi, wato Zafun Gyi-gyi-yi wo ɓo wu fye aɓo vinya. Njesun wo ɓo pa fye aɓo n mi ku gna fye nyi.
JHN.14.27	Kyauta asese-lafiya nyami la fwa nfye aba; Omi asese-lafiya nya nu nmi ga fye, kwo kakayi lo nnanyi nya. Ntu ce nu bugba to wun fyem, fyei to wo edna m. 
JHN.14.28	Fye pa aɓo n mi ku gna fye, mi fwa fye nu ama nɓa jeze ɓe da fye njesun. Ndei fe ye mi lo ɓehin-hin nya, fye ɓa dagma, ntu ge mi lo Dada aba nu nwo du mi nyi. 
JHN.14.29	Mi ku aɓeye pma fye gna, tunyi to ɓai zhin m, nabai shi ɓa ɓei zhin fye ɓo ga mi gaiciya.
JHN.14.30	Mi to nsa yi lo, ma da ɓo nfyei m, ntu ge oza nukwoyi anyi nya ɓe lo, ama wo to n iko lo, tu nmi tukwo m. 
JHN.14.31	Ama, nɓa zhin ɓo Dada wa gna mi ge mi zhin. Ntu ge anyi ɓa kpe ge mi ye Dada lo. Fye kukala ya lo.
JHN.15.1	Omi nu zhin anab wunuyi gaiciya nya, omi Dada nu zhin of wa-da woi zhin kwa ba. 
JHN.15.2	Wo zhin wa gbe abwala ya nɓa ta ga gyi-gyi m. Njesun wa zhin abwala manayi aba, ntu ge ɓa ga gyi-gyi ndudu. 
JHN.15.3	Wo la fye zhin aba nmi ɓeda yi, nmi da nfyei cici nyi. 
JHN.15.4	Fye sase fi nmi, omihin nfye mi. Ntu ge bwala ta mi kwa ga gyi-gyi to kwoi kpegyi n shinwan-gnai num. Fyehin ta mi fya ga gyi-gyi, to fyei sase fi nmi m.
JHN.15.5	Omi nu zhin shinwan-gnai, fya zhin abwala. Oza nwo sase dna nmi, omihin ndna nwo, wo ɓa ga gyi-gyi nmwa, ntu ge ntna mi, fye ta mi fya zhin nyaho-nyaho yi m. 
JHN.15.6	Oza nwa kpeya nmi, a ɓa she wo ya ngye bwala ntna apma, nkwo zhin kwa wo akawu, abwala ye pya a zhin a ye ɓa zhin a dna ɓa ʼna, ɓa gyi ʼna. 
JHN.15.7	Ndei fye sase fi nmi, fyei vi mi aɓeda, fye nya nyaho-nyahoi ɓo nfye ye aɓa ga fye kwo. 
JHN.15.8	Omi abara gaiciya nya, zhin ɓa ga gyi-gyi dei-dei, Deye zhin kwa e Dada n latu yi.
JHN.15.9	Mi ku fye ye, ngye shi Dada wa ye mi. Ntu ce nu fye ku sase fi nmi ye-ye. 
JHN.15.10	Esa fya vi mi aɓeda, fye sase fi nu nmi ye-ye, ngye shi mihin mi ye Dada mi-i sase dna nwo ye. 
JHN.15.11	Ma gna fye aɓo deye nabai, fya bwa omi agmada, efye agmada njesun ɓa nu. 
JHN.15.12	Mi ye fya ye najeyi, ngye shi mi ye fye nyi. 
JHN.15.13	Yeye dnagmayi to lo kwa du deye m, shi oza ga wohin wye-wyeyi ntu wo anugundo ɓo m; 
JHN.15.14	Fye zhin omi anugundo nu, ndei fya zhin ɓo nmi ye. 
JHN.15.15	Mi to yi fye lo ge afyenu m, ntu ge puwada to zhin wa zhin shaula nfyenu yim, Fye zhin mi anugundo nu, ntu ge mi ku aɓo gna fye vinya n Dada wa gna mi nyi.
JHN.15.16	Ofye ye nu to kni mi m! Omi nakni fye! Nabai fya lo fye ga gyi-gyi manayi. Nabai nyaho-nyahoi nfya gyiwye dna nmi eye, Dada ɓa ga fye kwo. 
JHN.15.17	Mi cei pma fya ye najeyi. 
JHN.15.18	Ndei anyi wun fye nu, fye kpe ge a ku mi nu wunnu nnabye. 
JHN.15.19	Fye ɓo gna fye zhin anyi nya nu, ɓo ye nfyei, ama fye to zhin anyi nyanu m, ntu ge mi la fye kni nɓa. Ce nu zhin anyi ɓai wun fye nu. 
JHN.15.20	Fye pa ɓo lo nma gna fye nyi? Fyenu ta du wo puwa da m. Shi ɓa ku wahala ga mi nyi, kwo wu nu ge, ɓa ɓa ga fye wahala ce. Ɓa gna ɓa mi aɓeda gwo, ɓo la ofye aɓeda gwo. 
JHN.15.21	Aza n anyi ɓa ga fye wahala, ntu ge fye zhin oma nya nu, gama ɓa takpe Shekwoyi ye lo, nwa tnu nmi nyim.
JHN.15.22	Mi to gna ma ɓe ma daɓo nɓa yim, to ɓo n laifi lo m. Ama nsayi ye, ɓa to nna gma kun yi lo, ntu ɓa laifi ɓom. 
JHN.15.23	Oza nwo wun mi nu, wo wun mi Dada nu lo ce. 
JHN.15.24	Mi to gna ma zhin aɓo wo-wo-yi, naza to shin zhin, to ɓo n laifi lo n. Ama ɓaku gye aɓo wo-woyi ye wye, ɓai du-du ɓai wun mi nu ɓedo nmi Dada yi. 
JHN.15.25	Deye ku ɓeda nu, n anabi ɓei da tu Masihu tukwo ge, ɓa ɓo wun mi nu ntna dalili.
JHN.15.26	Ama nɓa tnu fye n Tnazhinyi, wato Zafun Gyi-gyi-yi, Wo ɓa gmi n Dada aba nu, Wo nu zhin Zafun gaiciya nya, Wo ɓo gna fye aɓo vinya n mi tukwo. 
JHN.15.27	Tile, fya gna zaho-zahoi omi nabari, ntu ge fye ku kunsun n miyi tunyi n kmisunyi.
JHN.16.1	“Mi gna fye aɓeye vinya, nabai to fya ku jeje fi nna ɓo nɓa ɓe lo nabye nyim. 
JHN.16.2	Ɓa ɓo nya fye ya nu aduwa-nyakun. Har esa ɓe lo aza ɓa wu fye, ɓai gye ngye ɓa zhin Shekwoyi ɓe ye nu. 
JHN.16.3	Ɓa ɓo zhin nu, ntu ge ɓa ta kpe Dada ye lo kwo omi m. 
JHN.16.4	Mi pma fye aɓeye gna nu, nabai ge esa nɓa ɓe ncei, fya pa ge nɓo ku pma fye gna. Mi to ɓo shir fye gnam, ntu ge mi ɓei ye kunsun n fyei.
JHN.16.5	“Nsayi mi lo oza aba nu nwa tnu mi nyi, Ozahoi ta shan mi nya lo ge, ‘Ho lo nana?’ 
JHN.16.6	Ntu ge fye zhi nbugba wun yi nu, shi ma gna fye ɓeye. 
JHN.16.7	Ama ma gna fye gaiciya, kwo gna bmiya lo nfye aba ma lo, nmi to lo n Bmazhinyi ta ɓe fye abam; ama nma lo nɓa tnu nwoi wa ɓe fye aba.
JHN.16.8	“Esa nwa ɓe, wo ɓa wu anyi ɓa laifi pei-pei, wo ɓa wu ɓa Shekwoyi ɓefyece, nwo wada yi. 
JHN.16.9	Anyi laifi nu nyi, ntu ge ɓa to ga mi gaiciyam. 
JHN.16.10	N ɓefyece ɓo, ntu ge mi lo Dada ba nu to fya je mi wyegye m. 
JHN.16.11	N wada ɓo, ntu ge aku owa pma anyi-su da, wato Shetan.
JHN.16.12	“Aɓeda lo nmwa nmi ye ma gna fye, ama fye ta kpe ɓa ye nsayi yem. 
JHN.16.13	Esa nu Zafun Gaiciya nya ɓa ɓe, wo ɓa dna fye n zokwo gaiciya nya. Wo ta gna fye owohin ɓeda nu m. Ama nya nu nwo ku wo. Wo ɓo gna fye aɓo nɓa ɓe lo nabye. 
JHN.16.14	Wo ɓa la mi tu, wa wu fye omi mwa-mwa. 
JHN.16.15	Omi Dada mwa-mwa zhin omi nya nu; Ce na zhin mi-i gna fye ge, esa Zafun ɓa ɓe ncei wo ɓa wu fye omi mwa-mwa. 
JHN.16.16	Esa fyewyi fye ta je mi wyegyem, ama esa fyewyi njesun fye bagye mi wye.”
JHN.16.17	Owo abara ho ɓanya ge, “Wo da kniɓei nu ge, esa fyewyi fye ta je mi wyegyen, esa fyewyi fye ɓa je mi wyegye n jesun; Woi je da ge, ‘ntu ge mi lo Dada aba’?” 
JHN.16.18	Ɓai nyaɓo, “Wo da kniɓei nu ge esa fyewyi a? Yi ta kpe ɓe ye lo nwo dam.”
JHN.16.19	Yesu wa ku kpe ge, ɓa ye ɓa nya wo ɓo nu. Wa she sasa, wa nya ɓa ge, fye nya aje ɓo ntu ɓeda ɓo nu nma da nyi? 
JHN.16.20	Ma gna fye gaiciya, fye ɓa cibwi fyei zhin bugba zhi-zhiyi, ama anyi ɓa dagma. Fye ɓa wun bugba, ama Ofye bugba wun ɓa ze fye agmada. 
JHN.16.21	Kwo ɓo ze ngye shi nyikwoza ɓo yashi woi wo nyasan, ntu ge owo sa la si, ama esa wo zo ɓi ma, wa san-san ze amwi ntu agma da ɓo, ntu ge ala oza ma dna anyi. 
JHN.16.22	Bugba wun fye lo nsayi ye. Ama esa nmi ɓa jeze ɓe nyi, fye ɓo nya agmada, zaho to lo nwo ɓo gwo fye agmadahim. 
JHN.16.23	Nsahi fye to ɓo nya mi nyaho ɓo m. Gama enya nfya nya Dada kwo ɓo cewo, wo ɓo ga fye, nfya nya wo ɓo dna nmi ʼye wo ta wo fye ɓim. 
JHN.16.24	Fye to shin nyaho wyegyi dna nmi eye m. Fye gyiwye, wo ɓa ga fye ntu ge, Ofye agmada ɓa nu har ɓai gyiya.
JHN.16.25	“Mi ku ɓeda da n nanyi-ɓesisi yi, ama esa ɓe lo nmi ta je da lo nu m, sai dai ma gna fye Dada ɓo pei-pei. 
JHN.16.26	Dna n nyipyeyi-hi fye ɓo gyiwye dna nmiʼye. Mi ta da ge mi ɓei gyi Dada wye ntu fye ɓo nu m. 
JHN.16.27	Ntu ge Dada ye fye lo, gama fye ku gaiciya ga mi ge ma gmi n Dada aba nu. 
JHN.16.28	Ma gmi n Dada aba nu, mi-i ɓe anyi, mɓa fa anyi, ma jeze lo Dada aba.”
JHN.16.29	Owo abara ɓa gna wo ge, “Ho ku ɓo da nsayi cewo to ge n nanyi-ɓesisi yim. 
JHN.16.30	Yi kpe lo ge ho kpe aɓo ye lo vinya, Zaho to lo nwo ɓa wu ho ɓohom, ntu deye ɓo, kwo ku zhin yi ku gaiciya ga ge ha gmi n Dada aba nu.”
JHN.16.31	Yesu wa nya ɓa ge, “Fye ku gaiciya ga nhayi!” 
JHN.16.32	“Ama esa ɓelo, kwoi la lu ɓe, nfye ɓa gnamiya zaho-zahoi wa lo wo puwa, fya ce mi gni nmi gmanyi yi, ama mi to gni nmi gmanyi yi nnum, gama Dada kunsun lo nmi-i. 
JHN.16.33	Ma gna fye deye, ntu ge fya bwa bugbafu nu. Fye ɓa bwa wahala dna nanyi ye. Ama agu-tu-fye ngye apma, Miku nasara zhin n nanyi yi.”
JHN.17.1	Esa nu wo ɓo la pwo aɓeda ye da ɓo, Wa kpe awye shi nshe wa gna, “Dada! Esa la si ha la ho Nugun tu. Nabai, Nugun nwohin wa la ho tu. 
JHN.17.2	Gama Ho la iko ga wo tu naza tukwo vinya, ntu ge wa ga wye-wyeyi nyalo-nyalo nya nna aza ba nho ku ɓa ga wo nyi. 
JHN.17.3	Zokwo wye-wyeyi nyalo-nyalo nya nu nyi, ɓa kpe ge ho nu zhin Shekwoyi gaiciya nya gmanyi, ɓedo n Yesu Kristi yi n ha tnu nwoi dna anyi nyi. 
JHN.17.4	Mi la ho latu dna nanyi, ngye shi mi ku aɓo zhin vinya nha tnu mi ge mi zhin nyi. 
JHN.17.5	Nsaiye, Dada, la mi tu nho aba, n latu pyai nmi ɓei cei shin sun nhoi, tunyi to ai zhin anyi nyim.
JHN.17.6	“Mi ku ho ɓo gna aza vinya nha ga mi fi nanyi nyi. Ɓa ɓei zhin ha nyanu, hoi ga mi ɓa, ɓai ku gaiciya gaho ɓeda. 
JHN.17.7	Nsaiye ɓa kpe lo ge, anya vinya nmi cei lo, ho naga mi. 
JHN.17.8	Ntu ge mi ku ho awyidna ga ɓa vinya, ɓai la gwo. Ɓa kpe lo ge ma gmi nho aba nu, Oho na tnu mi.
JHN.17.9	“Mita gyiwye ntu aza vinya ɓo nu m. Ama mi gyiwye ntu naza ɓo nu nha ga mi nyi. Ntu ge ɓa nu zhin oha nya. 
JHN.17.10	Anya vinyan n mi cei, ɓa zhin oha nya nu, Oho anya omi anya nu, Mi-i la latu bwa nɓa aba. 
JHN.17.11	Miye ma fa anyi nu, ma ce ɓa fi ʼya, ma ɓe ho aba. Dada Gyi-gyi-yi, oɓa nu nho ku ga mi nyi, mi ye ha kna ɓa nho ikoyi, ntu ge ɓa ze gmanyi, ngye shi yi zhin gmanyi nyi. 
JHN.17.12	Esa nu mi ɓei dna cei nanyi nyi mi ɓei la ɓa kna, mi-i gu ɓa, dna n eyehi n ho ɓei ga mi nyi. Nabai to ɓa bwim akpe ena ɓi ntu ge wanu Littafi Gyi-gyi-yi ɓeda.
JHN.17.13	“Nsaiye, mi ɓe ho aba nu, esa nmi ɓei kunsun nɓai, ma ku aɓo gna ɓa n mwa ntu ge oɓa agmada kwa nu. 
JHN.17.14	Mi ku ho ɓeda ga ɓa, anyi wun ɓa nu, ntu ge ɓa to zhin anyi nya nu m, ngye shi mihin to zhin anyi nya nu nyim. 
JHN.17.15	Mi ta zhin aduwa ge ɓa kun ɓa nanyi num, ama ha kna ɓa n shetan iko. 
JHN.17.16	Ɓa to zhin anyi nya nu m, ngye shi mi to zhin anyi nya nu nyi m. 
JHN.17.17	Ze ɓa gyi-gyi-yi n gaiciya yi, oho ɓeda nu zhin gaiciya. 
JHN.17.18	Ngye shi ha tnu mi dna nanyi nyi, elo nu mihin mi tnu ɓai fi nanyi. 
JHN.17.19	Mi la mihin ze gyi-gyi-yi ntu ɓa ɓo, nnabai ɓahin ɓa ze gyi-gyi-yi dna n gaiciya.
JHN.17.20	“Mi ta zhin aduwa ntu aza deye ɓo nu gmanyin, ama mi zhin aduwa ntu ɓa ɓo nɓa ɓa ga mi gaiciya ntu aza deye saida zhin ɓo nyi. 
JHN.17.21	Mi zhin aduwa ge ɓa ze gmanyi, Dada, ngye shi mi dna nho, ohohin ndna nmi. N lo nu ɓa fi n yi mi, ntu ge anyi ɓa ga gaiciya ge oho na nu mi.
JHN.17.22	“Mwa-mwa nha ga mi nyi mi la ga ɓa. Mwa-mwa gmanyi ze nya, ntu ge ɓa ze gmanyi. 
JHN.17.23	Omi ndna nɓa mi, ohohin ndna nmi. Fwa ɓa ze gmanyi dei-dei, anyi ɓa kpe ge oho na tnu nmi-i, Mi ku ye nɓai ngye shi hohin ha ye mi nyi. 
JHN.17.24	Dada, mi ye aza no ku ga mi nyi, ɓa sase aba nmi nyi, ɓa gye mi mwa-mwa wye, mwa-mwa n ha ga mi ntu ge, ho ye mi tunyi to ai zhin anyi m.
JHN.17.25	“O, Dada ɓefyeceyi, anyi ta kpe ho ye lo m. Ama mi da kpe ho ye lo, abara ye njesun ɓa kpe lo ge ho na tnu nmi yi dna na nyi. 
JHN.17.26	Mi ku ho wu ɓa, mi-i ɓo wu ho ɓa, n nabai yeye dnagmayi nho cei nmi aba nyi kwa dna nɓa mi, omihin njesun nɓa mi.”
JHN.18.1	Esa nu Yesu ɓo la pwo aɓeda ye daɓo, wa pi Kidron nuwan ya, ɓedo n wo abara yi, ɓa lo fi n ofwa ho ɓo. 
JHN.18.2	Yahuda, nwo ɓo kun Yesu nyi, wo ɓei kpe abahi aba, ntu ge Yesu ɓei zhin woi lo ɓo cici nwo abara yi.
JHN.18.3	A malami dnagmayi ɓedo a Farisiyi, ɓa ku asoja ga ɓa gni lo n Yahuda yi. Ɓa lo n na fitila yi, n anabwi-yi, n nanyagalayi ɓa lo ofwahi.
JHN.18.4	Shi Yesu ɓo ku kpe ɓoye nkwo ɓa zhin wo, wa gmi lo wa nya ɓa ɓo ge, “Fye ye nyika na?” 
JHN.18.5	Ɓa ci wo ge, “Yesu” wa gna ɓa ge, Omi nu zhin wo. (Yahuda zabwi za ɓo gni ngnisun nɓai). 
JHN.18.6	She wo ɓo gna ɓa ge, “Omi nu zhin wo,” ɓa ce ɓa miya zhi nkni navun yi gbudu-gbudu.
JHN.18.7	Wa je ɓa ɓo nya ge, “fye ye nyika?” Ɓa ci ge, “Yesu n wo gmi n Nazarati nyi.”
JHN.18.8	Yesu wagna ɓa ge, “Mi ku gna fye ge omi nu gni nyi,” shi fye bwa mi nu ye nyi, fye fwa aza deye ɓa lo ɓa nya. 
JHN.18.9	Wo ɓo da deye, nabai owo i ɓeda kwa nu nu ge, “Aza nha ga mi nyi, kwo gmanyi kwo to bwi m.”
JHN.18.10	Bitrus wa wa obe-yakwo, wa ka Malkus tnubua bwai-zhe-nya ya n i cei. Wo ɓo zhin malami dnagmanyi fyenu nu.
JHN.18.11	Yesu wa gna Bitrus ge, “La ho beyakwo ya dna n kwo apui. Kwo to zhin tile nu ma sin wahala n Dada la ga mi nyin?”
JHN.18.12	Elo nu, abusi-ɓiyida, nna sojayi nɓa tukwoda yi, ɓa wan Yesu ɓa pa wo nna wun yi. 
JHN.18.13	Ɓa lo n woi n Hannana aba, Kayafas yezhi nwo nu ɓo zhin malami dnagmayi dna eyehi. 
JHN.18.14	Kayafa nu ɓo gna a Yahudiyi atukwoda ge, “Kwo bmiya lo zaknayi wa fi ntu azaje ɓo.” 
JHN.18.15	Siman Bitrus wa vi lo n navun, ngnisun n bara dohoyi. Barahi ɓei dami n malami dnagmayihi, ntu ce nu a fwa wo wa lo dna ngnisun n Yesu yi n awada ʼba. 
JHN.18.16	Ama Bitrus da wa kpegni n nabokunmi gbe. Bara dehi wa gmi lo, wa da ɓo n ɓinyikwoi bokunmi-guyi ge wo du ɓe n Bitrus yi. 
JHN.18.17	Binyikwoihi wa nya Bitrus ge, “ho to zhin Yesu bara nu m?” Bitrus wa ci ge, “Awo, mi to zhin kwo num.”
JHN.18.18	Ese ɓeifu, ntu ce nu, aza ɓo zhi ɓai wye ona, a fyenu ɓedo a sojayi. Bitrus wa kpe gni n kunsun n ɓai woi wye ona.
JHN.18.19	Malami dnagmayi, wa ya Yesu aɓo nya, tu nwo abara tukwo ɓedo nwo nyawu yi.
JHN.18.20	Yesu wa dna ɓegbe wa ci ge, “Aza kpe mi nyawu ɓeye lo vinya, Ma ku waʼazi zhin dna nna duwa-nyakun, a Yahudiyi atukwoda ɓai wo. Mi to wu nyaho n vim, ma wu kwo pei-pei nu. 
JHN.18.21	Ntu kniɓeyi hoi nya mi ɓo a? Nya aza ɓo nɓa ɓo wo mi nyi. Ba kpe ɓeye lo n mi ɓo da.”
JHN.18.22	Shi Yesu ɓo zo ɓeda lo nu, soja ho wa ce wo pmi, wa nya wo ge, “Beda pya nu nho ɓa dna Malami Dnagmayi ɓegbe ncei?”
JHN.18.23	Yesu wa ci ge, ngye mi ta da gaiciya nu m, ha da ma wo, ama ngye mi da gaiciya nu, knidonu ɓa zhin ha ce mi pmi a?
JHN.18.24	Hannana wa tnu n Yesu yi n Kayafa aba n pa-pa-yi, wo nu nwo ɓo zhin Malami dnagmayi nyi.
JHN.18.25	Siman Bitrus woi gni woi wye ʼna, Zaho wa nya wo ɓo njesun ge, “Ho to zhin zahi bara nu m? Wa ci ge, Awo.”
JHN.18.26	Ama Malami Dnagmayi fyenu ho wa nya wo ɓo ge, “Mi to ɓo ku gye ho, n kunsun Yesu yi dna n fwa n?” Fyenu hi ɓa ɓei zhin ʼbye nu n zahi n Bitrus ɓo ka wo tnubua ya nyi.
JHN.18.27	Bitrus wa aɓo na njesun, Nsa-sayi pise-nugba kwa ce ku.
JHN.18.28	Kayafa ɓo pwo Yesu owa da ɓo n labmiyi nu. Ɓa la wo ɓa lo nwoi n a Romayi gwamna garko. A Yahudiyi nɓa ɓo lo Yesu yi nyi, to ɓa ye ge ɓa lo fi n garko-him, ge kada ɓa tu cegye to ɓa mi ɓa gyi Paska nyagyi m. 
JHN.18.29	Bilatus wa gmi ɓe, wa nya ɓa ge, “Oza deye, wa zhin fye knihi na?”
JHN.18.30	Ɓa ci ge, “Wo to ɓein laifi ye lon, to yo wan wo ɓe cei nho aba m.”
JHN.18.31	Bilatus wa gna ɓa ge, “fye da wo owa nfyehin yi.” A Yahudiyi ɓa ci ge, yi ta mi ya wu oza m, yi ye ha ga yi ʼgbe. 
JHN.18.32	Deye ɓo zhin lo nu, ntu ge Yesu ɓeda kwa nu nu, esa nwo ɓo da efi pya cei nwo ɓa fi nyi.
JHN.18.33	Bilatus wa jeze lo wada-bokun, Wa gna ge aduɓe n Yesu yi, wa nya wo ge “ho nu zhin a Yahudiyi osu?”
JHN.18.34	Yesu wa nya wo ge, “ho nu nya ɓeye nhohin tukwo ko aza na gna ho a?”
JHN.18.35	Bilatus wa ci ge, Ho gye ge mi zhin Yahudiyi-za nu? Oho aza nu na ɓe nhoi, ɓedo nna malami dnagmayi. Ha zhin ɓa kni a?
JHN.18.36	Yesu wa ci ge, “Mi to zhin esu anyi nya nu n. Mi ɓo zhin esu anyi ye nya nu omi aviyi ɓo sunkun ga mi, esa nu a Yahudiyi ɓo wan mi nyi.”
JHN.18.37	Bilatus wa nya wo ge, “Ho zhin Esu nu?” Yesu wagna wo ge, “E, ntu ce nu a ma mi. Ma ɓe ntu ge ma wu gaiciya. Minu zhin gaiciya, aza nɓa da gaiciya ɓa nu zhin omi aviyi.”
JHN.18.38	Bilatus wa nya ge “Knidonu zhin gaiciya?” Wa gmiya lo bmi da a Yahudiyi wa gna ɓa ge, “Mi to bwa laifi ho nwo abam.” 
JHN.18.39	Kwo zhin fye kun-nu, ma gmi oza gmanyi ya ga fye n kurkuku n Paska sayi. Fye ye lo ma lo a Yahudiyi esu ya ga fye? 
JHN.18.40	Ɓa kni aku, “ɓai gna ge, awo a ga yi Barabbas nu.” Barabbas hi ɓeizhin evi nu n zaje yi.
JHN.19.1	Nsayi Bilatus wa la Yesu wa zhin wo bulala. 
JHN.19.2	Asoja ɓa zhin lawanyi aknawuyi nya, ɓakun wo n tukwo; ɓa kep wo eje dnagmayi. 
JHN.19.3	Ɓa lo ɓai ci wo ge, “Zaci saraci. A Yahudiyi ʼSu!” Ɓai kni Wo apmi nna wyeba.
JHN.19.4	Bilatus wa je gmiya lo bmi, wa gna a Yahudiyi ge, “Mɓe ga fye Yesu, ama fye kpe ge mi to sun wo n laifi ho yi m.”
JHN.19.5	Yesu wa gmiya lo n lawanyi aknawuyi nyai kun, n eje yakwoi kpe. Bilatus wa ci ɓa ge, “Ofye ʼza nfyei shi nyi.”
JHN.19.6	Shi amalami dnagmayi, ɓedo a Yahudiyi ɓo gye wo wye, ɓa ɓowyi, ɓai gnage, A zun-wo du! A zun-wo du! Ama Bilatus wa gna ɓa ge, fye la wo fya zun-wo du, ama mi to sun wonlaifiyim.
JHN.19.7	Ɓa ci ge, “Yi nna wyidnayi lo, n ya vi awyidnahi wo kunce lo wa fi, ntu ge wo yi wohin ge Shekwoyi Nugun nu.”
JHN.19.8	Shi Bilatus ɓo wo lo nu, wa wo dna ndu-du. 
JHN.19.9	Wa jeze lo n Yesu yi, n wada-bokun, wa nya wo ge, “Ho gmi nna?” To Yesu wa dna wo ɓegbe m.
JHN.19.10	Bilatus wa ci wo ge, “Ho ta dna mi ɓogbe n? Ho ta kpe lo ge mi iko yi lo ma ya ho, njesun mi iko yi lo ma zun ho du n?”
JHN.19.11	Yesu wa gna wo ge, “Ho to ikoi lo tu nmi tukwo m, akpe a ga ho kwo nshe. Oza n wa ɓe n mi yi nho aba nyi wo du lo n laifi.”
JHN.19.12	Bilatus woi ye wa ya wo, ama a Yahudiyi atukwoda ɓa ci wo ge, N ha wo ya, agye ho to zhin Kaisar nugundo nu m. Oza nwa gna ge wo Izhin esu nu, wo zhin Kaisar nuwunyi nu.
JHN.19.13	Shi wo ɓo wo lo nu, wa gmi Yesu ɓe ɓa cei njesun, wa lo wa sase tu n shinkpegye-wada nya, aba aɓei cei lu-lu-yi na kutayi. 
JHN.19.14	Nyipyei kwoi ye kwa gun atukwo, Paska yi ce shi ge nsu. Bilatus wa gna a Yahudiyi ge, “Fye gwoi fye ʼsu.”
JHN.19.15	Ɓa kni aku kpe wo, ɓai gna ge, “A lo nwoi, a lo nwoi, azun-wo du.” Ca wo Bilatus, wa nya ge, “Fyei wu ofye ʼsu?” Ɓa gna ge, “Yi to nsu yi lo m, sai Kaisar gmanyi.”
JHN.19.16	Bilatus wa Yesu ga ɓa ntu ge ɓa zun-wo du.
JHN.19.17	Ɓa lo n Yesu yi, woi la owohin zundu, ɓa lo aba a yi kwo, “Tukwo Bmila” n Yahudiyi ge Golgota. 
JHN.19.18	Nɓo nu nɓa ɓo zun-wo du, nna zado yi ngun aba, gmanyi n bwapmi, gmanyi n bwai-zhe, n Yesu yi dna nna tasin. 
JHN.19.19	Bilatus wa ku nya ka, wa ce kwo ma n zundu. Nyanyi nkwo ɓo ka kpe, “
JHN.19.20	Aba nna ɓo zun Yesu du nyi, kwo to ɓo mwakpa n zhimi yim. Aza nmwa begye ɓa rubutuhi ba, kwo ɓo kakpe nna-byei ngun ata nu. Helleni, n Roma yi ɓedo na Yahudiyi byei.
JHN.19.21	A Yahudiyi amalami adnagma yi, ɓa gna Bilatus ge wo la rubutuhi shan do, wa ci ge, Yesu a gna, “Omi nu zhin a Yahudiyi ʼSu.”
JHN.19.22	Bilatus wa gna ge, “Enya nmi ku ka, mi ka, kwo ɓa bwa kpe lo nu.”
JHN.19.23	Esa nu ɓa ɓo la wo zun-du, asoja ɓa ku wo aje ɓa kpa ɓa zhi aku ngun-anyi, ɓa ga zaho-zahoi wo nya. Ama ejekpe yakwo ho ɓo nyi to gun-gun yi m, n lu-luyi nya kwo laka nbegye har kwa lo sinta. 
JHN.19.24	Ɓa gna aje ge, “Yi to sa kwo yam; ama yi she ca-ca n kwo tukwo agye oza nkwo ɓa zhin wo nya.” Deye ɓo ku Littafi Gyi-gyi-yi ɓeda nu nkwo kafi ge, “Ɓa gna mi aje ga aje tu nmi jekpe tukwo ɓa she ca-ca.” Enya nu na soja ɓo zhin. 
JHN.19.25	N Yesu zundu aba, Maryamu, owo iya ɓei gni, ɓedo nwo iya mado yi, n Maryamu Kilyobas nyikwo yi, n Maryamu Magadaliya yi. 
JHN.19.26	Esa Yesu ɓo gye wo iya gni ɓo, n bara hoi nwo ye wo n gni ɓo, Wa gna wo iya ge, “Oho nugun gninyi.”
JHN.19.27	Wa gna barahi ge, “Oho iya gninyi.” Tunyi nsahi, barahi wa la wo iya lo cei nwo puwa.
JHN.19.28	Shi Yesu ɓo ku kpe ge aɓo vinya nku nu njesun ntu ge Littafi Gyi-gyi-yi kwa nu, Yesu wa ci ge, “Nuwan mikun wo Milo.” 
JHN.19.29	Nna bahi nuwan mamayi ɓo shi n nyikun yi, ɓa la soso ɓa da kwo dna, ɓa gyi soso hi n busi, ɓa lo nkwoi n Yesu ʼgbe.
JHN.19.30	Shi wo ɓo la nuwanhi gwo, Yesu wa ci ge, “Aku zo.” Wa ka tukwo dna wa fi.
JHN.19.31	A Yahudiyi to ɓei cei pma a ya aza kpe n zundu har Satiwyin. Ntu ge Satiwyin nu ɓei zhin Paska gyi nya. Ɓa lo ɓa gna Bilatus ge a bma ɓa apita-ya ntu ge ɓa da fi a bi ɓa. 
JHN.19.32	Asoja ɓa ɓe ɓa bma avihi apita-ya, nna ɓo zun ɓa du ngnisun n Yesu yi nyi. 
JHN.19.33	Ama esa nu ɓa ɓo ɓe Yesu aba, ɓa gye wo la fi, to ɓa bma wo apita-yam. 
JHN.19.34	Sai soja gmanyi wa fin wo mashi nna-bmayi, ami n nuwan yi ɓa zeya nsayi-sahi yi. 
JHN.19.35	Oza n wo ɓe gye ɓeye nyi, owo nu ga saida ge, owo saida zhin gaiciya nu. Wo kpe lo ge wo da gaiciya nu, woiga saida ye nnabai fya ga gaiciya nu njesun. 
JHN.19.36	Aɓo deye ɓo zhin ntu ge Littafi Gyi-gyi-yi ɓeda kwa nu nu: “A to bma wo a sunkun yan kwo gmanyi.” 
JHN.19.37	Littafi kwa je da nnabado ge, “Ba ɓei shi wo awye oza nɓa ɓo la wo fin mashi.”
JHN.19.38	Nna ɓedeye avun Yusufu Arimatiya nya, Yusufu ye ɓei zhin woi vi Yesu n so-so nu, ntu ge wo ɓei zhin woi wo a Yahudiyi dna. Wa lo Bilatus aba ge, wo ga wo iko wa shin Yesu nayi, wa ga wo. 
JHN.19.39	Nikodimu nwo ɓo ɓe Yesu aba nkmisunyi nsukwoyi nyi, wa ɓe n kunsun n Yusufu yi. Nikodimu wa ɓe n omi sundayi shi, okwo Shanwo ɓei ɓa sun ngye pam tagyi. 
JHN.19.40	Oɓa ʼngun aba ɓa la Yesu nayi ɓa kmi kwo dna naje, ngye shi a Yahudiyi kun-nu zabi nyanyi. 
JHN.19.41	Vivi aba yi aɓo zun Yesu du, ofwa ho ɓei gni ɓo, n ofwa hi vingwo ɓo nyidna nna to ɓo shin ʼza bi nkwo m. 
JHN.19.42	Ntu ge nyipyeyi shiri zhin nya nu ɓei ntu Paska ɓo, ɓa wo bi dna n vingwohi nkwo ɓei wu vivi nvi.
JHN.20.1	N Labmi-labmi yi, n Ladiwyi; Maryamu Magaliya wa lo vingwo aba, wa lo wa gye a la kuta kpeya a vingwo gbe.
JHN.20.2	Wa jeze ɓe woi busi, wa lo da Bitrus n bara do yi, n Yesu ɓo zhin woi ye nwoi nyi. Wa gna ɓa ge, “Ba la Yesu nayi gmi n vingwo, yi-i ta kpe aba lo nɓa woi ya shi m.”
JHN.20.3	Sai Bitrus ɓedo n bara dehi yi, ɓa kuka lo vingwo aba nsi. 
JHN.20.4	Oɓa ngun aba ɓai busi, ama bara dehi wa du Bitrus ya wa si nabye. 
JHN.20.5	Wa ya awyeshi, wa gye azafije nzhi, ama to wa lo dna nmin. 
JHN.20.6	Shi Bitrus da nwo ɓo kma ɓe nyi, ɓo si ɓo wa ce wa lo dna nvingwo. Wa gye azafije n ya fi. 
JHN.20.7	Eje nna ɓei cei puwo n tukwo nyi, n yazhi n tukwo bwa. Odo n na ɓei ce pawo n nayi nyi, n yazhi n kwo bwai. 
JHN.20.8	Bara dehi ce wa lo dna n vingwo wa gye wa gaiciya ga. 
JHN.20.9	Har nsayi to ɓai dudu ɓa pa Littafi ɓeda ɓo ge, Yesu ɓo je kala la n vingwo m.
JHN.20.10	Abarahi ɓa je ɓa nya ze lo ɓa puwa. 
JHN.20.11	Maryamu woi gni woi cibwi. Shi wo ɓo ya awye fi n vingwo. 
JHN.20.12	Wa gye amalaika zhi ngun-aba, n naje bui-bui kpe, n sase fi aba n Yesu nayi ɓo shi nyi, zaknayi n tukwo bwa, zaknayi njesun n apita bwa.
JHN.20.13	Ɓa nya wo ɓo ge, “Nyikwoza knihin nu zhin hoi cibwi a?” Wa gna ɓa ge, “Ɓa la mi Dagayi la, mi ta kpe aba lo nɓa woi ya shim.”
JHN.20.14	Wa bmiya awye wa gye za gni nwo avun, ama to wa kpe oza ye m, ashe Yesu nu gni.
JHN.20.15	Yesu wa nya wo ge, “Knihin nu zhin hoi ci bwi a? Ho ye nyikana?” Maryamu wa gye ngye lambu zhin yi ho nu dna, wa ci wo ge Puwada ngye ho la wo la ho la so, wu mi aba, ma lo mi la wo ɓe cei.
JHN.20.16	Yesu wa yi wo, “Marymu!” Maryamu wa lo da wo, wa yi wo n kala yi, “Malam.”
JHN.20.17	Yesu wa ci wo ge, to to mi bwa m, ntu ge mi to gun lo mi Dada aba kpam. Ama lo da omi azaje ho gna ɓa ge, mi du gun da mi Dada nfye Dadayi, omi Shekwoyi nfye Shekwoyi.
JHN.20.18	Maryamu wa gye Yesu abara, wa gna ɓa ge, “Mi la gye Dagayi wye,” wa pmi wa gna ɓa owo tnu-tnu.
JHN.20.19	Nwyeshe-bwai n Ladiwyihi, owo abara ɓai ye fi n nyakun, n na bai gu-gu-yi ntu ge ɓa ɓo wo a Yahudiyi atukwoda dna. Nwyekpatayi ɓa gye Yesu gni nɓa tasin. Wa sa ɓa mi wagna, “Bugbafu nfye aba.” 
JHN.20.20	Shi wo ɓo ku ɓa sa mi, wa wu ɓa owo abwa, ɓedo n wo apita yi n nabmayi. Aɓo da ɓa n mwa shi ɓa ɓo je ɓa Dagayi wyegye.
JHN.20.21	Wa je ɓa ci ge, “Bugbafu kwo kunsun n fyei!” Ngye shi Dada wa tnu mi, mihin mi tnu fye. 
JHN.20.22	Shi wo ɓo da lo nu, wa ya sun kpe ɓa, wa gna, “Fye gwo Zafun Gyi-gyi-yi. 
JHN.20.23	Aza nfya zhin ɓa gafara, a ku gafara zhin ɓa ama aza nfye to zhin ɓa gafara m, a to zhin ɓam.”
JHN.20.24	Zaknayi nwo abara, ai yi wo Toma wo ɓo zhin aza ʼba nu, to woi da dna n na zaje yim. 
JHN.20.25	Shi abara aje ɓo gna wo ge, “Yi ku gye Dagayi wye,” Wa gna ɓa ge, mi ta ga gaiciya m, sai mi ku gye akusa ci wye nwo abwada ma to bwa, ɓedo nwo abmayi ma to bwa njesun.
JHN.20.26	Anyipyeyi nyimwa-nyimwa avun, abara ɓai ye fi n nyakun, Toma ɓo dna nkunsun n ɓai i wyihi. Abokunmi ɓo gu-gu-yi, ɓa Igye Yesu dna gni n ɓa tantasin, wa sa ɓa mi, “Bugbafu kwo kunsun n fyei.”
JHN.20.27	Wagna Toma ge, Dna ho bwanyi n mi abwada. Ha to mi abmai bwa, to zhin shaka zhin m, la gaiciya ga.
JHN.20.28	Toma wa ci wo ge, “Omi Dagayi nmi Shekwoyi.”
JHN.20.29	Yesu wa gna wo ge, “Ho ga gaiciya shi ha gye mi wye. Anabarka da nu aza nɓa to gye mi wye nyin ama ɓai ga gaiciya.”
JHN.20.30	Yesu ɓeiku aɓo wo-wo-yi zhin nmwa nwo abara awyeba, nɓa to kafi lo n Littafi yem.
JHN.20.31	Ama aka adeye ntu ge, fya kpe ge, Yesu nu zhin Kristi Shekwoyi Nugun, nfya ga wo gaiciya fye ɓa bwa wye-wyeyi nyalo-nyalo nya dna nwo eye.
JHN.21.1	Nwyihoi Yesu wa je wohin tukwo wu nwo abara aba, ɓai zhi n nuwan zundna Galili nya ʼgbe.
JHN.21.2	Aza nyi nɓa ɓei gni zhi ɓo, Siman Bitrus, n Toma yi nna yi wo ge aza ʼba nyi, n Natanailu yi n wo gmi n Kana Galili nya nyi, n Zabadi anugun yi, ɓedo abara dohoi ngun-aba.
JHN.21.3	Siman Bitrus wa gna ɓa ge, “m ɓa lo abmiya wan.” Bahin ɓa gna ge, “Yi ɓa gni lo nhoi.” Ɓa kuka ɓa lo, ɓa lo fi n eya, sukwohi vinya to ɓa wan nyahom. 
JHN.21.4	Nfyegyibwayi ɓa gye ozaho tu n kmahi ama to ɓa kpe za ye n wo tum, ashe Yesu nu.
JHN.21.5	Wa yi ɓa, “Omi anugundo fye ku abmiya wan?” Ɓa ci ge “awo.”
JHN.21.6	Wa gna ɓa ge, “fye she osa ya fi n eya bwaizhebwa, fye ɓa wan abmiya.” Shi ɓa ɓo she osa ya fi, ɓa wan abmiya n mwa har to ɓa shin esa gnim, ntu abmiya shanwo ɓo.
JHN.21.7	Bara n Yesu ye wo nyi wa gna Bitrus ge ai Dagayi nu gni! Shi wo ɓo wo ge Dagayi nu gni, wakpe wo je wolo-wolo wa she nuwan wa lo dawo nkma. 
JHN.21.8	Abara je ɓa ku ce fi n eya, ɓai gni osa ɓe cei nna bmiyai nu, ntu ge ɓa to ɓo mwakpa n kmayim, kwo ɓo bwa ce ngye yadi tagyi nu. 
JHN.21.9	She a ɓo wankma ɓa gye ena fin zhi n na bmiyai kpe ɓedo n bredi yi.
JHN.21.10	Yesu wa gna ɓa ge, “fye ɓe nna bmiyai nfya wan nsayi ye nyi.” 
JHN.21.11	Sai Siman Bitrus wa lo dna ʼya, wa gni osa ɓe cei nkma. Abmiya adnagmayi ɓo nyi tagyi-cei-shitnu Icei-ata, ama osa to ɓo gbeya m.
JHN.21.12	Yesu wa gna ɓa ge, “Fye ɓe fya gyi nyagyi labmi nya.” To zaho-zahoi nwo abara wa nya wo ɓo ge, “Nyikado nu gni nhoi a?” Ntu ge ɓa ɓo ku kpe ge Dagayi nu gni. 
JHN.21.13	Wa la bredi wa gna ɓa, wa je zhin lo nu n na bmiya yi. 
JHN.21.14	Shi wo ɓo laka n vingwo, bwa tahi nu ɓo nu, woi wu wohin tukwo nwo abara aba.
JHN.21.15	Shi ɓa ɓo ku nyagyi gyi, Yesu wa nya Siman Bitrus ge, “Siman Yohanna nugun, ho ye mi lo ndu aza deye?” Wa gna, “E Dagayi ho kpe lo ge mi ye ho lo.” Yesu wa ciwo ge, “kpa oma kni.”
JHN.21.16	Yesu wa je wo ɓo nya, “Siman Yohanna nugun ho ku mi ye lo ɓehin-hin nya?” Wa ye wa ci ge, “E, Dagayi ho kpe lo ge mi ye ho.” Yesu wa gna wo ge “kpa oma kni.”
JHN.21.17	Waje wo bwa tahi nya ge, “Siman Yohanna nugun ho ye mi?” Bitrus bugba kwa wun ya ntu ge Yesu ɓo je wo ɓo bwa tahi nya ge, “Ho ye mi lo?” Wa ci ge “Dagayi ho kpe a ɓo ye lo vinya. Ho kpe lo ge mi ye ho lo. Yesu wa ci wo ge, kpa oma kni.” 
JHN.21.18	Esa nu ho ɓei zhin ɓinawyi, ho ɓei zhin ha mi ha zhin ɓo nho ɓa zhin, ha lo aba n ho ye ha lo; ama esa nu ho ɓo kwo, ho ɓo tabwa ga za wa wu ho zokwo, aɓo lo n hoi aba nho ta yem. 
JHN.21.19	Yesu ɓo gna wo deye nnabai wa wu wo efi pya nwo ɓo fi, kwo la Shekwoyi tu. Yesu wa gna wo ge, “vi mi.”
JHN.21.20	Bitrus wa bmiya-wye, wa gye bara n Yesu ye cei nyi woi ɓe, barahi nwo ɓo kpema n Yesu agu esa wo kma nyagyi gyi nwo abarai nyi, nwo ɓo nya Yesu ɓo ge, “nyikanu ye wa kun ho a?” 
JHN.21.21	Shi Bitrus ɓo gye wo, wa nya Yesu ge, “Dagayi oza deye mwa?”
JHN.21.22	Yesu wa gna wo ge, “N ma ye wa gni n wye-wyeyi har ma jeze ɓe, oho anuwan lo? Hohin dai vi mi.”
JHN.21.23	Ɓedahi kwa gnami laɓa ge, gye Yesu wa gna ge, barahi ta fi m. Ama Yesu to ɓo da lo nu ge wo ta fim. Sai ge, “ndei ma ye ge wa gni n wye-wyeyi har ma ɓe.”
JHN.21.24	Baraye, owo nu ɓo ku gye aɓeye owo na ka ɓa. Yi kpe lo ge owo saida zhin gaiciya nu.
JHN.21.25	Aɓo do lo n mwa n Yesu ɓo zhin, N na gna aka ɓeho-ɓehoi vinya, mi gye kwo anyi ta bwa aba nna ɓa ya a takardai zhi m.
ACT.1.1+ACT.1.2	 Emi nugundo nwo ye Shekwoyi nyi. Nɓo ku shin ho ka. Ma wu ho anya n Yesu ɓo wu aza. Wa wu wo abara kafin wo kpe eshe lo. 
ACT.1.3	Shi wo ɓo laka evingwo wo ɓei bwa anyipyei shinyi woi wu wohin nwo wo abara aba. Ntu ge ɓa kpe ge wo wye-wyeyi lo. Woi da ɓo n ɓai tu Shekwoyi ebe ɓo.
ACT.1.4	N Wyihoi wagna ɓa ge, ɓa to kun n Urishelima m, ama ɓa pmi har Zafun Gyi-gyiyi wa ɓe, ntu ge alkawali Dada nya ɓa nu.
ACT.1.5	Yohanna ɓei zhin baptizma n nuwan yi amma a ɓa zhin fye n j Zafun Gyi-gyi-yi.
ACT.1.6	N Wyihoi wa je ɓa ba ɓe ɓa nya Yesu ge, “a ɓo gni a Yahudiyayi nkni sayi nuʼa? Wato a knu ɓa nu a Romayi aknu.”
ACT.1.7	Yesu ɓo gna ɓa ge, “Efya nuwan nu tom fya kpe anyipyei yem.” 
ACT.1.8	Ama Zafun Gyi-gyi-yi ɓei ga fye iko esa n wa ɓe ncei, fye da mi nabari dna n Urishelima n Yahudiya yi n Samariya yi n na bai vinya. Fye da ʼmi kala-la ɓo n vingwo.
ACT.1.9	Safyewyi wa laka tulo ʼshe owo abara ɓa shi wo awye har wa bwi wye. 
ACT.1.10	Ɓa zhi ɓai shi awye ʼshe ɓa gye aza ngun aba na je bui-bui kpe. 
ACT.1.11	Aza n ɓa nu a gna “Agalili yi fye gye kniyi nu ʼshe a? She fye gye Yesu woi lo nyi elonu wo ɓa jeze ɓe.”
ACT.1.12	Aɓeye vinya ɓo zhin kpe a zaitun ʼpe nu. Ɓa jezelo Urishelima mi. 
ACT.1.13	Ɓa lo ɓa ku fi n nyakun ʼshe ɓai zhin adduwa.
ACT.1.14	Aza nyi n ɓa ɓei fi ɓo. Bitrus, Yohanna, Yakub, Andrawus, Filibus Toma Bartalamawus, Matta, Yakub Halfa nugun, Siman owo ye bayi ge Zelotes ɓedo n Yesu azaje yi. Na anyikozayi n Yesu ʼya yi. 
ACT.1.15	Wyiho ɓa ye zhi aza 120 ɓa zhin adduwa Bitrus wa laka gni wa da ɓo n ɓai.
ACT.1.16	Wa gna “Emi azaje dole Shekwoyi ɓeda kwa nu tu n Yahuda tukwo. Woɓo la Yesu kun aɓo ku anabci zhin tu wo tukwo kafin ama wo. Esu Dawuda nu ɓo da, shin Zafun Gyi-gyi-yi ɓei wu wo. 
ACT.1.17	Yahuda ɓo gnisun n yi nu. Har ma n zhin bara.” 
ACT.1.18	Amma wo ɓo la ekni si n na ʼgyiwye nukwoyi wa gyi wohin, Wa kaya har waɓaya. 
ACT.1.19	Aɓo ku ce wo vinya n Urushelima. A aba ho tuye ge, “ami ʼba.” 
ACT.1.20	Anabci ye dna n Zabura nu kwa da ge, “Fa owo puwa kwa wunya to oza wa dnam. ‘Njesun a lawo tnu-tnu ga ozado wa zhin.’
ACT.1.21+ACT.1.22	 “Dole ozado n yi mi wa la Yahuda apita n wo ɓo gnisun n yi tunyi n Yesu baptisma zhin sa har esa n wo ɓo lo ʼshe nyi.” 
ACT.1.23	A ɓe n na za aye yi ngun-aba Yusufu Jastis (ko Barsabas) ɓedo n Matiyas yi. 
ACT.1.24+ACT.1.25	 Ɓa zhin adduwa ntu ge Shekwoyi wa wu ɓa oza na ɓa kni. Ɓa gna, “O Dagayi ho kpe eyi abugba yelo, wuyi oza nu ho ye nɓa mi wa la Yahuda apita, owo nu n wo la wo zokwo kni nyi.”
ACT.1.26	N adduwa zhin avun ɓa she kuriʼa, Kuriʼa wan kpe n Mathias. A wo kni, wa ze bara ɓedo awocei-gmanyi yi.
ACT.2.1	A mako ɓo ku sun ngu shi. Yesu ɓei fi. Pentikos nyipyei koi la wu vi a Yesu viyi ɓa yezhi. 
ACT.2.2	Sa fyewyi a wo aɓo ho ɓai ci ngye ogma jewyi, aɓo ci hi ɓa nu nyakun n ɓa ɓo fi nyi. 
ACT.2.3	Ɓa gye ena anyitala kwoi yakpe ɓa na tukwo. 
ACT.2.4	Oɓa vinya ɓa nu n Zafun Gyi-gyi-yi. Ɓai da ɓeda n na byei gbo-gbo n ɓa ta shin da m. Zafun Gyi-gyi-yi nu ɓo ga ɓa iko ye.
ACT.2.5	A Yahudiyi yi ɓei fi n mwa n Urushelima n wyihi yi. Ntu ge ɓa la Shekwoyi tu n Urushelima mi. 
ACT.2.6	Shi aza ɓo wo kasun, ɓa kun ɓe ntu ge ɓa gye ɓo kwo nyi, Sai ɓa wo abara ɓai da ɓa bye, ceʼa wo ɓa.
ACT.2.7	Ɓa nya ge, “Aza deye zhin a Galiliyi nu, ɓa mi n wuna ɓai da abye deyeʼa? 
ACT.2.8	Ya wo ɓai da ɓeda n byei nu aba n ya kun nyi. 
ACT.2.9	Eyi a Patiyayi Amidiyi, Alamitiyi, aza n ɓa kun n Mesopotamiya n Yahudayi, Kapadokiya, Pontus, Asiya. 
ACT.2.10	Filijiya, Pamfiliya, Masar n na abyei n ɓa she Libya gun nyi. Aza n Roma n ɓa zhin a Yahudiyi ɓedo n ɓai n ɓa zhin a Yahudiyayi alaloi nyi. 
ACT.2.11	Akaritayi ɓedo na, Larabawa yi. Ya wo ɓai da abye deye ɓai gna yi aɓo awo-woyi Shekwoyi nya.”
ACT.2.12	Ca wo aza n kalayi. Ɓa gna, “kniyi nu wu la yiʼa?” 
ACT.2.13	Amma azaho ɓa kpe agye ɓa gna, “Ai ɓa ku nya nu sin.” 
ACT.2.14	Sai Bitrus n abara awo cei gmanyi (11) ɓa gna, “Efye vinya fye kna tnubua, Yi ye ya da ɓo n fyei, azhiɓeyi du na pi dai. 
ACT.2.15	Azaho n fye mi ku da ge, Yi ku onya nu sin. Ɓa to da gaiciyan sam. Aza ta sin nya n labmiyi la yim, wato karfe 9. 
ACT.2.16	Ɓeye kwa zhin nyi Joel Anabi ɓo ku ce da tunyi. 
ACT.2.17	Shekwoyi ɓo da ge, ‘Nna a nyipyeyi kmaknayi n ɓo ze omi Zafun Gyi-gyi-yi ya kpe aza, efye anugun n anyigun yi ɓa ɓo zhin anabci. Efye a samari ɓa ɓo gye aɓe-wyegye. Azakwoyi ɓo nu ana. 
ACT.2.18	Emi Zafun Gyi-gyi-yi, ɓa ɓe tu emi abara anugbayi n anyikwoyi tukwo, ɓa ɓo zhin anabci. 
ACT.2.19	N ɓo zhin aɓo awo-woyi n ʼshe n ʼkni yi, Aɓo gye ami nonayi ɓedo anyi, awu nya yi. 
ACT.2.20	Npyei ɓo ze zhi-zhiyi, epya ko ze ami. Kafin Dagayi nyipyei dnawo nya ko ɓe. 
ACT.2.21	Oza n wa ye sun-sungye wo ɓa bwa. Ai gni wo n jesun.’
ACT.2.22+ACT.2.23	 “A Israilayi fye wo! Fye kpe la ge Shekwoyi nu ɓo zhin ama Yesu Nazaratiyi wa zhin aɓo wo-woyi n wo aba. Ama dna Shekwoyi shiri, wa fa fya zhin ampanyi na Roma yi, fya wu Yesu tu n zundu. 
ACT.2.24	Amma Shekwoyi ɓo la wo gmi n wahala har wa wo laka n vingwo. Efi to zhinwo nyaho m.
ACT.2.25	“Esu Dawuda ɓo da Yesu ɓeda wa gna, ‘Mi kpe lo Dagayi kunsun n miyi cici, woi bma mi zhin. Iko Shekwoyi nya koi ce mi bwa. 
ACT.2.26	Ce nu zhin mi yi dagma. Omi ʼgbe nunu yi n wo ciciyi. Mi kpe lo ge ko mi yi fi milo wo aba nu. 
ACT.2.27	Ho ta fami dna ena m, Ho taye oho Nugun Gyi-gyi-yi nayi kwa buo m. 
ACT.2.28	Ho ɓoje mi wye-wyei ga Ha ga mi agmada n ho abye.’
ACT.2.29	“Omi azaje Dawuda ta da wohin nu ɓo m. Dawuda ɓei la fi a wo bi, owo vingwo shi lo n ya ba. 
ACT.2.30	Dawuda ɓo zhin anabci Shekwoyi nya nu. Woi kpe ge oza ɓe lo n wo ɓa zhin Kristi dna nwa a yawyi. 
ACT.2.31	Wo ɓo gye nya ko ɓe lo nabye, wa da Kristi kalala ɓo evingwo. Wa gna Kristi wye-wyei ta dna e nam Kwo kwa buo m 
ACT.2.32	Wo ɓei da Yesu nu ɓo, yi zhin aseda da nu ge Yesu la laka evingwo.
ACT.2.33	“Wo lo n gnisun n Shekwoyi, Dada n la iko gawo wa tnu n Zafun Gyi-gyi-yi, Elonu n fye gye n naiye.
ACT.2.34	“Dawuda ta da wohin nu ɓo m. Woto shin gun lo ʼshen. Wa da ge, Shekwoyi wa da ɓo n mi Dagayi yi wato Kristi, wa gna, la sase nwu viyi nmiyi n latu aba. 
ACT.2.35	Har maze oho anuwuyi, oho apita kpe ʼba.
ACT.2.36	“Ntu ce nu mi gna a Israilayi ge Yesu n fye ɓo wu nyi, Shekwoyi la wo ze Dagayi n Masihu yi.”
ACT.2.37	Bitrus ɓeda ɓo ku lo aza sosai. Har ɓa gna, “eyi azaje, yi ɓa zhin wuna?”
ACT.2.38	Bitrus wa gna, “Fye fa alaifi, fya yi Shekwoyi a zhin fye baptisma dna Kristi ye. 
ACT.2.39	Kristi ɓo ku alkawali zhin ga fye. Ofye n Shekwoyi la fye yi nyi, duk n fye aɓi yi, nge woɓa ga fye Zafun Gyi-gyiyi.”
ACT.2.40	Bitrus ɓei zhin waʼazi Yesu nya wa gna ge ɓa ye abui ɓa vi Shekwoyi. 
ACT.2.41	Aza 3,000 ɓei ku gaiciya ga aku baptisma zhin ɓa. 
ACT.2.42	Ɓa ye ɓedo a Yesu viyi, abara ɓai wu ɓa nya, ɓai zhin zumun ta, ɓai zhin aduwa n gnisun.
ACT.2.43	Ɓa ɓo wo edna n mwa cei wo ɓa. Abara n jesun ɓa zhin aɓo wo-woyi n mwa. 
ACT.2.44	A Yesu viyi ɓei zhin ɓai yezhi cici, ɓai gna anya n gnisun. 
ACT.2.45	Ɓa ɓo kun ɓa nyabwa, ɓa gna ngnisun, n aza yi n ɓa gyisan. 
ACT.2.46	Ɓai ga mwa-mwa nu aduwa nyakun, ɓai yezhi n aje puwa ntu zumunta ɓo. Ɓai gyi nyagyi ngnisun nagmadai. 
ACT.2.47	Ɓai ci Shekwoyi, Har ezhi vinya kwa dagma nɓai, har Shekwoyi woi ɓe ɓa begye fyegyi-fyegyi.
ACT.3.1	Nwyihoyi n wyeshe yi, Bitrus n Yohanna yi, ɓa lo aduwa zhin ngnisun na za yi. 
ACT.3.2	Vivi n aduwa nyakun yi, ɓa gye za-bmazhi shi. A ɓo ma wo lo nu nu. Cici ai ɓe n woi n abwokumin manayi ʼgbe, vivi n aduwa nyakun yi. 
ACT.3.3	Shi Bitrus n Yohanna yi ɓei duya, wa ɓa sadaka.
ACT.3.4	Ɓa shi wo awye, Bitrus wa ciwo ge ʼshi awye ya.
ACT.3.5	Wa gye ngye ɓaye ɓa ga wo nya ho nu.
ACT.3.6	Amma Bitrus wa ciwo ge, “Yito nagyiwye yi lo ya gahon, Amma miɓa ga ho nyado. Dna Yesu Kristi Nazarati eye laka ha zan-zan.”
ACT.3.7+ACT.3.8	 Bitrus wa shiwo bwa wa laka owo apita bwa lafiya wa gye agna. Wa zan woi gye agna. Wa kwo anyi woi ci Shekwoyi. Wa lo aduwa nyakun wa ci Shekwoyi.
ACT.3.9	Aza gye wo dna aduwa nyakun woi zan-zan, ɓa ci Shekwoyi. 
ACT.3.10	Ɓa kpe ge wo zhin nyaɓayi nu, n wo shi abwokunmi manayi gbe cici nyi. To ɓa kpe shi kwa ze woi zan-zan m. 
ACT.3.11	Ɓa busi lo Solomon ashiragyi, aba n wo ɓo gni n Yohanna n Bitrus shibwa, ce a wo ɓa vinya ntu ɓo wo-woyi ye ɓo.
ACT.3.12	Bitrus wa gna, “A Israilayi kniyi nu zhin cei wo fya? Fyei shi yi awye ngye ya zhin deye n yihin iko yiʼa? 
ACT.3.13	Shekwoyi Ibrahim nya, n Ishaku yi, n Yakub yi ɓedo n yi azakwoyi nyayi na zhin deye, wo la Yesu ga mwa-mwa ntu aɓeye ɓo. Yesu n fye ɓo na wo aɓo n Bilatus abye nyi kwo shi ko nyi Bilatus ɓo la ye wa lo wo ya nyi. 
ACT.3.14	Fye to ɓo ye a lo oza Gyi-gyi-yi yam, sai ʼzawuyi. 
ACT.3.15	Fye ɓo la wye-wyei Dagayi wu, ama Shekwoyi ɓo la wye-wyei gawo njesun. Yohanna n mihin yi zhin aseda da nu gama yi ɓei ku wo gye n wye-wyeyi.
ACT.3.16	“Gaiciya ga, dna Yesu eye okwo na ka oza deye gna.
ACT.3.17	“Fye ɓei zhin Yesu aɓe deye dna n wyegma nu elonu ofye abyeda. 
ACT.3.18	Ama anabci nu ɓo nu. Gama dole Kristi wa sin wahala ye. 
ACT.3.19	Ko bmiya fya shan bugba do, fya ɓe Dagayi aba, Fye ye abui a zhan fye ya, fye ɓa bwa agmada m Shekwoyi aba. 
ACT.3.20	Shekwoyi wo ɓa je fye tnu n fye Masihu yi. 
ACT.3.21+ACT.3.22	 Gama woɓa sase n ʼshe har anya vinya la kun n laifi, ɓo nu aɓo ku da n kwo-kwoyi. Musa ɓo da ge Dagayi ɓa ga fye anabi nfye mi ngye mihin, sai fya wo wo. 
ACT.3.23	Oza n wo to wo won, aɓa wu wo.
ACT.3.24	“Samuila n Anabi yi, ɓei ku aɓe ye da nɓa zhin n anyipyei ye nyi. 
ACT.3.25	Fyei ɓedo lo nu alkawali n Shekwoyi ɓo ga Ibrahim nyi. Nge ntu na a Israila yi ɓo, anyi vinya ɓa bwa Shekwoyi anabarka. Fyehin kwa fye zhin anabi nu. 
ACT.3.26	Shi Shekwoyi ɓo ga wo abara wye-wyei n jesun wo ɓo tnu n wo yi n fye aba a Israila yi. Ntu ge wa tu fye anabarka. Wa pmi fye awye ya n fye alaifi.”
ACT.4.1	Amma sanu ɓa ɓei zhi ɓai daɓo na zayi nyi, a priest a dan-doka aduwa nyakun nya, n Assadukiyayi ɓa ɓe da ɓa. 
ACT.4.2	Ɓa gyi minagyi, Nge Bitrus n Yohanna yi ɓa fa waʼazi zhin Yesu kala-ka nya evingwo. 
ACT.4.3	Ɓa wan ɓa, ɓa ku ɓa gu fi n kurkuku, har efye a gyi. 
ACT.4.4	Amma aza nɓa ɓei wo Bitrus waʼazi nyi ɓa ga gaiciya. A Yesu viyi ɓa ku mwa begye har aza ɓa ku sun 5,000 (dubu ngun atnu).
ACT.4.5	A ɓeye ɓo zhin, a Yahudiyi atukwoda, ɓai ye zhi n Urishelima n sayi. 
ACT.4.6	Annas Pirist dnagmayi ɓo nyi n Kayafa yi, Yohanna, Alekzanda n na zajeyi n ɓa nyi n prist bwa. 
ACT.4.7	A ɓe n Bitrus n Yohanna yi n ɓa ʼbye. Ɓa nya ɓa ge, “Fya bwa iko n na? Nyika ga fye izni fyei zhin ɓeyeʼa?”
ACT.4.8	Bitrus n nunuyi n Zafun Gyi-gyi yi wa gna, “Eyi abye atukwoda dnagmayi. 
ACT.4.9	Fye daɓe manayi ye nu n na zhin zabmazhi nyi? 
ACT.4.10	Ya zhin deye dna Yesu ye nu, Wo nu zhin Kristi n fye ɓo zundu nyi. Amma Shekwoyi ɓei la wye-wyei gawo, owo iko na zhin ce, ko kunce lo fya kpe lo nu. 
ACT.4.11	Yesu Masihu nu n na daɓo ge, kuta n na nyamiyi na ko aɓo, oko nu la ze kuta kusurwa nya. 
ACT.4.12	Gni-gni to lo n na babaho yin, n Eshe sinta, eye do to lo n aza ɓa yi ɓa pwo nkwo aba m.”
ACT.4.13	Shi ɓa ɓo gye Bitrus n Yohanna yi n bugba kala yi, ce a wo ɓa ntuge ɓa to zhin aza nu nɓa zhin makaranta m. Amma ɓa gye n sayi ge ɓa ɓo ku gnisun n Yesu yi. 
ACT.4.14	A shaula zhin yi to ɓo mi, ɓa na zabmazhi kagna ɓo m, ntu ge wo ɓo gni ɓo n wohin. 
ACT.4.15	Ɓa kun ɓa ya zhi ebmi.
ACT.4.16	Ɓa nya aje ge, “Yi ɓa zhin wuna naza deye yiʼa? Yi ta mi ya na aɓo wo-woyi ye ɓom, aku ce kpe n Urushelima vinya. 
ACT.4.17	Amma yi ɓa mi ya hana nɓai to ɓa gyi abye m, ɓa ku ce pi. Ko kwa ɓa sin wahala.” 
ACT.4.18	Shi ɓa ɓo ku da lonu ɓa yi ɓa, ɓa gna ʼfye to je nyaho da tu n Yesu tukwon.
ACT.4.19	Bitrus n Yohanna yi ɓa gna ge, fye gna yi kwo Shekwoyi ye ya vi oza ɓena nu kwo owo nya! 
ACT.4.20	Yi ta mi ya fa aɓo wo-woyi da ɓo, na yi ɓo gye Yesu woi zhin woi da njesun nyi m.
ACT.4.21	A shaula zhinyi to ɓo mi ɓa ta ɓa m. Amma ɓa gna kni ɓa, ɓa fa ɓa lo. Ɓa ɓo gna ɓa ta ɓa, wahala ɓei ɓa laka, ntuge aza ɓo ci Shekwoyi ntu aɓo wo-woyi ɓo. 
ACT.4.22	Zabmazhi ye ɓo ku aye bwa ngun-shinyi.
ACT.4.23	Bitrus n Yohanna yi ɓa kuka ɓa lo ɓa da abara je enya n ko ku zhin.
ACT.4.24	A Yesu viyi vinya ɓa yezhi, Ɓa zhin aduwa. Ɓa gna “O Dagayi n ha zhin eshe n ʼkni, a nuwan yi, n anya yi vinya n ɓa fi n ɓa nyi. 
ACT.4.25+ACT.4.26	 Sapai ho ɓo da ɓo eyi zakwoyi gbe Esu Dawuda, she Zafun Gyi-gyi-yi ɓei wu wo. Knihi nu zhin abyedo gyi minagyi n Dagayi, amama ɓai pa kulu tu Shekwoyi dnagmayi tukwo a? Asu anyi nya ɓa ku gbe gun ntu ge ɓa sun kun n Shekwoyi Nugun yi!
ACT.4.27	“Enya nu n kwa zhin n naiye! Hirudus n Bilatus gwamna yi ɓedo n a Israilayi yi ɓa la ʼgbe dnado gabna n Shekwoyi nugun yi, oho nugun kni-kniyi, oho fyenu gyi-gyi-yi. 
ACT.4.28	Ɓa ta fa ɓo zhin ɓo n ho iko ye ɓa zhin. 
ACT.4.29	O Dagayi wo ɓa shaula nukwoyi, ha ga ho a fyenubugba kala ɓa zhin waʼazi. 
ACT.4.30	Tnu ho iko kagna nya yi, fa ya zhin aɓo wo-woyi dna n Yesu eye, oho fyenu gyi-gyi-yi.”
ACT.4.31	Shi ɓa ɓei zo aduwa zhin, nyakun kwa shan-shan, oɓa vinya ɓa nu n Zafun Gyi-gyi-yi ɓa zhin waʼazi ntna edna.
ACT.4.32	A Yesu viyi bugba vinya ɓei nyi gmanyi nu. Ozaho-zahoi to ɓo shi nyanyaho yi n wo gmanyi ɓo nun, ɓa ɓo ce ga aje.
ACT.4.33	Abara ɓa zhin waʼazi Yesu kalala nya evingwo. Zumunta ɓei nyi nna a Yesu viyi mi dei-dei. 
ACT.4.34+ACT.4.35	 San-gyi to ɓe nyi nɓa ba m. Ntu ge afwaiza ɓei ku oɓa afan kun ɓa ɓe nagyiwye yi n abara aba, ɓa zhin ampanyi cei gnisun.
ACT.4.36	Misali Yusufu (aje wo yi nugun waʼazi zhin yi) wo bi Saiprus wo zhin Levi bye nu. 
ACT.4.37	Wo ɓei la owo fwa knu, wa ɓe nnagyiwyei n aba, a gna aza n ɓa gyisan nyi.
ACT.5.1	Amma ozaho ɓo nyi ai yi wo ge Hananiya, owo nyikwo Safiratu. Wo ɓ o la owo ʼkni kun ce. 
ACT.5.2	Ɓa kni agyiwye ɓa ɓe n cei ngye nya ɓa kun nu.
ACT.5.3	Amma Bitrus wa gna wo, “Hananiya, Shetan la nu ho bugba har hoi ce akata fi Zafun Gyi-gyi-yi. 
ACT.5.4	Ofwa oho nya nu ho ɓei n dama yi ha kun, ko kwa to ha kun m. Esa hola kun agyiwye zhin ho nya nu ha ga kwo shi ho ye. Kni a zhin hoi zhin nlaiʼa?”
ACT.5.5	Hananiya n wo-woyi lo nu wa miya wa fi. Edna kwa wo azaho-zahoi. 
ACT.5.6	A samari ɓa ku aje puwo ɓa lo ɓa wo bi.
ACT.5.7	Esa fyewyi owo nyikwo wa lo ɓe, to woi kpe enya nkwo ku zhin m. 
ACT.5.8	Bitrus wa nya wo ɓo. “Fya kun ofwa na gyiwyei layi nu?” Wa ye ge “Eh”.
ACT.5.9	Bitrus wa gna wo, “Kni yi a zhin oho n ho ɓai fyei zhin shiri deye, fya mwi Shekwoyi zafun ko? Aza n ɓa bi oho ɓa nyi ɓa ɓe nyi ɓakaho bi.”
ACT.5.10	N sayi-sayi wa fi. A samari ɓa ɓe ɓa wo lafi ɓa lawo ɓa biwo vivi nwo ɓai. 
ACT.5.11	Edna kwa wo ikklisiya vinya, du aza yi n ɓa ɓo ku ce wo.
ACT.5.12	Abara ɓa gyi abye dna Solomon ashiragyi, n yezhi cici ɓai zhin aɓo wo-woyi n mwa. 
ACT.5.13	Azadoho to ɓei lo da ɓam, ama aza ɓei zhin ɓai gye ɓa mwa-mwa. 
ACT.5.14	Aza n mwa begye ɓa ga gaiciya anugbayi du na nyikwoza yi. 
ACT.5.15	A nyasan yi mwa begye, aɓe n ɓai nbmi ntuge Bitrus ofun kwa to ɓa, ɓa gwo kagna. 
ACT.5.16	Aza ɓa kun n Urushelima a kauye, ɓa ɓe nna nyasan yi du nna za yi nɓa ɓei n alijenu yi, a ɓa ka gna vinya.
ACT.5.17	Amma pirist dnagmayi n asadukiyi ɓa wo she ntu atnu-tnu manayi ɓo. 
ACT.5.18	Ba wan abara ɓa fi ɓa n kurkuku.
ACT.5.19	Amma nsukwoyi Malaika ɓe wa gu ɓa abaya ɓa kun. Wa gna ɓa ge. 
ACT.5.20	“Fye lo aduwa nyakun fye zhin waʼazi wye-wyei nya.”
ACT.5.21	N labmi yi, ɓa lo aduwa nyakun ɓa zhin waʼazi. Amma pirist dnagmayi n wo atukoda aje yi, ɓa ye zhi na shaula zhinyi. Ɓa yi abara ɓe cei. 
ACT.5.22	Dan-sanda wa lo kurkuku to wa gye ɓa fi m. Ɓa lo ɓa da atukwoda nya ɓa gye. 
ACT.5.23	“Kurkuku abokunmi ɓo guguyi aza n ɓa gu aba nyi n zhi, amma esa ya guya, yi to gye zaho-zahoi n dna m.”
ACT.5.24	Ce awo ɓa vinya, to ɓa kpe nya nɓa ɓa zhin. 
ACT.5.25	Ozaho wa ɓe wa da ge ai aza nfye zanshi nyi, ɓa fi nu n aduwa nyakun ɓai zhin waʼazi.
ACT.5.26+ACT.5.27	 Yan-sanda tukwoda, ɓa lo ɓa wan abara, ɓai zhin ɓa peceye, ntuge ɓa ɓo wo aza dna. Har ɓa ɓe n ɓai n ashaula zhinyi aba.
ACT.5.28	Pirist dnaygmayi wa nya ɓa ge, “Kni a zhin to fyei vi eyi wyidna ma? Yi ku gna fye ge fye to je waʼazi zhin. Amma Urushelima la nu n fye wu-wu yi. Fye ye a gye eyi laifi nu dna oza deye fi ko?” 
ACT.5.29	Bitrus wa gna ɓa ge, “Yi vi Shekwoyi ɓeda nu ndu oza nya. 
ACT.5.30	Fye ɓo la esu gyi to nshiwan, fya wo wu. Amma Shekwoyi eyi azakwoyi nya ɓo la wo laka evingwo. 
ACT.5.31	Shekwoyi lawo ze yerima ɓedo n gniyi. Wa zhin ce lo nu ntu ge a Israilayi ɓa ya bui, a zhin ɓa laifi gafara. 
ACT.5.32	Eyihin ɓedo n Zafun Gyi-gyi-yi n Shekwoyi ga zaho-zahoi n ya, yi zhin aseda da nu.”
ACT.5.33	Shi a shaula zhin yi ɓo wo lonu, ɓa gyi minagyi har ɓa ye ɓa wu ɓa. 
ACT.5.34	Amma Gamaliel wa da ɓo ge, “A la abara kun ya zhin n bmi kpa.” Gamaliel ɓo zhin ilimi da nu. Aza mwa ɓai kpe lonu.
ACT.5.35	Wa gna wo azaje ge, “A Israilayi fye zhin peceiye enya yi nfye ye fya zhin aza ye nyi. 
ACT.5.36	Fye ku ze amui enya Theudas ɓo zhin? Wo ɓo ɓe n gye oza dnagmayi nu. Har aza 400 ɓa viwo. Amma shi aɓo wuwo owo aviyi ɓa gnami.
ACT.5.37	“Elonu Yahuda Galili nya, ngadu sayi, wo ɓo ku aza bwi n mwa. Amma shi wo ɓo fi aza gna mi.
ACT.5.38	“Ntu ce nu mi ye fya fa ɓa. Nɓa zhin n ɓahin tukwo nu sa fyewyi ko ɓa ze gboloyi. 
ACT.5.39	Amma ngye ɓa zhin Shekwoyi nya nu, fye ta mi fya hana ɓai m. Kada fya gye fyei zhin gaba n Shekwoyi.” 
ACT.5.40	A shaula zhin yi ɓa yi abara ɓa lu ɓa. Ba gna ɓa ge ɓa to je Yesu ɓeda da m. 
ACT.5.41	Abara kun ɓai dagma gama ɓa ku kunce ɓa sun wahala ntu Yesu ɓo. 
ACT.5.42	Ɓa gyi abye fyegyi-fyegyi n aduwa nyakun ɓai wu nya ɓai zhin waʼazi ge Yesu nu zhin Kristi.
ACT.6.1	Shi a Yesu-viyi ɓei ku mwa begye a wahala ya kala ku. A Helleniyi ɓai gna, ata gye ɓa nuwan lo n ɓa anyigbayi-yin. A gna a Ibraniyi anyi-gbayi nyagyi ga lo.
ACT.6.2	Abara ɓa yezhi ɓa gna. “Waʼazi zhin yi tnu-tnu nu. Yi ta wun esa ya ntu nya gyi gna ɓo m. 
ACT.6.3	Fa ya kni aza tnaba eyi m. Aza nɓa nunuyi n Zafun yi! N nyagyi ɓo. 
ACT.6.4	Ntu ge ya mi ya bwa sa ya zhin aduwa n waʼazi ɓedo n wu-wu yi.”
ACT.6.5	Shaula ye kwa da ɓa, ɓa kni Istifanus, (Istifanus ɓei nunuyi n Zafun yi sosai). Ɓa kni njesun Filibus, Buruhoris, Nikano, Timon, Barminas n Nikolawus, Antakiya nya. Wo ɓei zhin ebye do nu n wo ɓo ga gaiciya. 
ACT.6.6	Abara ɓa zhin aduwa ntu ɓa ɓo, ɓa kpe ɓa abwa tukwo.
ACT.6.7	A da Shekwoyi nabari abaho-bahoi. Aza n mwa ɓai ga gaiciya n Urushelima har du Ayahudiya yi aprist yi.
ACT.6.8	Istifanus ɓei nu Zafun Gyi-gyi-yi iko yi. Ntu ce nu wa mi wa zhin aɓo wo-woyi.
ACT.6.9	N wyihoi a Yahudiyi ɓa na ɓo n woi har a Yahudiyi n ɓa kun n Sirine, Alekzanda n Masar. Tarki Silisiya nya Asiya yi ɓa ʼgbe dna do. 
ACT.6.10	Amma ɓa to ɓo min n Istifanus ɓo m. Gama wo ɓei nunuyi n ɓeyekpe yi, ɓedo n Zafun yi.
ACT.6.11	Sai ɓa ɓe aza yi ɓa ce akata fi Istifanus. Ɓa gna ge wa da Musa ɓenukwoyi woi ce akata njesun.
ACT.6.12	Deye kwa ga aza minagyi, A Yahudiyi atukwoda ɓa wan wo ɓa ɓe n woi n a shaula zhinyi aba. 
ACT.6.13	Aseda katai da ɓa gna, “Istifanu wa da ɓeda nukwoyi ntu aduwa nyakun tukwo ɓedo n Musa owa yi.
ACT.6.14	“Yi ku wo woi da ge, Yesu ɓa la aduwa nyakun ya, wa she Musa owa ya.” 
ACT.6.15	Aza vinya n ɓa ɓei fi ɓo nyi ɓa gye Istifanus awyeba la shando ngye malaika nya!
ACT.7.1	Pirist dnagmayi wa nya wo ge, “Aɓe ye wu lo nu.” 
ACT.7.2	Istifanus wa gna ge, “Shekwoyi ɓei wu wohin tukwo eyi dada Ibrahim aba n Irak kafin wo lo Suriya. 
ACT.7.3	Shekwoyi ɓei gna wo ge wo fa ʼkni, n wo azayi wa lo aba n wo ɓa wu wo. 
ACT.7.4	Wa fa Kaldiya ʼkni wa lo Haran. Wa sase ɓo har owo dada wa fi, Shekwoyi wa gna ge wo lo Israila kni. 
ACT.7.5	Shekwoyi to ɓo sa ekni gawo m, amma wo ɓei zhin wo Alkawali ekniyi nya vinya. Alkawali ye ɓo nu peceiye nu.
ACT.7.6	“Shekwoyi ɓo gna wo ge owo ayawyi ɓo fa ekniye ɓo zhin bauta ekni do har aye 400. 
ACT.7.7	Amma Shekwoyi alkawali nu ge, wo ɓei kun ɓa n bauta. Wa ta ekni n kwa fi ɓa n bauta nyi.
ACT.7.8	“N sahi nu n Shekwoyi ɓo gna Ibrahim wa zhin kachiya. Deye zhin tuze nu Shekwoyi alkawali nya. A zhin Ishaku kaciya woi na anyipyei nymwa-nyimwa. Ishaku wa ma Yakub, Yakub wa ma eyi azakwoi awo-cei-aba a Yahudiyi bye. 
ACT.7.9	Aza deye ɓa wo she n Yusufu yi, ɓa wo kun 
ACT.7.10	wa ze fyenu dna n Masar ʼkni. Amma Shekwoyi ɓei kunsun nwoi, wa gni wo nwo awahala vinya, wa zhin Firʼauna Sa-Masar yi wa ye wo. Shekwoyi wa ga Yusufu ɓeyekpe, kwa zhin Firʼauna wa gwamna ga wo n Masarʼkni, wa wo ze tukwoda n garukwo.
ACT.7.11	“Sa fyewyi mikun laka n Kanʼana. Eyi adada to ɓa bwa nyagyi m. 
ACT.7.12	Shi Yakub ɓo wo ge nyagyi lo n Masar, wa tnu n wo aɓi ɓa lo ɓa si. 
ACT.7.13	Ba je bwa ɓayi lo, Yusufu wa wu ɓa wohin tukwo. A lo n ɓai n Firʼauna ba. 
ACT.7.14	Sai Yusuf il wa tnu wo dada ɓo ɓedo n wo azaje yi, oɓa vinya ɓa ɓei nyi 70 nu. 
ACT.7.15	Yakub wa ɓe Masar, nɓonu n wo ɓo fi n wo anugun yi. 
ACT.7.16	A ɓei la ɓa ku lo n cei n Kanʼana kni, a bi ɓa n Sakar kni n Ibrahim ɓo si nyi.
ACT.7.17+ACT.7.18	 “A Yahudiyi ɓa ku mwa begye, Esa wo vi n Shekwoyi ɓa gni ba. Amma esu ho wa gyi be. To wa gye wo anuwan n Yusufu ajeyin. 
ACT.7.19	Esuhi wa gaɓa wahala, wa tu dole ɓa wu ɓa aɓi.
ACT.7.20	“Nsayi nu aɓo ma Musa, amma shi owo azamayi ɓei gye wo zhin oɓi manayi nu ɓa wo so har apya ngun-ata. 
ACT.7.21	Shi ɓa ɓo gye ɓa tami nwo som, dole ɓa ya wo. Har Firʼauna nyigun wa wo bwa, wa wo ze owo nugun. 
ACT.7.22	Wa wu wo ɓeyekpe a Masar nya. Har Musa wa ze oza dnagmayi.
ACT.7.23	“Musa woi na ayei 40, wa ɓe owo azaje aba. 
ACT.7.24	Shi wo ɓo lo wa gye Masar ʼza woi ga Israila za wahala, wa Masar yi za wu. 
ACT.7.25	Musa wagye ge owo azaje ɓa gye ge Shekwoyi na tnu woi, ntu ge wa bma ɓa zhin. Amma ɓa to ɓei gye lo nun.
ACT.7.26	“Nwyihoi wa lo wa gye a Israilayi ɓai sungu ɓahin-ɓahin, wa gna kni ɓa wa gna, ‘kwo to bmiya lo fya sungu fyehin-fyehin m.
ACT.7.27	“Ama ɓa nya wo ge, ‘nka dna ho alkali n yi tukwa? Ngye ha nuwan n yi. 
ACT.7.28	Ho ye ha wu mi nu, n gye shi ho wui Masar yi ʼza nsu nyi.’
ACT.7.29	“Shi Musa ɓo wa lonu wa busi wa lo Midiya kni. Har wa ku aɓi bwa n ɓo ngun-aba.
ACT.7.30	“Shi wo ɓo bwa aye shinyi ɓo, Malaika ɓe wo aba nfwa. Wa gye ena anyitala n wu vivi n Sinai pei. 
ACT.7.31	She wo ɓo gye ceʼa wo wo n mwa, wa lo ntu ge wo gye. Wa wo begye kwoi yi wo. 
ACT.7.32	Omi nu zhin Shekwoyi oha dada Ibrahim, Ishaku, n Yakubu yi nya.” Musa wo dna wa ku awye bwi.
ACT.7.33	“Dagayi wa gna wo ge, ‘La ho abuada kun, ntu ge ho gni aba gyi-gyiyi nu. 
ACT.7.34	Mi ku omi aza bwi ci wo n Masar, Mi ye ma kunɓa n wahala. Ɓe ma tnu ho ha lo Masar.’ 
ACT.7.35	Oza nɓa ɓo na wo aɓo nsapa ɓai gna nyikanu na ze ho begyi-i nwadayi n yi tukwoa? Shekwoyi wa je tnu nwoi nu. A ɓei tnu n Musa yi nu wa zhin ɓa tukwoda wa gni ɓa. 
ACT.7.36	Musa ɓei ku aɓo wo-woyi zhin n Masar kafin wo kun ɓa. Ɓa pi ela byei-byei ya, ɓa zan-zan n zhabui ɓai jeze kpe har aye shinyi (40).
ACT.7.37	“Musa ɓei gna aza ge, ʼShekwoyi ɓei ga fye anabi nwu gye mi n fye mi. 
ACT.7.38	Deye gaiciya nu, gama Musa nu ɓei dna aza tasin n Malaika yi n wo ɓei gaɓa Shekwoyi awyidna n zhabui nyi.
ACT.7.39	“Amma eya dada ɓo la Musa aɓo na, har ma ɓai ye ge ɓa jeze lo Masar. 
ACT.7.40	Ba gna Haruna ge wo zhin ɓa eshan, n kwo ɓa je lo n ɓai n Masar, gama ɓa ta kpe nya lo n kwo ku zhin Musa, n wa kun ɓa n Masar nyi m. 
ACT.7.41	Sai ɓa zhin nakwo ɓiyi, ɓa ga kwo sadaka aminya ɓa dagma.
ACT.7.42	“Shekwoyi kwa wa fa ɓa, har ɓa ga npyei, epya, ɓedo n akpasuyi mwa-mwa. Shekwoyi wa nya Israilayi n Amos gbe ge, Fye ɓo ga mi nu sadaka ami nya sa fye ɓei zan-zan anye shinyi n zhabui nyi? 
ACT.7.43	Awo, of ye bugba ɓei shi na ashekwoyi do aba nu. Ngye sakut n kaiwe yi. Ntuce nu nɓa tnu nfyei n bauta ndu Babila ya.
ACT.7.44	“Eyi adada ɓei aduwa zhin ba yi shi, ɓa ɓei allo yi shi, n Shekwoyi awyidna yi ka kpe. A ɓei zhin ɓa nwu dai-dai nu ngye shi malaika ɓai wu Musa. 
ACT.7.45	Aye mwa begye avun Joshua wa sun okun n abye do yi, Ɓa aduwa zhin ɓa la ɓe n cei. Ɓa zhin ampanyi nkwoi har Esu Dawuda sa.
ACT.7.46	“Shekwoyi ɓei la Dawuda tu anabarka, har Dawuda wa ye ntu ge wa mi nyakun ntu Shekwoyi ɓo. 
ACT.7.47	Amma Solomon nu ɓei mi nyakun yi. 
ACT.7.48+ACT.7.49	 Amma Shekwoyi ta dna aduwa nyakun, n na mi n abwayi m. ‘Eshe nu zhin mi asese ba. Ekni kwa zhin mi apita kpe ba.’ Nya nu n Dagayi wa da. Kni nyakun yi pya nu n ho ɓa mi, n mi ɓa mi ma dna koʼa? 
ACT.7.50	Omi nu to zhin Eshe n kni yi m?
ACT.7.51	“Efye aza bugba kala kpe yi! Fye ɓa gyi abye fyei na Zafun Gyi-gyi-yi aɓo? Efye adada ɓo ku zhin, ekonu nfye zhin nfye hin. 
ACT.7.52	Ɓa ɓei ga anabi wahala, har ɓai wu anabi n ɓa da ge Masihu ɓelo nyi, Owo n fya ga a wu wo nyi. 
ACT.7.53	I, efyehin fya Shekwoyi awyidna wunya ko shi ko nyi fya gwo ɓa n a malaika akun.”
ACT.7.54	A Yahudiyi atukwoda ɓa gyi minagyi n Istifanus yi. 
ACT.7.55	Amma Istifanus ɓei nunuyi n Zafun yi, wa shi awye ʼshe wa gye Shekwoyi mwa-mwa wye. Har n Yesu yi gni agni-gni n Shekwoyi bwai-zhe bwa. 
ACT.7.56	Wa gna, “Migye eshe lo nguya gni n Yesu yi gni a gni-gni n Shekwoyi bwai-zhe bwa.”
ACT.7.57	Ɓa tabwa shi wo ɓai gu ɓa atnubua, ɓai ɓewyi ntuge wa cepi. 
ACT.7.58	Ɓa gni wo ɓa gmiwoya n zhi mi ntu ge ɓa kni wo akuta. Ɓa oɓa aje kmaya zhi Samari ho ai yi wo ge Bulus, woi dna Ɓa ajeyi wye.
ACT.7.59	Shi ɓa ɓo kni wo akuta Istifanus wa zhin aduwa wa gna Dagayi Yesu gwo mi wye-wyeyi. 
ACT.7.60	Wa ce akwo-kwo wa da ɓo n kala yi wa gna, “Dagayi zhin ɓa gafara,” wa fi wo nya.
ACT.8.1	A ɓo da Bulus ntu Istifanus fi ɓo. Esayi a ga Yesu-viyi wahala, har kwa ɓa ze dole ɓa busi ɓa lo Yahudiya ɓedo n Samaria yi. 
ACT.8.2	A Yahudiyi, a Shekwoyi aza, ɓa ɓe ɓa Istifanus bi. 
ACT.8.3	Amma Bulus wa lo labaho-bahoi woi ga a viyi wahala, woi lo a puwa woi kun ɓa ɓe cei, Anugbayi du na nyikwoyi, woi lo ɓai n kurkuku.
ACT.8.4	A viyi n ɓa ɓo busi nyi ɓa lo aba gbo-gbo ɓai zhin waʼazi Yesu nya. 
ACT.8.5	Filibus wa lo Samaria wa da nabari Kristi nya nbwai. 
ACT.8.6	Aza ɓo kna tnubua ge wo ɓei zhin aɓo wowoyi n ɓa ba. 
ACT.8.7	Woi kun azafun nukwoyi ya, anyasan yi ɓai bwa lafiya. 
ACT.8.8	Aza ɓo dagma n mwa n ezhi yi.
ACT.8.9+ACT.8.10+ACT.8.11	 Ozaho ɓei nyi ɓo a yi wo ge Siman. Wo zhin ɓeyi nu, wo ɓei mi woi zhin aɓo gbo-gbo har ai da wo ɓo ngye wo zhin Kristi nu. 
ACT.8.12	Amma shi Filibus ɓei zhin ɓa Yesu waʼazi ge wonu zhin Masihu, njesun wa gna ɓa Shekwoyi bemi ɓo, aza ɓa ɓei ga gaiciya nyi, a ku ɓa zhin baptizma. 
ACT.8.13	Siman ce, wa gaiciya ga har a ku wo zhin batizma. Wa vi Filibus cei wo wo, ntu aɓo wowoyi ɓo nwo zhin nyi.
ACT.8.14	Shi abara n Urushelima ɓei wo ge a Samariya yi ku gaiciya ga, ɓa tnu n Bitrus ɓedo n Yohanna yi ɓa lo Samariya. 
ACT.8.15	Ɓa lo ɓa si ɓa zhin aduwa ga ɓa, ntu ge ɓa gwo Zafun Gyi-gyi-yi. 
ACT.8.16	Ɓa to ɓei gwo Zafun kpam, aɓo bwa ɓa baptizma nu zhin dna n Yesu Kristi eye mi. 
ACT.8.17	Bitrus n Yohanna yi ɓa kpe ɓa abwa n tukwo ɓa gwo Zafun Gyi-gyiyi.
ACT.8.18	Shi Siman ɓo gye lo nu, wa ga agyiwye ntu ge wa si iko hi.
ACT.8.19	Wagna ge “Mi ye iko ye lo ntu ge aza gwo Zafun Gyi-gyi-yi, esa ma tu ɓa bwa cei n tukwo.”
ACT.8.20	Bitrus wa gna wo ge, “Oho n ho agyiwyei fye ku zhangma. Ho gye ge ho ɓa mi ha si Shekwoyi kyauta ko? 
ACT.8.21	Ho ta gni deye bwa n zayi m, gama oho bugba to wu lo n Shekwoyi bwa m. 
ACT.8.22	Fa ɓenukwoyi ye ya zhin aduwa ntu ge Shekwoyi wa zhin ho gafara. 
ACT.8.23	Gama mi gye shewo lo ɓedo n laifi n ho bugba.”
ACT.8.24	Siman wa gna ge, “Zhin aduwa ntuge aɓo nukwoyi ye ta bwa min.”
ACT.8.25	Shi ɓa ɓo ku waʼazi zhin n Samaria ɓa je ze lo Urushelima. Ɓai zhin waʼazi nabari manayi nya n zokwo.
ACT.8.26	Amma malaika gna Filibus ge, “Lo Urushelima zokwo n Gaza zhabui bwa.” 
ACT.8.27	Wa lo wa gye Habashayi za woi ɓe. Wo ɓei zhin tnu-tnuyi n Sarauniya Kandas nya nu. Woi zhi sujada zhin n Urushelima. Wo ɓei zhin oza kakayi nu. 
ACT.8.28	Woi zhi dna karusa woi ba nya dna Littafi Ishaya nya.
ACT.8.29	Zafun Gyi-gyi-yi wa da ɓo n Filibus yi ge, “Lo vivi n karusa yi.” 
ACT.8.30	Filibus wa lo wa wo nya n wo ba. Wa nya wo ge, “Ho kpe nya ye lo n ho ba?”
ACT.8.31	Ozahi wa gna ge, “Mɓa kpe ye n wuna, to oza yi lo n wo ɓa ga mi awyegan ma?” Wa ci Filibus ge wo gun tu karusa wa sase n gnisun woi.
ACT.8.32	Nya nyi n wo ɓei ba: “A lo n woi ngye ekni n ana wu ba, ngye kugya sanu a gbe kwo eyi ya. To wa daɓon. Wa wo pipi.
ACT.8.33	“Ntu wohin tukwo gba ɓo, to a gye wo ɓe manayi m. Ntu ge aza n wo ʼsa, ɓa ɓei zhin aza nukwoyi nu. Har ɓa wo wu.”
ACT.8.34	Oza kakayi wa nya Filibus ge, “Ishaya ɓo da wohin nu ɓo ko ozado?”
ACT.8.35	Sai Filibus wa ya wo awyega wu nya na da ntu Yesu tukwo.
ACT.8.36	Shi ɓa ɓei lo ɓa gye nuwan, zahiwa cige, “Ma gye nuwan dna nyi, kni ɓa zhin to ha zhin mi batizma ma?”
ACT.8.37	Filibus ci wo ge, “A ɓa mi a zhin ho baptizma n dai ho la gaiciya ga n ho bugba yi vinya.” Wa gna “Mi la gaiciya ga ge Yesu Kristi nu zhin Shekwoyi nugun.”
ACT.8.38	Wa kpe karusa gni, ɓa ka fi n nuwan a zhin wo batisma. 
ACT.8.39	Shi ɓa ɓei kun n nuwan Zafun Gyi-gyi-gyi-yi wa la Filibus to za kakayi wa je wo gye m amma walo wo nya woi dagma. 
ACT.8.40	Sa fyewyi Filibus a gye wo gni n Azatus, wa da nabari manayi n bwai, dna ezhi doho-dohoi woi duya har wa lo Kaisariya.
ACT.9.1	Amma Bulus ɓei gna ye wa wu a Yesu viyi, ntu cenu wa lo prist dnagmayi aba n Urushelima. 
ACT.9.2	Wo ɓei ye ntu ge ɓa dna egbe do n woi, ɓa g wo takarda ntu ge walo Dimashika wo wan a Yesu viyi ɓe cei n Urushelima.
ACT.9.3	Shi wo ɓo wu vi n Dimashika yi, buzangna dnagmayi eshe kwa bmiya fi wo. 
ACT.9.4	Wa miya shi ekni wa wo ai yiwo, “Bulus, Bulus kniyi nu zhin hoi gami wahala?”
ACT.9.5	Wa nya ge, “nka nu da ɓoa?” Begyehi kwa gna, “Omi, nu Yesu, n ho ga wo wahala nyi.”
ACT.9.6	“Laka ha lo zhimi n ɓo gna ho nya miye.”
ACT.9.7	Aza n ɓa ɓei gnisun n woi nyi ce a wo ɓa, to ɓa mi n nyaho da m, gama ɓa ɓo wo oza ɓeda amma to ɓa gye za m. 
ACT.9.8+ACT.9.9	 Shi wo ɓo laka la to wa wye ɓa ye wo kpe yam. A shi wo busi bwa shi shi nu wa lo Dimashika. Wa dna ɓo anyipyei ngun-ata to woi gye wyeba m, to woi gyi nyagyi m.
ACT.9.10	Yesu viyi ho ɓo dna n Dimashika ai yi wo ge Hananiya. Dagayi wa da ɓo n woi ngye wo nuna n ge, “Hananiya,” wa gna mi gni nyi Dagayi.
ACT.9.11	Dagayi wa gna wo ge, Lo zokwo tatayi, Ha lo Yahuda puwa, Bulus dna lo ɓo woi zhin aduwa. 
ACT.9.12	Mi ku wu wo n ruya ge, oza ɓelo wa kpe wo awye ya, a yi wo ge Hananiya.
ACT.9.13	Hananiya wa gna ge, Dagayi mi ku aɓo nukwoyi wo n Bulus zhin lo na viyi n Urushelima mi. 
ACT.9.14	Yi ku wo shi wo ku aza wan n mwa fi n kurkuku, woi la izni gwo n na prist dnagmayi aba, ntu ge wa ga a Yesu viyi wahala, n tna edna n Dimashika ye.
ACT.9.15	Amma Dagayi wa gna wo e, “lo ho zhin ɓo ma gna ho, gama Bulus zhin omi ʼza kni-kniyi nu ntu ge wa dami nabari n abye aba, n asu yi, na Israilayi vinya. 
ACT.9.16	N ɓa wu wo shi wo ɓa sin, wahala nsun ntu mi ɓo.”
ACT.9.17	Sai Hananiya wa lo, wa to Bulus bwa wa gna wo, “Omi zado Bulus Yesu n wa wu ho wohin n zokwo nyi, wo na tnu mi ntu ge ha nu Zafun Gyi-gyi-yi, ha gwo wyeba gye njesun.”
ACT.9.18	Nsai-sayi anya ɓa kaya ngye ashiwan gulu n Bulus awye, wa gwo wyeba gye a zhin wo batizma n sai-sayi. 
ACT.9.19	Wa gyi nyagyi wa bwa kala. Wa dna ɓo n gnisun n a Yesu viyi anyi-pyei fyewyi. 
ACT.9.20	Wa lo aduwa zhin ba, ntu ge wa da nabari manayi Yesu nya, n ge wo zhin Shekwoyi nugun nu.
ACT.9.21	Ca wo aza, ɓa nya ge, ʼoza deye nu to ɓo zhin, woi ga a Yesu viyi wahalan, har woi ɓe Dimashika ntu ge, wo wan ɓa lo cei n Urushelima m?
ACT.9.22	Bulus wa gyi abye n waʼazi yi sosai, har ma wa du a Yahudiyi n ɓa nyi n Damashika nyi, ngye shi wo daɓo tu n Yesu tukwo ge wo nu zhin Masihu.
ACT.9.23	Safyewyi a Yahudiyi ɓa zhin shaula ntu ge ɓa wu wo. 
ACT.9.24	A ku ce gna Bulus ge aza zhi lo na bokunmi ɓai zan wo shin n sukwoyi n nyipyei ntu ge ɓa wu wo. 
ACT.9.25	Shi ɓa ɓei ku kpe, a Yesu viyi ho ɓa la wo dna n cekun n sukwoyi, ɓa gun kpe n garu ɓa ya wo shi n wun yi ebmi wa lo wo nya.
ACT.9.26	Shi wo ɓo si Urushelima woi ye wa ye gu a Yesu viyi, amma ɓa wo wo ʼdna ʼdna ɓa gye ge wo zhin ɓa dabara nu wa wan ɓa. 
ACT.9.27	Nsayi Barnaba wa ɓe n Bulus yi n abara aba, wa wu ɓa ngye shi Bulus ɓo gye Dagayi, n nya yi n Dagayi ɓo gnawo. Wa wu ɓa njesun, waʼazi n wo zhin lo n iko yi ntu Yesu ɓo nyi. 
ACT.9.28	Nsayi ɓaye ɓa go wo, wa kunsun n aviyi cici. 
ACT.9.29	Wa zhin waʼazi n Yesu eye yi ntna edna. Amma a Yahudiyi n ɓa da Helleni bye, ɓa nu nwo ɓei naɓo n ɓai nyi, ɓa zhin shaula ntuge ɓa wu wo. 
ACT.9.30	Amma a Yesu viyi ɓa ku wo ɓa la wo ɓa lo woi n Kaisiariya ɓa tnu woi n Tarsusu owo ayi.
ACT.9.31	Nsayi Ikklisiya kwa bwa lafiya n Yahudiya, Galili n Samariya yi kwa mwa n kalayi. Ɓai zan-zan dna n Dagayi dnawo, Zafun Gyi-gyi-yi woi ga a bugba fu.
ACT.9.32	Bitrus wa lo abai gbo-gbo woi ɓi ɓa gna har wasi a viyi aba n Lida. 
ACT.9.33	Wa gye ozaho a yiwo Aniyas nayi fifiyi da ntu n gado har aye nyimwa-nyimwa. 
ACT.9.34	Bitrus wa gna wo ge Aniyas Yesu Kristi la ho kagna, laka ha zan-zan, wa gwo kagna n sayi-sayi. 
ACT.9.35	Sai aza vinya n Lida ɓedo n Sharo yi ɓa ga gaiciya ngye shi ɓa gye Aniyas woi zan-zan.
ACT.9.36	N Joppa nyikwoza ho dna ɓo n zhin viyi a yi wo Dokas ko Tabita woi bma aza zhin tun ɓa ga a sanyi ba. 
ACT.9.37	Dna sayi, nyasan wo, wa fi, owo anugundo ɓa nuwan fu wo ɓa wo pa ɓa wo ya dna n ʼnyakun she, kafin a bi wo. 
ACT.9.38	Amma ɓa wo ge Bitrus lo n Lida ɓa tnu wo ɓo. 
ACT.9.39	Ba lo n woi aba n ɓa ɓei woi dna. Anyigbayi ɓo fi ɓo nmwa ɓai ci bwi ɓawu wo anya n Tabita ɓei zhin woi ga ɓa. 
ACT.9.40	Bitrus wa ɓa kunya wa zhin aduwa, wa gna Dokas wo la kala, wa kpe awye ya wa gye Bitrus nu wa laka sase. 
ACT.9.41	Wa shi wo bwa wa laka wa yi a viyi ɓedo anyigbayi ɓa ɓe wa wo ga ɓa.
ACT.9.42	Aza n mwa begye ɓa wo nabari ye, ɓa ku gaiciya ga. 
ACT.9.43	Bitrus wa sun sa dna n Joppa n Siman ʼpabmiyi puwa.
ACT.10.1	Italiya yi ʼza ɓo dna n Kaisari- ya ai yi wo ge, Koniliyus, wo ɓei zhin soja tukwo da nu. 
ACT.10.2	Wo ɓei zhin oza nu nwo wo Shekwoyi edna duk n wo puwayi, woi ga sadaka dai-dai, woi zhin aduwa cici. 
ACT.10.3	N Iwyihoi n wyeshe yi wa gye ruya, malaika wa ɓe wo aba.
ACT.10.4	Malaika gna wo ge, owo sadaka n aduwa yi ɓa ku si Shekwoyi aba.
ACT.10.5+ACT.10.6	 Tnu oza wa lo Joppa wo yi Bitrus ɓe cei, wo dna lo n Siman pa bmiyi puwa, wa e ho puwa.
ACT.10.7	Shi malaika ɓo la wonya lo, Koniliyus wayi wo afyenu ngun aba ɓedo n soja yi gmanyi. 
ACT.10.8	Wa da ɓa nya ko ku zhin wa tnu ɓa, ɓa lo Jop-pa.
ACT.10.9+ACT.10.10	 Nyipyei bayi ɓai ku wu vivi n Joppa yi, dei-dei n sayi yi Bitrus wa zhin aduwa mikun ɓei gun wo, n sayi sai wagye ngye wo nuna.
ACT.10.11	Wagye eshe la guya, wa gye kwanu dnagmayi kwoi ɓe kni. 
ACT.10.12	Wa gye abu gbo-gbo nfi, alu n awa i, n na nya yi n na ta ye ge a Yahudiyi ɓa gyi m.
ACT.10.13	Wa wo ai da wo ge, lo ho kni hawu, ha gyi.
ACT.10.14	Wa gna awo Dagayi ho kpe lo ge shi a mami, mi to shin ɓa gyi m ntu ge eyi awyidna ta ye ge yi gyi ɓam.
ACT.10.15	Wa wo ai je wo da ge, to pmi Shekwoyi ɓeda bma m, n dei nya wa dage kwo gyi-gyi-yi lo kwo zhin gyi-gyi-yi nu.
ACT.10.16	Wagye deye har abwa ata. Kafin a la kwo lo cei n she njesun. 
ACT.10.17	Bitrus wa damu, To wa kpe ɓo ye n ko nyi m. Dei-dei n sayi yi a tnu-tnu yi ai si puwa n wo ei dna nyi.
ACT.10.18	Ba nya ɓo kwo gye Bitrus dna lo.
ACT.10.19	Bitrus woi dna woi zhin nubo tu n nya nwa gye nyi. Zafun Gyi-gyi-yi wa da wo ge aza zhi lo ɓai ye ho. 
ACT.10.20	Lo da ɓa ha gni lo n ɓai, mi na tnu ho.
ACT.10.21	Bitrus wa shin lo wa gna ominu zhin oza fye ye nyi, kniyi nu a?
ACT.10.22	Ɓa gna wo soja tukwoda ɓo nu, Shekwoyi dnawoyi ngye shi malaika ɓe wo aba wa wu wo Bitrus aba wa ɓe ntu ge wa wu wo enya n Shekwoyi ye wa zhin.
ACT.10.23	Ba ku wangye n Joppa, n labm yi wa gni lo n ɓai ɓedo na Yesu viyi hoi n Joppa.
ACT.10.24	Nyipyei bayi ɓa si Kaisariya, Koniliyus woi shi wo pmi ɓa, shi ɓa ɓo ɓe wa yi wo azaje n anugundo yi ntu ge ɓa wo Bitrus ɓeda. 
ACT.10.25+ACT.10.26	 Shi Bitrus ɓei lo Koniliyus puwa, Koniliyus wa yashi wa ga Bitrus mwa-mwa. Bitrus wa gna wo ge wo la laka ntu ge mi to zhin Shekwoyi, nu m.
ACT.10.27	Wa laka gni ɓa da ɓo na jei fyewyi, ɓa lo aba n aza ɓo yezhi nyi.
ACT.10.28	Bitrus wa gna ge fye kpe lo ge a Yahudiya yi awyidna ta ye ge yi lo abye do puwa m. Amma Shekwoyi ku wumi dna n ruya ge mi to ci zaho-zahoi wyegba m. 
ACT.10.29	Ce na zhin mi ɓe wolo-wolo. Fye ye kni nya?
ACT.10.30	Koniliyus kwa wa gna, “Anyipyei ngun-anyi n sayi mi yi dna mi-i zhin aduwa ma gye oza gni n ma bye, aje bui-bui yi kpe. 
ACT.10.31	Wagna mi ge omi aduwa n sadaka yi ɓa ku si Shekwoyi aba. 
ACT.10.32	Wa gna mi ge, Mi tnu Siman Bitrus ɓo n Joppa, wo dna lo n dna gbe n Siman pabmiyi puwa. 
ACT.10.33	Ce nu a zhin ma tnu ho ɓo hoi e. Yi zhi yi pmi ho nu ya wo enya n Shekwoyi ye ha gna yi.”
ACT.10.34	Bitrus wa gna mi ku gye a Yahudiyi nu to zhin aza n Shekwoyi ye gmanyi m. 
ACT.10.35	Dna abye doho-doho yi Shekwoyi na za yi lo ɓai ga wo mwa-mwa, ɓai zhin ɓe manayi wohin kwa woi gwo ɓa.
ACT.10.36+ACT.10.37	 Ho ku nabari manayi wo a Israilayi salama n Shekwoyi yi dna n Yesu eye kwo? Almasihu nu zhin Dagayi anyi zhinyi. Nabari ye la gnami vinya n Yahudiya kwoi ya n Yohanna batisma yi dna Galili. 
ACT.10.38	Ho kpe lo ge Zafun Gyi-gyi-yi ɓo gnisun n Yesu yi, wa ga wo iko woi ka aza gna du azayi n ɓa aljanu yi, ntu ge Shekwoyi ɓo kunsun n woi.
ACT.10.39	Eyihin abara yi zhin aseida da nu, tu aɓe deye n wo ɓei zhin dna Israila ɓedo n Urushelima yi, aba a ɓo wu wo tu n zundu nyi.
ACT.10.40+ACT.10.41	 Anyipyei ngun ata avun, Shekwoyi wa je wo wye-wyeyi ga wa wu wohin tukwo aza aba. To ge aza vinya m, sai dai eyi n yi ɓo gyi ya sin, n gnisun n woi, woi la lakala ev-ingwo nyi. 
ACT.10.42	Wa tnu yi ntu ge ya zhin waʼazi ge Shekwoyi la Yesu ze wadayi. Anyi nya vinya awye-wyei da na fifiyi. 
ACT.10.43	Anabi vinya ɓo ku ka tu nwo tukwo ɓa gna ozaho-zaho nwa ga gaiciya, aba zhinwo alaifi gafara dna Yesu ye.
ACT.10.44	Shi Bitrus ɓo da lo nu, Zafun Gyi-gyi-yi wa ɓe kpe nɓa vinya, n ɓa ɓo wo wo nyi. 
ACT.10.45	Ce a wo a Yahudiyi n ɓa ɓo kun ɓe n Bitrus yi nyi, ɓa to ɓo kpe ge aɓa ga abye do Zafun Gyi-gyi-yi m.
ACT.10.46+ACT.10.47	 N tna jeje ɓawo ai da ɓo anyitalayi gbo-gbo ɓai ci Shekwoyi. Bitrus wa nya ge, “Zaho lo nwo ɓa wo ɓi ge mi to zhin ɓa batizma m, ɓai la Zafun Gyi-gyi-yi gwo ngye yihin?” 
ACT.10.48	Sai wa zhin ɓa batizma dna n Yesu Masihu ye. Koniliyus wa gna Bitrus ge wo la dna kpa n ɓai anyipyei fyewyi.
ACT.11.1	Safyewyi abara ɓa wo, abye do gaiciya ga ɓo. 
ACT.11.2	Shi Bitrus ɓo jezeɓe Urushelima, ɓa naɓo n woi. 
ACT.11.3	Ɓa gna wo ge, “Ho zhin zumunta na ʼbye do yi hoi gyi nyagyi n ɓai.” 
ACT.11.4	Bitrus wagna ɓa, nabari vinya. 
ACT.11.5	Wa gna, “Nwyihoi n Joppa ma zhin aduwa ma gye ruya. 
ACT.11.6	Ma gye kwanu dnagmayi koi shin zhin eshe. Ma gye abu fi gbo-gbo ana, alu, awa nya yi du anya yi n yi ta gyi m. 
ACT.11.7	Ma wo begye kwoi gna ‘Kni wu ha gyi.’
ACT.11.8	“Ma gna awo Dagayi mi to shin anya deye gyi n yi awyidna gna yi to gyi nyin.
ACT.11.9	“Amma ma je wo ge to gna ato bmiya lon, Shekwoyi woi ku gna ge a bmiya lom. 
ACT.11.10	Ko ɓo zhin lo nu har abwa ta, kafin aje kwanu yi la lo cei n she. 
ACT.11.11	Sa fyewyi aza ɓe ngun-ata ɓai kun n Kaisariya ɓai ɓe mi yi. 
ACT.11.12	Zafun Gyi-gyi-yi wa gna mi lo, mi to gna ge ɓa zhin abye do nu m. Aza ngun-tnanyi ɓa gni lo mi-i har Kaisariya. 
ACT.11.13	Ozaho wa gna yi, ngye shi malaika ɓei gna wo ge wo yi mi ɓe cei. 
ACT.11.14	Zafun Gyi-gyi-yi wa gna wo ngye shi mihin Bitrus ɓa wu-wo gni-gni zokwo.
ACT.11.15	“Ma ya nabari manayi da, to mi yi ga zo m, Zafun Gyi-gyi-yi wa yakpe ɓa n ɓa ɓo zhi ɓo nyi. 
ACT.11.16	Deye kwa zhin mi ma pa Dagayi ɓeda ɓo n wo ɓo gna ge Yohanna ɓo zhin batizma n nuwan yi, amma a ɓa zhin fye batizma n Zafun Gyi-gyi-yi. 
ACT.11.17	Shi Shekwoyi nu ɓo ga ɓa nyaga ngye yihin nyi, nka nu n miyi ma na ɓoʼa?”
ACT.11.18	Shi a zaje ɓo wo lonu ɓa ku ɓa aɓena fa ɓa ci Shekwoyi. Ɓa gna, E, Shekwoyi la dama ga abye do ɓa ɓe wo aba ɓa bwa wye-wyei nyalo-nyalo.
ACT.11.19	Aviyi n ɓa ɓei busi n wahala sa ai la Istifanus wu nyi ɓa lo har Finishiya Saiparus, ɓedo Antakiya yi ɓa da nabari manayi. Amma n na Yahudiyi aba kawai. 
ACT.11.20	Ama dai a viyi n ɓa ɓo lo Antakiya ɓai kun n Saiparus nyi, ɓa da nabari manayi ye, ga Helleniyi. 
ACT.11.21	Dagayi ɓo la ɓa ɓeda tu anabarka, har abye deye ɓa ku gaiciya ga.
ACT.11.22	Shi ikklisiya Urushelima nya ɓei wo, ɓa tnu n Barnaba yi n Antakiya ntu ge wa bma a Yesu viyi zhin ɓo. 
ACT.11.23	Wasi Antakiya wagye aɓo wowoyi, n Shekwoyi a zhin nyi, a dawo n mwa, wa mi ɓa zhi, wa gna ɓa ge ɓa la nyima Dagayi. 
ACT.11.24	Barnaba ɓo zhin oza manayi nu n nunuyi n Zafun Gyi-gyi-yi. Deye kwa zhin har aza mwa begye ɓa ga Dagayi gaiciya.
ACT.11.25	Barnaba wa laka wa lo Tarsusu woi ye Bulus. 
ACT.11.26	Wa ɓe woi n An-takiya ɓa fi ɓo eye yi gmanyi ɓai wu a viyi woi-woi nya. N ɓo nu a ɓei ya a viyi yi ge a Yesu viyi.
ACT.11.27	Nsayi anabi ho ɓa kun n Urushelima ɓa ɓe Antakiya. 
ACT.11.28	Gmanyi n ɓa mi a yi wo Agabus wa laka gni wa zhin anabci shi Zafun Gyi-gyi-yi ɓei wu wo, wa gna mikun ɓe lo n Israila kni. Deye ɓo zhin dna n sa nu Klaudiyus ɓo gyi ebe nyi. 
ACT.11.29	Ntu cenu a viyi ɓa zhin shawara ɓa tnu n nyagyi yi ga a viyi n Yahudiya, zaho-zahoi wa ga shi wo ɓa mi. 
ACT.11.30	Ɓa ku anyagyi ye ga Baranaba n Bulus yi ge, ɓa lo atukoda ikklisiya nya cei n Urushelima.
ACT.12.1	Dna n sayi esu Hirudus wa laka, woi zhin gaba na gaiciya ga yi. 
ACT.12.2	Wa bara gmanyi wu, watau Yakub Yohanna zado. 
ACT.12.3	Wa gye deye kwoi da a Yahudiyi, wa Bitrus wan wa wo gu n Paska sa. 
ACT.12.4	Wa wo dna n kurkuku, a soja ngun tnanyi ɓai gu wo. Hirudus ɓei n nufi ge wa wu wo nu n Paska avun. 
ACT.12.5	Amma aduwa zhin n wyenyi yi ɓa gun lo Shekwoyi aba, ikklisiya nu ɓo zhin aduwa ntu ge Shekwoyi wa gu wo dna n kurkuku.
ACT.12.6	Amma n sukwoyi kafin a da wo wa, woi wangye dna na soja ngun aba atan-tasin, na gmai fi wo abwa ababa, na soja ajei zhi na bokunmi. 
ACT.12.7	Safyewyi wa gye buzangna wa gye malaika gni n wa ba wa gna wo, “La pye ha laka.” Shi wo ɓo da lonu a gna kaya zhi n kni. 
ACT.12.8	Malaika wa gna wo ge, “Ku ha je kpe ha ku abuada fi.” Waku zhin lonu wa je wo gna ge ku ho koti kpe ha vi mi ɓe.
ACT.12.9	Bitrus wa gmi n kurkuku woi vi malaika lo. Amma wa gye ngye wo nuna nu. 
ACT.12.10	Ɓa du abokunmi n gun aba ya, ɓa ɓe abokunmi sunkna nya. Ɓa guya n ɓahin yi, ɓa duya ɓa zan-zan fyewyi malaika wa fawo.
ACT.12.11	Bitrus n sayi wa kpe ge, Dagayi la wo malaika tnu, woi gni wo n Hirudus akun. 
ACT.12.12	Shi wo ɓo gni wa zhin tunani fyewyi, wa laka wa lo Maryamu Yohanna ʼya puwa, aba na aza ɓei yezhi ɓai zhin aduwa nyi.
ACT.12.13	Wa je aba, ɓi nyikwoyi ho ai yi wo Roda, wa ɓe ntu ge wa gu aba ya. 
ACT.12.14	Shi wo ɓo kpe ge Bitrus begye nu, a da wo n mwa sosai. Wa busi lo mi wa gna aza ge Bitrus gni lo na bokunmi. 
ACT.12.15	To ɓa ga wo gaiciya m, amma to wa fa da ɓo m, sai ɓa gna Bitrus malaika nu.
ACT.12.16	Bitrus wa gyi abye woi je aba Ɓa lo ɓa guya ceʼa wo ɓa. 
ACT.12.17	Wa gna ɓa ge ɓa ku ce pi, wa wu ɓa enya n kwa zhin, “Fye ku gna Yakub na za je yi, enya ko ku zhin.” Wa fa ɓa wa lo wo nya.
ACT.12.18	N labmi yi a kurkuku da ku je-je ɓa nya ge Bitrus ma? 
ACT.12.19	Hirudus wa ku a soja wu. Ntu ge ɓa ɓo fa Bitrus wapwo. Nsayi wa lo Kaisariya wa sase bwai anyipyei fyewyi.
ACT.12.20	N Kaisariya azaho ɓa ɓe ɓai kun Taya n Saidon yi, ntu ge ɓa gye Hirudus wo to ɓo dagma n ɓa yi m, amma ɓa ɓo ku ze anugundo ntu gniko gni ɓo. 
ACT.12.21	Ɓa nyipyei shi ntu ge ɓa wo Hirudus ɓeda. N wyihi wa ku wo asu jekpe wa ɓe wa tu wo asu ku-jara ntu ge wa da ɓo. 
ACT.12.22	Aza a ɓowyi ɓa gna, “Begye ye to zhin oza nyanu m, amma shekwoyi nyanu.” 
ACT.12.23	Nsayi-sayi yi malaika Dagayi nya wa ɓe wo n nyasanayi, avin ɓa gyi wo har wa fi, ntu ge wo to ɓei ga Shekwoyi mwa-mwa m.
ACT.12.24	Shekwoyi ɓeda kwa gyi abye wolo-wolo har a bwa a viyi n mwa begye.
ACT.12.25	Barnaba n Bulus yi ɓa lo aza gye n Urushelima. Shi ɓa ɓo ku ɓo zo n ɓa ɓei lo zhin, ɓa jeze ɓe Antakiya n gnisun n Yohanna Marukus yi.
ACT.13.1	Anabi ɓedo na malami yi ɓei mwa n Antakiya, Barnaba yi ɓei nyi n ɓa mi n Siman yi. Lukiyas n Manaya ɓei nyi n jesun, ɓedo n Bulus yi. 
ACT.13.2	N wyihoi ɓai zhin aduwa Zafun Gyi-gyi-yi wa cige, “Mi ye Bulus lo n Barnaba yi ntu tnu-tnu ɓo n mi ɓa gaɓa”. 
ACT.13.3	Shi ɓa ɓo ku aduwa n azumi yi zo, ɓa tuɓa anabarka ɓa ya tnu-tnu yi.
ACT.13.4	Zafun Gyi-gyi-yi kwa wa ze ɓa gna bye. Ɓa lo Selusiya n Saparus yi. 
ACT.13.5	N ezhi ho ai yi ko ge Salamis, ɓa lo a Yahudiyi aduwa nyakun ɓa zhin waʼazi ɓo. Yohanna Markus ɓei knusun n ɓai.
ACT.13.6+ACT.13.7	 Ɓa zhin waʼazi n ekniyi vinya. Sanu ɓa ɓei si Pafos ɓa gye anabi katai ho, ai yi wo ge Bar-Yesu. Wo ɓei zhin esu nugundo nu. Esu yi ɓei zhin oza hankali da nu. Wa yi Bulus n Barnaba yi ntu ge ɓa zhin wo waʼazi. 
ACT.13.8	Amma Elimas anabi katai hi, Owo ye maʼana nu, wa gna su ge wo to gwo ɓa ɓeda m. Wo to ɓei ye ge osu yi wo ga Shekwoyi ɓeda gaiciya m.
ACT.13.9	Ntu cenu Bulus wa gyi minagyi sosai. Ntu ge wo ɓei nunuyi n Zafun Gyi-gyi-yi. 
ACT.13.10	Wa ci wo ge, “Oho shetam ɓi ho zhin oza nukwoyi nu. Ho ta ye anya manayi m. Ho ta fa gaba zhin ɓo n Dagayi m? 
ACT.13.11	Nsaiye kwa Shekwoyi la kni tu ho. Ho ta gye wyeban har esa fyewyi.” Nsayi-sayi wa ze wyebuayi. Wa laɓa woi zan oza shin wa shi wo busi bwa. 
ACT.13.12	Shi esu yi ɓo gye lonu, wa ga Shekwoyi gaiciya n sai-sayi. Wa wo Shekwoyi dna n jesun.
ACT.13.13	Bulus kuwa n wa nugundo yi ɓa fa Pafos ɓa lo Parga n Panfiliya ʼkni, Yohanna Markus ɓei jeze ya nu wa lo Urushelima. 
ACT.13.14	Amma Bulus n Barnaba yi ɓa godiya lo Antakiya n Bisidiya ʼkni. Ɓa lo aduwa nyakun n Satiwyi yi. Ɓa ɓei zhin ɓa lo aduwa n wyiyi nu. 
ACT.13.15	Shi aɓo la nya zo ba n ataurat ɓedo n anabawa yi, anya Bulus n wo ɓeda yi lo, wa ɓe wa da.
ACT.13.16	Bulus wa lakala gni wa ya ɓeda wa cige, “Ofye a Israilayi n azayi n ɓa ga Shekwoyi mwa-mwa nyi.”
ACT.13.17	“Shekwoyi ɓei kni ʼya dada wa gaɓa mwa-mwa dna Masar wo ɓei zhin deye n sayi nu n wo ɓei kun ɓa n Masar nyi. 
ACT.13.18	Wa kun sun n ɓai har aye shinyi n zhabui. Ɓai zan-zan laɓa n bmana. 
ACT.13.19+ACT.13.20	 Shi ɓa ɓei lo Kanʼana wa sun kun ga ɓa, har abye ngun-tnaba ku fi kutu-kutu Wa fi ɓa n alkali akun har aye 450. Oza n wo ɓei ya tu ɓa wonu zhin anabi Samuila.
ACT.13.21	“Nsayi aza gyi wye nge aga ɓa esu, Shekwoyi wa ga ɓa Saul Kish nugun. Wo ɓei zhin Banyami bye nu. Wa gyi be aye shinyi. 
ACT.13.22	Anuna Shekwoyi wa shin wo ya wa dna Dauda be. Dauda ɓei zhin ozanu n wo bugba ɓei shi n Shekwoyi aba. 
ACT.13.23	Njesun Dauda bye nu, wato Yesu ɓei nu Shekwoyi alkawali wa gn Israila.
ACT.13.24	“Amma kafin wo ɓe, Yohanna Baptizma zhin yi ɓei la ɓe kpa. Wa zhin waʼazi ge aza ɓa fa ɓa laifi, ɓa pmi ɓe Shekwoyi aba. 
ACT.13.25	Sanu Yohanna ɓei ye wa fa tnu-tnu wa cige, ‘Fye gye ge mi zhin Kristi nu? Ai wo ɓa ɓe esayi fyewyi. Mi zhin za gbagbayi nu n waba sosai.’
ACT.13.26	“Omi azaje Ibrahim a yawyi n fye abye do yi n fye wo Shekwoyi dna nyi, gni-gni ye zmn fye nya nu. 
ACT.13.27	A Yahudiyi n Urushelima, ɓei nu Shekwoyi ɓeda ɓa Yesu wu. Ɓa to ɓei kpe nya ye n ɓa zhin m. 
ACT.13.28	Ɓa to ɓei kpe nya ye n ɓa ɓa wu wo tu kwo m. Ntu cenu ɓa gna Bilatus ge wo wu wo kawai. 
ACT.13.29	Shi ɓa ɓei la wo wu wato ɓai ku anabi ɓeda nu a wo bi.
ACT.13.30	“Amma Shekwoyi wa lawo kala n vingwo. 
ACT.13.31	Aza ku gye wo n jesun, wato aza n ɓa ɓei kun Galili ɓa gni Urushelima lo nwoi oɓanu ɓei da n ɓa gbei pei-pei ge Yesu ɓo la laka n vingwo.
ACT.13.32+ACT.13.33	 “Nabari nu kuwa n ya ɓe fye cei, Shekwoyi gni-gni la ɓe ya ba, ntu ge Yesu la laka n vigwo, Zabura sura 2 cige, ‘Nnaiye mila ho ze omi ɓi sosai.’
ACT.13.34	“Shekwoyi ɓei zhin alkawali ge, wo ɓa la Yesu kala n vingwo, wo ta shan fi m. Alkawali kwo-kwo yi kwa cige, Miɓa zhin ga ho anya wo-woyi n mi ɓei gna Dauda nyi. 
ACT.13.35	Zabura cige, Shekwoyi ta fa wo za Gyi-gyi-yi wa bwo m. 
ACT.13.36	Wo to ɓei da Dauda nu ɓo m. Ai Dawuda ɓo la fi har wa ku bwo dna vingwo. 
ACT.13.37	Amma wo ɓei da zado nu ɓo. Owo nu n efi to ɓo mi kwa shi wo m. Wato Yesu nu.
ACT.13.38	“Omi azaje gafara zhin lo n Yesu aba nu kawai ntu fye alaifi ɓo. 
ACT.13.39	Zaho-zahoi wa gawo gaiciya aɓa ze wo oza gyi-gyi yi, enya n a Yahudiyi owa ta mi kwa zhin m. 
ACT.13.40	Oh fye zhin peceiye, mi to cei pma anabi ɓeda ye kwa nu n fya ba m. Ntu ge ɓa ci ge, 
ACT.13.41	Fye gye, fya bwi, ofye awyegbaciyi, gama mi zhin aɓo wowoyi lo n fya ba, fyei ta ga gaiciya lon, ko ozaho yi wu fye awyega.”
ACT.13.42	Aza ɓa fa aduwa nyakun n wyi yi n gye a tu ɓa dole nu ge ɓa kun. Ɓa gna Bulus ge wo ɓei jezeɓe ntu ge ba wo Shekwoyi ɓeda, n satiwyi nkwo ɓe lo nyi. 
ACT.13.43	Aza n mwabegye n wyiyi ɓa vi Bulus laɓa n Barnabas yi. Bulus wa gna ɓa ge ɓa ga Yesu gaiciya ɓa vi wo. 
ACT.13.44	Shi Satiwyi ɓei si aza ku nu aduwa nyakun sosai ntu ge ɓa wo Bulus eda.
ACT.13.45	Amma shi a Yahudiyi atukwoda ɓei gye aza lonu minagyi kwa gyiɓa. Ɓa kni Bulus akmi ɓa gna ɓa aɓeda nukwoyi.
ACT.13.46	Bulus n Barnaba yi kuwa ɓa cige, “Kwo yi zhin dole nu ya ɓe fya ba a Yahudiyi n nabari manayi. Amma n saiye fye la yi ɓo na, fye ta ye yi ɓeda lo m. Ntu cenu yi lo abyedo aba nu.” 
ACT.13.47	Shekwoyi ɓei gna yi lonu nu, nge ʼmi ku fye ze buzangna n abyedo aba fya kun ɓaya n wyegma.
ACT.13.48	Shi abyedo ɓei wo lo nu, ɓa dagma ɓai ci Shekwoyi ntu wo ɓeda ɓo; aza akni-kniyi ntu wye-wyeyi nyalo-nyalo nya ɓo, ɓa bei ku gaiciya ga.
ACT.13.49	Ezhi yi vinya kwa wo Shekwoyi ɓeda laɓa.
ACT.13.50	Amma a Yahudiyi atukwoda ɓa la gyikici ka. Ɓa zhin a nya Bulus ya n zhi yi. 
ACT.13.51	Amma Bulus n Barnaba yi, ba kun abutukun ya n ɓa pita. Ɓa kun ɓalo Ikoniya. 
ACT.13.52	A Yesu viyi kwaɓa bwa bugba bui-bui yi sosai, n nunuyi n Zafun Gyi-gyi-yi.
ACT.14.1	N Ikoniya Bulus n Barnaba yi, ɓa lo aduwa nyakun ɓa zhin waʼazi sosai nya. Har aza n mwa ɓa ga gaiciya.
ACT.14.2	Amma a Yahudiyi ɓa ku kala ɓa da aɓo nukwoyi tu Bulus tukwo, ɓedo n Barnaba yi. 
ACT.14.3	Amma Bulus n Barnaba yi, ɓa fi ɓai zhin waʼazi, Shekwoyi kuwa wa gaɓa ikwo har ɓa zhin aɓo wowoyi n mwa. 
ACT.14.4	Aza n zhiyi kwa ɓa gna jeya, aza ho ɓa ye ge a wu ɓa, aza ho kwa ge a gye ɓa sun-sun.
ACT.14.5+ACT.14.6	 Sanu Bulus n Barnaba yi, ɓo kpe ge a yelo a luɓa sosai, ɓa busi n zhi yi ɓa lo Listra, Darbe n azhi ɓiyi-ɓiyi n Likaonia kni. 
ACT.14.7	Ɓa da nabari na zhi ye laɓa.
ACT.14.8	N Listra ɓa gye zabmazhi ho, aɓo mawo n wu lonu nu. 
ACT.14.9	Wa wo Bulus woi zhin waʼazi, Bulus kwa wa kukpe ge zaye n gaiciya gayi lo. 
ACT.14.10	Bulus wa ciwo ge, “Omi zado lakala.” Wa laka wa ya zan-zan.
ACT.14.11	Shi aza ɓo gye lonu ɓa fi aku. Ɓa cige, “A shekwoyi ku ɓe ya naiye.” 
ACT.14.12	Ɓa yi Barnaba ge Zafas, Bulus kwa ɓa yi wo ge Hamis. Oɓa shekwoyi aye nu lo nu. 
ACT.14.13	Har ɓa ɓe n nakwo yi ntuge ɓa gba shan.
ACT.14.14+ACT.14.15	 Amma shi Bulus n Barnaba yi ɓei gye lonu, ɓa ci ge, “Kai! Fye ku I fa mana! Ai yi zhin aza nu n gye fye. Yi cei pma fya fa shan gba nu fya vi Yesu n wa zhin anyi vinya nyi. 
ACT.14.16	N sapai Shekwoyi ɓei fa ɓa zhin nya ɓa gye. 
ACT.14.17	Amma Shekwoyi to ɓei fa wo hin n tna seida m, wa ga nuwan n anya manayi yi.”
ACT.14.18	Dudu lonu ɓa ɓo fa dai ca nu, ɓa ɓo ye ɓa gba shan dole.
ACT.14.19	Dna anyipyei fyewyi kawai a Yahudiyi ɓa kun n Antakiya ɓedo Ikoniya yi, ɓa la wahala kaia, ɓa kni Bulus akuta har a gni wo gni-gni a biwo ya n zhi mi, ɓai gye ge wo la fi. 
ACT.14.20	Amma a Yesu viyi ɓo shekna wo, wa lakala wa lo zhi mi n labmi yi ɓa lo Darba.
ACT.14.21	Shi a ɓei zhin waʼazi ɓo ɓa jeze ɓe Listra, Ikoniya ɓedo n Antakiya yi. 
ACT.14.22	Ɓai bma a Yesu viyi zhin n Yesu ɓedayi, ɓa gna ɓa ge ɓa to fa Yesu m. Kwo wahalai nu ɓe, ntuge zokwo nu bwa sun nu n ko ɓa lo n yi n she. 
ACT.14.23	Ɓa kni abyeda ga ɓa, ɓa zhin aduwa gaɓa n azumi yi sosai, ɓa fi ɓa n jesun n Shekwoyi akun.
ACT.14.24	Ɓa je lo ɓa duya Bisidiya ɓa lo Pamfiliya. 
ACT.14.25	Ɓa zhin waʼazi n Perga ɓa lo Ataliya.
ACT.14.26	Ɓa jeze lo Antakiya n eya nuwan nya yi, ɓa ɓei ya, zan-zan ya nu. A ɓo fi ɓa n Shekwoyi akun n ya nu n jesun.
ACT.14.27	Sa n ɓa ɓo zhi, ɓa yi a Yesu viyi ɓa wu ɓa lafiya nya n ɓa ɓo zhin. Ɓa gna ɓa shi Shekwoyi ɓei gu zokwo ya ntuge abyedo ɓa kpe Yesu ye. 
ACT.14.28	Ɓa ku mwasa nkunsun na Yesu viyi n Antakiya.
ACT.15.1	Esa nu Bulus n Barnaba yi ɓei fi Antakiya, azado ho ɓa kun n Yahudiya ɓa ɓe. Ɓai wu a Yesu viyi ge ndei ɓa ye gni-gni tile ɓa zhin ɓa kaciya, ɓa vi Musa owa njesun. 
ACT.15.2	Amma Bulus n Barnaba yi ɓa dna ɓedayi wye n naza hoi ngnisun. Har kwa ze ikklisiya Antakiya nya, ɓa tnu Bulus n Barnaba yi ɓa lo a tukwoda aba n Urushelima ntu wu-wu deye pya ɓo. 
ACT.15.3	Ikklisiya ku ɓa gnami ɓa kuka ɓa lo Urushelima, ɓa diya n Finishiya n Samariya yi ntu ge ɓa gye a Yesu viyi, ɓa da ɓa ngye shi abye do ga gaiciya lo n bai gbo-gbo.
ACT.15.4	Shi ɓa ɓo ku si Urushelima, ɓa lo abyeda aba. Bulus n Barnaba yi, ɓa wu abyeda ngye shi Shekwoyi lo tnu-tnu lo n ɓai n abyedo aba. 
ACT.15.5	Amma Afarasiyi ho da lo ge, “Abyedo vinya nɓa ga gaiciya nyi, tile a zhin ɓa kaciya, ɓa vi Musa owa njesun.”
ACT.15.6	Abyeda ɓa yi aje zhi ɓa gundo, ntu ge ɓa zhin shaula tu n ɓeda ho tukwo.
ACT.15.7	Shi a ɓo la yezhi, Bitrus wa laka gni wa daɓo, aza yi ge, Omi azaje, fye kpe lo ge Shekwoyi ɓo la mi kni, ntu ge ma da nabari manayi abyedo aba, ntu ge ɓahin ɓa ga gaiciya. 
ACT.15.8	Shekwoyi n wo kpe aza bugba nyi, wo ɓo la tabata n kwoi lo ge wo ye abyedo lo, ntu ge wo ɓo la Zafun Gyi-gyi-yi ga ɓa, ngye shi wo ɓei ga yi nyi. 
ACT.15.9	Wo to n gna yi tu lo n eyi atan-tasin nɓa yi m ntu ge wo la ɓa bugba zhanya ntu ɓa gaiciya ga ɓo ngye yihin. 
ACT.15.10	Shekwoyi ɓei bwi aba nu, nfye ɓa dna wo n zokwo har fya tu abyedo a kaya n yihin kwo eyi azakwoyi to ɓei mi ya la n? 
ACT.15.11	Fye ta kpe lo ge gni-gni zhin kyauta nu, Dagayi Yesu Kristi nya, n aza ba n?
ACT.15.12	Shi wo ɓo zo ɓeda, aza vinya ɓa ku ce pi, ɓa wo ngye shi Shekwoyi zhin aɓo wowoyi lo, n Bulus yi ɓedo n Barnabas yi n abyedo aba.
ACT.15.13	Shi ɓa bo ku zo da Yakub wa daɓo n aza yi wa gna ge, “Omi azaje fye wo. 
ACT.15.14	Bitrus ku gna fye esa n Shekwoyi ɓo ya abyedo kni, ntu ge wa kni aza ɓa la owo ye tu. 
ACT.15.15	Anabi ɓei ku abyedo abuiye ɓo da, ko ku nu n yi esa. Wo nya nu anabi Amo ɓo da.
ACT.15.16	“Dagayi ɓo gna ge, Avun deye, ‘Mia jezeɓe ntu ge ma ze omi alkawali a woi-woi n jesun n Dawuda yi.
ACT.15.17	“ ‘Ntu ge abyedo ɓa kpe Dagayi ye, ɓa zan wo shi njesun.’ 
ACT.15.18	Dagayi kpe wo shiri vinya, Wo ɓa mi wa zhin aɓo ngye shi wo shiri nyi tunyi nkmisun-yi.
ACT.15.19	“Ntu cenu enya ma gye kwonu nyi, yi to tu abyedo n ɓa ye abui nyi tile ge ɓa vi eyi a Yahudiyi awyidna m. 
ACT.15.20	Amma yi ɓa kage ɓa to gyi a shan abum, ɓa fa anagbai zhin, to ɓa gyi nya a to zun sha m. 
ACT.15.21	Ntu ge ala hana anya deye yi vinya, n a Yahudiyi aduwa nyakun n Satiwyi yi.”
ACT.15.22	Ikklisiya atukwoda n Urushelima ɓa kni Yahuda n Sila yi, ntu ge ɓai gni lo n Bulus yi n Barnaba yi har Antakiya, ɓa lo ɓo da enya n na da.
ACT.15.23	Wasika nyi n ɓa ɓei lo cei, Wasika ye gmi n yi aba nu, eyi atukwoda ɓedo ikklisiya yi n Urushelima. Kwoi ɓe fye a Yesu viyi aba n Antakiya, Suriya ɓedo n Silisiya yi, yi ɓi fye gna lo.
ACT.15.24	Yi ku wo ge a Yesu viyi ho n la kunya ɓai gmi fye aɓo aje ge, tile fya shi Musa awyidna bwa, yi nu to tnu ɓa m. 
ACT.15.25	Yi ku shaula zhin ntu ce, Yi gna ge yi ɓa tnu n Yahuda, Sila, Bulus n Barnaba yi ɓa ɓe fya ba.
ACT.15.26+ACT.15.27	 Yahuda n Sila yi ɓa ku ɓa wye-wyei ga ntu Kristi ɓo, Ɓa ɓa gna fye ngbei shaula n ya zhin. 
ACT.15.28	Kwa da Zafun Gyi-gyi-yi ɓedo n yihin, to ya tu fye tile ge fye zhin aɓo ngye a Yahudiyi m. 
ACT.15.29	Amma fye ɓa fa a shan nya gyi ɓo, n na nya yi n na to zun shan, to fya zhin anagbayi m. N fya zhin lonu ko la kun sai wyihoi.
ACT.15.30	Aza ngun anyi ye ɓa kuka ɓa lo Antakiya, shi ɓa ɓo si ɓa ye a Yesu viyi zhi ɓa ga ɓa wasika. 
ACT.15.31	A Yesu viyi vinya ɓa dagma ɓai ci Shekwoyi, ntu ge wasika yi ɓei mi ɓa bugba gni.
ACT.15.32	Sila n Yahuda yi, ɓa zhin waʼazi zhin-yi nu, ɓa zhin waʼazi ɓai mi a Yesu viyi gaiciya ga gni. 
ACT.15.33	Ɓa ɓo ku anyipyei bwa fyewyi n ɓai, ɓa kpe jeze lo Urushelima, ɓa lo ngna ɓi yi n atukwoda aba n Urushelima. 
ACT.15.34	Bulus n Barnaba yi, ɓa ku che fi n Antakiya anyipyei fyewyi. 
ACT.15.35	Ɓa ɓei bma amalami zhin ɓo, ɓahin ɓai zhin waʼazi, ɓai wu aza Shekwoyi ɓeda.
ACT.15.36	N wyihoi Bulus wa gna Barnaba ge, “Yi lo njesun yi gye aza n ɓa ɓo ga gaiciya nyi. Azhi gbo-gbo ya gye shi ɓa mwalo.” 
ACT.15.37	Barnaba wa ye, ama wa ye ge wa la Markus ɓa gni lo. 
ACT.15.38	Amma Bulus to ɓo ye ge, Yohanna Markus wa gnilo n ɓai m, ntu ge wo ɓo la jeze n Pamfiliya. 
ACT.15.39	Deye ɓo la Bulus n Barnabayi dna aɓona, n mwa har ɓa gnaje. Zaho-zaho wa lo wo nya nwo bwai. Barnabas wala Yohanna Markus ɓa lo Saipiris. 
ACT.15.40	Bulus wa kni Sila wa gni tnu-tnu zhin n woi. 
ACT.15.41	Ɓa lo Suriya n Silisiya yi ɓai mi ikklisiya zhi nbwai.
ACT.16.1	Bulus n Sila yi ɓa lo Darbe, n sayi ɓa lo Listra aba nu ɓa ɓo gye Timatawus. Timatawus n wo aza mayi ɓa ɓei zhin a Yesu viyi nu! Owo ʼya ɓo zhin Yahudiyi nu amma owo dada ɓo zhin Heleniyi nu. 
ACT.16.2	Timatawus ɓo zhin oza manayi nu, har ai kpe wo ye n Listra ɓedo n Ikoniya yi ntu wo hali manayi ɓo. Wo ɓo n seida manayi yi. 
ACT.16.3	Ntu wo seida Yesu viyi manayi ɓo, Bulus ɓo gna wo ge wo gni lo n ɓai. Ntu ge to Ayahudiyi ɓa zhi gbo n woyi m, Bulus wa ku wo zhin kaciya gama ozaho-zahoi ɓei kpe ge owo dada ɓo zhin Heleniyi nu. 
ACT.16.4	Ɓa zan azhi yakwo, ɓai gna a Yesu viyi shaula n na ɓo zhin ntu abyedo ɓo, n Urushelima nyi. 
ACT.16.5	Ntu deye ɓo, ikklisiya kwa mwa fyegyi-fyegyi dna n gaiciya n begye yi njesun.
ACT.16.6	Ɓa zan laɓa fi n Firijiya ʼkni, ɓedo n Galatiya yi. Amma Zafun Gyi-gyi-yi ɓo la hana n ɓai, to ɓa zhin waʼazi n Asiya n sayi yi m. 
ACT.16.7	Sbi ɓa ɓo ku si Misiya ɓa zhin shaula ɓa lo Bitiniya, amma Zafun Gyi-gyi-yi wa hana n ɓai. 
ACT.16.8	Cenu ɓo zhin ɓa zan fi n Misiya ʼkni, har ɓa ɓe Turas.
ACT.16.9	N Turas Bulus wa nu ena n sukwoyi. Wa gye Makidoniya yi za woi gna ge, “Piya ɓe n ya ha bma yi zhin.” 
ACT.16.10	Ɓa zhin shaula ɓa lo Makidoniya ntu ge wo ɓo la tabata Ige Shekwoyi nu tnu n ɓai, ɓo zhin waʼazi nabari manayi nya n bwai.
ACT.16.11	Ya kun n Turowas ya lo eya ya lo Samatiras. Ya si Niyapolis n nyipyei bayi yi. 
ACT.16.12	Ya duya ya lo Filibi, ko ɓo zhin galu nu a Roma yi nya, Ezhi dnagmayi nu dna n Makidoniya, ya ku fi ɓo anyipyei fyewyi.
ACT.16.13	N Satiwyi ya lo ednagbe aba nu aza zhin ɓa yezhi ɓa zhin aduwa. Na bayi ya wu anyikwoza Shekwoyi ɓeda. 
ACT.16.14	Nyikwoza gmanyi a yi wo Lidiya, wo gmi n Tiyatera wo ɓo zhin bwazeyi nu, woi kun aje nakwoyi nu, wa ɓe ntuge wa ci Shekwoyi wa gu wo bugba ya, wa ye abui, ntu waʼazi ɓo n Bulus ɓo zhin nyi. 
ACT.16.15	Ya zhin wo baptizma n na zayi nwo puwa vinya, wa gyi yi wye ge yi shin fi n wo puwa wa ci ge, “Ngye fye ku ye ge, mi zhin oza gaiciya danu n Dagayi aba, fye ɓe fya shin fi n mi puwa”. Ya ku ye ya lo wo puwa.
ACT.16.16	N wyihoi, yi lo aduwa zhin n dnagbe, ya gye ɓinyikwoyi ho nu aljanu yi. Wo ɓei zhin woi da ɓo nɓa ɓa zhin abye, har deye kwoi ɓe owo adagayi n agyiwye yi. 
ACT.16.17	Wa vi yi ɓe woi ɓewyi, “aza deye Shekwoyi abara nu, ɓa ɓe ntu ge ɓa gna fye, shi aba zhin fye alaifi gafara.”
ACT.16.18	Wo ɓo zhin lonu cici, har anyipyei fyewyi. Bulus wa gyi minagyi wa gnakni aljanu wa gna, “dna Yesu Kristi ye mi ye fya kun nwo.” Nsai-sayi yi aljenu ɓa kun.
ACT.16.19	Amma owo a dagayi yi ɓa gyi minagyi n Bulus yi, ntu ge wo la agyiwye zokwo wun ɓaya, ɓa wan Bulus n Sila ɓa lo n ɓai na wadai aba n gnikwo (ntu ge awadayi ɓei zhi ɓo nu).
ACT.16.20	Ɓa da ge a Yahudiyi ye n ɓa zhi nyi, ɓa wun yi zhi ya lo. 
ACT.16.21	Ɓai gna aza ge ɓa to zhin a Romayi awyidna vi m.
ACT.16.22	Aza gyi minagyi, awadayi ɓa gna za ge ɓa lu Bulus n Sila yi. 
ACT.16.23	Shi ɓa ɓo ku ɓa lu dai-dai, ɓa ku ɓa gu fi n kurkuku, a gna kurkuku guyi ge wo to ye ge ɓa bu si m.
ACT.16.24	Kurkuku guyi wa ku ɓa, wa ku ɓa gufi n mi mi, wa ku ɓa gyi n apita.
ACT.16.25	N sukwo sadu yi Bulus n Sila yi ɓa ya anyi kwo ga Dagayi, akurkuku da aje ɓa wo ɓai ko anyi. 
ACT.16.26	Sa fyewyi ekni kwa ya ashan-shan, kurkuku kwa shan-shan abokunmi ɓa guya agma ɓa kunya nɓa abwa duk na pita yi. 
ACT.16.27	Shi kurkuku guyi ɓo kun agyewyi wa gye kurkuku abokunmi la guya, wa gye ngye aza wan-wan yi la busi, wa la ebe yakwo ntu ge wa wu wohin. 
ACT.16.28	Amma Bulus wa sawyi, “To wu hohin, gye yi fi lo ya vinya.”
ACT.16.29	Woi gni wo vin ntu edna ɓo, wa gna ge ɓe n na yi. Wa lo ɓe kurkuku wa chakwo-kwo shi n Bulus abye n Sila yi. 
ACT.16.30	Wa kun ɓa ɓe cei wa nya ɓa ge, amalemi nɓa zhin wuna ma pwoo a?
ACT.16.31	Ɓagna wo ge, “Ga Yesu Kristi gaiciya ho ɓa pwo n aza yi n ho puwa vinya.”
ACT.16.32	Ɓa gna wo nabari manayi ɓedo azayi n wo puwa vinya. 
ACT.16.33	N sukwoyi yi wa zhan ɓa a ciya, owohin n wa ʼzayi vinya nwo puwa a ku ɓa zhin baptizma. 
ACT.16.34	Wa ku ɓa wa lo ɓai nwo puwa wa ga ɓa nya gyi. Owo puwa vinya kwa dagma, ntu ge ɓa ku ze a Yesu viyi. 
ACT.16.35	N labmiyi awadayi ɓa tnu n dan-sanda yi ge wo gna kurkuku guyi ge a Bulus ɓa lo. 
ACT.16.36	Kurkuku guyi wa gna Bulus n Sila yi ge ɓa lo.
ACT.16.37	Amma Bulus wa gna “awo, ɓa ku yi lu n aza awye ɓai kuyi fi n kurkuku n tna wada, eyi n yi zhin Romayi, n sayi ɓa ye ya lo fiya kpe-kpe! Ɓa ɓe n ɓahin ɓa loyi ya.”
ACT.16.38	Dan-sanda wa jeze lo wa gna awadayi, shi ɓa ɓo wo ge Bulus n Sila yi zhin a Romayi nu ɓa wo dna.
ACT.16.39	Ɓa ɓe kurkuku ɓa gyi ɓa wye ge, ɓa la kun nzhi hi ɓa lo ɓa nya.
ACT.16.40	Bulus n Sila yi ɓa kun n kurkuku, ɓa lo Lidiya puwa, ɓa gye a Yesu viyi nfi ɓo, ɓa mi ɓa bugba zhi, ɓa kpe kala ku ɓa lo ɓa nya.
ACT.17.1	Avun ɓa duya n Amfipoli ɓedo Apoloniya yi ɓa lo Tasalunaika. A Yahudiyi aduwa nyakun ɓei gni ɓo. 
ACT.17.2	Bulus wa lo aduwa nyakun wa zhin waʼazi wo ɓo da Shekwoyi ɓeda, har Asati ngun ata n vi do lo. 
ACT.17.3	Woi ga bayani anabci n na ɓei zhin tu Yesu wahala ɓo, ɓedo nwo kala layi n vingwo, wa wu shi Yesu nu zhin Kristi. 
ACT.17.4	A Yahudiyi ho ɓa ku gaiciya ga ge, Yesu nu zhin Kristi. A Helleniyi n mwabegye anugbayi na nyikwoza yi ɓa ku yabui ɓa ze a Yesu viyi. N mwa begye nɓa mi ɓa ɓo zhin aza dnagmayi nu n Tasalunaika.
ACT.17.5	Amma a Yahudiyi, n ɓa to ɓei ye ɓa ga Kristi gaiciya nyi m, ɓa zhin aza ɓa la wahala kala. Ɓa lo Jason puwa ɓo kun a Bulus n Sila yi ɓei cei ɓa lo n ɓai n azhi tukwoda aba, a ga ɓa tata.
ACT.17.6	Amma to ɓa gye ɓa fi ɓom, ɓa wan Jason ɓa gni wo ɓe cei ɓedo nna Yesu viyi ho yi, ɓa ce akata fi ɓa nna iko da abye ɓa gna ɓa nu la wahala ka dna n zhi, n gye Bulus n Sila yi. 
ACT.17.7	Ɓa ce akata fi Json ge, wo ku a Bulus so fi n wo puwa. Har ma ge Bulus n Sila yi, ɓedo n Jason yi, ɓa da lo ge Yesu nu zhin esu do, gbo n Kaisar yi.
ACT.17.8	Shi a iko da ɓo wo a ɓe deye tu Bulus tukwao, ɓedo n Sila yi, har n Jason yi ɓa ku je-je. 
ACT.17.9	A iko da ɓa Jason ya ɓedo na Yesu viyi, ai la ɓa gwo bwashi.
ACT.17.10	N sukwoyi a Yesu viyi, ɓa gna a Bulus n Sila yi ge, ɓa lo Beriya. She ɓa ɓo si bwai ɓa lo a Yahudiyi aduwa nyakun. 
ACT.17.11	Aza n Beriya ɓei n yeyei du a Tasalunaikayi. Ɓa gwo Shekwoyi ɓeda na gmadai, ɓai ba fyegyi-fyegyi dna n Shekwoyi ɓeda, ntu ge ɓa kpe ge nya n Bulus da nyi kwo zhin gaiciya nu. 
ACT.17.12	Ntu deye ɓo, aza n mwa begye a Helleniyi anugbayi na nyikwozayi, ɓa ku gaiciya ga, ɓa ku ze a Yesu viyi.
ACT.17.13	Amma shi a Yahudiyi atukwoda ɓo wo ge, a Bulus ku waʼazi Shekwoyi ɓeda nya da, ɓa gyi minagyi, ɓa la wahala ka dna n zhi. 
ACT.17.14	A Yesu viyi ɓa gna Bulus ge wo lo ela gbe, amma Sila n Timatawus yi, ɓa ku ce fi n Beriya. 
ACT.17.15	Aza nɓa ɓei da Bulus apye nyi, ɓa gni lo n woi har Atina. Bulus wa tnu ga Sila n Timatawus yi ge ɓa ɓe wolo-wolo. Aberiya yi n ɓa ɓei gni lo n Bulus yi nyi, ɓa nu ɓo jeze lo a Timatawus n tnu-tnu yi.
ACT.17.16	Kafin Sila n Timatawus yi ɓa lo, Bulus ɓo ku ashan gyewye n Atina; wa ku kpe ge ɓa ta kpe Shekwoyi Gaiciya nya ye lo m. 
ACT.17.17	Walo aduwa nyakun, ntu ge wa zhin shaula n a Yahudiyi, ɓedo abyedo yi n ɓa ku gaiciya ga nyi, wo ɓei zhin waʼazi cici n gnikwo.
ACT.17.18	Wa gye aɓeyekpeyi ho, shi wo ɓo gna ɓa Yesu efi ɓo, nwo kala la yi, ɓa ma wo san, ɓa kpe wo agye, ɓa ci wo wyegba ɓa gna ge, “Wo nuna nu kwo ge wa ɓe n kunnu woi-woi nu.”
ACT.17.19	Ɓa la Bulus ɓa lo woi, aba a yi ge Arasa, ɓa gna, “Ɓe ha gnayi ho kunu woi-woi ɓo.” 
ACT.17.20	Ho da anya ɓo lo n yi ta kpe ɓa yelo m, yi ye ya kpe ɓa ye. 
ACT.17.21	Atina yi ɓedo azhiɓeyi zhin ɓa ye ntuge ɓa wo aɓo woi-woi.
ACT.17.22	Bulus wa laka tu abaho ngye epe, wa da ɓo n ɓai wa gna, “Ofye Atinayi mi ku gye fye zhin a knunu bwashiyi nu.
ACT.17.23	“Ntu ge ma zan, mi gye fye bagadi mi gni, n rubutu yi kakpe ge ‘Shekwoyi n ata kpe woye m. Emihin mi da wo nu ɓeda,’ n fye ga wo mwa-mwa dna n wyegma nyi.
ACT.17.24	“Owo nu na zhin anyi, anya yi vinya a ɓa fi n ɓa nyi, wo ta dna aduwa nyakun nami na bwai m, ntu ge eshe n ʼkniyi wo nu zhin ɓa Dagayi. 
ACT.17.25	Oza ta mi wa biya n wo bukata yi m, ntu ge wo to anya kmayim. Wonu ga nyaho-nyahoi wye-wyei n sun yi, woi ga zaho-zahoi wo bukata. 
ACT.17.26	Wo na zhin aza vinya tunyi n Adamu sa, wa gna abye ya zhin anyi tunyi kmisunyi, wo nu kpe abye ye n ɓa ɓa kuka n begyi, esa yi nɓa ɓa duya. Wonu na zhi ɓa n ɓa zhiba.
ACT.17.27	“Owo ɓemwi nu ɓei nyi ntu ge, abye ye vinya ɓa zanwo shin, wo ye ntuge ya ze owo nya, wo lo vivi n yi. 
ACT.17.28	Nwo mi nu yi bwa wye-wyei yi zan. Ngye shi fye zhin fya da dna fye anyi ɓesisi ge ‘Yi zhin Shekwoyi aɓi nu.’ 
ACT.17.29	Ndei deye gaiciya nu, kwo to bmiya ya gye Shekwoyi ngye ashan nu, n ʼza zhin n zinariyi ko azurfa ko kuta m. 
ACT.17.30	Esa n kwa duya nyi aza ɓei gba a shan, Shekwoyi wa zhin hankuri nɓai. Amma nsaiye Shekwoyi ye aza vinya ɓa fa ashan gba, ɓa ga wo nu mwa-mwa. 
ACT.17.31	Ntu ge wo nyipyei shi lo, n wo ɓei da anyi wa cei dna ɓefyece n oza aba n wo ɓei la wo ka n vingwo nyi, wo nu ɓo da aza wa.”
ACT.17.32	Shi Bulus ɓo da afifiyi kala ku ɓo, aza ho ɓa ma san. Amma azaho ɓa gna yi ye cei pma lo ya wo n sado. 
ACT.17.33	Bulus ɓeda kmaknayi nu n ɓai wa lo wo nya. 
ACT.17.34	Azaho ɓa ku gaiciya ga. Diyonisisi shaula zhinyi n Atina ɓedo n nyikwoza hoi ai yi wo ge Damaris ɓa ku ye abui, n na azajei.
ACT.18.1	Bulus wa fa Atina wa lo Korinti. 
ACT.18.2	N Korinti wagye Akila n wo nyikwoyi Biriskila, ɓa ɓo ku sase n Italiya amma n sayi ɓai fi Korinti nu. A ɓo ma Akila n Pontus nu. Ɓa ɓo fa Italiya ntuge Kaisar Klaudi ɓei la Ayahudiyi nya ya n ɓa ɓo fi n Roma nyi. 
ACT.18.3	Bulus wa knu tnu-tnu zhin n ɓai, ntu ge oɓa tnu-tnu ɓei zhin gmanyi nu watau alubui zhinyi.
ACT.18.4	Bulus ɓei zhin wa lo aduwa nyakun n satiwyi doho-doho yi, woi wu a Yahudiyi ɓedo n a Helleniyi ge Yesu nu zhin Kristi. 
ACT.18.5	Timatawus n Sila yi ɓa fa Makidoniya ɓa ɓe da Bulus n Korinti. Shi ɓa ɓo ku ɓe da wo, Bulus wa gyi abye n waʼazi yi, woi wu a Yahudiyi Yesu nu zhin Kristi. 
ACT.18.6	Amma a Yahudiyi ɓa na waɓo, wohin ce wa kun wo aje butukun ya wa gna, ofye ami ɓa tu lo nfye, amma mi kni-kniyi lo, n sayi nɓa zhin waʼazi na byedo aba nu.
ACT.18.7	Avun wa lo wa shin dna n Titus puwa. Wo ɓei zhin ebye do nu, amma wo ɓo zhin woi ye Shekwoyi, woi ga wo mwa-mwa. Owo puwa ɓei wu vivi n aduwa nyakun yi. 
ACT.18.8	Krispas nu ɓei zhin aduwa nyakun Itukwoda. Owo puwa vinya ɓa ku vi Yesu, aku ɓa zhin baptizma ɓedo nazadohoi.
ACT.18.9	Shekwoyi wa daɓo n Bulus yi dna n ena, wa gna wo ge, “To wo dna kwo ha busi m, daɓo, to ce pi m.” 
ACT.18.10	Ntu ge mi gnisun lo n hoi, ozaho ta zhin ho nyaho m, mi azayi lo dna n ezhi deye n mwa. 
ACT.18.11	Elonu Bulus wa gyi abye, woi wu Shekwoyi ɓeda har eye gmanyi n tokun yi.
ACT.18.12	Amma esa n Galiyo ɓo gyi gwamna dna Akaya, a Yahudiyi ɓa la gyikici ka n Bulus yi, ɓa zhin wo kala n gwamna aba. 
ACT.18.13	Ɓa gna ge, Bulus gna aza ge, ɓa ga Shekwoyi mwa-mwa n azokwoyi n ɓa zhin gaba n Romayi awyidna yi. 
ACT.18.14	Bulus woi ye wa daɓo, amma Galiyo wa gna akala da ge, oza deye ɓo gna wo ku laifi zhin, mo kna fye ɓeda Itnubua. 
ACT.18.15	Amma shi ko zhin adini ɓo nu nyi, fye da n fyehin yi, omi anuwan to dna lon. 
ACT.18.16	Wa ɓa kunya j n kotu.
ACT.18.17	Sai a Yahudiyi ɓa wan Sostina, ɓa lu wo shi bmi wo nu ɓei zhin tukwoda woi-woyi, amma Galiyo to wa gye wa nuwan.
ACT.18.18	Shi aɓo ɓo ku zo, Bulus wa dna ɓo anyipyei n mwa begye, wa kpe piya lo Suriya ɓedo n Biriskila n Akila yi. Bulus wa tukwo wun n Kankiriya ntu ge wo ɓo la nyasi si. A Yahudiyi knunu nu ɓa zhin lo nu. 
ACT.18.19	Shi yi ɓei si aya lo ɓa n Afisusu wa fa yi fi n eya wa lo aduwa nyakun wa daɓo n a Yahudiyi n ɓo. 
ACT.18.20	Ɓa gna wo ge wo la gni nɓai, amma esa to ɓei nyi m.
ACT.18.21	Wa gna dole ma lo mi sun dna Urushelima. Amma wa zhin ɓa alkawali ge, wo ɓa je ɓe ndei Shekwoyi waye, ya lo yi nya.
ACT.18.22	Ya kpe zhi n jesun aya lo ɓa n Kaisariya, Wa lo wa ɓi ikklisiya gna ya kpe duya lo Antakiya. 
ACT.18.23	Ya ku sun sa fi ɓo, avun wa laka wa lo Turki njesun, Wa duya n Galatiya ɓedo n Firijiya yi, Wa zhin ziyara woi bma a Kristi yi zhin, ɓa mwa dna n Dagayi.
ACT.18.24	N sayi Apollos ɓei dna n Afisus, wo ɓei zhin malami dnagmayi nu Shekwoyi ɓeda nya, Wo ɓei gmi n Alekzandariya n Masar kni nu. 
ACT.18.25	N Masar ozado ho ɓo ku Nabari manayi gna wo ntu Yohanna Baptisma zhin yi ɓo, n wo wu-wu yi tu Yesu tukwo, wo to ɓei n Shekwoyi yekpe yi n du deye m. 
ACT.18.26	Wa ya waʼazi zhin n kala yi, n iko yi n mwa dna na duwa nyakun wa gna ge, Kristi ɓe lo fye zhin shiri fya gwo wo. Briskilia n Akila yi ɓai fi ɓai wo, shi wo ɓei ku zo ɓa yi wo, ɓa zhin wo bayani ntu Yesu ɓo. Watau wo la ɓe, woi la fi, woi la laka n vingwo, woi la gun lo eshe, woi jeze ɓelo njesun. 
ACT.18.27	Apollos wa ye ge wa lo Akaya, a Kristi yi ɓa mi wo gni ge wo lo. ʼBa ka a Kristi yi ge a gwo wo n agmadayi shi wo ɓo si ɓo. Shekwoyi wa zhin apma n woi, wa mi ikklisiya gni. 
ACT.18.28	Nɓo wa wu a Yahudiyi dna n Shekwoyi ɓeda ge, Yesu nu zhin Kristi n tna shaka.
ACT.19.1	Esa nu Apollos ɓo dna cei n Korinti Bulus wa duya n Turki wa lo Afisus wa sun abara hoi ɓo. 
ACT.19.2	Wa nya ɓa ge? “Fye ɓo la Zafun Gyi-gyi-yi gwo esa nu fye ɓei ga gaiciya nyi?” Ɓa gna ge, “Awo.” Yi ta kpe Zafun Gyi-gyi-yi ɓo ye lon har ge ya gwo Wo m.
ACT.19.3	Wa nya ɓa ge, “Fye ɓo ga kniyi nu gaiciya har a zhin fye batisma?” Ɓa gna ge, “anya n Yohanna baptisma zhinyi ɓo wu nyi.”
ACT.19.4	Bulus wa gna ɓa ge, Yohanna baptisma ɓei zhin nya nu nkwo wu abui ye n laifi. Aza na ɓei zhin ɓa baptisma nyi aɓo zhin ɓa ntu ge ɓa vi Yesu nu. Aye aza vinya ɓa fa laifi ɓa zan Shekwoyi shin.
ACT.19.5	Avun a zhin ɓa batisma dna Yesu Kristi ye. 
ACT.19.6	Bulus wa kpe ɓa abwa na tukwo Zafun Gyi-gyi-yi wa shinkpe nɓa, Nsai-sayi ɓa daɓo anyitalayi ɓai zhin anabci. 
ACT.19.7	Abara yi ɓei nyi awocei-aba nu.
ACT.19.8	Avun deye Bulus wa lo aduwa Inyakun cici, woi zhin waʼazi n ikoyi wo ɓei zhin lo nu n satiwyi doho-dohoi har apya ngun-ata. Woi wu ge Yesu nu zhin Kristi. 
ACT.19.9	Amma aza ho ɓa naɓo ɓai da ɓeda nukwoyi tu Yesus tukwo. Wa fa ɓa to wa jeɓa waʼazi zhi m, ama wa ye a Kristi yi zhin n Tiranus makaranta wa zhin a waʼazi fyegyi-fyegyi. 
ACT.19.10	Wo ɓei zhin waʼazi ɓo aye ngun-aba, har aza vinya n Turki n Asiya yi ɓa wo Shekwoyi ɓeda, a Yahudiyi ɓedo, a Helleniyi yi. 
ACT.19.11	Shekwoyi wa ga Bulus iko wa zhin aɓo wo-woyi n ɓo. 
ACT.19.12	Har owo amisa wunya je, sa nu a ya kwo kpe nyasanyi wa gwo kagna. Aljanu ɓai kun na za.
ACT.19.13	Amma a Yahudiyi a zan-zan yi ho, n ɓa zan azhi gbo-gbo ɓai kun aljanu ya, ɓa zhin tunani ge ɓa kun aljanu ya dna Yesu eye. Ɓa gna, “Ma gna fye dna Yesu eye n Bulus zhin wo waʼazi nyi fye kun.” 
ACT.19.14	Aza deye ɓei zhin Sisiva aɓi nu ngun-tnaba wohin ɓei zhin a Yahudiyi prist nu. 
ACT.19.15	Shi ɓa ɓei tumwi lonu, aljanu da wa gna, mi kpe Yesu yelo, n Bulus yi, amma nyikanu n fyei ya? 
ACT.19.16	Aljanu da wa she pui ɓa ngun-aba wa lu ɓa, ɓa sakun n nyakun ntna wando fi yi n ɓahin wuwuyi.
ACT.19.17	Nabari ye kwa gnami fi Afisus vinya, a Yahudiyi na Helleniyi ɓawo, aza ɓa wo edna n mwa ɓa la Yesu eye tu. 
ACT.19.18	Aza n ɓa ɓei ga gaiciya nyi ɓa ɓe, ɓai da ɓa laifi duk na zoku shei.
ACT.19.19	Ɓa ɓe nɓa azoku zhe nya yi, na laya yi, ɓa kpe ɓa ena. Atakarda azoku nya nɓa ɓo kpe na nyi oɓa gyewye ɓei ɓa sun ngye ₦3,000. 
ACT.19.20	Deye ɓo wu ge ɓa la Shekwoyi ɓedo gwo n gaiciya yi dna.
ACT.19.21	Avun Zafun Gyi-gyi-yi wa wu Bulus ge, wo lo Akaya kafin wo lo Urushelima, wa gna dole ma lo Roma. 
ACT.19.22	Amma wa tnu Timatawus ɓedo Arastis na bye ɓa lo Akaya, amma wohin wa ce dna n Turki. Aza n wo ɓo tnu nyi ɓa ɓei zhin owo abmazhin yi nu.
ACT.19.23	N sayi wahala kwa laka na Kristi yi n Afisus. 
ACT.19.24	Pyada ho ai yi wo Dimitiriyus wo nu ɓei la wahala ka, wa gna apyada je ge ɓa zhin ashan azurfa nya a Helleniyi shekwoyi Diyana nya. 
ACT.19.25	Wa yi apyada je wa gna, tnu-tnu nkwo nyi, yi bwa nyagyi nkwonu n agyiwyei.
ACT.19.26	N sayi fye kpe lo ge Bulus ku aza bugba wan, har eyi ashan n yi zhin nyi, ato gye ɓalo ngye a shekwoyi nu m, ntu lonu eyi abwaze, ta gyi abye m, kwoi ta to yi nu bwa ya gmanyi m, amma du akni do yi. 
ACT.19.27	N yi to zhin nyaho n za ye yin, yi ta bwi agyiwye nu nuwan gmanyin, amma du n yi Diyana yi, okwo nu aza ga kwo mwa-mwa nyi vinya, anyi ɓa ku zamwi, fye ɓa ye lo nu?
ACT.19.28	Shi ɓa ɓei wo lonu oɓa minagyi kwa laka, n sai-sayi ɓa ya aku fi ɓa gna, “Diyana Afisus nya zhin nya Dnagmayi nu.” 
ACT.19.29	Nsai-sayi yi aza yezhi ezhi kwa totu n sunu yi. Ɓa wan Gayus ɓedo Aristakus yi ɓa lo ɓai n kwotu, nge ada ɓa wa. Ɓa gna aza deye zhin, Bulus atnu-tnu kun-zhin-yi nu. 
ACT.19.30	Bulus ɓo ye wa lo wo gye ɓa, amma a Kristi yi n Afisus to ɓa yem. 
ACT.19.31	A Romayi dan sanda tukwoda ɓa gna Bulus ge wo to lo m, kada ɓa wu wo. A dan-sanda tukwoda ye ɓei zhin Bulus anugun-do nu.
ACT.19.32	Aza ɓai ɓowyi fi n kwotu, ngye anyasin yi, aɓo ɓa ku gmaje har azaho ma to ɓa kpe dalili nkwo zhin ɓa lo ɓo m.
ACT.19.33	A Yahudiyi ɓa wan Alikzanda ɓa gni wo lo cei na bye. Wa ku abwa wu n she woi ye wa da ɓo. 
ACT.19.34	Amma shi aza ɓei kpe ge wo zhin Yahudiyayi zanu ɓa gna aku fi-fi har awa n gun aba. Ɓai ci ge, “Diyana Afisus nya, ko zhin nya dnagmayi nu.”
ACT.19.35	Ezhi sakatare wa ɓe wa gna aza ge, “fye ku ce pi, fye kpe lo ge Afisus nu zhin adini Diyana nya tukwo, okwo nu nkwo degbe ɓei kaya ɓe da yi n she, 
ACT.19.36	Mi gyi fye wye shi fye ku kpe ge ko nu zhin gaiciya n Afisus. Afisus nu zhin adini tukwo njesun ntu diye ɓo fye to gyi minagyi nɓei na da nkwo tukwo m, fye to zhin nyaho dna n pye-pye m. 
ACT.19.37	Gaiciya nu oza n fya ɓe cei nyi, wo to wyi Diyana nyahom, woi to ka kwo mwa-mwa ya m, nyaho to lo nkwo ka Diyana mwa-mwa ya m, ko cewyi.
ACT.19.38	“Ndei Dimitiriyus nɓo yi lo n ɓai, sai wa ɓe n kala yi n kwotu, alkali ɓa zo ɓa ɓeda vinya. Amma kwo bmiya fya vi owa. 
ACT.19.39	Njesun nfye aɓo do yi lo n ɓai aɓa mi a da fi n esu bokun. 
ACT.19.40	Yi wo dna lo ntu ge a Romayi Gmamnati ɓa yi yi ɓa nya yi dalili wahal a nya. Deye to kunce lo, mi ta mi ma ga ɓa dalili m.”
ACT.19.41	Shi wo ɓo zo da lonu, wa ku aza gnami vinya.
ACT.20.1	Shi aɓei ku aɓo wan zhi Bulus wa zhin waʼazi amigna nya wa kpe Akaya lo. 
ACT.20.2	Bulus ɓei zhin waʼazi lo cei na zhi yakwo woi lo Akaya. 
ACT.20.3	Wo ɓei dna Akaya har apya atnu, woi zhin shiri ge wa lo Suriya, a gna wo ge a Yahudiyi ye lo ɓa wu wo. Ntu ce nu wa lo Makidoniya.
ACT.20.4	Sopata, Pihas nugun Biriya yi za, Aristakus n Sekundus a Tasalunikayi Gayus n wo gmi n Darba nyi. Timatawus n Tikikus yi ɓedo n Tirofimus yi aza ye vinya ɓa gni lo n Bulus yi ɓa lo Turki. 
ACT.20.5	Aza deye ɓo ku lo ɓa pmi yi zhi n Turowas. 
ACT.20.6	Shi Paska ɓo ku zo, ya lo eya n Filibi ya bwa anyi-pyei ngun atnu, ya kpe Turowas si. Ya fi ɓo har mako gmanyi.
ACT.20.7	N Lahadi wyi a Kristiyi ɓa ye zhi ɓa gyi Dagayi tebur. Bulus wa zhin waʼazi n mwa kpa har sadu ntu ge efye ɓa gyi wa laka. 
ACT.20.8	Ena ɓei nyi n buzangna yi dai-dai n nyakun she n yi ɓei fi nyi. 
ACT.20.9	Shi Bulus ɓo gni woi daɓo Utikus woi tu woi wan gye, wa kaya n nyakun she tahi wa fi. 
ACT.20.10	Bulus wa shin lo wa la wo shi, wa gna aza ge fye to damun wo wye-wyei lo, a da aza. 
ACT.20.11	Ɓa jeze lo ɓa gyi abye n Dagayi tebur gyi yi. Bulus wa gyi abye n ɓedai har nya knaya. N labmi yi ɓa gna aje ammi. 
ACT.20.12	Sa fyewyi ɓa ɓe n Samariyi nwye-wyei, a da aza n mwa.
ACT.20.13	Bulus wa zan-zan wa lo Asos, ama yi da ya lo eya ya ku si nwa bye. 
ACT.20.14	Shi yi ɓo sun na jei ɓo, ya knu eya lo ya lo Mitilini. 
ACT.20.15	Shi efye ɓo gyi ya si Kos, nyipyeyi do ya si Samos ya ɓe har Melitus.
ACT.20.16	Nsa deye Bulus to ɓo ye ge wa kpe gni Afisus m, Wa lo Urushelima cewo ntu Paska ɓo. 
ACT.20.17	Shi yi ɓo si Melitus, Bulus wa tnu Afisus atukwoda ɓo, ɓa she gun yi n nuwan gbe.
ACT.20.18	Shi ɓa ɓei ɓe wa gna ɓage, “Fye kpe lo ge tunyi nyipyei kmisunyi n mi ɓei ɓe Turki har sayi. 
ACT.20.19	Mi ku Dagayi tnu-tnu zhin ntukwo gba yi, saho ma ci bwi, mi-i sun wahala. A Yahudiyi ye cici ge ɓa wu mi.
ACT.20.20	“Amma mi to fa fye gaiciya gna ɓo m. Mi ku gaiciya gna fye naza bye har ma dna n fye a puwa. 
ACT.20.21	Nabari gmanyi nu n mi cei ntu a Yahudiyi ɓo ɓedo abye do yi, nabari ho ko nu nyi ge aza ɓa fa laifi ɓa ɓe Shekwoyi aba. Tile zaho-zahoi wa ga Yesu gaiciya.
ACT.20.22	“N sayi mi lo Urushelima nu, ntu ge Zafun Gyi-gyi-yi na gna mi ge mi lo. Amma mita kpe nya ye lo nkwo ɓo zhin mi ɓo m. 
ACT.20.23	Amma Zafun Gyi-gyi-yi ku gna mi ge wahala lo na bye. 
ACT.20.24	Omi wye-wyei zhin gbeloyi nu sai dai ma zhin a pma n kwoi, ma zhin tnu-tnu n Shekwoyi ga mi nyi. Emi tnu-tnu nu ge ma gna azaje Shekwoyi yeye ɓo, nwo alheri yi.
ACT.20.25	“Mi kpe lo ge zaho-zahoi nfye mi, ta je mi wye gye m. 
ACT.20.26	Gaiciya nu n mi da zaho-zahoi ami ta tu n min.
ACT.20.27	“Ntu ge mi to so Shekwoyi ɓeda m, mi-i ku kwo gna zaho-zahoyi. 
ACT.20.28	Suku-suku, fye kpa akni Shekwoyi nya wato owo ikklisiya nwa si n wo ami yi nyi, Zafun Gyi-gyi-yi na kni fye fya ze aɓo wyednayi. 
ACT.20.29	Mi kpe lo ge shi mi fa fye a malami a nukwoyi ɓa gna fye gna-gna, ɓa zhin a cam-cam nu. 
ACT.20.30	Azaho ma nfye mi ɓa ɓa shan gaiciya do, ntu ge ɓa gni aza ga ɓahin. 
ACT.20.31	Fye dnawye fya pa ngye shi ma gye ma nuwan n fyei esa nu ma sase n fya ba, har aye ngun ata. Saho ma cibwi ntu fye ɓo. 
ACT.20.32	N sayi ma fa fye n Shekwoyi akun n wo ɓeda yi, n kwo iko yi kwa mi fye gaiciya ga, wa ga fye gado anabarka nwo cei zhin shiri a owo aza nyi. 
ACT.20.33	Mi to shin agyiwye san gyi ko aje manayi m.
ACT.20.34	“Fye kpe lo n gye shi ma zhin tnu-tnu n ma bwai, ntu mi bukata ɓo ɓedo n ma tnu-tnu kun-zhin-yi yi. 
ACT.20.35	Mi la ze gurbi nfye aba ntu ge ma ku bma awyekwoi zhin. Ma zhin lonu ntu ge mi pa Yesu Kristi ɓeda ɓo n wa da ge, ‘Nyaga du gwo-gwo n anabarka.’ ” 
ACT.20.36	Shi wo ɓei ku ɓeda zo wa ca-kwo-kwo wa zhin aduwa n ɓai. 
ACT.20.37	Ɓa cibwi n kala yi ɓa gna je ami. 
ACT.20.38	Ɓa ɓo zhin bugba zhi-zhiyi, ntu ge wo ɓei gna ge ɓa ta je wo wye gye m. Ɓa kun lo n woi har eya aba.
ACT.21.1	Shi yi ɓei ku aje gna mi, na Afisus yi a tukwoda yi, ya lo eya ya lo Kos Efya gyi ya si Roda ya du ya lo Patara.
ACT.21.2	N Patara ya lo eya kwoi lo Fonishiya n Suriya ʼkni. 
ACT.21.3	Ya duya ya gye Saipurus, amma yi to ɓei kpe zhi ɓo m, sai n Tayar dna n Suriya kni, n ɓo nu eya ɓei lo na kaya yi. 
ACT.21.4	Ya kun ya lo ya sun a Kristi yi ya fi n ɓai har mako gmanyi. Shekwoyi wa daɓo n Bulus yi n ɓa gbe ge wo to lo Urushelima m. 
ACT.21.5	Shi Lahadi ɓei wu vi ya jeze lo eya aba n gnisun a Kristi yi nɓa anyikwo yi n ɓa aɓi yi. N nuwan gbe eyi vinya ya kniakwokwo ya zhin aduwa. 
ACT.21.6	Yaku ka, ɓahin ɓa jeze lo api.
ACT.21.7	Shi yi ɓo ku a Kristi yi ɓi gna n Tayar, ya lo Pitolemi, ya kpe zhi ɓo n nyipyei yi gmanyi, ya ɓi a Kristi yi gna. 
ACT.21.8	Ya ku ka ɓo, ya lo Kaisariya, ya lo Filibbus puwa waʼazi zhinyi nu n woi, wo zhin gmanyi nu dna aza, tnaba aɓei kni ntu nyagyi gna ɓo nyi. 
ACT.21.9	Wo ɓei anyigun yi ngun-anyi ɓa ɓei zhin anabi nu.
ACT.21.10	Sa yi ɓo fi ɓo, Agabus wa gmi n Yahudiya wa ɓe, wo ɓei n nyaga anabci nya yi. 
ACT.21.11	Shi wo ɓei ɓe yi amisa, wa ku Bulus belti, wa pa wohin apita na bwa yi, wa gna, “Zafun Gyi-gyi-yi wa gna ge elo nu aɓa zhin n belti dagayi yi a Yahudiyi ɓa pa wo n Urushelima ɓa ga wo dna a Romayi akun.” 
ACT.21.12	Shi yi ɓo wo lonu a Kristi yi n Kaisariya n yi gnisun n woi nyi, ya gna wo ge wo to lo Urushelima m.
ACT.21.13	Amma wagna ge, “Kni nu zhin fyei ci bwi a? Fye bma mi bugba ya nu. Mi n shiri zhin lo to ge ma lo kurkuku n Urushelima gmanyi m, amma ma fi ntu Dagayi Yesu Kristi ɓo.” 
ACT.21.14	Shi yi to ɓo mi n wo ɓo m, ya ku yi nya fa wa gna, “Shekwoyi ɓeye kwo ze lo nu.”
ACT.21.15	Ya kuka ya ku eyi a kaya ya lo Urushelima. 
ACT.21.16	A Kristi yi n Kaisariya fyewyi ɓa kun lo n yi har Urushelima, shi yi ɓo si ya lo Manason puwa Saipuriyi za, Kristi yi kmisunyi nu ɓei n woi. 
ACT.21.17	A Yesu viyi vinya ɓa gwo yi na gmada yi.
ACT.21.18	Efya gyi Bulus wa ku yi wa lo cei n Yakubu aba ɓedo ikklisiya; atukwoda yi n Urushelima, ya yezhi n ɓai. 
ACT.21.19	Shi yi ɓo ku aje ɓi gna Bulus wa gna ɓa anya vinya n Shekwoyi ku zhin n ya ba n abye do a tantasin.
ACT.21.20	A da ɓa vinya ɓai ci Shekwoyi, ɓa gna omazado a Yahudiyi lo n mwa nɓa ku gaiciya ga, amma ɓa zhi ge har sayi a shi owa bwa na kunnu yi. 
ACT.21.21	A Yahudiyi a Kristi yi n ya ɓa ku wo ge ho zhin gaba lo n Musa owa yi na Yahudiyi kunnu yi, hoi gna ge a to zhin aɓi kaciya m. 
ACT.21.22	Yi ɓa zhin wunna? Ntu ge ɓa ɓa wo ge ho dna lo n ya.
ACT.21.23	Yi ku kpe nya yi ɓa zhin, Aza lo n ya ngun-anyi nɓa ku shiri zhin ɓa wun tukwo ɓa zhin alkawali. 
ACT.21.24	Kun lo n ɓai a wun fye tukwo aduwa nyakun. Nha zhin lonu zaho-zahoi ɓa kpe ge ho ye lo na Yahudiyi kun-nu yi.
ACT.21.25	Amma yi ta gna abye do lo, n ɓa vi Yesu nyi ge ɓa zhin kunnu ye m. Yi gna ge ɓa vi aɓo n yi ɓei ka fi ɓa n wasika nyi nu. To ɓa zhin anagbayin.
ACT.21.26	Shi wo ɓei wo lonu, wa ye wa vi ɓa shaula wa lo aduwa nyakun wa ku kunnu. 
ACT.21.27	Ɓa ga sakirifais har anyipyei tnaba, nyipyei tnaba Yi a Yahudiyi ho a. Turkiyi, ɓa ɓe Urushelima ɓa gye wo dna aduwa nyakun. Ɓa zhin aza ɓa la rigima ka n Bulus yi. 
ACT.21.28	Ɓa wan wo ɓai ɓo wyi ɓai gna A Israilayi fye yewu. Oza i nyi n wo zhin waʼazi gaba n yi, woi gna aza ge ɓa to shi a Yahudiyi owa n. Har ma woi tu aduwa nyakun cegye, woi lo ɓe abyedo yi. 
ACT.21.29	Ɓa ɓo da lonu ntu ge, ɓa ɓo ku gye Bulus n Kunsun n Tirafimus yi. Wo ɓo zhin ebyedo nu, woi gmi Afisus n Turki ʼkni. Ɓa gye ngye Bulus la lo ɓe n woi nu na duwa nyakun.
ACT.21.30	Ezhi vinya kwa ku wo ɓo na da tu Bulus tukwo. Ɓa gmi wo ya na duwa nyakun ɓa ku aba gu. 
ACT.21.31	Ɓai ye ɓa wu wo, amma a soja tukwoda wa wo sunu n zhi mi. 
ACT.21.32	N sai-sai yi wa tnu a soja yi ɓa lo rigima aba. Shi a Yahudiyi ɓo gye asoja ɓai ɓe ɓa ku fa Bulus lu ɓo. 
ACT.21.33	Soja tukwoda wa Bulus wan, wa wo pa agmayi, wa nya a Yahudiyi ɓo enya n Bulus zhin. 
ACT.21.34	Ɓa je kala ku na ɓeda yi ngye azhi n gnikwo. Amma to wa bwa ɓo kpalayi m, wa gna a soja ge ɓa lo n Bulus yi nɓa barki. 
ACT.21.35	A Yahudiyi ɓa vi lo ɓa zhin atna ge ba wu Bulus, amma a soja ɓa wo la tu agbe-gbegye ntu ge ɓa gni wo. 
ACT.21.36	Ɓai ɓowyi, ɓai gna a lo woi, a lo woi.
ACT.21.37	Ai ye a lo dna n Bulus yi n nyakun, wa gna soja tukwoda ge, suku mi ye ma daɓo. Soja tukwoda wa nya wo ge, “Wo wo Helleni lo?” 
ACT.21.38	Oho nu to zhin Masar za n wo ɓo la wahala ka aye fyewyi n ɓa duya nyi har haku aza wuyi 4,000 ha lo ɓai n zhabui m.
ACT.21.39	Bulus wa gna awo. Mi zhin Yahudiyayi nu mi gmi n Tarusus nu, n Silisiya kni. Mi ɓa ho ha ye ge ma daɓo na za deye yi.
ACT.21.40	Soja tukwoda wa esa ga wo, Bulus wa tu n nyakun she bayi, wa gna za ɓa ce pi wa da aɓeda ye n Ibrahim bye yi.
ACT.22.1	Omi azaje n na dada yi fye wo mi ɓe da. 
ACT.22.2	Shi ɓa ɓo wo woi daɓo n Ibrahim bye yi, ɓa ku gna cece pi. 
ACT.22.3	Mi zhin Yahudiya yi nu, a ma mi n Tarsus Silisiya kni. Ma zhin makaranta n ya nu n Urushelima. Galnaliyo nu ɓei zhin mi Malami, wawu mi shi mi ɓa shi a Yahudiyi owa bwa na kunnu yi, mi ɓei zhin mi yi la Shekwoyi tu cici, ngye shi fye zhin n naiye nyi. 
ACT.22.4	Ma ga ikklisiya wahala mi wan a Kristi yi anugbayi na nyikwoyi ma gu ɓa fi n kurkuku. 
ACT.22.5	Piristi dnagmayi kwo na shaula zhinyi, wo ɓa ci mi seda ge mi da gaiciya nu. Ntu ge n ɓa aba nu n mi ɓo zhin ma gwo takarda izni nya, ntu ge ma lo Dimashika ma wan a Kristi yi ɓe cei n Urushelima ntu tata ɓo.
ACT.22.6	N wyihoi mi lo Dimashika buzangna dnagmayi nshe kwa knaya she mi gun, kwo ɓo zhin n nyipyei bwai nu vivi n Dimashika yi. 
ACT.22.7	Nsai-sa yi ma miya shi n kni, ma wo begye kwoi gna, “Shawulu, Shawulu kniyi nu zhin hoi ga mi wahala?”
ACT.22.8	Ma nya ge, nkanu daɓo mi ya, Shekwoyi mwasa hoi, Wa gna “Omi nu Yesu Nazaratiyi n ho ga wo wahala nyi.” 
ACT.22.9	Aza nɓa ɓei gnisun n mi nyi ɓa gye buzangna, amma to ɓa gane n ɓei na da m. 
ACT.22.10	Ma nya ge, “Dagayi nɓa zhin wuna?” Dagayi wa gna mi, “Laka ha lo Dimashika aɓo wu ho ɓo nho ɓa zhin na bye deye.”
ACT.22.11	Buzangnayi ɓo ku awye bua mi, ashi mi busi bwa shishi nu ma lo Dimashika. 
ACT.22.12	Hananiya ɓei zhin Shekwoyi za nu woi vi a Yahudiyi o wa, ɓai kpe wo ye vinya n Dimashika ntu wo hali manayi ɓo. 
ACT.22.13	Oza ye wa ɓe mi aba wa gni vivi n mi, Yi wa gna, “Omizado Shawulu. Gwo wyeba gye,” n sai-sayi ma mi ma gye wo wye n anya yi nɓa ɓo she mi gun nyi.
ACT.22.14	Wa gna mi ge, Shekwoyi eyi dada nya n la ho kni, ha kpe wo ɓemwi ye, ha gye Masihu ha wo wo ɓeda. 
ACT.22.15	Ho ɓa da owo nabari aba vinya. Ho ɓa da enya n ha wo n nya yi nha gye. 
ACT.22.16	Kniyi nu ɓa zhin ha zhin kalala? Laka azhin ho batizma a zhan ho alaifi ya, ha yi Shekwoyi. 
ACT.22.17	N wyihoi mi dna aduwa nyakun mi-i zhin aduwa ma nu ena. 
ACT.22.18	Ma gye Shekwoyi woi gna mi ge, Laka ha fa Urushelima ntu ge aza ta kna ho ɓeda tnubua n ya m.
ACT.22.19	Ma gna ge, Dagayi ɓa kpe lo vinya ge ma ku oho a viyi ga wahala, mi yi fi ɓa n kurkuku. 
ACT.22.20	Sa aɓo wu Istifanus cei nyi mi ɓei gni, mi nu ɓo go aje n aza ɓo kma zhin, ɓa kpe wo akuta kni nyi.
ACT.22.21	Amma Shekwoyi wa gna ge, “Fa Urushelima gama mi ye ma tnu ho n kpai nu abye do aba.”
ACT.22.22	Shi Bulus ɓo sa abyedo ye, ɓa je kala ku n wyiɓoyi n kala yi ngye anya-cei. Ɓai gna, alo woi, a wu wo, ko to kunce lo oza deye wa bwa wye-wyei m. 
ACT.22.23	Ɓa gyi abye n wyiɓo yi, ɓai she aje ya gun she, ɓai she amwi ya laɓa.
ACT.22.24	A soja tukwoda walo dna n Bulus yi n nyakun, wa gna soja ho ge wo lu wo ntu ge wa da wo alaifi. Wo ɓo zhin lonu ntu ge wa kpe dalili nkwo zhin a Yahudiyi ɓai zhin aɓo ngye anyacei.
ACT.22.25	Shi ɓa ɓo la wo pa ge ɓa lu wo, Bulus wa nya soja yi ge, kwo wu lo dai-dai a lu Romayi za to ai da wo owan?
ACT.22.26	Shi wo ɓo nya wo lonu, wa laka wa lo asoja tukwoda aba, wa nya wo ge kniyi nu ho zhin a? Gye oza deye zhin Romayi nu.
ACT.22.27	Soja tukwoda wa lo wa nya Bulus ɓo, “Gna mi, ho zhin Romayi za nu?” Bulus wa gna mi zhin kwo nu. 
ACT.22.28	A soja tukwoda wa ci ge kafin mi zhin Romayi za miɓo ku agyiwye wu n mwa. Amma Bulus wa gna wo ge mi da to sisi nu m, a ma mi mama nu n zhin Romayi za. 
ACT.22.29	A soja n ɓa ɓo ye ɓa lu wo nyi, shi ɓa ɓo wo ge wo zhin Romayi nu, ɓa busi. A soja tukwoda n wohin wa wo dna ntu ge wo ku gna a soja ge ɓa pa wo ɓa lu wo.
ACT.22.30	Efya gyi a soja tukwoda wa wo loya wayi a prist dnagmayi ɓa yezhi, wa ɓe n Bulus yi n ɓa bye ntu ge wa wo dalili nkwo zhin ɓai lagyi-kici ka dna n zhimi.
ACT.23.1	Shi Bulus ɓo gni a shaula zhinyi abye wa gna, Omi azaje, mi ku zan-zan n Shekwoyi abye cici n bugba manayi yi.
ACT.23.2	Nwo ɓeda zun-zunyai Hannaniya prist dnagmayi wa gna zaho ge wo lu Bulus ngbe.
ACT.23.3	Bulus wa gna ge Shekwoyi ɓa ce hohim pmi, oho nyakunpa bui-bui, kni alkali yi pya nu tu, to woi vi owan woi gna za ge wo ce mi pmi a?
ACT.23.4	Aza nɓa ɓei zhi vivi n Bulus yi ɓa gna wo ge, ɓedanu n ho da n Shekwoyi piristi dnagmayi?
ACT.23.5	Bulus wa gna, mi ta kpe lo ge wo nu zhin pirist dnagmayi m, ntu ge Shekwoyi ɓeda gna ge to da ɓeda nukwoyi tu n fye abegyiyi tukwo m.
ACT.23.6	Amma shi Bulus ɓo kpe ge a Sadukiyi ɓei fi ɓo ɓedo Afarisiyi wa gna, omi azaje mi zhin Farisiyi nu emi azakwoi vinya ɓei zhin Afarisiyi nu Mihin kwa a da mi owa ntu ge mi gaiciya ga ge efi kalaku lo nu.
ACT.23.7	Shi wo ɓei da lonu aza yezhi, ɓa gnaj e ngun aba a Sadukiyi na Farisiyi. 
ACT.23.8	Ntu ge a Sadukiyi gna ge efi kalaku to nyi m, amalaika to nyi m, Zafun nyalo-nyalo nya to nyi m, amma a Farisiyi n gaiciya ga na ɓeye vinya.
ACT.23.9	Aɓo ɓa ku gmaje na shaula zhin ba. A Yahudiyi abye da ɓai gna ɓa to gye Bulus laifi m, Ɓa naɓo najei. Ɓa gna kpesun Zafun ko malaika nu ɓei daɓo n Bulus yi n Dimashika zokwo.
ACT.23.10	Ɓai ɓowyi n kala yi, aza ku she Bulus gnu ɓai gni wo laɓa. Safyewyi a soja tukwoda wa gna asoja ge ɓa la Bulus lo cei n ɓa barki woi gye ngye a Yahudiyi ɓa wu wo.
ACT.23.11	Nsukwoyi Dagayi wa daɓo n Bulus yi wa gna wo ge to damun, ngye shi ho ku mi seda zhin n Urushelima aza abye nyi elonu ho ɓa zhin n Roma.
ACT.23.12+ACT.23.13	 N labmi yi aza ɓei du shinyi (40) nɓa ɓei la nyasi si ge ɓa ta gyi nyagyi kwo ɓa sin nuwan, sai ɓa la Bulus wu. 
ACT.23.14	Ɓa lo ɓa ku gna a Pristi dnagmayi na byeda yi enya ɓa ye ɓa zhin. 
ACT.23.15	“Fye lo fye gna asoja tukwoda” nji a prist ɓedo abye da yi “wa ɓe n Bulus yi njesun a shaula zhin ba, shi a ɓe n woi, ya wu wo n zokwo.”
ACT.23.16	Amma Bulus zhalu wa ku wo, wa lo wa ku gna Bulus na soja barki.
ACT.23.17	Bulus wa yi soja dnagmayi ho wa gna wo ge, “Lo n ɓi ye yi nfye tukwoda aba wo ɓo kpakala yi lo wa gna wo.”
ACT.23.18	Soja yi wa lo woi wa gna, Bulus na gna ge mi ɓe nɓi ye yi nho aba, nge wo nɓei lo wa gna ho.
ACT.23.19	A soja tukwoda wa la ɓihi wa gni n woi n gna-gna wa nya wo ge, Ho ye ha gna mi kni ɓo yi nu a?
ACT.23.20	Ɓihin wa gna nsu a Yahudiyi ɓei gna ho ge ho ɓe n Bulus yi na Shaula zhin ba njesun. 
ACT.23.21	Amma to ɓei ye m. Aza lo n du shinyi n bwi fi n gbe-gbe ge, shi aɓe nwoi ɓa wu wo n zokwo. Ɓa ta sin nuwan kwo ɓa gyi nyagyi m, sai ɓa la Bulus wu. Ɓa cei kma lo ɓa ɓe ɓa nya ho.
ACT.23.22	A soja tukwoda wa gna oɓihi n ge to gna zaho-zahoi ge ho ku ɓeye gna mi m. 
ACT.23.23	Sai a soja tukwoda wa yi asoja dnagmayi aje wa gna ɓa ge, Ifye zhin shiri na soja yi 200 ɓa lo Kaisariya nsukwoyi naiye. Fye ku amashi da 200 a dokwo da yi 70. 
ACT.23.24	Fya ga Bulus dokwo wa tu fya lo woi n Gwmna Fileks aba.
ACT.23.25	Wa ku wasika ka ga Feliks wa gna.
ACT.23.26	Wasikaye gmi n Klaudiyus Lisiyas aba nu kwoi ɓe Gwamna Feliks aba Shekwo mwasa hoi, gnaɓi ɓe ho aba.
ACT.23.27	Oza deye a Yahudiyi na wan wo ɓai ye ɓa wu wo, amma ma tnu na soja yi ɓa gwo wo nɓa kun ntu ge nɓo ku wo ge wo zhin Roma yi nu. 
ACT.23.28	Ma la wo ma lo cei nɓa shaula zhinba, ntu ge ma wo laifi n wa zhin. 
ACT.23.29	Ma gye ko zhin oɓa a Yahudiyi adini ɓo nu n na kunnu yi. Ɓehin-hin ɓe ho to lo nkwo ɓa zhin adna wo n kurkuku m. 
ACT.23.30	Amma shi ma wo ge ɓa ku shiri zhin ɓa wu wo, ce na zhin mi tnu n woi n ho aba. Mi ku gna owo akala zhinyi ge ɓa ɓe n wo alaifi yi nho abye. Aku zo.
ACT.23.31	A soja ɓa la Bulus n sukwoyi ɓa lo woi n Antipata. 
ACT.23.32	N Labmi yi a soja ɓa jeze ɓe ɓa barki ɓa fa Bulus na dokwo da yi, ɓa lo woi n Kaisariya.
ACT.23.33	Shi ɓa ɓei si Kaisariya ɓa wasika ga Gwamna, ɓa wu wo Bulus njesun. 
ACT.23.34	Shi wo ɓo la wasika ba wa nya Bulus aba n wo gmi, Bulus wa gna mi gmi n Silisiya nu.
ACT.23.35	Gwamna wa gna wo ge n ɓei wo ho ɓeda, esa nho akala gayi ɓei ku ɓe. Gwamna wa gna asoja ge ɓa la wo dna n kurkuku n Hirudus galukwo.
ACT.24.1	A bwa anyipyei ngun-atnu Hananiya ɓedo a yahudiyi abyeda yi n Tetullus yi ɓa lo I Kaisariya. Ɓa ɓe ntu ge ɓa da Bulus alaifi. Hananiya nu ɓei zhin prist dnagmayi, Tetullus Bei zhin loya nu. 
ACT.24.2	Shi Gwamna ɓo yi Tetullus ge wa da Bulus alaifi wa gna, “Shekwo mwasa, eyi a Yahudiyi yi kpe lo ge ho la salama, n loloya yi ga yi n ho kni.
ACT.24.3	“Ntu deye ɓo a da yi lo n mwa. 
ACT.24.4	Yi ta ye ya wun ho sa ya m, amma yi ɓa ye ha wo yi, nɓa da anya n ɓa gna yi gna-gna n Bulus yi. 
ACT.24.5	Wahala gayi nu n woi, wo ku zhin a Yahudiyi vinya ɓai la gyikici ka, ɓai zhin gaba na Romayi gwamnati yi. Wo nu zhin a Kristi yi tukwoda. 
ACT.24.6	Wo ɓo zhin atna wa tu aduwa nyakun cegye ya wan wo. Yi ɓo ye ya da wo owa bisa ga eyi adini.
ACT.24.7	“Amma Lisiyas asoja tukwoda wa wo gwo n ya kun na kala yi. 
ACT.24.8	Wa gna aɓa da Bulus owa bisa ga a Romayi wyidna Ho ɓa wo gaiciya n wohin aba.”
ACT.24.9	A Yahudiyi vinya ɓa fi aku, ɓa gna, enya n Tetullus ku da nyi gaiciya nu.
ACT.24.10	Kwa si Bulus sa, Gwamna wa gna wo ge wo laka wa daɓo. Bulus wa gna, “Shekwo mwasa hoi mi kpe lo ge ho la mwasa hoi da a Yahudiyi owa aye yi mwa begye, ada mi lo.
ACT.24.11	“Nya mi ye ma da nyi kwo ɓa wu ho ge, ma lo Urushelima ntu mwa-mwa ga ɓo nu, anyipyei awo-cei-aba nɓa duya nyi. 
ACT.24.12	Ho ɓa gye njesun ge, mi to shin gyikici kala la ko aduwa nyakun, ko ezhi doho-dohoyi m. 
ACT.24.13	Aza deye ta mi ɓa ga seda, ntu anya ɓo n ɓa da ge ma zhin nyi m.
ACT.24.14	“Enya mi zhin waʼazi tu ko cici okwonu zhin gni gni zokwo. Okwo nu n ɓa gna wuwu nukwoyi. Mi zhin ma zhin Shekwoyi bauta shi eyi a zakwoyi zhin. Mi gaiciya yi ga a Yahudiyi owa, na nyai vinya n ɓa kafi anabi a littafi nyi. 
ACT.24.15	Mi gaiciya yi ga n efi kalaku n vingwo, a ɓefye-cei ɓedo aza nukwoyi, ɓahin lo nu ce. 
ACT.24.16	Ntu aɓo deye ɓo mi zhin atna n mi akala yi vinya, ma zhin ɓo ko bmiya n Shekwoyi abye, na za yi.
ACT.24.17	“Mi ɓo la gmiya na ye yi mwa begye, ma je ze ɓe Urushelima na gyiwyei shi ma bma a Yahudiyi zhin, ma zhin sakirifais ga Shekwoyi. 
ACT.24.18	Aza deye ɓo gye ml na sakirifais zhin ba nu. Mi la tukwo wun shi owa da. Zaho-zahoi to ɓei gni n ma ba m gyikici to ɓo nyi m, amma a Yahudiyi ho a Turki ɓei zhi ɓo. 
ACT.24.19	A Yahudiyi ye, ɓei gna ɓa zhi lo n ya, ɓo da laifi n ma zhin.
ACT.24.20	“Aza deye ɓo sun mi, mi yi zhin kni ɓe nukwoyi nuʼa? 
ACT.24.21	Enya Pi gmanyi nu n mikpe lo, n mi ɓei da na wada ba ge, ‘Mi gni ai da mi owa ntu efi kalaku ɓo nu n vingwo.’ ”
ACT.24.22	Fileks kpe lo ge a Kristi yi ta la gyikici ka m, ntu ce nu wa gna Yahudiyi ge ɓa ku pmi sai Lisiyas la e kafin wo zo ɓeda. 
ACT.24.23	Wa gna a je ze lo n Bulus yi n kurkuku, amma a gye ɓa nuwan n woi daidai, a fa owo anugundo ɓa ɓe wo aba ɓa gye wo, ɓa ga wo anya ntu ge wa bwa agmada.
ACT.24.24	Anyipyei fyewyi avun Feliks wa ɓe n Dirasilayi owo nyikwo, wo ɓei zhin Yahudiyi za nu. Ɓa tnu Bulus ɓo ntu ge wa gna ɓa Yesu ɓeda. 
ACT.24.25	Wa daɓo nɓai tu efyece ɓo, n ɓemanayi zhin yi, n wa da yi nkwo ɓo lo nyi. Feliks wa wo dna shi wo ɓo wo aɓeye. Wa gna Bulus ge, “Lo kpa nɓa je ho yi mi la esa bwa.”
ACT.24.26	Wa gye ngye Bulus ɓa ga wo toshi, ntu ce nu wa tnu wo ɓo cici woi daɓo n woi. 
ACT.24.27	Wa gyi abye woi yi Bulus nasasayi, har aye ngun-aba. Amma Bulus to ɓei gawo toshi m, Avun a shan Feliks do, abe n Posho Festus yi. Feliks woi ye ge a Yahudiyi ɓa bwa agmada n woi, wa Bulus fa dna n kurkuku.
ACT.25.1	A nyipyei ngu ata shi Festos ɓei ɓe Kaisariya wa lo Urushelima. Wo ɓei ɓe Kaisariya ntu ge wa la Feliks tnu-tnu nu wato Gwamna eknihi nya nu. 
ACT.25.2	A Urushelima yi atukwoda ɓa gye wo nɓo, ɓa gna wo Bulus ɓeda vinya. 
ACT.25.3	ʼBa gyiwo wye ntuge wa ɓe n Bulus yi n Urushelima, ɓa ɓei ye ɓa wu wo nu. 
ACT.25.4	Amma Festos wa ci ɓa ge, “Bulus lu Kaisariya du woi ɓei gni woi lo ɓo nu nwohin 
ACT.25.5	Ntu cenu aza n ɓa kpe ɓeye ye lo ɓa ɓe Kaisariya n ɓahin nabai a dawa nbwai.”
ACT.25.6	Shi anyipyei ngu awo ɓei ku si, wa jeze lo Kaisariya. Efya gyi wa ya Bulus wa da.
ACT.25.7	Shi Bulus ɓei lo dna n kotu a Yahudiyi nɓa ɓei kun n Urushelima nyi, ɓa ku yezhi, ɓai da owo alaifi ɓo n tna asaida. 
ACT.25.8	Bulus wa na aɓo, wa gna, “Mi to n laifi yi lo m, ntu ge mi to zun Ayahudiyi awyidna gna m, ko ma da ɓenukwoyi tu aduwanyakun tukwo m, ko ma zhin gaba n Roma yi gwanmati yi m.”
ACT.25.9	Festus woi ye owo ɓo kwa da Ayahudiyi wa nya wo ge, “Ho ɓa ye halo Urushelima, mi da ho owa n bwai?”
ACT.25.10+ACT.25.11	 Ama Bulus wa ye wa gna, “awo, miɓa ye Esu Roma nya wa wo mi. Ho kpe lo ge mi to n laifi yi lo m. Ndei mi ku laifi zhin nkwo kunce lo n fi yi, mi ta naɓo lo ge ma fi m, ama ndei mi zhin oza kni-kniyi nu, ozaho to iko yi lo wa dna mi n aza deye akun ntu ge ɓa wu min. Nɓa ye ma lo Kaisar aba.”
ACT.25.12	Festus wa zhin shaula nwo shaula gayi, wa gna, abmiya lo la ye ge ha lo Kaisar aba, Kaisar aba nu n ho ɓa lo!
ACT.25.13	Anyipyei ho fyewyi ɓa duya, Esu Agarippa n Banis yi ɓa ɓe Festus gnaɓi. 
ACT.25.14	Dna anyipyei n ɓa ɓei fi ɓo nyi, Festus wa zhin shaula tu n Bulus tukwo n ʼsu yi wa gna wo ge, “Za-wan-wan ho dna lo n ya n Feliks ɓei ya wo ɓeda shi ge ma da. 
ACT.25.15	Esa nu mi ɓei dna n Urushelima a malami adnagmayi ɓedo Ayadudiyi abyeda yi, ɓa ku ɓa lafiya wu mi har ɓa gna mi ge mi la wo wu. 
ACT.25.16	Ma ku wu ɓa ge a Romayi owa ta zun oza kni to ai da wo owan, a zhin a esa ga wo ɓa da ɓo n za yi nɓo nɓai dna a je yi.
ACT.25.17	“Shi ɓa ɓo ɓe ya, efye kwa gyi, a ɓeda kun zhi, ma ɓe n Bulus yi. 
ACT.25.18	Ama ma wo aɓeda n ɓa ɓo da tu nwo tukwo nyi, to ma gye aɓo nu n mi ɓei cei mwi m. 
ACT.25.19	Oɓo nyi tu nɓa kunnu tukwo nu, oza ho ge a yi wo ge Yesu, wa fi, amma Bulus wa gyi tu ge wo n wye-wyei lo. 
ACT.25.20	Ma ku jeje ngye shi mi ɓa zun ɓeda ye ya, ma nya wo kwo wo ɓa ye a da wo owa tu aɓeye tukwo n Urushelima. 
ACT.25.21	Ama Bulus wa gna ge, wo ɓa ye wa lo n ɓeda yi n Kaisar aba. Shi wo ɓo da lonu, ma gna ge a lo n woi, o la wo je gu, har ma zhin shiri ma tnu n woi n Esu dnagmayi aba.”
ACT.25.22	Agaribas wa gna ge, nɓa ye ma wo wo ɓeda n mihin. Festus wa gna wo ge, Ho ɓei wo wo nsu.
ACT.25.23	Shi efye ɓo gyi, esu ɓedo n Barniki yi ɓa ɓe kwotu nɓa mwa-mwa ɓedo asoja atukwo da yi, n aza adnagmayi ezhi hi Festus wa gna ge a ɓe n Bulus yi.
ACT.25.24	Festus wa da ɓo na za yi wa gna, “Esu Agaribas ɓedo aza yi vinya, Ayahudiyi n ɓa ʼya ɓedo aza yi n ɓa lo n Urushelima, ɓa ce pma ge awu oza deye. 
ACT.25.25	Amma n mi wyegye, wo to zhin nyaho nkwo kunce awu wom. Dudu lonu wo ku na ge wo ɓa lo nɓeda yi n Kaisar aba, omihin mi to nɓodo yi lo nmi ɓa zhin m, sai ma tnu woi. 
ACT.25.26	Ama mɓa ka kniɓeyi ma ga Esu dnagmayi hi a? Ntu ge mi to gye wo laifi, na gna ge wa zhin m, cenu a zhin mi ɓe nwo yi n fye abye vinya, Oho Esu Agaribas ha mwi wo, ha wu mi nya mi ɓa ka. 
ACT.25.27	Ntu ge kwo ta wu mi lo dei-dei ma tnu n za wan-wan yi n Esu dnagmayi aba ntna ɓo tukwo m.”
ACT.26.1	Agaribas wa gna Bulus ge, “Gya bye ha gna yi ho ɓeda.” Bulus wa wu obwa, wa ya ɓeda da.
ACT.26.2	Wa gna, mi gye mihin tukwo Esu Agaribas nzhin arzikida nu, shi mi ye ma da mihin ɓeda nho abye. 
ACT.26.3	Ntu gemi kpe lo ge, ho zhin oza nu, n wo kpe Ayahudiyi owa ye ɓedo n ɓa akunnu yi. Nsayi mi gyi ho wye ha kna tnubua.
ACT.26.4	“Ayahudiyi kpe lo sarai ge ma ku makaranta Ayahudiyi nya zhin dna Tarsus, avun ma ɓe Urushelima ma ku aɓo zhin dei-dei. 
ACT.26.5	Ɓa ɓei ɓa ye ɓa da, ɓa kpe lo ge mi zhin Farisiyi nu nwo ta ye ge afua wye n Ayahudiyi owa yi ɓedo nɓa akunnu yi m. 
ACT.26.6	Ama dalili nkwo zhin ɓai ga mi laifi nyi kwo lo gbo, ɓa ga mi laifi ge mi na wyetu yi ntu alkawali nu ɓo n Shekwoyi ɓo zhin ga eyi azakwoyi nyi. 
ACT.26.7	A Israilayi abye ngun awo-cei-aba, ɓa zhin atna nyipyei n sukwoyi ge ɓa gye alkawali ye nunu nɓa ʼsa, ama nsayi ɓa la mi ze laifi da. 
ACT.26.8	Kwo zhin laifi nu ge oza wa ga gaiciya ge efi kala ku lo? Kwo to zhin gaiciya nu ge Shekwoyi n iko yi lo wa je za wye-wyei gan?
ACT.26.9	“N ɓei zhin mi gye ngye kwo bmiya lo ma ga aza wahala n ɓa vi Yesu nyi. 
ACT.26.10	Nɓo ku aza fi n kurkuku n mwa begye n Urushelima, n iko amalami dnagmayi nya yi, esa nɓa da aza owa ofi nya, kwa da mi har ma ye nɓei nɓa zhin nyi.” 
ACT.26.11	Mi ɓei zhin ma ga a Yesu viyi wahala abaho-baho yi, mi ye ge ɓa na Yesu aɓo. Mi ɓei pyena nɓayi, mi zan ɓa shin azhi yakwo, akniyi gbo-gbo.
ACT.26.12+ACT.26.13	 “N wyihoi mi lo ɓa zanshi n Dimashika, mi la izni gwo n malami, dnagmayi, n nyipyei na tukwo, buzangna dnagmayi ndu nyipyei nya, kwa bmiya fi yi ɓedo aza yi nɓa ɓo gnisun n mi yi. 
ACT.26.14	Eyi vinya ya miya zhi nkni, ma wo begye kwoi daɓo n mi yi n Ibraniyi bye yi, kwoi gna Shawulu, Shawulu kniyi nu zhin hoi ga mi wahala? Ho ga hohin nu wahala.
ACT.26.15	“Ma nya ge, ‘nkanu hoi ya?’ Dagayi wa ye ga gna, ‘Omi nu Yesu n ho ga wo wahala nyi. 
ACT.26.16	Laka! Ntu ge mi la ho kni ha ze mi fyenu n mi saida da yi, ce na zhin mi wu mihin tukwo n ho aba. Ho ɓa gna anyi aɓo ho ku gye, n aɓo n ho ɓa gye, esa n ma wu mihin tukwo n ho aba. 
ACT.26.17	Nɓa kna ho n ho azaje aba ɓedo abyedo yi. Nɓa tnu ho n abye do aba, 
ACT.26.18	ha kpe ɓa awye ya, ɓa gye gaiciya ɓa ye abui, ɓa zan-zan dna buzangna Shekwoyi nya, maimakon shetan wyegma, ntu ge ɓa bwa gafara oɓa alaifi nya, ɓa ze gado Shekwoyi nya, ɓedo aza yi abaho-bahoi vinya, oɓa nu a la oɓa alaifi zhan ya ntu ɓa gaiciya ga ɓo omi aba.’
ACT.26.19	“Ntu deye ɓo, O esu Agaribas, mi to ɓei na ɓo n ɓewyegye eshe nya yi m. 
ACT.26.20	Ma ya waʼazi zhin ga aza n Dimashika mi, n Urushelima yi ɓedo n Yahudiya ekni yi, n jesun n abyedo aba, mi-i gna ɓa ge ɓa fwa alaifi ɓa pmibma ɓe Shekwoyi aba, ɓa wu oɓa bmapmi a tnu-tnu manayi. 
ACT.26.21	A Yahudiyi ɓa wan mi dna aduwa nyakun ntu waʼazi zhin ɓo, ɓai ye ɓa wu mi. 
ACT.26.22	Ama Shekwoyi wa mi gni, cenu zhin mi gni n wye-wyei n naiye, ma gna aza dnagmayi n aza anawyi yi gaiciya ye. Mi ta wu nyaho lo gbo n nya yi annabi edo n Musa yi ɓei da m. 
ACT.26.23	Nge Masihu ɓa sin wahala, wa ze oza kmisunyi n wo ɓo laka la evingwo, wa ɓe n buzangna yi na Yahudiyi aba ɓedo n abye do yi.”
ACT.26.24	Festus wa da ɓo nkalayi ngye wa kaya nshe, wa ci ge, “Bulus ho la cenya. Oho nyaba nmwa la tukwo pmi ho ya!”
ACT.26.25	Ama Bulus wa gna, “Mi ta cenya nu m, Festus duduyi, ama mi da gaiciya nu Behinhin. 
ACT.26.26	Esu Agaribas kpe aɓeye lo, Mi da ɓeda ye n bugba kala yi, ntu ge aɓeye to zhin aɓo woi-woi nu nwo aba m, ntu ge ato zhin ɓa n vi nu m. 
ACT.26.27	Esu Agaribas ha ga annabi gaiciya! Mi kpe lo ha ga gaiciya.”
ACT.26.28	Agaribas wa gna wo ge, n aɓedeye yi ho ye ma ze Yesu viyi-i? 
ACT.26.29	Bulus wa ye wa gna, Mi gyi Shekwoyi wye lo omi ɓeda kwa zhin ho ɓedo aza yi vinya nɓa zhi lo ya, ɓa ku ze ngye mi, sai dai to ngye agma n ɓa fi n mi nyi m.
ACT.26.30	Sai esu, n gwamna yi, Barniki aza yi vinya ɓa kukala ɓa kunya. 
ACT.26.31	Shi ɓa ɓo zhin shaula ɓa gna, “Oza deye to zhin laifi n wo ɓa fi ko a dna wo n kurkuku m.”
ACT.26.32	Agaribas wa gna Festus ge, wo to ɓei ku gna ge, wo ɓa lo n ɓeda yi n Kaisar aban, o la wo loya.
ACT.27.1	Shi a ɓo ku shiri zo zhin, ntu geakuyialonyin Roman eya nuwan nya yi, a ku a Bulus ɓedo aza wan-wan ajei, fi n akurkuku guyi tukwoda ho akun, ai yi wo eye ge Jiliyos, esu gu yi nu ɓei n woi. 
ACT.27.2	Ya kuka n ʼya yi, nkwo ɓa lo kwoi kpegni aba yi mwabegye lo ce yi n Turki edna gbe. Aristakus ɓei gnisun n yi.
ACT.27.3	Shi efye ɓei gyi ya si Sida, Jiliyos wa ye ge Bulus wo la gmi gni wa ɓi anugundo gna, ɓa gwo wo agmadayi. 
ACT.27.4	Shi yi ɓo je lo fi eya, ese dnagmayi kwa ci, to ya mi ya dna eya n zokwo m, har kwa zhin ya duya Saiprus sunbwa. 
ACT.27.5	Ya duya vivi n Silisiya yi, n Panfiliya yi, ya ɓe ya kpezhi n Mira n Lisiya ekni. 
ACT.27.6	Nɓo nu eyi tukwoda wato Jiliyos, wa gye eya a Masariyi nya, kwoi gmi Alekzanderiya, kwoi lo Italiya wa ku yi fi nkwo.
ACT.27.7+ACT.27.8	 Yi ɓo ku anyipyei bwa n mwa, yi sun wahala n eya dna yi, ya si Kimdus deca, ese kwoi gna kala bwa-bwa, ya duya vivi n Karita, ya lo Salmoni. N wahala yi, ya lo peceye peceye, yi lo edna ʼgbe yi har ya ɓe aba ho a yi kwo ge Akpezhiba Manayi, vivi ezhi hoi a yi kwo Laisiya. 
ACT.27.9	Ya ku kpe zhi ɓo anyipyei n mwa begye. Ntu ge wahala ɓo nyi n aɓa zan-zan n kpai nyi, ntu ge vinyikwo ɓo la shi, Bulus wa gna a kurkuku gu yi tukwoda ge.
ACT.27.10	“Ofye, mi gye lo wahala lo abye, kpekni yi ɓa sin asala eya kwa ɓaya, akaya ɓa bwi, aza ɓa bwa nyasan har efi.” 
ACT.27.11	Ama akurkuku guyi tukwoda to wa wo Bulus ɓe da m, sai aya dna yi tukwoda ɓeda. 
ACT.27.12	Shi kwo nyi Akpezhiba Manayi to ɓei bmiya n ɓa ɓa zhi n vinyikwo yi m, ayadna yi ɓa gna ge a zhin atna a lo Finiksa ɓo fi ɓo n vinyikwo yi. Finiksa ɓei zhin ayakpezhi ba manayi nu.
ACT.27.13	Esa fyewyi ese kwa ya ci peceye ɓa gye ngye kwo bmiya lo ɓa kuka, ɓa lo eya ya, ɓa ya lo vivi edna ʼgbe yi.
ACT.27.14+ACT.27.15	 Esa sun fyewyi ese nyakwo kwa ya ci n kala yi, kwa ce eya abwaya lo cei nla. Ɓa zhin atna ge ɓa jeze ɓe n eya yi la gbe, to ɓa mi m, ɓa fa kwo kwa ce kwa vi ese lo.
ACT.27.16	Ya duya n muse ɓiyi ho avun, a yi muse yi ge Kalauda, nɓo nu n yi ɓo wankma deca, n aya ɓiyi-ɓiyi bmazhin yi, 
ACT.27.17	Ya mi ya gyi eya nawyi. Ayadnayi ɓai wo dna ge kpesun ese ɓa ce eya abwaya har kwa lo Afrika, kni, ntu deye ɓo, ɓa aje loya nɓa gyi eya she nyi.
ACT.27.18	Shi efye ɓo gyi, ɓa gye ese kwoi gna cici, eya atnu-tnu yi ɓa ya akaya kunya fi n nuwan. 
ACT.27.19	Dna nyipyei tahi, ɓa kun eya atnu-tnu kaya anya yi vinya ɓa she ɓa ya. 
ACT.27.20	Ese yakwo kwa ci nkala yi to kwoi shan fa m har anyipyei mwa begye, ngmayi, har ɓa bugba gmiya n pwo-pwo ɓo yi.
ACT.27.21	To aza yi gyi nyagyi m, ama Bulus wa yi aya tnu-tnu-zhin yi wa gna ɓa ge, “Ofye, fye ɓo gna fya wo mi ɓeda nkmisunyi, to ye kuka n Akpezhiba manayi m, to yo sin asara ye m. 
ACT.27.22	Ama agu tu yi ngye apma, zaho-zahoi ta bwi wo wye-wyei nuwan, eya ɓa ɓaya.
ACT.27.23	“Ntu ge nsukwoyi naiye, Malaika omi Shekwoyi nya, n mi zhin wo bauta nyi, wa ɓe mi aba. 
ACT.27.24	Woi gna mi ge, ‘Bulus to wo edna m, ntu ge Shekwoyi ku howyegyi wo, sai ha gni agni n Kaisar abye, woi ɓa aza gni, nɓa gnifi n ya n hoi nyi’. 
ACT.27.25	Ntu cenu fye ku mi zhi, ntu ge mi la gaiciya ga Shekwoyi, kwo ɓa ze lo nu ngye shi wa da. 
ACT.27.26	Ama eya ɓa ɓaya ya wankma kpe n muse ho.”
ACT.27.27	Dna nyipyei awo-cei-nyihi, ogma ɓedo n ʼse yi n sadu sa, yi kpe n nuwan Adriya nya, yi lo nawyei, na vuyi ese yi ce yi abwa ya, aya dnayi ɓa gye ngye yi ku wu vivi nkma yi. 
ACT.27.28	Ɓa mwi nuwa lolo ɓa gye kafa 120. Esa fyewyi ɓa je mwi, ɓa gye kafa 90. 
ACT.27.29	Shi ɓa ɓo gye lonu, ɓa kpe ge yi ku ga okma si, ama ntu edna ɓo ge kpekni agye akuta nyi ndna gbe, ɓa ya eya akpegninya fi nuwan ngun-anyi, ɓai shin-shin ge efye kwo gyi.
ACT.27.30	Aya dnayi ho, ɓai ye ge ɓa busi ɓa fwa eya, ɓai la ya ɓai lo eya ɓiɓiyi ɓai zhin ngye ɓa ye ɓa ya eya kpegninya fi n nuwan nabye bwa. 
ACT.27.31	Ama Bulus wa gna asoja ɓedo nɓa tukwoda yi ge, “Fye ɓa ku fi vinya sai dai ozaho-zaho yi wa kpe dna n ya. 
ACT.27.32	Asoja ɓa zun owun ya, ɓa fwa eya ɓiɓiyi kwa kaya.”
ACT.27.33	Shi efye ɓo la gyi, Bulus wa gyi aza wye ge ɓa ku nyagyi gyi wa ci ge, “Fye ku sun nu, a mako ngun aba to fyei to nyagyi wo m. 
ACT.27.34	Mi gyi fye wye fye ku nyagyi ntu fye lafiya ɓo! Ntu ge kwo tukwoyi gmanyi oza ho nya, kwo ta bwi m.”
ACT.27.35	Shi wo ɓo zo da lonu, wa la bredi wa zhin Shekwoyi godiya nɓa abye vinya, wa sa wa gyi. 
ACT.27.36	Nsayi-sayi oɓa vinya ɓa bwa sauki ɓa ya nyagyi gyi. 
ACT.27.37	Aza vinya tagyi aba, ncei shi tnaba cei tnanyi (276) eyi yewa nu n yi ɓei fi n eya yi vinya. 
ACT.27.38	Shi aɓo ku nyagyi gyi aya atnu-tnu yi ɓa kun alkama ɓa she ya fi n nuwan eya shanwo kwa ce gmiya.
ACT.27.39	Shi efye ɓo la gyi, to ɓa kpe aba nɓa zhi-n ama ɓa ta wye ɓa gye okma n amwi yi, ɓa zhin shaula ge kwo ese ɓa ce ɓa bwaya fi akuta, kwa kun ɓa va kpe na mwi. 
ACT.27.40	Ɓa gna ɓa ɓa zhin atna ɓa gbe awun ya ɓa fwa eya akpezhi nya ya fi n nuwan, ɓa ya eya avun, ɓa ku eje wu abye ɓa lo edna gbe. 
ACT.27.41	Ama eya tukwo kwa lo kwa bi dna n amwi. Eya tukwo kwa bi dna dei-dei, eya avun kwa la wu, nuwan dokwo kwoi ɓe kwoi lu kwo nkalayi har eya kwa ya ɓaya.
ACT.27.42	Asoja ɓa gna oɓa tukwoda ge, ɓa ku aza wan-wan wu vinya kada oza ho nɓa mi wa she nuwan wa piya wa busi. 
ACT.27.43	Ama Jiliyos to ɓei ye ge awu Bulus m, wa gna ɓa ge a to zhin lo nu m. Wa gna ɓa ge oza n wo ɓa mi wa she nuwan wo she wa piya tu nkma. 
ACT.27.44	Aza nɓa ce nyi, ɓa zhin atna ɓa wan eya apisayi ɓa wan kma. Elonu aza vinya ɓa ku wan kma n lafiya yi.
ACT.28.1	Esa fyewyi ya kpe ge muse n ya wankma kpe nyi, a yi kwo ge Malita nu. 
ACT.28.2	Aza nɓa ɓei fi ɓo nyi ɓa wu yi yeye, ɓa ku ena fin yi ya wye ntu ogma ɓo nkwo ɓo lu yi, ese yi fu yi nyi.
ACT.28.3	Ngye shi Bulus ɓo ku ashinwan wa ya kpe nna, gbezhi kwa kun ntu gugurgu ɓo, kwa knanyi Bulus nbwa. 
ACT.28.4	Shi a Malitayi ɓei gye kwo shegyi n Bulus bwa, ɓa gna aje ge, “Ozaye zhin zawuyi nu ɓehinhin! Wo la pwo n nuwan, ama ɓenukwoyi kwo nu ta ye ge wo pwo m.”
ACT.28.5	Ama Bulus wa mi kwo ya fi n na, wa ce wo nya gni ntna ɓoho. 
ACT.28.6	Aza yi bwa zhi ɓai gye ge, esa fyewyi wo ɓa ya sun, wa miyashi wa fi, amma shi ɓa ɓo gye esa la mwa to ɓoho kwoi zhin wo m, ɓa ɓeda shando ɓa gna ge, wo zhin shekwoyi ho nu.
ACT.28.7	Vivi aba yi n yi ɓo wankma nyi, oza ho ɓei nyi ɓo a yi ge Bubliyus, wo nu ɓo zhin gwamna muse yi nya. Wa gwo yi n bugba bui-bui yi, wa ga yi nyagyi har anyipyei ngun-ata. 
ACT.28.8	Bubliyus dada wo ɓo n nyasan yi, nayi nagun ɓedo n goro-san yi. Bulus wa lo wa zhin aduwa, wa to wo bwa wa wo kagna. 
ACT.28.9	Azaje vinya, nɓa to ɓei n lafiya yi m n muse yi, ɓa ɓe a ɓa kagna. 
ACT.28.10	Ntu deye ɓo aza ɓa ɓe yi n kyauta yi n mwa, esa nu yi ɓo ye ya kuka, aza ɓa ɓe yi na nya yi gbo-gbo n yi ɓa zhin akma n cei n zokwo. 
ACT.28.11	Apya ɓo ku sun ngun-ata, ngye shi eya ɓei ɓaya, ya kuka njesun, nsa deye yi ɓo zan-zan n eya Alekzandariya nya yi nkwo zhin vinyikwo shi n muse hi, ai yi kwo ge “Aza aba.” 
ACT.28.12	Eyi akpezhiba kmisunyi sai Sirakusa, ya bwa anyipyei ɓo ngun-ata. 
ACT.28.13	Ya kuka ɓo ya pmi lo Rigiyum, ya bwa nyipyei gmanyi ese kudu nya kwa ya ci, nyipyei bahi yisi Butiyoli, 
ACT.28.14	Nɓo ya sun a Yesu viyi hoi, ɓa gyi yi wye ge yi ku fi nɓa yi har anyipyei tnaba. Ya kpe kala ku ya lo Roma.
ACT.28.15	Eyi azaje nɓa ɓei fi n Roma nyi, ɓa ku wo ge yi ɓe lo, ɓa ɓe shegun yi n Abiyu gnikwo. Azado ɓa shegun yi n Ashiragyi ngun-ata. Shi Bulus ɓo gye ɓa, wa zhin Shekwoyi godiya, wa bwa bugba kala.
ACT.28.16	Shi yi ɓo si Roma, a ye Bulus ge wo dna wo nya abaho-baho n wo ɓa dna, sai dai soja ɓei zhin woi gu wo. 
ACT.28.17	Shi wo ɓo si wa bwa anyipyei ngun ata, wa yi a Yahudiyi atukwoda wa da ɓo nɓai wa gna, “Omi azaje, a Yahudiyi nɓa fi n Urushelima nyi, ɓa na wan mi ɓai dna mi a Romayi akun, ko shi ko nyi mi to zhin nyaho-nyaho yi m, ko ma zhi za wuya kwo ɓo n kwo zhin kunnu eyi azakwoyi nya m.
ACT.28.18	“A Romayi ɓa ku owa da mi, ɓai ye ɓa ya mi, ntu ge ɓa to sun nyaho n mi aba nkwo kunce lo nfi yi, ngye shi a Yahudiyi atukwoda ɓei gna ge awu mi nyi m. 
ACT.28.19	Shi a Yahudiyi atukwoda to ɓo ye a shaula yi m, to a wun aje bugba m, ma gye ko la mi ze tile ma gyi abye n ɓeda yi kwa lo Kaisar aba. 
ACT.28.20	Ma yi fye ge fye ɓe n naiye ge ya kpe ajeye, magna fye ge, mi dna n agma ye ge, mi n gaiciya ga yi lo ge Masihu wa ɓe nu.”
ACT.28.21	ʼBa ye ɓa gna wo ge, “Yi to wo ɓoho tu nho tukwo m! Yi to bwa wasika n Yahudiya, ko naza nɓa kun lo n Urushelima, ɓai ɓe iya nyi m. 
ACT.28.22	Ama yi ce pma ya wo enya ho gaiciya yi ga, enya dei n yi kpe lo, okwo nu ge abaho-bahoi vinya, aza ta ye a Yesu viyi lo m.”
ACT.28.23	Ɓa esa shi, nwyihi aza nmwa begye ɓa yezhi n wo puwa. Wa daɓo n ɓai tu Shekwoyi ebemi ɓo, woi wu ɓa aɓo ntu Yesu ɓo ngye shi aka fi n Littafi Gyi-gyi-yi, wa ya ɓa wu n attaura Musa nya ɓedo anabi yi, Wa ya ɓa wu n labmi yi har wyeshe!
ACT.28.24	Azaho ɓa ku gaiciya ga, ama azaho to ɓa gaiciya m. 
ACT.28.25	Ɓa na Bo aje yi n mwa, ɓa kuka n ɓeda gmanyi shi n Bulus ɓo da ge, “Zafun Gyi-gyiyi ɓo ku ɓeda da cewo n anabi Ishaya gbe ge,
ACT.28.26	“Wa gna a Yahudiyi ge, ‘Fye ɓa wo fyei gye ama fye ta bwa awyega m, 
ACT.28.27	ntu ge ofye abugba shin-shin lo, ofye atnubua ta ye lo ɓa wo m, fyei ku fye awye kpe to fya bwa awye gam, ntu ge fye ta ye lo fya gye, fya wo, fya bwa awye ga, fya ɓe ma ka fye gna m.’ 
ACT.28.28+ACT.28.29	 Mi ye fya kpe ge, gni-gni Shekwoyi nya ye, kwo nyi ntu abyedo ɓo nu ce, ɓai ɓa gwo kwo.”
ACT.28.30	Bulus wa wo nya dna n wohin haya nyakun har aye ngun aba, woi gwo azhiɓeyi doho-doho nɓa ɓei ɓe wo wyegye. 
ACT.28.31	Woi gna ɓa Shekwoyi ebe mi ɓo, n Dagayi Yesu Kristi yi, zaho-zaho yi to ɓo wo wo ɓi m.
ROM.1.1	Anugundo ye-yeyi n fye fi n Roma nyi, Wasikaye gmi n Bulus akun nu, Yesu Kristi bara kni-kniyi ntuge wa zhi waʼazi, Shekwoyi Nabari manayi nya. 
ROM.1.2	Shekwoyi ɓei zhin nabari manayi ye alkawali tunyi nsapai, nwo anabi akun dna Alkawali kwo-kwoyi. 
ROM.1.3	Kwo zhin nabari manayi nwo Nugun tukwonu, Yesu Kristi eyi Dagayi n wo ɓei ɓe ngye oɓi a mawo dna Dawuda Esu abe ɓi fye. 
ROM.1.4	Owo kalala n efi kwo wu ge wo zhin Shekwoyi ikoda Nugun nu, n Shekwoyi nayi Gyi-gyi-yi.
ROM.1.5	Nsayi ye dna n Kristi, ala Shekwoyi alheri zeya pu eyi alaifi da n yi to kunce lo yagwo kwo gmanyi n amin. Nsayi ye wo tnuyi nge yi lo anyi, yi gna aza vinya n na bai vinya, aɓo ayakwo n Shekwoyi ku zhin ɓa nabai ɓa ga gaiciya ɓa vi wo ɓo.
ROM.1.6+ROM.1.7	 Ofye, anugundo ye-yeyi nfye fi n Roma nyi, fye filo n na aza n wo ye, Yesu Kristi n la fye yi fya ze Shekwoyi anya, owo aza Gyi-gyi-yi. Shekwoyi sun-sun-gye n bugba fuyi vinya n ɓakun n Shekwoyi eyi Dada n Yesu Kristi, eyi Dagayi yi aba ɓa ze fye nya.
ROM.1.8	Ma gna fye kmisunyi aba vinya n ma lo, mawo ai dafye gaiciya ga ɓo. Ntuge akpe fye gaiciya ga dna n Shekwoyi yelo n anyi vinya. Misa Shekwoyi ami dna n Yesu Kristi n tu nabari manayi ye ɓo, n zaho-zahoi n fye mi. 
ROM.1.9	Shekwoyi kpelo shi mi zhin ma zhin aduwa, ntu fye ɓo cici. Nyipyeyi n sukwoyi mi-i ɓe nfyei n fya bukatai, n za aba n mi zhin wo tnu-tnu n mi kalayi vinya, miyi gna aza nabari manayi owo nugun nya.
ROM.1.10	Mi zhin aduwa ma bwa esa n Shekwoyi ɓeye nu, ma gye fye njesun, nkwa yezhin omi zan kwa ze lafiya nya. 
ROM.1.11+ROM.1.12	 Ntuge a wo mi pwa ma ɓe fya ba n nabai ma ɓe fye gaiciya ga, n ko ɓa zhi ofye ikklisiya kwa mwa dna n Dagayi. Miye fye bmazhin lo ce, ntuge mita ye ma ɓe fye gaiciya ga nu gmanyin, amma ofye nya kwa ɓe mi kala. Zaho-i zahoi n yi mi wa bwa anabarka n na aje aba.
ROM.1.13	Mi n cei pmalo fya kpe omi azaje, nge mi ɓei ku shiri zhin n na bwai mwa-begye ma ɓe fye aba, (ama to ayen) n na abai ma zhin tnu-tnu n fye aba omi bwa apma, shi mi zhin n ikklisiya aje. 
ROM.1.14	Ntuge mi n ta yakwoyi shi fye lo n azayi vinya, n na zayi n ɓala awye kna n na zayi n awye to kna ɓan, eh, n na ɓeyekpe yi n na azayi n ɓa ta kpe ɓeho yen. 
ROM.1.15	Ntu lonu shi mi ɓa mi n sun, mi n mihin yeye yilo ma ɓe f a ba n Roma, ma zhin Shekwoyi nabari manayi waʼazi.
ROM.1.16	Nabari manayi Kristi nya vinyiko ta wo milon, Shekwoyi ikoda zokwonu n wo ɓe n na zayi ri Shemi n ɓa gwo ko. Aɓei zhin nabari ye waʼazi n kmisun na Yahudiyi aba nu, amma n sayiye ala aza vinya yi ɓa ɓe Shekwoyi aba n zokwo yeyi. 
ROM.1.17	Nabari manayi ye gna yi ge, Shekwoyi zhin yi shiri ntu she ɓo, woi zeyi aza manayi n Shekwoyi awyeba. Esa n ya ga gaiciya ya kpema Yesu wa gniyi, nkwo ya-yai har okwo zo-zo, gaiciya ga nu gakwo. Shi a cei kafi dna n littafi “Oza n wa bwa wye-wyeyi woɓa bwa kwo dna n gaiciya ga n Shekwoyi aba nu.”
ROM.1.18	Amma Shekwoyi wu wo minagyi, n kwo gmi n she n na a laifida, n na ɓenukwoyi zhiyi tukwo, aza nukwoyi nɓa ce gaiciya abwa ya, 
ROM.1.19	gama ɓa kpe Shekwoyi gaiciya ga ye lo kwo to ai wu ɓam, Shekwoyi la ɓeyekpeye dna ɓa n ɓa bugba mi. 
ROM.1.20	Tunyi sapa, aza ɓei ku eshe gye n kniyi n Shekwoyi ɓei zhin, ɓai kpege wo lo n iko nyalo-nyalo nyayi. Ntu cenu ɓato naɓezeyi lo lon sanu ɓa ɓei gni agni zhi n Shekwoyi abye n wada wyi yin.
ROM.1.21	E, ɓa kpe owo ɓe yelo, amma ɓato yen, ko ɓa gawo mwa-mwan, ko ɓa zhin wo godiya n tu nwo bmazhin ɓo fyegyi-fyegyin. Safyewyi, ɓaya a nubwozhin abanza nya shi Shekwoyi wu, n nyayi nwo ye ɓa zhin. Oɓa bugba tnaceyi kwa ze wyegma kwa ku jeje. 
ROM.1.22	Ɓai gyege ɓa ce-cei lo n tna Shekwoyi, ɓaku ze aza mama. 
ROM.1.23	Nnavun, maimako ɓa ga Shekwoyi ikoda nyalo-nyalo mwa-mwa, ɓaku ashinwa, na kutayi ɓa zela ashan ɓa gyiɓa wye, alu, anya fanya, awa n na gbayizanyi-kwo-ciyi.
ROM.1.24	Ntuce nu Shekwoyi wa faɓa ɓa zhin anagbayi doho-dohoi nɓa ceyi pma, e, awye bwo ɓo n naɓo nukwoyi ɓai zhin nnajeyi nanyi. 
ROM.1.25	Maimakon ɓa ga enya gaiciya, n ɓa kpe ge ko zhin gaiciya nu n Shekwoyi tukwo, ɓa kni a nya ɓai gwo kpe, ɓa ga akata gaiciya. Ntu lonu ɓa zhin aduwa ga anya n Shekwoyi azhin, amma to ɓa vi n Shekwoyi anabarkada ɓo, n wonu na zhin anya vinya nyin.
ROM.1.26	Cenu ɓei zhin Shekwoyi wa yaɓa bwa, ɓa zhin aɓo nukwoyi ye vinya. Har oɓa nyikwo ɓa fa zokwo n Shekwoyi wa zhin gaɓa, ɓa ce ɓai zhin a nagbayi n na jeyi. 
ROM.1.27	Aza nugbayi, maimako ɓa zhin ɓo n kwo kunce n na nyikwozayi, shakpe kwa ɓa duwyi ɓahin-ɓahin, azanugbayi wangye n na jeyi, ntuce nu ɓa gwo ɓa lada dna n ɓa wye-wyeyi, tata n kwo kunce ɓa gwo.
ROM.1.28	Ntu lonu sanu n ɓa ɓei ya Shekwoyi bwa to ɓaye a kpewoyen, Shekwoyi wa ya ɓa bwa ɓa zhin aɓe awyebwo nya, n ɓa bugba nukwoyi zhin nubwo n cei. 
ROM.1.29	Oɓa wye-wyeyi ɓa ku nu n na ɓe nukwoyi n laifiyi, shakpe, n na je bmiyi, eshe, zawu, gusun, akatace, bugba nukwoyi, n na aje ɓedayi.
ROM.1.30	Ɓa ɓei zhin aza ɓetuyi nu, ɓai wun Shekwoyi nu, awyegba-ciyi, a tukwo-mwayi, cici ɓai zhin azokwo woi-woyi nubwo shi ɓa ɓa zhin ɓenukwoyi, to ɓai vi oɓa zakwoyi ɓom. 
ROM.1.31	Ɓa ta ye awyegan, to ɓai nu alkawali n, n tna ye-ye, n tna sun-sun gye. 
ROM.1.32	Ɓa ɓei kpe Shekwoyi tata, tu aɓeye tukwo ofi nu, amma ɓa gyi abye n zhin yi har, ɓai dna aza kwoce nge ɓa zhin lonu ce.
ROM.2.1	To, kpesun, ho cilo ge, ʼaza, ukwoyi nu n na daɓo n ya. Amma lapmi, ho zhin oza laifi da nuce. Sanu n ha ci n cei ge ɓa zhin aza nukwoyi nu, kwoi bmiya lo a gaba tata, ho da hohin tukwo ɓo nu ce, ntuge ho zhin aɓeye lo ce. 
ROM.2.2	Yi kpelo ge, Shekwoyi ɓei da wa woi zun aza kni n ɓa zhin aɓeye pya. 
ROM.2.3	Ho gye ngye Shekwoyi ɓei da aza owa, Wo la hoi da fwa, hoi zhin aɓoho lo n hohin?
ROM.2.4	Hota gye lo shi Shekwoyi zhin hakuri n hoi m? Ko ho ta kula lo ma? Hota gye lon, esaye vinya woi pmi ho to woi tahon, woi gaho sa ha pmi avun wu ho a laifin. Wo wuho alheri deye ntu ge haye abui nu.
ROM.2.5	Amma, fyeta kna tnubua lo n, fye ye minagyi nukwoyi zhi fyehin ntu fye abugba kala kpe ɓo, n ge fyeta pmi avun wu of ye alaifin. Minagyi nyipyei ɓelo n Shekwoyi ɓei da anyi vinya wa. 
ROM.2.6	Wo ɓei ga oza shi owa tnu-tnu a mu gawo n sun. 
ROM.2.7	Wo ɓei ga aza n ɓa zhin Shekwoyi ɓeye n hakuri yi, Wye-wyei nyalo-nyalo nya, ɓai zan mwa-mwa n latu yi shin n wyewye yi nyalo-nyalo nyai nwo ganyi. 
ROM.2.8	Ama wo ɓei ga aza tata n ɓa gni a papa n Shekwoyi gaiciya yi, ɓai zan-zan fi n na zokwo nukwoyi, aɓei ze Shekwoyi minagyi ya kpe ɓa. 
ROM.2.9+ROM.2.10	 Bugba wun, n na zhingye yi, ɓei bwa a Yahudiyi. Na a zayi n ɓato zhin a Yahudiyi m vinya, n ɓa gyi abye n ɓenukwoyi zhin yi. Amma aza nɓa vi wo ɓo, ɓa ɓei bwa mwa-mwa n bugba fu yi, ko Yahudiyi nu kwo aza nɓato zhin a Yahudiyim. 
ROM.2.11	Ntuge Shekwoyi zhin zaho-zahoyi ɓo n tna awyekwo.
ROM.2.12+ROM.2.13+ROM.2.14+ROM.2.15	 Wo ɓei ta laifi aba n kwo nyi vinya. Wo ɓei ta ashan-gbayi, koda-yake, ɓato n Shekwoyi awyidna yi kashi lo n, gama nɓa bugba mi, ɓa kpe ɓe manayi yelo n nukwoyi. Shekwoyi awyidna kafi lo n ɓa bugba mi. Oɓa la-ami kwoi zunɓa kni. Ko kwoyi daɓa wa, Shekwoyi ɓei ta a Yahudiyi ntu ɓenukwoyi zhin ɓo, ntu ge ɓa n wo awyidna yi ka shi lo, ama to ɓai shi ɓa bwan. Ɓa kpe ɓe manayi ye, ama ɓata zhin kon. Ata ga aza gni-gni n ɓa kpeɓeye n naɓa zhin sai aza n ɓa zhin kwo. 
ROM.2.16	Nyipyei ɓelo n Shekwoyi ɓei da aza nukwoyi wa, nɓa ɓemwi nukwoyi, dna n Yesu Kristi. Deye kwonu zhin Shekwoyi shiri n mi zhin waʼazi.
ROM.2.17	Ofye a Yahudiyi fye zhin nubwo ge ɓeho to dnalo nfye a tasin n Shekwoyi n, ntuge wo ɓei ga fye owo wyidna fyei zhin a ɓokwo, fyei gna n ge fye zhin owa nugundo manayi nu. 
ROM.2.18	Fye kpeɓeye lo nwo ye, fye kpe ɓe nukwoyi yelo n ɓe manayi fyei gna manayi ye, ntuge aɓe ku wyidna wufye, fyei n na ɓinayi. 
ROM.2.19	Fye kpe Shekwoyi zokwo ye lo har nfye ɓawu wyebuayi ko n bwanyi yi. Fye gye fyehin nge a fitila nu fyei wu aza zokwo n ɓa fi n wyegma, n ɓata kpe Shekwoyi ye n. 
ROM.2.20	Fye gye ge fye ɓa mi, fya wu aza n na ɓi yi Shekwoyi zokwo, ntu ge fye kpe owo wyidna yelo n ɓa zhin ɓeyekpe n gaiciya yi nyi.
ROM.2.21	E, fyewu aza knunu zhin, kninu zhin to fyei wu fyehin ma? Fye gla aza ge ɓato wyivi m, fyehin fyei wyivi? 
ROM.2.22	Fye gna ko to bmiya aza zhin anagbayi n, fyei zhin n fyehin? Fye gna ato gba ashan fyei ze agyiwye efye Shekwoyi.
ROM.2.23	Fye zhin aɓekwo n ge fyekpe Shekwoyi awyidna ye, ama fyei dnawo vinyikwo to fyei shi ɓa bwan. 
ROM.2.24	Gaiciya nu n littafi a da, nge Anyi da ɓeda nukwoyi n Shekwoyi tukwo n tu n fye ɓo.
ROM.2.25	Ayi oza ye Yahudiyi nu kwo zhin ɓe manayi nu, n ho shi wo awyidna bwa. Ama n ho to shi ɓa bwan, ho to du aɓe nukwoyi zhinyi lo n. (Atna-kaciya zhinyi). 
ROM.2.26	Ndei a shangbayi shi Shekwoyi awyidna bwa, Shekwoyi ta gaɓa mwa-mwa n yanci yi, n wa zhin shiri ge wa ga a Yahudiyi nyi n? 
ROM.2.27	Ɓehin-hin ashan-gbayi ɓoku dufye a Yahudiyi, n fye kpe Shekwoyi ɓeye n mwanyi, n wo alkawali yi shinyi, to fyei shi owa wyidna bwanyin.
ROM.2.28	Fye to zhin a Yahudiyi hin-hin nu shifye azakwoyi zhin a Yahudiyin, kwo kuwa shifye zhin kaciyan. 
ROM.2.29	Aʼa, Oza n wo bugba wulo cewo n Shekwoyi aba, wonu zhin Yahudiyi hin-hin. Ntuge Shewoyi ta dna aza wye nu n ɓa sa ɓa nayi yan n Kaciya zokwon, ama wo dna ozanu wye n wo bugba manayi. Oza n wo bugba do shanye kpe n wo wye-wyei mi wo ɓa bwa latu n Shekwoyi abanu, to ge n fye abam.
ROM.3.1	Mi gye ampanyi nza zhin Yahudiyi nyi? Gyiba manayi ho lo n Shekwoyi aba? Ampanyi ho lo n na Yahudiyi kaciya n ɓa zhin nyi? 
ROM.3.2	E, ampanyi lo n oza ɓa n wo zhin Yahudiyi, Kmisunyi Shekwoyi ɓei gaɓa owo awyidna. (N nabai ɓa kpe, ɓa zhin wo ɓeye). 
ROM.3.3	Gaiciya azaho n ɓa mi to ɓei n aminci yi n, ntuge ɓa ɓei bma alkawali ya n Shekwoyi yi, kwa wu nu ge Shekwoyi ɓa bma wo alkawaliya? 
ROM.3.4	Aʼa, ko shi kwo nyi aza vinya n na anyi zhin aza kata nu, Shekwoyi to zhin zakatan nun. Ho pa enya lo n litafi n Zaburada n deye tukwo? Shekwoyi ɓeda ta shan don, ci-ci kwo zhin gaiciya nu. Ko nyikadonu nu na nya ɓa ɓo.
ROM.3.5	Ama, azaho ci ge, owo ɓeda n yi to shi bwa nyi n, kwo n na ampanyi yilo, eyi alaifi ku ampanyi zhin, ntu ge aza ɓa gye shi Shekwoyi yeye nyi, esa ɓa gye shi yi zhin aɓe nukwoyi zan. Kwo bmiya lo n wo aba wa tayi, esa ya zhin ɓe nikwoyi, eyi alaifi yi bwa wo go bmazhin? 
ROM.3.6	Shekwo sauka. Kni Shekwoyi pya nu to woi ta laifin ma? Wo ɓa zun oza kni n wu na? 
ROM.3.7	Ntuge wota mi wa da mi owa, wa zunmi kni ngye laifi da n, ndei omi tna gaiciya ɓe wolo n mwa-mwayi koi wuge wo zhin gaiciya da nun. 
ROM.3.8	N ha vi kwo lo nu, ha gye shi yi gna ɓenukwoyi zhin nu dudu. Shekwoyi wa gna kwo ye. Amma aza n ɓa da abeye pya knizun kunce lo n ɓa aba. Dudu lonu aza ho gye ge nya nu n mi zhin waʼazi.
ROM.3.9	To, eyi a Yahudiyi du aza je lo? Ko fyewyi, ntuge, yi ku luwu ge aza vinya zhin a laifi danu. Ko a Yahudiyi ko aza nɓa to zhin a Yahjudiyin. 
ROM.3.10	She littafi a da, za manayi to lo n, zaknayi to lon nna nyimi n wo to zhin laifi danu n.
ROM.3.11	Ozato lo n wo vi Shekwoyi zokwo cewo ko n wo n cei pma wa vin.
ROM.3.12	Zaho-zahoi la wonya pmiya, aza vinya nku ɓenukwoyi zhin, oza to lo n bwaho n wo zhin ɓe manayi ko zaknayin.
ROM.3.13	Oɓa ɓeda tucegye, n ce asin ngye vingwo nkwo gu-guyi ya gni. Oɓa nyitala nu-nuyi n na katayi. Ɓeda doho-dohoyi nɓa da kwo n mwi nukwoyi fi, n kwo ɓa wu oza.
ROM.3.14	Oɓa gbe, nu-nuyi n na aknikpe yi n minagyi yi.
ROM.3.15	Ba pye-pyeyi n za wu, ɓai wun za nu n wo to gwo ɓa ɓedan.
ROM.3.16	Abaho-bahoi n ɓa lo ɓa fa bugba wun n wahala yi n na azhingye yi. 
ROM.3.17	Ɓa ta kpe enya ye n na yi ge, bugba fun kwo Shekwoyi anabarka m.
ROM.3.18	Ɓa ta gye ɓa nuwan n Shekwoyi, kwo enya n wo zhin nubo n ɓa tukwon.
ROM.3.19	Ntucenu Shekwoyi minagyi n wagyi tulo mwa n na Yahudiyi, ntu ge oɓa tnu-tnu nu, ɓa shi Shekwoyi awyidna bwa, ɓace ɓai zhin aɓo nukwoyi, zaknayi n ɓami to n na ɓenayi lo lon. Ɓehin-hin anyi vinya to n na gmiba yi lon n Shekwoyi ikoda abyen.
ROM.3.20	Nsayi ye, hoku gye? Za to lo n naɓa zewo oza manayi n Shekwoyi abam, ntuge wo zhin ɓo n na awyid-na da m. Ntuge yi kpe Shekwoyi awyidnaye, ya gye to yi gna ɓa bwa shin, owo awyidna wu yi ge, yi zhin aɓe nukwoyi zhin yi nu.
ROM.3.21+ROM.3.22+ROM.3.23	 Amma nsayiye Shekwoyi ku eshe zokwo do wuyi, gbo, n na wyidna bwashi yi, amma n zokwo woyi (ko-daya-ke zokwo woyi nu to n, ntu ge Shekwoyi ɓeda ku gna yi tunyi n sapa). Nsaiye Shekwoyi wa gna ge woɓa gwo yi, wa zeyi a tna laifi da. N ya kpema Yesu Kristi wa zo yi a laifi, wa zhin yi gafara. Aɓa gni yi n zokwo deye n ya ɓe Kristi aba. Ko hoi zhin nyika donuʼa, Ko hoya zhin kni laifi nuʼa. Aza vinya nku laifi zhin ɓai ku gba kpekpe-gye n Shekwoyi mwa-mwa aba, 
ROM.3.24	Ama nsayi yi ku ze aza akni-kni-yi, ntu wo alheli ɓo, nɓa ɓe dna n gni-gni n Yesu Kristi aba nyi. 
ROM.3.25	Shekwoyi wa tnu n Yesu yi ntu ge, wa ze doshan nya nya ntu oyi alaifi ɓo, ozaho-zahoi nwa ga gaiciya aku gafara zhin wo. Shekwoyi wa shin deye ntu ge wa wu ge wo zhin ɓefyecei nu, nsa avun nya, wo ɓei la bugba bwa n laifi-i, to wa ga aza ta-ta m 
ROM.3.26	wa zhin deye nsayi ye ntu ge, wa wu ge wo zhin oza kni-kni-yi nu, woi ɓa mi wa gmi oza ya tu nwa ga Yesu gaiciya, wohin ce wa ze oza kni-kni-yi.
ROM.3.27	Nyaho lo n zanyikwoci ɓa mwa wohin nkwo ɓo? Nge awo. Ntu kniɓehia? Ntu ge yi shi awyidna bwa? Awo, ama ntu gaiciya ga ɓo. 
ROM.3.28	Onya gmanyi nu n yi kpe lo, okwo nu ge a ta bwa gni-gni n awyidna bwashi ɓo nu m, ama n gaiciya ga aba. 
ROM.3.29	Mi nya ge, Shekwoyi zhin Ayahudiyi Shekwoyi nu gmanyi, Wo to zhin abyedo Shekwoyi nu ce n? Cewo wo zhin ɓa nya nu. 
ROM.3.30	Shekwoyi gmanyi nu, owo nu ɓa gni Ayahudiyi ntu ɓa gaiciya ga ɓo, owo nu-i ɓa gni abyedo, ntu ba gaiciya ga ɓo. 
ROM.3.31	Shi kwo wu lo nu nyi, ta gye yi ɓa ku awyidna ze gboloyi n? Nge awo, awyidna ze gboloyi n? Nge awo, awyidna nɓa apmayi lo.
ROM.4.1+ROM.4.2	 Dna n nayi Ibrahim nu zhin eyi a Yahu-diyi dada. Ko ɓei wo n wuna dna nɓenya yemiʼa, gaiciya ga n gni-gni yiʼa? Ntu nwo atnu-tnu manayi ɓo nu n Shekwoyi ɓei gwo wo? Ngye lonu nu, yi n nyai lo n yi ɓa gma. Ama n Shekwoyi aba Ibrahim to n na abayi lo n wo ɓa gma kwo wa zhin aɓekwo n. 
ROM.4.3	Ntuge, Littafi ku gna yi ge Ibrahim ɓei ga Shekwoyi gaiciya, ntuce nu Shekwoyi wa zo wo alaifi wa yi wo oza gyi-gyi-yi.
ROM.4.4+ROM.4.5	 Ama wo to ɓei lo eshe ntu n wa aɓo amanayi ɓo nu n wo ɓei zhin nyin? Awo, gni-gni zhin Shekwoyi cauta nu. Aga aza nu n ɓa to zhin tnu-tnu n tu nkwo ɓo n. Ntuge Shekwoyi ze alaifi da a gyi-gyi-yi n wo awyeba, ɓai ya ga Kristi gaiciya, wa gni ɓa n Shekwoyi minagyi.
ROM.4.6	Dawuda Esuɓei ku oza agmada ɓeda wato laifida n Shekwoyi la wo ze oza gyi-gyi-yi ntna laifi nwo abye. 
ROM.4.7	Anabarka da nu oza n Shekwoyi ku gafara zhin wo, wo la oza laifi kuya n wo awye ba. 
ROM.4.8	E, agmada yakwo nu n za aba n na aku abui zowo, to Dagayi shan wo alaifi ba m.
ROM.4.9	Nsaiye ɓonya nyi ge; aga aza nu anabarka n ɓa ga Kristi gaiciya ɓai shi a Yahudiyi awyidna bwa, ko aga aza nu anabarka n ɓata shi a Yahudiyi awyi-dna bwan, amma ɓai kpe ma Kristi a? Ibrahim ma, n ya gna ge wo ɓei gwo anabarka ntu wo gaiciya gaɓonu. Gaiciya ga nu gmanyi? Ko ntu ge wo ɓei shi a Yahudiyi awyidna bwa nuʼa?
ROM.4.10	Ntu ge aga ɓonya deye amsa, sai a ga deye amsa kpa. Shekwoyi ɓei ga Ibrahim owo anabarka n kni sayiʼa? Tun kafin wo ze Yahudiyi, kalm wo zhin kaciya.
ROM.4.11	Nna avun nu n Shekwoyi ɓei zhin wo alkawali ntu n wo gaiciya ga ɓo, a zhin wo kaciya. Kaciya zhin ɓei wuge Ibrahim n gaiciya ga yi lo, njesun ge Shekwoyi ɓei lawo lu gwo wa zewo tna-laifi da, oza manayi nwo awyeba kafin a zhin wo kaciya. Ntu lo nu Ibrahim nu zhin dada, zafun nya, n aza aba nɓa ku gaiciya ga, ai la ɓa gni to ɓai shi Yahudiyi awyidna bwan. Yi ku gye nu aza nɓa ta shi awyidna bwan, Shekwoyi nu gniɓa ntu ɓa gaiciya ɓo. 
ROM.4.12	Ibrahim nu zhin a Yahudiyi dada dna n zafun n na ku kaciya zhin ɓa. Ɓa ɓa gye n wo ɓesisi nge kaciya zhin nu tagni ɓa m, ntu ge Ibrahim ɓei bwa Shekwoyi alheri ntu wo gaiciya ga ɓonu gmanyi, kafin azhin wo kaciya.
ROM.4.13	Kwa wunu cewo ngye Shekwoyi alkawali, nwo ɓei zhin Ibrahim nwo byei nyi, nge wo ɓa gawo anyi vinya nyi. Woto ɓei zhin wo alkawali ye ntu ge wo ɓei shi Shekwoyi awyidna bwa nun, ama ntuge wo ɓei ga wo gaiciya. 
ROM.4.14	Ntuce nu n dei hoye gnalo ge Shekwoyi anabarka lo aza banu n ɓa zhin ɓemana, ho gna nu ge, Shekwoyi alkawali n na a gaiciya gayi aba kwo zhin gbeloyi nu, gaiciya ga n la ze nyaze. 
ROM.4.15	Ama gaiciya ɓeda ye nya nu nyi. Sa nu n ya zhin atna ge ya bwa Shekwoyi anabarka n gni-gni yi, n na ɓemanayi zhin ɓo, n wo awyidna bwa shi yi, yi zhin ya zo fi n wo minagyi nu, ntuge ci-ci yi ta mi nɓa bwa shin. Zokwo gmanyi n yi ɓa fa awyidna bmaya ɓo, yito bwa wyidna kwo gmanyin.
ROM.4.16	Ntu lonu, agayi Shekwoyi anabarka ntu gaiciya ga ɓo nu. Cauta nu yi ɓa gwo kwo to yi ya vi a Yahudiyi kunun, n yi n gaiciya gayi lo ngye Ibrahim. Ntuge Ibrahim nu zhin yi dada sa n kwa ɓe gaiciya ga aba. 
ROM.4.17	Nya nu n littafi a da, sa n kwo ciyi ge Shekwoyi ɓei la Ibrahim ze oda aza begye nya. Shekwoyi ɓa gwo aza vinya n ɓa ga Shekwoyi gaiciya shi Ibrahim ɓei zhin nyi. Alkawali deye gmi n Shekwoyi aba nu, n wo zhin a zafi ɓai bwa wye-wyeyi n jesun nyi, woi da aɓo ɓo n ɓa ɓei zhin n abye n gyeɓaku luzhin. 
ROM.4.18	Ntu lo nu, sa n Shekwoyi ɓei gna Ibrahim nge, wo ɓa gawo ɓi n wo ɓa bwa ebye gawo n mwa, waze ebye yakwo, Ibrahim ʼbei la Shekwoyi ga gaciya ko shi ko nyi kwo ɓei zhin ɓo ɓedna yi nu. 
ROM.4.19	Ntuge, owo gaiciya ga ɓei n kalayi, wo to ɓei damu ge wola kwo n, nna ɓa yi wo ge oda nyin. Woi aye yi tagyi, Saratu owo nyikwo aye ce Shi-ciwa-gmanyi, wo ɓei la du aɓima saya.
ROM.4.20	Ama Ibrahim to ɓei zhin Shekwoyi shakan, wa ga Shekwoyi gaiciya ntuge, owo gaiciya ga nwo awyetu yi ɓei n kalayi. Wa ci Shekwoyi ntu anabarka ye ɓo, to woi lu ɓa bwan. 
ROM.4.21	Wo ɓei n gaiciyai ga ge Shekwoyi ɓa mi wa nu ɓo n wa da. 
ROM.4.22	Ntu Ibrahim gaiciya ga ɓo, Shekwoyi wa zhin wo alaifi gafara, wa ze oza ntna laifi.
ROM.4.23	Nsaiye, ɓeda wo-wo yi ye nge aɓei gwo wo ntu nwo gaiciya ga ɓo nu, ko to ɓei zhin ntu Ibrahim gyi ba ɓo nu gmanyin. 
ROM.4.24	Kwo zhin eyi nyanu, kwo wuyi ge Shekwoyi ɓa gwo yi n zokwo gmanyi, shi wo ɓei gwo Ibrahim nyi–sanu n ya ga Shekwoyi alkawali gaiciya, n wo ɓei la Yesu eyi Dagayi kala n efi nyi. 
ROM.4.25	Wo ɓei fi ntu yi alaifi ɓo wa laka n vingwo ntu ge wa ze yi aza ye-ye yi n Shekwoyi aba. Woi nu yi n Shekwoyi ɓe manayi.
ROM.5.1	Ntu lonu, nsayi ye shi aku yi ze abefyecezhin yi n Shekwoyi abye nyi, ntu yi gaiciya ga ɓo n wo alkawali. Yi ɓa bwa bugba fu hin-hin nsaiyi ntu n ɓo n Yesu Kristi eyi Dagayi ku zhin ga yi nyi. 
ROM.5.2	Ntuge, ntu n yi gaiciya ga ɓo nu n wa ɓe n yi n aba n yi gni-agni zhin n saiye nyi. Yi n bugba kalayi n agmadayi, yi shiwye ya ze enya n Shekwoyi n ceyi dna n bugba ntu yi ɓo ya ze.
ROM.5.3	Yi ɓa dagma ce sanu n ya lo wahala ncei, ntu ge yi kpe ge ko n na pmayi lo-lo n yi aba, ɓa wu yi shi yi ɓa zhin hankuri. 
ROM.5.4	Hankuri zhin kwa ɓe n kala yi kwa bma yi zhin ya kpema Shekwoyi esayi vinya, ya zhin apma n kwoi har esa n yi awyetu n gaiciya gai ɓa bwa kala n mi gni yi. 
ROM.5.5	Nnavun, sanu n kwo zhin lonu, yiɓa mi ya bwa bugba kala ko knidonu na zhin yiʼa, yi kpe ge nyaho ta zhin ntuge yi kpelo shi Shekwoyi yeyi, yi wo ye-ye yi lo n yi abugba mi, ntuge Shekwoyi zafun dnalo n yi mi, woi nuyi a bugba n wo yeye yi.
ROM.5.6	Sanu n yi to ɓei n bmazhin yi, n tna gni-gni zokwo, Yesu wa ɓedna n sai dai-dai wafi ntu n yi alaifi ɓo, eyi n yi to ɓei n na pmayin. 
ROM.5.7	Ko yi n na pmayi, yi to ɓei dnace nge ozaho ɓa fi n yi ɓon, ko shiko nyi kpekni ko ɓei ɓa yezhin lonu. 
ROM.5.8	Ama, Shekwoyi wa wuyi owo yeye shiwa tnu n Kristi yi, wa fi tu n yi ɓo, tunyi yi ye zhin a laifi da. 
ROM.5.9	Shi kwo nyi nwo ami yi nu, nwa zhin aɓedeye gayi, yi ye zhin alaifi da, ai, woɓa gna zhin-zhin gayi nu n sayi, shi wo layi gni nyi. Nsayi wo ɓa gni yi n Shekwoyi minagyi vinya n kwo ɓelo nyi. 
ROM.5.10	Tunyi, yi ye zhin wo anuɓayi, a jeze ɓe n yi n Shekwoyi aba, ntu n wo Nugun efi ɓo. Anabarka yakwo nu, n yi ɓa gna bwa n sayi n yi ku zhin wo anugundo nyi, woi dna lo n yi mi.
ROM.5.11	Nsayi ye, yi dagma ntu jedoɓe woi-woi ɓo n Shekwoyi, ntu nya ɓo n yi Dagayi Yesu Kristi wa zhin gayi, nwa fi ntu yi alaifi ɓo nyi, woi zeyi Shekwoyi a nugundo.
ROM.5.12	Sanu Adamu ɓei zhin laifi, ɓenukwoyi zhin a lo anyi vinya. Owo laifi kwoi gna efi laɓa n na anyi vinya, ntucenu anya vinya ɓai kwo, ɓai fi, ntuge aza vinya n ku laifi zhin. 
ROM.5.13	Yi kpelo ge Adamu laifi nu na ɓe nɓe deye yi, ntuge kodayake, aza ɓei zhin ɓai zhin Benukwoyi tun Adamu sa, har Musasa, Shekwoyi to ɓei zhin woi daɓa ofi wa ntuge ɓa bma wo a wyidna yan, gama woto ɓei gaɓa owo awyidnan, kwo wo gna ɓa enya n wo ye ɓa zhin.
ROM.5.14	Ntu lonu sanu n ɓa nayi ɓei zhin kwoi fi, kwo to ɓei fi ntu n ɓa laifi ɓo nun, ntuge, ɓa to ɓei zun Shekwoyi owa gna, shi Adamu ɓei zhin nyi m. Dogbe lo n Adamu a tasin n Kristi yi n wo to ɓei lu ɓe nyin.
ROM.5.15	Doshan lo dna oza laifi n Shekwoyi gafara zhin yi. Ntuge zaknayi ye, Adamu ɓei ɓe aza mwa begye n fiyi ntu nwo laifi ɓo, Ama zaknayi ye, Yesu Kristi woi ɓe aza n mwa begye a gafara zhinyi dna n Shekwoyi sun-sun-gye. 
ROM.5.16	Adamu laifi gmanyi ɓei ɓe aza nfi lada yin n mwa. Ama Kristi woi ku alaifi n mwa woi ga wye-wyeyi manayi nfi aba. 
ROM.5.17	Zaknayi laifi Adamu, kwo la zhin esu tu n na aza tukwo vinya, ama oza n wa gwo Shekwoyi cauta, gafara zhin n lo-lo, ɓaku zhin wye-wyeyi asu ntu zaknanyi ɓo, Yesu Kristi. 
ROM.5.18	E, Adamu laifi ɓei ɓe n tata yi n na aza tukwo vinya, ama Kristi ɓe manayi zhin kwa ze aza aɓe-fyece zhinyi n Shekwoyi abye, n na bai ɓa pwo. 
ROM.5.19	Adamu wa zhin aza n mwa begye, ɓa ze alaifi da, ɓai zun Shekwoyi ɓeda gna, ama Kristi wa zhin Shekwoyi woi gwo aza n mwa begye ntuge wo ɓei vi ɓo.
ROM.5.20	Aɓei ga awyidna ngun awo, n nabai zahozahoi wa gye aba nwa kaya n Shekwoyi awyidna bwashi. Ama, sanu ya gye eyi alaifi, ya gye Shekwoyi alheri dna ngafara zhin mi n mwa. 
ROM.5.21	Nsapai, laifi ɓei gyi ʼbe tu n aza tukwo vinya kwoi ɓe n ɓai nfi, ama nsayi ye Shekwoyi alheri nu gyi be, kwoi gayi a gni-gni manayi n Shekwoyi abye, n wye-wyeyi nyalo-nyalo nyayi n Yesu Kristi eyi Dagayi.
ROM.6.1	To, yi ɓa gyi abye n ɓenukwoyi zhin yi, n nabai Shekwoyi wa gyi abye n yi alheri wuyi n gafara zhin yi?
ROM.6.2+ROM.6.3	 Awo, yiɓa gyi abye n laifi zhinyi to kwoi zhin dole nu? Ntuge aɓei la laifi iko bmaya n yi tukwo, sanu n yi ɓe ze a Yesu viyi nyi, a zhin yi baptisma ya ze gmanyi n Yesu yi, ntu nwo efi ɓo, aɓei la ofye nanyi laifi zhin nya iko bmaya. 
ROM.6.4	Aɓei la of ye nayi laifi nya bi dna n baptisma sanu n woi ɓei fi, sanu Dada Shekwoyi n wo iko dnagmayi, ɓei jeze ɓe n Yesu yi n wye-wyeyi n efi, aɓei la owo wye-wyeyi woi-woyi ga yi ya dagma.
ROM.6.5	Ntuge fyeku ze nayi gmanyi n woi, ntu cenu fyeku fi n woi sanu n wo ɓei fi nyi, nsayi wo ga fye owo wye-wyei woi-woyi, fye ɓei kukala evingwo shi wo ɓei lakala. 
ROM.6.6	Aɓei la ofye a shakpe nukwoyi zundu n gnisun n woi, ofye nayi n kwo ye laifi nyi, aɓei lakwo gwoya a tu kwo eci nukwoyi n nabai ofye laifi nayi to kwo shan dna n laifi sirtan, to kwa ze laifi baran. 
ROM.6.7	Sanu, nfye ku fi n laifi aba fyeku pwo nkwo kwocedna n kwo ikoyi nfye tukwo. 
ROM.6.8	Tunda of ye nanyi kwo-kwoyi laifi ye nya ɓei lafi n Yesu yi, yi kpelo ge wo ɓa gayi owo wyewyeyi. 
ROM.6.9	Kristi la laka n vingwo wo ta shan fi n jesun, efi to n iko dohoi shan sun lo n wo tukwon. 
ROM.6.10	Wo ɓei fi bwazun gmanyi wa zo laifi iko, ama n sayiye wo n vrye-wyei lo n sase n Shekwoyi nyalo-nyalo. 
ROM.6.11	Ntu lonu fye ze of yehin aza fi-fiyi n laifi aba, to fya ye laifi ayin fya ku ze awye-wyei da n Shekwoyi aba fyei wo-wo dna n Yesu Kristi eyi Dagayi.
ROM.6.12	Fyeto ye laifi kwa bwa iko tu nfye nanyi tukwo n shan sun, fye to ye okwo ashakpe nukwoyi n. 
ROM.6.13	Fye to ye ega doho nfye nanyi kwa ze ɓenukwoyi zhin nyan, kwa ze laifi zhinya, ama fye ga fyehin tukwo vinya n Shekwoyi akun nfye aga yi vinya, ntu ge fye la kun n efi, fye ku ze apmanya n Shekwoyi akun, wa zhin apma n fyei n wo ɓeye gmanyi. 
ROM.6.14	Laifi to shan fye tukwo da zen, ntuge fye to ye filo n ewa suntan, aba n laifi ɓa zefye owo baran. Ai fye n yanci yi lo dna n Shekwoyi alheri n sun-sun gyei.
ROM.6.15	Kwo wunu ge yi ɓa gyi abye n ɓenukwoyi zhin yi to ya gye yi anuwan n kwo ɓeyin? (Ntuge eyi gni-gni to lo n ge sai ya shi awyidna bwanun, ama Shekwoyi alheri nu), awo.
ROM.6.16	Fye ta kpe lon nge fye ɓa mi fya kni fye dagayin? Fye ɓa mi fya kni laifi (n fiyi) ko, ɓovi (n gyi-gyi-yi) oza nfya ga fyehin tukwo n wo a kun wonu ɓa lafye wa ze of ye dagayi fya zewo afyenu. 
ROM.6.17	Fye gode n Shekwoyi, ntu ge fye ɓei zhin laifi abara nu, nsaiye fyeku ɓovi n fye abugbayi vinya, enya n Shekwoyi wa wufye. 
ROM.6.18	Nsayi ye, fyela kun n ifye dagayi kwo-kwoyi akun, laifi, fyei ku ze ofye dagayi woi-woyi abara, ɓefyece.
ROM.6.19	Mi daɓo n layi mi-i zhin apma n ɓesisi abara nya n na dagayi nyayi, ntuge fya bwa awyega n pye. Shi fye ɓei zhin abara laifi gbo-gbo nya nyi, ntu lonu, nsaiye fye fa fyehin fya ze abara aɓe manayi nya nɓeyi vinya n kwo gyi-gyi-yi.
ROM.6.20	Nsapai n fye ɓei zhin laifi bara, fye to ɓei gye fye anuwan n ɓe manayi zhin yin. 
ROM.6.21	Fya bwa kni gyiba yiʼa? Gyiba to ɓei bmiyam, tunda vinyikwo wo fyelo fyei ya zhin aɓo nubo n fyeɓei zhin fyei zhin nyi. Ntuge aɓeye zofi n anapi nu n Shekwoyi minagyi yi. 
ROM.6.22	Ama n sayi ye fye la kun n laifi iko, fye ku zhin Shekwoyi abara, owo gyiba nwo ga fye okwo nu gyi-gyi n wye-wyeyi nyalo-nyalo nya yi. 
ROM.6.23	Gama laifi lada ofi nu, amma Shekwoyi cauta wye-wyei nyalo-nyalo nya nu dna n Yesu Kristi eyi Dagayi.
ROM.7.1	Fye ta kpelon omi azaje aye-yei, a Yahudiyi dna n Kristi sanu n oza lafi owa to n iko yi shan sun lo n wo aban?
ROM.7.2	Ma ga ɓesisi; sanu nyikoza pamula owa n lawo pa gyi nwo ɓa har ewyi n wa fi ncei. Ama n wa fi owa to n ikoyi shan sun lo n wo tukwon. Mula owa ta shan wo knizun. 
ROM.7.3	Nsayi, woɓa mi wa se enu do, n wa ye kwo ɓei ɓa zhin nukwoyi owo ɓa wo n wye-wyei, ama, kwo to zhin nukwoyi nu woi la fin.
ROM.7.4	Ofye ɓa, ofye tukwo da kwo nu ɓei zhin owa a Yahudiyi nya, ama, fya ku fi n Kristi yi n zundu, tunda fye ku fi, fye to ye shan owa se lon, kohin to n ikoyi shan sun lo n fye tukwon. Fye a jeze ɓe wye-wyei sa n Kristi a laka n vingwo fyei ku ze aza woi-woyi Nsaiye, fye ku se oza nwa laka la n efi n nabai fya zhin a tnu-tnu a manayi, a tnu-tnu amanayi Shekwoyi nya. 
ROM.7.5	Sanu, n oza kwo-kwoyi ɓei zhin woi ye lo tnu-tnu n fye mi aɓo nukwoyi zhin pwa ɓei zhin ɓai wo fye, fyei zhin oɓo n Shekwoyi a gna nge fye to zhin, fyei zhin aɓo anukwoyi a tnu-tnu efi nya. 
ROM.7.6	Ama nsaiye fye to gye fye anuwan n na Yahudiyi owa yin n ɓa knunu yin. Ntuge fyeɓo ku fi, fyei fi n ɓa bauta zhin, nsaiye, fye ɓa zhin Shekwoyi bauta to ge dna n zokwo kwo-kwoyi, fyei shi awyidna bwan, ama n zokwo woyi, (nfye abugbai vinya n fye awye-wyei vinya.)
ROM.7.7	To, mi wu nu nge Shekwoyi owa zhin nukwoi nu? Awo, owa to zhin nyanukwoyi nun, owa nu ɓei wumi omi laifi, mi to ɓei ɓa kpe laifi ye n kwo dna n mi bugban, aɓo pwa wo nukwoi n ɓa ɓe fi n mi bugba min, to owai a gna n ge, “To wo aɓo nukwoi shakpe n ho bugba min.” 
ROM.7.8	Ama, laifi zhin a pma n owa yi, kwoi wumi nge shakpe deye pya to bmiyam, kwoi ku anya pwawo nukwoi kala n mi-mi. To owa ɓei lo n na ɓa zun gnana, to ɓenukwoyi zhin yi yelon.
ROM.7.9	Cenu ɓei zhin to ma gye mi anuwan sanu n mi to ɓei kpe nya ye n owa yen. Ama sa n mi ɓei kpe gaiciya ye, ma kpe ge mi la owa zungna, mi la ze laifi da n kunce n fiyi. 
ROM.7.10	Nmi aba, manayi n kwo ɓei kunce kwa wu mi wye-wyei zokwo, kwo nu a zhin a gami efi lada nu. 
ROM.7.11	Laifi ɓei dna mi kwoce kwoi la owa manayi Shekwoyi nya kwoi zhin apma n kwoi, kwoi zemi oza n wo kunce n ofi yi. 
ROM.7.12	Ama owa n kwohin tukwo kwo zhin nya manayi nu n bmiya.
ROM.7.13	Ama kwo ɓa ze nwuna? Owa nu to bwi min? Kwo ɓa ze manayi n wuna? Awo, laifi nu. Nya kasa–nu ɓei zhin apma n nyai n kwo bmiya, kwa zun mi kni ntu lonu fye gye, kwo zhin nya kasa nya nukwoyi. Ntu ge kwo zhin apma n Shekwoyi owa manayi kwa nu kwo ɓeye.
ROM.7.14	Ntu lonu owa bmiya, wahala to! Lo n kwoi nun, ama n mihin nu, ntuge mi kundna gni nu nbauta zhin, n laifi yi n ze omi tukwoda.
ROM.7.15	Mi ta kpe, omihin tukwo ɓe ganyi lon, ntuge, mi ye ma zhin oɓo n kwo bmiya, ama mi ta min. Mi zhin oɓo n mi to cei pman, enya n mi ta yen. 
ROM.7.16	Mi kpelo sarai enya n mi zhin nyi kwo to bmiya lon, emi nubo zhin wumi nge, mila ye n owa yei n mi zungna nyi. 
ROM.7.17	Ama mi ta mi ma bma mihin zhin, ntuge mi to ye zhin celon, laifi nu n kwo dna n mi, n du mi kala nyi, kwoi zhin mi mi-i zhin aɓo a nukwoyi.
ROM.7.18	Mi kpelo nge mi la bwo n mi nai kwo-kwoyi, kwo n miya pmi lo n kni bwai nuʼa, mi ta mi ma zhin mihin ma zhin ɓe manan, mi n cei pmalo ama mita min. 
ROM.7.19	Sa n mi cei pma ma zhin ɓe manayi, mi ta min, n ma zhin atna to ma zhin ɓenukwoyin, ma zhin kwonu. 
ROM.7.20	Ama ngye mi zhin ɓo lo n mi to n cei pman, kwo wunu ge laifi ye n mii shilo n kwo akun.
ROM.7.21	Kwa wunu ge owa ye zhin tnutnu lo n mi, sanu n mi cei pma ma zhin oɓo n kwo bmiya ma ze ma zhin nukwoyi nu. 
ROM.7.22	Miye ma zhin Shekwoyi ɓeye, shi emi zawoi-woi ncei pma. 
ROM.7.23+ROM.7.24	 Ama nyalo n dna n mi mi, n mi oza kninya kwoi sun kun lo nmi-i, kwoi gyi nasara n mi-i, kwoi zemi laifi bara n kwo ye dnalo n mi. Nmi mi, mi cei pma ma ze bara Shekwoyi ɓeye zhin yi. Ama ma gye mi ye zhin laifi bauta.
ROM.7.25	Omi za woi-woi gnami ge mi zhin ɓe manayi, ama oza kwo-kwoyi nkwo dna nmi mi n cei pmalo kwa zhin ɓenukwoyi. Ewuyi emi, mi la ze sun-sun nya. Nyi kadonu ɓa gni mi n nai efi nya yeʼa? Ma gode n Shekwoyi, Yesu Kristi eyi Dagayi n lami gni woi la mi loya.
ROM.8.1	Ntu cenu, knizun to lo nna aza ba, n ɓa zhin Kristi Yesu nya n. 
ROM.8.2	Ntuge iko Zafun wye-wyei ga nyaiko ye zhin mi nya nu dna Kristi Yesu-kwo la mi loya n laifi awun n ofiyi. 
ROM.8.3	Ato gni yi, n laifi akun ntuge yi kpe Shekwoyi awyidna ye lo nun, ntuge yita mi n ɓa kni ya shi bwan, ama Shekwoyi wa zhin zokwo do wa gni yi, wa tnu n wo Nugun yi dna n Zanyikwoci nayi ngye eyi nya, ama eyi anya n laifi yi wa wun laifi iko ya n yi tukwo. Wa ga wohin tukwo hadaya ntu yi alaifi ɓo. 
ROM.8.4	Ntu cenu, nsaiye yi ɓa mi ya vi Shekwoyi awyidna n ya vi Zafun Gyi-gyi-yi, to ya vi nayi kwo-kwoi n kwo dna n yi nyin.
ROM.8.5	Aza nɓa fa oɓa nayi kwo-kwoi kwoi bwa iko tu n ɓa tukwo, ɓa vi ɓahin ɓeye nu. Ama aza n ɓa vi Zafun Gyi-gyi-yi, ɓa nu zhin oɓo n kwo da Shekwoyi. 
ROM.8.6	Oza n wo vi Zafun ɓeye wo ɓa bwa wye-wyeyi n bugba-fuyi. Ama oza nu wa vi nayi wo ɓa fi. 
ROM.8.7	Ntuge eyi oza kwo-kwoyi n kwo dna yi nyi kwo zhin nuɓayi nu n Shekwoyi, kwo ta ye kwa shi Shekwoyi awyidna bwan, kwoi ta min. 
ROM.8.8	Cenu zhin, aza n ɓa fi n ɓa nayi kwo-kwoyi iko sinta ɓai vi oɓa aɓo fawo n shakpe nukwoyi, ɓa ta mi ɓa zhin ɓo n kwo da Shekwoyin.
ROM.8.9	Ama fyeto wu lo nun oza woi-woi nu zhin iko n fyei, ngye fye, n Shekwoyi Zafun yi lo n dna n fye mi, (Fya pa oza n wo to n Kristi Zafun yi dnalo n wo min, wo to zhin Kristi viyi nun kwo fyewyi.) 
ROM.8.10	Ko Idayake Kristi dnalo n mi ofya nayi ɓa fi ntu n laifi ɓo, ama of ya wyewyeyi ɓa pwo ntuge Kristi nku gafara zhin fye. 
ROM.8.11	Ndei Shekwoyi Zafun nwa la Yesu kala n efi nyi, n dnalo n fyemi wo ɓa zhin ofye a nayi fifiyi, ɓa bwa wye-wyei nfye efi avun, ntu n zafun ye ɓo n wo dna n fye nyi.
ROM.8.12	Ntu cenu, omi azaje yeyeyi kwo to zhin tilas nu nge fya vi ofye za kwo-kwoi ɓo fya zhin ɓo nwa gna fyem. 
ROM.8.13	Ntuge n fya vi kwo fye ku bwi, aɓa ta fye, ama dna n Zafun Gyi-gyi-yi iko fya ɓakwoya n kwa ɓenukwoi zhin yi fye ɓa pwo. 
ROM.8.14	Aza vinya n Shekwoyi Zafun wu ɓa zokwo ɓanu zhin Shekwoyi aɓi.
ROM.8.15	Nlonu yi to ze ngye afyenu, yi wo dna n, ama yi zhin aɓo n gye Shekwoyi aɓi nwa gwo ɓa fi n wo iyali ɓai yiwo “Dada, Dada”. 
ROM.8.16	Ntuge owo Zafun Gyi-gyi-yi daɓo n yi n ya bugba mi n ge yi zhin Shekwoyi aɓi nu. 
ROM.8.17	Shi yi zhin owo aɓi nu nyi, yi ɓei gyiwo gado – ntuge nya n Shekwoyi gawo Nugun Yesu kwo zhin eyi nyanu ce. Ama n yi ye owo mwa-mwa tilas ya gye azhin nkunsun nwoi.
ROM.8.18	Wahala n yi sin n saiye nyi kwo to kunce lo a mwi kwo do n mwa-mwai n wo ɓei gayi nyin. 
ROM.8.19	Ntuge Shekwoyi anya zhin-zhin vinya zhi ɓai pmi nu, n hakuriyi, n awyetu yi nyipyei n Shekwoyi ɓei ku owo aɓi kala n fi. 
ROM.8.20+ROM.8.21	 Ntuge dna nyipyei hi, akna wuyi atakanda, laifi, efi, nbwo-bwoyi–anya vinya nɓa gyi nasara tu n na anyi tukwo to n kwo ɓeyei dna n Shekwoyi gbe ga–ɓa ɓei ku bwiwye- anyi vinya ɓei gwo mwa-mwa ɓai bwa loloya n laifi, n Shekwoyi aɓi bwa kwo agmada nyi.
ROM.8.22	Ntuge yi kpelo anya-zhin-zhin ngye anya-fanya n agbe-gbei na shinwa yi ɓa bwa nyasan ɓai fi nge ɓa pmi nyipyei ye. 
ROM.8.23	Eyihin a Yesu viyi ko shiko nyi yi n Zafun Gyi-gyi-yi dna lo n yi mi ngye tuze eyi mwamwa nya, yi do dna n yi wye-wyei mi, a lo yi ya n na azhin-gye n wahala yi, yihin ce yi pmi nyipyei, wyi n Shekwoyi ɓei gayi eyi loloya towo aɓi nya ɓedo n nayi woi-woyi n wa zhin yi alkawali nyi, anayi n nyasan ta shan ɓa san, ɓai ta shan fin.
ROM.8.24	A gniyi n gaiciya ga mi nu, gaiciya zhin awyetu nya n yi to ncei lo nsayi yen. Oza n wo n nyayi wota shan awye tun, waga gaiciya nge wo ɓa bwa kwon. 
ROM.8.25	Ama ndei yi ga Shekwoyi gaiciya n nya tukwo n kwoto zhin, kwo wu yi nge yi pmi n hankuri yi n bugba kalai.
ROM.8.26	Dna n zokwo gmanyi Zafun Gyi-gyi-yi bmayi zhin n yi aɓesa yi fyegyi-fyegyi dna n yi aduwa zhin mi. Ntuge yi ta kpe nya ye lo n yi ɓa zhin aduwa n kwo tukwon, kwo n yi ɓa zhin cewon. Ama Zafun Gyi-gyi-yi zhin aduwa n tu yiɓo n bugba shanwo yi n na ta mi ada n gbeyi m. 
ROM.8.27	Eyi dada, n wo kpe eyi abugba ye n yi, wo kpe nya ye n Zafun da, sanu nwo gyiwye gayi dna n Shekwoyi ɓeye nyi. 
ROM.8.28	Yi kpelo ge aɓo vinya nɓa bwayi ɓa lo tnu-tnu manayi n yi aba, ndei yi ye Shekwoyi lo, yi-i kunce lo nwo shiri yi.
ROM.8.29	Ntuge, tunyi n kmisunyi, Shekwoyi ɓei ku da aza vinya n ɓa ɓe wo aba, wo ɓei n cei pma-kpe aza nɓa ɓa ɓe–ɓa ze ngye owo Nugun, n na bai owo Nugun wa ze oza kmisunyi dna nwo azaje. 
ROM.8.30	Shi wa kni yi, wa yi yi nge yi ɓe dawo, sanu n ya ɓe ncei wa ze yi ge, “tna laifi da,” Wa nuyi n Kristi ɓemanayi wa gayi agni-gni manayi n wohin yi, wa zhin yi alkawali owo mwa-mwa nya.
ROM.8.31	Yi ɓa da gena tu aɓe a wo-woi ye tukwoʼa? Ndei Shekwoyi malo n yi bwa, nyikado nu ɓa zhin gaba n yiya? 
ROM.8.32	Tunda wo to kni wo Nugun gnin, ama wa gawo ntu yi ɓo vinya, wota gayi anya vinya ngnisun nwoyin?
ROM.8.33	Nyikado ɓa da ɓeda nukwoyi tu n yi tukwo, Aza n Shekwoyi laɓa kni ɓa ze owo nya? Shekwoyi? Awo, owo nu na zhin yi gafara wa gayi agni-gni manayi n wohin yi.
ROM.8.34	Nyikado ɓa zunyi knia? Kristi nu ɓa zun yi kni? Awo, gama owo nu na fi n yi ɓo, wa la kala n efi ntu yi ɓo, woi sase tulo n Shekwoyi aba, n latu dnagmayi aba, woi gyi wye gayi n eshemi.
ROM.8.35	Nyikado nu ɓa gwo yi Kristi yeye ya? Sanu n ya sin wahala kwo a zhin, sanu n na zan yi shin kwo Zawuyi, ntuge wota ye yi lonu? Sanu mikun gunyi to yi ye n gyiwye yin, ko yi dna n na a-zhin-gye kwo aye awuyi, Shekwoyi n ku yi ya n nu?
ROM.8.36	Awo, gama littafi a gnayi, ntu n wo ɓo tilas ya zhin shiri ya sin wahala n saho-sahoyi, yi wu ngye akni nu n ɓa pmi a wuɓa. 
ROM.8.37	Nna ɓeye vinya, Nasara zhin yi nyanu dna Kristi n wa ye yi wa fi ntu n yi ɓo nyi. 
ROM.8.38	Ntuge mila gaiciya ga nyaho tami kwa gnayi aje n Shekwoyi yeye yi n. Efi ta min, wyewyei ta min, a malayika ta min, anapi kala vinya ta min kwa gwo yi Shekwoyi yeye yan, Eyi dnawo n naiye nya, n bugba wun yi nsu nya yi. 
ROM.8.39	Kwo aba n yi nyi, n eshe bmana, dna n nuwan yakwo min, Nyaho ta mi kwa gnayi ajeya n Shekwoyi yeye yin n wa wuyi dna n Yesu Kristi, Sanu n wa fi n yi ɓo nyin.
ROM.9.1+ROM.9.2+ROM.9.3	 O, omi aza a Israila yi! O, om azaje Yahudiyi, shi mi n cei pma lo n mwa fya ɓe Kristi aba. Omi bugba wo mi shan lo, bugba yi wun mi n nyipyei n sukwoyi ntu n fye ɓo. Kristi kpelo, Zafun Gyi-gyi-yi kpelo, nge mi ta da egbe ɓeda nun, Sanu n ma cige mi yelo a mi gmiya n Shekwoyi ebe mi, ngye deye ɓa zhin fye fya bwa gni-gni. 
ROM.9.4	Shekwoyi ku anya ga fye n mwa, ama fye ta wo wo lon. Wa kni fye n gye owo aza yeyeyi, wa kni fye wa gni fye busi n wo buzagna mwamwai, wa wufye shiwo n cei pma wa tu fye anabarka, wa ga fye owo awyidna ntu n fye a sese ɓo n na bai fya kpe enya n wo ye fya zhin. Wa fa fye fya zhin wo sujada wa ga fye alkawali a adnagmai. 
ROM.9.5	Aza dnagmayi Shekwoyi anya efye zakwoyi nu Kristi nwohin, ɓei gmi nfye nuwo zhin Yahudiyi nu dna n nayi owo nwo gyibe tu n na anya she vinya nsaiye nyi. Mwa-mwa n Shekwoyi aba nyalo-nyalo.
ROM.9.6	To, Shekwoyi ta mi lo nu wa nuwo alkawali n na Yahudiyi abarn? Awo: (Ntuge alkawaliye zhin aza nya nu nɓa zhin a Yahudiyi hin-hin nyi.) Aza vinya nu to n na maɓa fi n na Yahudiyi fye, n ɓa zhin a Yahudiyi hin-hin. 
ROM.9.7	Oɓa kun-kun n Ibrahim, ta zhin ɓa ɓa ze Ibrahim aɓin, Shekwoyi ɓeda, nku da nge alkawali zhin Ishaku, Ibrahim nugun anyanu, n Ishaku ayawyi yi. Koda yake Ibrahim ɓei n na aɓi ajeyi. 
ROM.9.8	Kwa wu nu ge Ibrahim aɓi vinya nu to zhin Shekwoyi aɓin, ama aza nɓa ga alkawali gni-gni nya gaiciya n wo ɓei zhin Ibrahim nyi.
ROM.9.9	Shekwoyi ku alkawali zhin nge, “Ntna, oho n Saratu yi n ɓei ga fye oɓi”. 
ROM.9.10+ROM.9.11+ROM.9.12+ROM.9.13	 Aye n mwa begye n navun sanu n wo nugun Ishaku ɓei la wo nyikwo la, owo nyikwo Rifkatu, woi la ga aɓi ma a-za-ba, Shekwoyi wa gna wo Isuwa oɓi n na ɓa ma kmisunyi nyi, wo ɓa zhin Yakubu owo mado bara. Dna n Shekwoyi ɓeda, “Mi la Yakubu kni ma tuwo anabarka to ge Isuwam”. Shekwoyi ɓei dace to ai ma aɓi yen, to ɓai kpe ɓemanayi ye n ɓenukwoyi n sapa. Wo to ɓei zhin ce ntu n naɓo nu n na ɓi ɓei zhin m, ama nya n Shekwoyi ɓei ye wa kni.
ROM.9.14	Shekwoyi ɓei zhin ɓenukwoyi nu? Awo. 
ROM.9.15	Ntuge Shekwoyi ɓei ku gna Musa ge, n ɓa wu oza alheri n ma ye, magye oza sun-sun n ma ye. 
ROM.9.16	Ntu lonu, Shekwoyi ta ga anabarka ntu ge oza kun ce wa bwa kwo nun, kwo wa zhin tnu-tnu n kala yi wa bwan, wo bwa ntuge, Shekwoyi gye oza sun-sun nu n wa ye ko n wa gye dama.
ROM.9.17	Firauna, Masar Esu ɓei zhin ɓesisi nu gaiciya ye nya. Ntuge Shekwoyi ɓei ku gnawo ge wo la Masar ebe ga wo ntuge wa wuwo Shekwoyi iko n wo tukwo. N nabai anyi vinya ɓa wo Shekwoyi eye mwa-mwa. 
ROM.9.18	Ntu lonu fye gye, Shekwoyi wu azaho alheri ntu ge wo n cei pmanu, wa zhin azaho n na tukwoi kwa gnana to ɓa wo ɓon.
ROM.9.19	To, kni nu zhin Shekwoyi woi gye ɓa laifi, nge ɓata wo lo n ma? Ɓa to zhin oɓo n wa gna ɓa ge ɓa zhin?
ROM.9.20	Aʼa to dalo nun, Ho zhin kni nua ha zan Shekwoyi zanshin n laifi a? Enya n na zhin ko, kwo ɓa mi kwa gna oza n wa zhin kwo nyi ge kni na zhin hoi zhin mi n layia? 
ROM.9.21	Sanu n oza mi shakun, wo to n ikoyi lo wa zhin apma n ezun yi gmanyi wa mi shakun manayi ntu n zhedu ɓo wa mido ntu n pashe fi ɓon? 
ROM.9.22	Shekwoyi to n ikoyi lo wa wu wo minagyi n na aza tukwo n ɓa kuncelo a wuɓan, aza n wa zhin hakuri nɓai n sai mwa n? 
ROM.9.23+ROM.9.24	 Wo n zokwo yi lo-lo, nge eyi n na akuyi ze aza n wa ze owo mwa-mwa ya kpe ɓa, ko yi zhin a Yahudiyi nu, ko yi zhin abyedo nu, wa wuyi alheri n na bai aza vinya ɓa gye shi owo mwamwa nsun.
ROM.9.25	Fye pa lo enya n Hosia anabci a da? Shekwoyi wa cige, “Wo ɓa bwa abye do ga wohin (aza nɓa ta kun n na Yahudiyi byen) wa ye ɓa ko da yake oza to shin ɓa yen.” 
ROM.9.26	Aza n na ɓei zhin ai ciɓa ge, “Fye to zhin omi aza nun,” aɓa yi ɓa nsai ge, Shekwoyi wye-wyei da aɓi.
ROM.9.27	Ishaya anabi ɓei da ɓo n na a Yahudiyi tukwo wa cige, Koda yake ɓa ɓa mwa begye ngye amwi n ela gbe, aza n bwasun ciwyi nu n ɓa ɓei pwo n ɓami. 
ROM.9.28	“Ntuge Dagayi ɓei dawa n na anyi tukwo wa zo owo atnu-tnu n ɓai wa zun ɓa ya kpekpegye.”
ROM.9.29	Ishaya wa je gna n na abado nge nto n Shekwoyi sun-sun gyei nun, aɓei wu a Yahudiyi vinya, oɓa vinya shi aɓei wu aza vinya n ɓa ɓei fi n Sodon n Gomora zhimi nyi.
ROM.9.30	To, yi ɓa da ge nana n na ɓeye tukwoa? Yiɓa cige Shekwoyi la esa ga abye aje woi zhin ɓa gafara dna n gaiciya gami, ko da yake ɓa ta zan Shekwoyi zanshin. 
ROM.9.31	Ama, a Yahudiyi n ɓa zhin atna ɓa bwa agni-gni manayi ntu n na awyidna bwashi ɓo, ɓato gyi nasaran. 
ROM.9.32	Ntu n kniɓei nua? Ntuge ɓa ɓei zhin atna ɓa bwa gni-gni ntu n na awyidna bwashi n atnazhinyi ɓaze aza manayi maimakon ɓaga gaiciya, ɓaku ce bonyi n kuta bonyicenya dnagmayi. 
ROM.9.33	Shekwoyi ɓo ku pma ɓa gna dna nwo ɓeda wa cige, “Mila Apma shi na a Yahudiyi zokwo, aza n mwa begye ɓa ce bonyi n wo (Yesu) aza n ɓa gawo gaiciya vinyikwo ta wo ɓam.”
ROM.10.1	Omi azaje omi bugba ɓeye n mi aduwa yi nu nyi nge a Yahudiyi ɓa bwa gni-gni. 
ROM.10.2	Mi kpe ɓa bugbadna ye lo n ɓa cei lo ntu Shekwoyi latu ɓo, ama bugbadna deye zhin gbeloyi nu. 
ROM.10.3	Ntuge ɓata kpe genyi lo nge Kristi la fi ntu ge wa zhin ɓa zhi n Shekwoyi aba, ama ɓai zeze ɓai zhin atna ɓa zhin ɓemana n na bai ɓa bwa Shekwoyi agmada dna n na Yahudiyi a wyidna n na knunu yi, ama ɓa nu to zhin Shekwoyi gni-gni zokwo m. 
ROM.10.4	Ɓata kpe genyi lo ge, Kristi ga aza nu n ɓa ga gaiciya, anya vinya n ɓa zhin atna ɓa bwa, dna n na awyidna bwashin. Woɓo ku ce zo vinya.
ROM.10.5	Ntuge Musa ɓei ku ka, ge ngye oza ɓa mi wa zhin ɓemanayi, to wa zhin ɓenukwoyin, wa gyi nasara n jarabai dna n wo asese, n na ba yi nu, n naɓa zhin wo gafara wa pwo!
ROM.10.6	Ama gni-gni n kwo ɓe ntu gaiciya ga ɓo kwo cige, “Koto n na apmai lo ba zan nshemi ntuge ha gmi Kristi ɓe n cei n wa bma ho zhin. 
ROM.10.7	Koto n na apmai lo ha lo ho zan wo shin dna n na azafin aba ha jewo ze ɓe ncei n efin.”
ROM.10.8	Ntuge gni-gni n kwo ɓe dna n gaiciya ga n Kristi, ekwo nu zhin nya n yi zhin waʼazi, kwo to mwa kpa lon n zaho-zaho yin, ɓehin-hin kwo wo viviyi lo n yi ngye, eyi abugba n yi agbei. 
ROM.10.9	Ntuge n ha gna aza n ho gbeyi nge Kristi Yesu nu zhin ho Dagayi ha ga gaiciya nho bugbami nge Shekwoyi lawo laka n vingwo, ho ɓa pwo. 
ROM.10.10	Gama dna n gaiciya ga nu nbugba n oza bwa gnigni manayi n Shekwoyi aba, n wo gbeyi nu njesun n wo gna aza owo gaiciya ga ɓo.
ROM.10.11	Gama Shekwoyi ɓeda gna yi ge, oza to lo n wo ga Kristi gaiciya vinyikwo kwa wo won. 
ROM.10.12	A Yahudiyi n na tna kaciya zhinyi gmanyi nu, oɓa Dagayi gmanyi nu n wo gaɓa anya vinya, n ɓa nya wo n bugbai gmanyi nyi. 
ROM.10.13	Oza n wa yi Shekwoyi eye wo ɓa pwo.
ROM.10.14	Ama ɓaɓa nya wo n wuna nge wo gniɓa a kpe baga gaiciya? Ɓai ɓa gawo gaiciya n wuna to ɓai wo wo ɓon ma? Ɓai ɓa wo wo ɓo n wuna to ozai gna ɓan ma? 
ROM.10.15	Oza ɓa lo n wuna wo gna ɓa to ai tnu wo ma? Nya nu n Shekwoyi ɓeda da sanu n kwa ci n cei ge, “Gye shi oɓa apita bmiya oɓanu nɓa zhin bugba fun nabari manayi Shekwoyi nya waʼazi, ɓai ɓe n nabari a gmada nyai. Aza a yeyeyi nu aza n ɓa zhin Shekwoyi nabari manayi waʼazi nyi.”
ROM.10.16	Ama aza vinya nu to n ɓa wo nabari manayi ɓa gwon. Ntuge Anabi Ishaya ɓei ku da “Dagayi nyikado la gaiciya ga ɓo n ma gna ɓa nyiʼa?” 
ROM.10.17	Ama gaiciya ga ɓe n Shekwoyi ɓeda wonu, Nabari manayi Kristi nya.
ROM.10.18	Ama a Yahudiyi ma? Ɓaku Shekwoyi ɓeda wo? E, gama kwola lo aba n ɓa nyi vinya. Aku nabari manayi zhin waʼazi har anyi ce zhi ba. 
ROM.10.19	Ama ɓa ɓei ku awyega bwa (nge Shekwoyi ɓa ga aza je gni-gni to ɓai ya gwon?) E, ntuge tunyi n Musa sa, Shekwoyi ɓei ku gna ge, wo ɓa zhin owo aza ɓa wo oshe, wa zhin atna wa kun ɓa agyewyi n wa gni-gni ga abyedo atna cei. 
ROM.10.20	Ishaya ɓei je da ntna edna ge, aza nɓa to zan Shekwoyi shin ɓa ɓa bwa wo. 
ROM.10.21	Nsaiye, wo zhin atna lo wa si a Yahudiyi kpe, ama ɓa gyi abye na ɓenayi, to ɓai ye ge ɓa ɓem.
ROM.11.1	Ma nya ɓo, Shekwoyi ku owo aza a Yahudiyi yanu? Awo, ko fye wyi, Fye pa ge mi zhin Yahudiyi nu n mihin, Ibrahim yawyi n Banyami bye.
ROM.11.2+ROM.11.3	 Awo, Shekwoyi to yawo aza n wakni tunyi n sapan, fye pa ɓolo n littafi a da tu ɓeye tukwo? Anabi Iliya ɓei cibwi kpe Shekwoyi ntu n na Yahudiyi tukwo, shi a ku Shekwoyi anabi wu, ai la Shekwoyi a bagadi ɓaya, Iliya ɓei gye ge owo nu bwa cedna n knihin n wo gmanyi woi ye Shekwoyi, ɓa zhin a tna ɓa wuwo n wohin.
ROM.11.4	Fye pa amsa lo n Shekwoyi ɓei gawo? “Shekwoyi ɓei ciwo ge, awo, oho nu to ce n ho gmanyi yin. Mi n na azayi lo lo dubu tnaba n ɓa yemi lo, bai to gba shan.”
ROM.11.5	Kwo wu lo lo nu n naiye. A Yahudiyi vinya nu to pmi avun wu Shekwoyin. Azalo fyewyi n na gniɓa ntu n Shekwoyi alheri ɓo n wa kniɓa. 
ROM.11.6	Ngye Shekwoyi alheri nu agye oɓa ɓemana zhin nu ton, nzokwoye cauta to shan kyauta nu zhin, kwo to zhin cauta nu, zai ya zhin tnu-tnu nu wa bwan.
ROM.11.7	Kwo wulo n lonu, A Yahudiyi n mwa to bwa Shekwoyi alheri nɓa zanshin. Fyewyi n ku bwa aza n Shekwoyi wa kni-ama aza nɓa ce nyi awye n ku ɓa bua. 
ROM.11.8	Nyanu n Shekwoyi ɓeda da sanu n kwo ci n cei ge, Shekwoyi laɓa shigye, woi guɓa awye n na tunbuayi n na bai to ɓa kpe oɓo ye n yi da, sa n ya gna ɓa Kristi ɓo n cei. Kwo wulo n lonu nu har naiye.
ROM.11.9	Dauda Esu ɓei ku ce da sanu n wo ɓei ci n cei ge, “Fwa oɓa nyagyi manayi n anabarka do yi kwo pi ɓa agam ɓagye nge ɓeho to lo n ɓa; tasin n Shekwoyin. Fa anya a manayi ye ɓa je zekpe ɓa, ɓa wuɓa, ɓa ɓa ɓaya. 
ROM.11.10	Fa oɓa awye ɓa dna wyegma n na bai to ɓa gye wyeban, ɓa zan-zan n ya kpe ntu n na kaya shan wo ɓo.”
ROM.11.11	Kwa wunu, nge Shekwoyi ku owo aza ya har abada? Awo, Owo nufi n na bai abyedo ɓa bwa pwopwo. N na bai ɓa Yahudiyi ɓa wo she ɓa ya Shekwoyi gni-gni zanshin ga ɓahin. 
ROM.11.12	Nsaiye, ndei anyi vinya ku nya bwa ntu Shekwoyi gni-gni ɓo, sanu n na Yahudiyi ɓa ce bonyi to ɓa ye kwom. Ai anyi ɓei gna anabarka bwa sanu n a Yahudiyi ɓa gwo Kristi.
ROM.11.13	Shi fye kpelo ge, Shekwoyi lami kni owo tnu-tnu yi nfye aba abyedo, mi gnafye, mi-i ce a Yahudiyi ɓepa shi mi ɓa mi nsun. 
ROM.11.14	Nna bai n kwo yezhin ma zhin ɓa ɓa ye enya n fye abyedo n cei lo, n zokwoyi magni azaho nɓa mi. 
ROM.11.15	Kwo ɓei ze ɓe wowo ɓai ya ze a Kristi viyi. Sa n Shekwoyi ɓei pmiya n ɓa aba kwa wunu nge wo ɓei pmida anyi wa gaɓa gni-gni. Nsai ye kwo dulo n ɓewowoyi a Yahudiyi ɓa ɓe da Kristi. Kwo ɓei ze ngye aza fi nu na je kukala n efi. 
ROM.11.16	Shi Ibrahim n na anabi yi zhin Shekwoyi a zanu nyi, oɓa ɓi ɓa ze Shekwoyi aza ce, Ntuge n Shinwan gbegye gyi-gyi-yi okwa bwala ɓa ze a gyi-gyi-yi nu ce.
ROM.11.17	Ama a bwala ho n Ibrahim shinwa, a Yahudiyi ho, ala ɓa kaya, efye abyedo a bwala a bmana nya, ngye zaitun bmana nya bwala, a fyefyegyi. Nlonu n saiye fyei gwo anabarka n Shekwoyi ɓei ga Ibrahim n wo aɓiyi ɓai sin shinwa gma n Shekwoyi wa nu n wohin tukwoyi. 
ROM.11.18	Fye zhin peceiye kada fya gma ntuge aku fye fi n ɓa apita nu. Fye pa nge a kpe fye ye ntuge fye filo n Shekwoyi shinwa nu, Fye zhin abwala nu fye to zhin a gbegye nun.
ROM.11.19	“To” ko yezhin lo ha cige aɓei ibma a bwalai ya ntuge a fyemi nu gyi, ntu cenu mi zhin ɓo lo n kwo kunce.
ROM.11.20	Fye zhin peceiye. Pa ge a bwala ho, a Yahudiyi a ɓei bma ɓa ya ntu ge ɓato ɓei ga Shekwoyi gaiciya nun, fye zhi n ya ntuge fya gawo gaiciya nu. Fyeto zhin aɓo-kwon, gye gba fyehin tukwo fya zhin igodiya, fya zhin peceiye. 
ROM.11.21	Ntuge n Shekwoyi to fa abwala nwafi ɓa tunyi n sapan, wo ta fa fyehin.
ROM.11.22	Shi awye hagye shi Shekwoyi zhin alheri dna ɓo, wo gyiminagyi n na azai nɓa ta vi wo ɓon, ama wo zhin ɓemana ga fye fyei ya gyi abye fya yewo n gaiciya gayi, ama nfye to zhin lo nu m aɓa zun fye ya. 
ROM.11.23	N zokwo do, Nna Yahudiyi fa ɓa tna gaiciya ga ɓa jeze ɓe da Shekwoyi, Shekwoyi ɓa je ɓa fyegyi n shinwa. Wo n ikoyi lo wa zhin lonu.
ROM.11.24	Ntu ge n gye shi Shekwoyi ɓei la ye wa gwo fye n fye ɓei mwa kpa n woi, n fye ɓei zhin zaitun bmana nya bwala, wa fye fyegyi n wo shinwa manayi onya nna ta shin zhin-fye gye ge woto gni n shiri yi nu zhin wa je a Yahudiyi gwo n jesun n ɓa ɓei shin fi n kmisunyi nyin?
ROM.11.25	Mi n cei pma fya kpe gaiciya ye n Shekwoyi aba, emi azaje yeyeyi n na bai nfye ta mwa fyehin tukwo fya ya abokwo zhin, E, kwo zhin gaiciya nu nge a Yahudiyi ho zhin gaba lo n Nabari Manayi-nsaiye, ama kwo ɓa bwa esanu la n fye abyedo fya ku ɓe Kristi aba vinya, efye n fya ye fya ɓe.
ROM.11.26	N navun Israila vinya ɓapwo. Fye pa oɓo lo n anabi ɓo da n ɓeye tukwo? “Gniyi ɓa gmi n Sihiyona, wa pmi a Yahudiyi awye ya n ɓenukwoyi zhin. 
ROM.11.27	Nsayi mɓei kuɓa a laifi ya, she ma zhin ɓa alkawali”.
ROM.11.28	Nsaiye, a Yahudiyi n mwa begye zhin anuwuyi nu nabari manayi nya. Degye n la ze gyiba nfye aba, ntuge kola ɓe efye abyedo n Shekwoyi cauta yi, Har nsaiye a Yahudiyi zhin Shekwoyi aza yeyeyi nu, ntu n wo alkawali ɓo n wo ɓei zhin Ibrahim, Ishaku n Yakubu yi nyi. 
ROM.11.29	Gama Shekwoyi cauta n wo yiyi-i kwo ta shan kman, wotajeze n na vunyi n wo alkawali n wa zhin nyin. 
ROM.11.30	Nsapai, fye ɓei zhin Shekwoyi a nuɓai nu, ama sa n na Yahudiyi ɓei na Shekwoyi cauta aɓo wa gye fyenu sun-sun. 
ROM.11.31	Nsayi ye a Yahudiyi nu zhin tawaye ama n wyihoi ɓa ɓei gni Shekwoyi sun-sun gye bwa n fyei. 
ROM.11.32	Gama Shekwoyi ku ɓa ya ga ɓenukwoi zhin n nabai wa gye aza sun-sun vinya.
ROM.11.33	O, Shekwoyi, ɓo wo-woyi danu n yi n cei. Owo wyemwa, n wo ɓeyekpei n wo nyabwai kwo dna ɓo lo ya kpe owo shawara ye n wo azokwoi. 
ROM.11.34	Nyikadonu n yi mi kpe Shekwoyi bugba yelo a? Nyikadonu n ɓeyekpei lo wa ga Shekwoyi shawara wa wu wo zokwo a? 
ROM.11.35	Nyikado nu ɓa ga Shekwoyi nya kunce kwa zhin wo wa zhin ɓo a? 
ROM.11.36	Gama anya vinya kun n Shekwoyi aba nu. Anya vinya bwa wye-wyei dna nwo ikonu. Anya vinya nyi ntu wo latu ɓo nu. Mwa-mwa nwo aba nyalo-nyalo Amin.
ROM.12.1	Ntu cenu mi gyi fye wye fya gafye anayi n Shekwoyi akun, ɓa ze hadaya wye-wyei gyi-gyi-yi nya, odo pya n wo ɓa gwo. Nfya pa oɓo ɓo n wa zhin fye, deye duwyi lo wa nya fye? 
ROM.12.2	Fye to shan hali n na kunnu anyi nya yi n, ama fye ku ze aza woi-woi n naɓo nfye ɓa n zhin, nfye nubo zhinyi. Nlonu fye ɓa kpe nfye aɓo-mutu shiwo zokwo ɓa fu fye nubo.
ROM.12.3	Ngye Shekwoyi tnu-tnuyi mi ga zaho-zahoi nfye mi Shekwoyi pmagna: Fye zhin gaiciya n fyehin tukwo ɓo, fyei mwi shi Shekwoyi wa ga fye gaiciya-ga n sun. 
ROM.12.4+ROM.12.5	 Shi agalo n mwa begye n fye nayi n lo nu Kristi nayi. Yi zhin aga nu owo nayi nya, zaho-zahoi n yi mi woi nu kwo ntuge yi n na tnu-tnuyi lo gbo-gbo.
ROM.12.6	Shekwoyi, n gbai ga zaho-zahoi n yi mi nwo ɓa zhin ɓa n bmiya N Shekwoyi n la anabci zhin gba nu ga fye, zhin anabci nsai vinya n ho ɓa mi–n sai vinya, n ho gaiciya ga n kalai lo n ho ɓa gwo tnu-tnu-tnu Shekwoyi aba. 
ROM.12.7	Ngye ho nyaga zhin aza bmazhin nyanu, bma ɓa zhin cewo. Ngye ho zhin malami nu wu nya n bmiya. 
ROM.12.8	Ngye ho zhin waʼazi zhin yi nu kpe ge eho waʼazi n kalai lo n bmazhin yi dna. N Shekwoyi la gyiwye gaho, bma azaje zhin n cei. N Shekwoyi la aza bwashi tnu-tnu ga ho woi ku azafiho n nakun zhin tnu-tnu n ho kala yi. Aza n Ba zhin abugba zhi-zhi da a tna ɓa zhin kwo n bugba a Kristi yi nya yi.
ROM.12.9	To ye aza n gbeyin, yeɓa cewo. To ye enya n kwo to bmiyan, ye ɓemana ha zhin kwo. 
ROM.12.10	Fye ye n na ajei ngye aya-ɓi, fya ga aje mwamwa n bugba buibui. 
ROM.12.11	Fye to wo bwato nfye tnu-tnu yin, ama fye zhin Dagayi tnu-tnu n bugba bui, bui.
ROM.12.12	Dagma n tu nyaɓo n Shekwoyi z hin gaho, zhin hakuri n wahalai, ha zhin aduwa ci-ci. 
ROM.12.13	Sanu Shekwoyi aɓi gyisan, bma ɓa zhin, zhin ha yi azhiɓei ɓa ɓe nyagyi nho puwa ko kwa nɓa ye agyewan aba n sukwoyi.
ROM.12.14	N oza zhin fye ɓenukwoyi ntuge fye zhin Kristi nya nu, to tu wo eknin, zhin adduwa Shekwoyi wa tuwo anabarka. 
ROM.12.15	Sa n na aza dagma ha dagma n ɓai, n ɓa wun bugba ha bma ɓa bugba wun. 
ROM.12.16	Fye zhin tnu-tnu n dagma ngnisun. To zhin n gye ho zhin zadnagmayin. To lodna n na aza yakwo aban, ama gnalo n ha sharayi. To ha ci a ɓo n gye ho kpe ɓeho ye lon.
ROM.12.17	To gba ɓenukwoyi ta n ɓenukwoyin. Zhin ɓeho-ɓehoyi cewo, aza kpe ge hoto zhin zakata nun. 
ROM.12.18	To wu anya n zaho-zahoi. Bwa bugba buyi n na azai vinya ngye shi ho ɓa mi.
ROM.12.19	Emi anugundo ye-yeyi fyeto gba ɓe ta ga fyehin. Fa kwo ga Shekwoyi ntuge wo ku gna ge wo ɓa gba aza n kwo kunce. Fye to la owa dna n fye akun. (Wato fye to zun owa gnan). 
ROM.12.20	Gaho nuwunyi nya gyi mikun ya gun wo, n nuwan mikun wo-wo gawo nuwan wa sin. Ho ye anakna nu kpe wo n tukwo, wato vinyikwo ɓa wo wo n ɓo woku zhin ho nyi. 
ROM.12.21	To fya ye ɓenukwoyi kwa gyi ebe tu nfye tukwon, ama fye zun ɓenukwoyi kni dna a ɓemanayi Izhin.
ROM.13.1	Fye ku ze aɓo vi-yi n na aza ba nɓa gyi ebe nyi, ntuge Shekwoyi nu na kpe ɓa n ɓo. Ebe ho to lo n Shekwoyi nu to shi kwo n wo iko yin. 
ROM.13.2	Ntu cenu aza n ɓata shi ekni awyidna bwan Shekwoyi nu n ɓa ta vi wo ɓom. Tata ɓa vi ɓa n na avun. 
ROM.13.3	Gama abusi-ɓiyi-da ta wan aza n ɓa zhin ɓefyecen, ama oza n wo zhin ɓenukwoyi tilas nu wa wo wo dna. Shi awyi-dna bwa ɓoho ta bwa hon. 
ROM.13.4	Shekwoyi tnu n na busi ɓiyi-da yi ɓa bma fye nu zhin. Ama n ho zhin ɓenukwoyi tilas ha wo wo dna ntuge wo ɓa wan ho. Shekwoyi wa tnu n woi n cenu. 
ROM.13.5	Shi awyidna bwa ntu a ɓo ɓo ngun aba, kmisunyi, n na bai to a wan hon, bayi, ntuge ho kpe lo ge kwo kunce lo.
ROM.13.6	Fye gba gadu cewo, ntu aɓoye ɓo n gun aba. Ntuge a gba a tnu-tnu zhinyi n na bai ɓa gyi abye n Shekwoyi tnu-tnu zhin yi, ɓai zhin fye bauta. 
ROM.13.7	Fye gba ozaho-zahoi nya n kwo kunce, fye gba ofye gadu n bugba bui-bui, fye vi aza ɓo nɓa kpe n fye she. Fye ga aza mwa-mwa n kwo kunce nɓayi.
ROM.13.8	Fye gba ofye ata vinya, a kpe yeye ta fye to zo kwo gban, ntuge n fya ye n ɓayi fye zhin Shekwoyi ɓeye nu, fyei shi wo awyidna bwa. 
ROM.13.9	N ha ye n ho zado yi shi ho ye n hohin sun, hota ye ha gyi wo fin, ho taye ha wu won kwo ha wyiwo vim. Hoi ta zhin ɓe nukwoyi n wo nyikwo yin kwo ha ye enya n wo n ceyin, kwo ha zhin ɓe n na awyidna ngu n awo agna nge ato zhin. Ngun awo vinya pupuru fi n gmanyi ye nu. Ha ye n ho zado yi shi ho ye n hohin tukwoyi. 
ROM.13.10	Yeye ta zhin za ɓenukwoyin. Cenu zhin Kwoi nu zfiin aɓo vinya n Shekwoyi ye, wyidna gmanyi nu n fyeye.
ROM.13.11	Asese n bmiya dalili nyi n jesun. Fye kpe shi esa n la gba, esa busilo. La kun a gyewyi ntuge, Dagayi ɓe ɓe la gnawo vivi n du esa n yi ɓei ga gaiciya n cei. 
ROM.13.12+ROM.13.13	 Sukwo n la duya, owo ɓe-ɓe nyipyeyi la ga ɓe, Ntuce, fye kma ɓe nukwoyi zhin ya, fya kpe ɓemana zhin. Shi kwo kunce a buzanga da sase. Fye zhin ɓemana fya zhin gaiciya n na aɓo vinya n fye ɓa zhin n na bai aza da fye ɓo manayi. Fye to wunsa ya n na gnikwo gniyi, n jesin yi, n na anagbayi zhinyi, n shakpeyi, n gu sun yi, kwo eshen. 
ROM.13.14	Ama gyi Kristi wye wa bma ho zhin, ha sase shi kwo kunce, to ha zhin shaula ha dagma dna n ɓenukwoyi zhin m.
ROM.14.1	A Fye gwo oza n wo ye wa ɓe da fye kwo owo gaiciya ga kwoi gba kala. To zunwo kni ntuge owo aɓonubozhin wulo gbo n ho nyai, tu aɓo tukwo n kwo bmiya n doi n kwo to bmiyan. 
ROM.14.2	Misali, to na aɓo n woi n na abugyi tukwo n na zun sha ga eshan. Ho ga gaiciya, nya ho to wunya lo nkwon, ama azaje gaiciyaga gba kala lo, ɓa gye kwo zhin nukwoyi nu, ɓata gyi abun sai dai ɓa gyi afintolo, cei ya cece ge ɓa gyi abuyi pya. 
ROM.14.3	Aza n ɓa gye kwo to wunya lo ɓa gyi abuyi pyan, ɓato ci aza wyegba n ɓata gyin. Nho ta gyin to gye ɓa laifi n ɓa gyi nyin. Ntuge Shekwoyi la ɓa gwo ɓa ze owo aɓi. 
ROM.14.4	Ɓa zhin Shekwoyi a bara nu, ofye nyanu ton oɓa nuwan lo n wo abanu toge nfye aban, Fye fa wa gna ɓa kwo kwo bmiya lo, kwo kwo to bmiya lon, Shekwoyi ɓami wa zhin ɓa ɓa zhin shi kwo kunce.
ROM.14.5	Azaho zhin nubo ge a Yesu viyi ɓa shi a Yahudiyi anyipyeyi asun-sun nya nu bwa, anyipyeyi n ɓa ɓa ga Shekwoyi mwa-mwa n cei, ama aza ho ci ge kwo zhin gbelohi nu nya zenu za zhin aɓei pya, ntuge anyipyeyi vinya zhin Shekwoyi anya nu. Nna beye pya ozaho-zahoi nu ɓa zhin oɓo n kwo kunce. 
ROM.14.6	Nho n na anyipyeyi kni hoi ga Shekwoyi mwamwa, ho ye ha lawo tu ho zhin ɓe manayi nu. Nlo nunce oza n wo gyi abu n na zun sha ga eshan. Wo sa Shekwoyi ami ntu nkwo ɓo, wo zhin ɓe manayi nu, oza ce n wo ta to abuyi bwan, wo zhin atna nu wa zhin oɓo n kwo da Dagayi, Woi zhin godiya. 
ROM.14.7	Yi to zhin eyihin tukwo adagayi nu n, n yi ɓami ya kni ge yi bwa wye-wyei ko ya fin. 
ROM.14.8	Kwo yi n wye-wyei, kwo yi fi yi zhin Dagayi anya nu. Zokwo doho-dohoyi zhin wo anya nu. 
ROM.14.9	Kristi ɓei fi wa laka njesun ntu n na aɓeye ɓo nu. N na bai wo ɓa zhin yi Dagayi kwo yi nwye-wyei, kwo yi ku fi.
ROM.14.10	Hoto n iko yi lo ha zun ho zado kni kwo ha ciwo wyegban. Pa ge, ozaho-zahoi n yi mi wo ɓei gni agni gni n Shekwoyi wada a sese ɓa n wada wyi yi. 
ROM.14.11	Ntuge, a cei kafi “Shi mi nyi”, nyikutukwo dohodohoi ɓei ce a kwo-kwo n mi abye, nyitala doho-dohoi ɓei ye abui n Shekwoyi aba. 
ROM.14.12	Behin-hin, zahozahoi ɓei ga wohin tukwo nyadoku n Shekwoyi aba.
ROM.14.13	Ntu cenu, fye to zhin aje laifi zanshin. Fye zhin atna fya sase, n fye ta zhin ofye do wa ce bwoyin, n na ɓo n wo ɓa gye ho hoi zhin n wo zhin nubwo ge ɓato bmiya lon. 
ROM.14.14	Nmi aba, mi kpelo lalle dna n Dagayi Yesu iko, nyaho to wunya lon, n na abu gyi yi n na zun sha ga eshan. Ama, nza gna ge kwo zhin ɓenukwoyi nu, to, wo to zhin m, ntuge n wo aba kwoto bmiya lon. 
ROM.14.15	Ngye oho zaho damu lon nyayi n ho gyi, hota zhin yeye ɓe zhin nun, n ha gyi abye n gyi yin. To fa oho nyagyi kwa zhin oza n Kristi wa fi n wo ɓo wa bwin. 
ROM.14.16	To zhin oɓo n kwo ɓa ɓe ho n wyegba-ciyi, kwo hoi kpelo ge kwo bmiya lon.
ROM.14.17	Gama aɓo kpakaiayi n yi a Yesu viyi aba, kwo nu to zhin nyagyi n nyasin yi, ama ɓemana, bugba fu, n na agmada yi n Zafun Gyi-gyi-yi aba. 
ROM.14.18	Nfya fa Kristi wa zhin Dagayi dna n na ɓeye vinya, aɓa da Shekwoyi. N na azaje yi. 
ROM.14.19	Yi zhin atna ya zhin aɓo nɓa ɓa ɓe nbugbafuyi, ya mi aje zhi.
ROM.14.20	Fye to wun Shekwoyi tnu-tnu ya ntu na abu ɓon. Fye pa nge nyaho towun ya lon, n na bugyi yin, ama kwo wunya lo sa nu n kwa zhin ozado wa ce bwonyi. 
ROM.14.21	Oɓo n kwo bmiya okwo nu ha fa abugyi, ko jesin, kwo nya zhin n kwo ɓa zhin ohozado wa ce bonyi, wa zhin laifi. 
ROM.14.22	Ho ɓami ha kpe ge nyaho to wunya lo n nya yi n ho zhin, kwo n Shekwoyi aba, ama kuce shin hohin, to wu ho gaiciya ga nza aba n kwo ɓa zhin wo wa ce bonyin. N na ɓeye pya, bugba bui-bui da nu oza n wota zhin laifi nɓe yi n wo kpe ge kwo bmiya n. 
ROM.14.23	Ama nza kpe ge ɓo nwo ye wa zhin nyi kwoto bmiya lon, wo to zhin kwon wo zhin laifinu woi ya zhin, ntuge wo zhin nubo ge kwo zhin ɓenukwoi nu. Ntu cenu n wo aba kwo to bmiya lon. Nyaho-nyahoi nza zhin woi gye ge kwo to bmiya lon kwo zhin laifi nu.
ROM.15.1+ROM.15.2	 Kwo yi-i gye ge aɓeye to zhin nyaho nu n Shekwoyi aba kwo yi ya zhin ɓan, yita mi ya gyi abye ya zhin ɓan, ntuge ya da yihin agman, tile ya pa azaje ɓo nɓa shakai n dna, nɓa gye ge aɓeye to bmiya lo nyin. Yi zhin ɓo n kwo ɓa da azaje to ge eyihin, ya zhin ɓo n kwo ɓa bma wo zhin kwa miwo gni dna n Dagayi. 
ROM.15.3	Kristi to zhin ɓo n kwo dawo num, She, zabura ka yi wa da “Waɓe n tuge, wa sin wahala, n na za kun nɓa wun Dagayi nu nyi.” 
ROM.15.4	Aɓeye n na cei kafi n litafi tunyi n sapa nyi, a kafi ntuge ɓa wuyi-atnazhin n bugba kala bwayi nu. Nnabayi ya pmi peceiye n hakuri yi har ewyi n Shekwoyi ɓe zun laifi kni n efiyi.
ROM.15.5	Shekwoyi n wo ga hakuri, n migniyi, n bugba kala yi, wo bma fye zhin fya sase n na jeyi n bugba dayi za-zai wuwo do Kristi hali. 
ROM.15.6	Nsayi, eyi vinya yami ci Dagayi n begye yi gmanyi, yi ga Shekwoyi mwa-mwa, eyi Dagayi Yesu Kristi Dada.
ROM.15.7	Ntu lonu fye ye, n na jeyi n ikklisiya, shi Kristi wa gwo fye n bugba bui-bui n na bai n Shekwoyi eye ɓa latu. 
ROM.15.8	Fye pa ge, Yesu Kristi wa ɓe wa wu ge Shekwoyi ta daɓo wa pman, njesun wa bma a Yahudiyi zhin. 
ROM.15.9	Njesun fye pa ge waɓe n na bai abyedo ɓa bwa gnigni, ɓa ga Shekwoyi mwa-mwa ntu wo sun-sun gye ɓo. Nyanu n Zabura kayi wa da, sanu n wo ɓei ka n cei ge, “Mba ciho dna n abyedo, ma la oho ye tu.”
ROM.15.10	Nna abado, “Fye dagma, ofye abyedo ngnisun nwo azayi a Yahudiyi.” 
ROM.15.11	Njesun, “Fye ci Dagayi, ofye abyedo, fa aza vinya ɓa ciwo.” 
ROM.15.12	Anabi Ishaya wa cige “Gado gyiyi ɓa gmi n Jese puwa, wa gyi be tu n abyedo tukwo, ɓa ɓei tu awye n wo nu vinya.”
ROM.15.13	Nlonu mi zhin aduwa ga fye abyedo, n na bai Shekwoyi n wo gafye awye tunyi, wa ga fye a gmada n bugbafu yi, shi fya gawo gaiciya. Mi zhin aduwa n Shekwoyi ɓa nu fye n awyetu yi dna n Zafun Gyi-gyi-yi iko n wo dna n fye nyi.
ROM.15.14	Mi kpe lo fye zhin aza manayi nu n ceceyi, omi azaje, fye kpe aɓeye ye lo n fye ɓami fya wu azaje ɓa. 
ROM.15.15+ROM.15.16	 Ama mi n bugba kalayi lo ma je fye aɓeye gna, mi kpe lo fye ye ma pa fye ɓanu kawai, ntuge n Shekwoyi alheri yi, mi zhin tnutnuyi nu n Yesu Krisiti wa tnu fye n cei abyedo. Mi ɓefye n Nabari manayi mi-i ga fye ngye hadaya n Shekwoyi akun, ntuge ala fye zhanya, fyei zhin ɓo wo ye dna n Zafun Gyi-gyi-yi. 
ROM.15.17	Ntu lonu mi gye kwo bmiya lo ma gma, ntu anya ɓo vinya n Kristi Yesu ku zhin dna n mi nyi. 
ROM.15.18	Mi ta ye ma daɓo shi wa zhin tnu-tnu n na azajeyi nun, ama n nya yi n mi kpelo, woku a pma zhin n miyi woi wan abyedo ɓe Shekwoyi n cei. 
ROM.15.19	Ma wan ɓa n waʼazi yi nu, n mi zhin njesun n mi asese manayi nɓa abye, n na aɓo a wowoyi n wa zhin n mi abwai atuze n Shekwoyi aba, vinya n Zafun Gyi-gyi-yi iko yi nu. Dna n Zokwo ye, miku waʼazi zhin nabari manayi Krisiti nya tunyi Urushelima har Ilirukum.
ROM.15.20	Ama omi ɓeye nu, miye lo abye mi zhin waʼazi aba n Kristi ye to si kpan, afa aba zado la ikklisiya shi. 
ROM.15.21	Mi vi shiri nu, nna cei kafi n litafi, aba n Ishaya cige, “Aza n ɓa to shin Kristi ye won ɓaɓa gye ɓa bwa awye ga.” 
ROM.15.22	Behin-hin enyanu n kwo zhin mi n cei pma ma ɓe fya ba. 
ROM.15.23	Ama n na avun omi tnu-tnu ku zo n ya mi n shiri yi zhin lo ma ɓe n na aye awyekwo nya ye avun. 
ROM.15.24	Gama mi zhin shiri lo malo Asbaniya n ma lo mi ɓei bma n Roma, bayan yiku esa manayi bwa n na jeyi fye ɓei gnami ami.
ROM.15.25	Ama kafin mi ɓe tilas malo Urushelima malo a Yesuviyi n cau-tai n ɓo. 
ROM.15.26	Gama fye gye, a Yesuviyi n ɓa fi n Makidoniya n Akaya yi ɓaku enya ga ntu n na azaje ɓo n ɓa fi n Urushelima ɓai sin wahala nyi. 
ROM.15.27	Ɓa ɓei zhin kwo n bugba bui-bui ntuge ɓa gyelo ɓa ntayi shi a Yesuviyi lo nɓafi n Urushelima. Ntu n kni ɓei ya? Ntuge nabari manayi Kristi nya kun n Urushelima nu kwoi lo abyedo aba. Tunda ɓa ɓei gwo cauta Zafun nya nabari manayi nya nɓenu ɓa gye ɓe n ɓa ɓa zhin ɓa, okwo nu ɓa gaɓa akaya nanyi nya. 
ROM.15.28	Sanu n ma gaɓa agyiwye ye, ma zo n ɓatnu-tnu manayi yei, mi ɓei ɓe ma gye fye wye mi-i lo Asbaniya lo. 
ROM.15.29	Mi kpe lo sanu n mabe, Dagayi ɓei gami anabarka ntu n fye ɓo, ma ɓefye n cei.
ROM.15.30	Fye ɓa zhin aduwa ngnisun n miyi? Ntu n Dagayi Yesu Kristi ɓo, ntu nfye yeye ɓo nfye yemi nyi, n Zafun Gyi-gyi-yi ga fye-fye zhin aduwa n mwa n gnisun n miyi ntu mi tnu-tnu ɓo. 
ROM.15.31	Fye zhin aduwa n nyaho ta bwami n na aza kun n ɓa ta vi Yesu Kristi nyin, n ɓa fi n Urushelima nyi. Fye zhin aduwa njesun n na Yesu viyi ɓei gwo agyiwye n mi lo ɓa n cei nyi. 
ROM.15.32	Nnavun nmi ɓa mi ma ɓe of ye aba n bugba bui-bui dna n Shekwoyi ɓeye, yi ɓa gaje kala.
ROM.15.33	Nsayi ye, Shekwoyi n wo ga bugba fu nyi, wo kun sun n fyei.
ROM.16.1+ROM.16.2	 Fibi nyikoza Yesu viyi n Kankriya zhimi ɓelo wa gye fye wye safyewyi. Woku tnu-tnu zhin n mwa n ikklisiya ye. Fye gwo wo n gye mapui dna n Dagayi. Fyawu wo a Yesu viyi yeye. Fye bma wo zhin n zokwo doho-dohoi n fye ɓami ntuge wo ku bma aza zhin n mwa dna n ɓa sangyi n mihin ɓe. 
ROM.16.3	Gna Biriska n Akilayi nge mi ɓiɓa gnaio, Ɓa zhin omi atnu-tnu kun zhin yi nu dna Kristi Yesu. 
ROM.16.4	Ɓehin-hin, har oɓa wye-wyei ye kwa bwi n miɓo. Omi gmayin nu ta saɓa amin, har n abyedo n ikklisiya yi.
ROM.16.5	Suku-suku fye ɓi aza gna n ɓa yezhi ɓa ci Shekwoyi n ɓa puwa. Fye ɓi omi nugundo manayi gna Abainatus. Owonu ɓei kmi Yesu vi n Asiya. 
ROM.16.6	Fye ɓi Maryamu gna n wa zhin tnu-tnu n mwa n na bai wa bma yi zhin nyi. 
ROM.16.7	Fye ɓi Andarinikus n Yunuyas yi gna, omi bye n ɓa ɓei kunsun n miyi fi n kurkuku nyi. Amanzani gaɓa mwa-mwa. Ɓa ɓei ku vi Yesu n mi abye. 
ROM.16.8	Fya ɓi Ambiliyatus gna, oza n mi ye ngye Shekwoyi ɓi. 
ROM.16.9	N Urbanus yi eyi tnutnu kunzhin yi, n Istakiyi oza yeye yi.
ROM.16.10	Fye ɓi Abalis gna gami oza n Dagayi ye, fya ɓi aza gna n ɓa fi ɓai zhin tnu-tnu n Aristo bulus puwa nyi. 
ROM.16.11	Fye ɓi Harodiyana omi bye gna, fya ɓi a Yesuviyi gna n ɓa zhin afyenu fi n Narkissus puwa nyi. 
ROM.16.12	Fye ɓi Tarifaina gna n Tarifusayi Dagayi a tnu-tnuyi, n Barsisa yi n wa zhin tnu-tnu mwa ga Dagayi nyi. 
ROM.16.13	Fye ɓi Rufus gna gami oza n Dagayi a kni ga Wohin, wa ze wonya, n wo iya yeyeyi, n wo la ze omi iya yeyeyi nyi. 
ROM.16.14	Suku-suku fya ɓi Asinkiritus gna n Filiguna, n Harmisayi n Batrubas yi n Harmasayi n na aza jeyi n ɓa kusun n ɓayi. 
ROM.16.15	Fye ɓi Flubugusa gna n Juliya yi n Niriyus yi, n wo mapuiyi n Ulumbasayi, aza gyi-gyi-yi n ɓa kunsun n ɓai nyi. 
ROM.16.16	Fye dna aje abwado, ikklisiya n ya vinya tnu fye n ɓa gnaɓiyi.
ROM.16.17	Nsaiye, ɓeda gmanyi n mi cei lo ma da kafin mi zo n wasika ye yi. Fye la pmiya n na aza n ɓaɓe n na ajegnayi ɓai shan aza gaiciya ga a shan. Ɓai ɓe n wuwuyi nkwo wu gbo, n doyi n aku wu fye. 
ROM.16.18	A zayi pya ta zhin tnu-tnu ga eyi Dagayi Yesu nun, ama ɓaye gyiba ga ɓahin nu. Ɓa zhin a ɓeda kpedayi nu, aza nɓato ceceyin, ɓata wo ɓa kwoce dnan. 
ROM.16.19	Ama zaho-zahoi kpelo nge fye gni-a-gni lo cewo dna n gaiciya. Deye dami a gmalo. Miye fya sase cewo dna n nya n kwo bmiya, fya abwa kunya n nya n kwo to bmiyan. 
ROM.16.20	Safyewyi, Shekwoyi bugbafu nya wo ɓa bma shaitan ya n fya pita sin ta. Anaɓarka nɓa kun n yi Dagayi Yesu Kristi aba ɓa kun-sun n fyei.
ROM.16.21	Timatawus omi tnu-tnu kun zhinyi, n Lukiyus yi, n Yasunayi, n Susibatrus yi, omi ebye ɓa tnu fye n ɓa gna ɓiyi. 
ROM.16.22	Omi Tartiyus n mi ka Bulus wasikaye nyi, mi tnu fye n mi gnaɓiyi ce n gye Yesu viyi do. 
ROM.16.23	Gayus wa gna nge mi ɓi fye gna ga wo, mi zhin wo zhiɓeyi nu, ikklisiya yezhi lo nwo puwa nu n ya. Arastus maʼaji, tnu fye n wo gnaɓiyi n lonu Kawartus eyi zado. 
ROM.16.24	Sai n wyihoi, Alheri Dagayi Yesu Kristi nya kwo kunsun n fyei vinya.
ROM.16.25+ROM.16.26+ROM.16.27	 Mi fi fye n Shekwoyi akun, n wo ɓa mi wa ga fye kala, fya mizhi n Dagayi nyi shi Nabari Manayi da. Shi ma gna fye n wu nyi. Shekwoyi gni-gni shiri nyi ntu n fye ɓo abyedo n soshi tnuyi n sapa. Ama shi anabi ɓei ku pmada shi Shekwoyi wa gbe, a zhin Nabari ye waʼazi lo n na abaho-bahoi, n na bai aza vinya n na anyi, ɓa ga Kristi gaiciya ɓa vi wo ɓo. Shekwoyi gmanyi n cece wum wo nu nyi, mwa-mwa kunsun n woi ntu n Yesu Kristi ɓo. Har nyalo-nyalo Amin.
1CO.1.1	Wasika ye gmi n Bulus aba nu, n Shekwoyi ɓei yiwo ntuge wa ze aza tnu-tnu yi Yesu Kristi nya, ɓedo n ʼyi zado yi na yiwo ge Sastanisu nyi. 
1CO.1.2	Kwoi lo Shekwoyi aza ʼba n Korinto, n Shekwoyi wa yiɓa ɓa ze Wa za, Woi la ɓa gwo dna n Yesu Kristi mi. Kwa lo aza ba vinya njesun nɓa yi Yesu Kristi, eyi Dagayi nɓa nya yi.
1CO.1.3	Shekwoyi eyi Dada ɓedo n ʼyi Dagayi Yesu Kristi yi, wo ga fye alheri n bugba fuyi.
1CO.1.4	Mi zhin ma sa Shekwoyi ami cici ntu alheri manayi ɓo n wa ga fye she fye ku ze Yesu aza nyi. 
1CO.1.5	Wo ku fye ze anyabwayi n mwa. Wo ku bma fye zhin fyei da ɓo ga Wo, Woi la yekpe nunuyi ga fye dna gaiciya. 
1CO.1.6	Nya mi ɓei gna fye ge Kristi ɓo mi Wa zhin ga fye, kwo ku zhin. 
1CO.1.7	Fye la alheri doho-dohoi bwa nna anabarka yi n sayi; zafun nyaga doho-dohoi n iko yi fya zhin Wo ɓeye, ɓa zhin fye nya nu dna saye n na zhi ai pmi eyi Dagayi Yesu Kristi Jezeɓe nyi. 
1CO.1.8	Wo la ye har nyalonyalo ayi fye aza kni-kni-yi, tna laifi n ɓenukwoi yi dna Wo nyipyei jezezhi nya. 
1CO.1.9	Shekwoyi ɓa zhin fye ɓeye ntna kma-kma, ntuge Wo zhin Wa zhin ɓo Wa da cim-cim. Owoi nu na yi fye ge fya zhin nugundo nwo nugun yi Yesu Kristi.
1CO.1.10	Ama, oma-zaje, mi gyi fye wye dna Dagayi Yesu Kristi ʼye, fye ku ɓeda ajegna nya ya nfya tasin. Fye ku ze gmanyi, to ajegna lo aduwa nyakun m. Fye la ye ɓedo, efye ɓo nubo-zhin gmanyi, ɓemwi gmanyi njesun. 
1CO.1.11	Ntuge, omazaje, azaho n ɓa kun n Kuluwi Puwa ɓa ku gnami pei-pei nge fye wu anya lo n najeyi. 
1CO.1.12	Ntuge azaho cige, “Mi zhin Bulus nya nu” Azaho cige, “Mi zhin Bitrus nya nu.” Azaho cige, “Mi zhin Bitrus nya nu.” Aza ho ge, “Mi zhin Apollos nya nu.” Azaho kwa ɓai cige, “Mi zhin Yesu nya nu.”
1CO.1.13	Fyela Yesu gnajeya wyiwo-wyiwo. Omi, Bulus, nu ɓei fi ntu fya laifi ɓo? A ɓei zhin fye batisma dna n Bulus eyenu? 
1CO.1.14	Ma gode n Shekwoyi ntuge mi to ɓei zhin zaho batisma n fye m akpege Krisbus ɓedo n Gayus 
1CO.1.15	Ntuce nu zaho-zaho yi ta mi wa cige gye mi ya oɓo woyi mi-i shi “Bulus aduwa nyakun m.” 
1CO.1.16	E, kuwa, mi ɓei ku batisma zhin Istifanus a puwa da ama mi ta shan zaho ɓo palon n mi ɓei zhin wo batisma m. 
1CO.1.17	Yesu to ɓei tnumi ma zhin batisma num, ama ma zhin waʼazi Nabari Manayi nya. Mi to zhin waʼazi n na ɓeda ayakwoi fi aza ɓeyekpe nyam, kada ko wun iko ya n ko dna n waʼazi fa-fayi Yesu zundu nya nyi.
1CO.1.18	Gama Yesu fi-fi ti zundu nabari ko zhin gbolo-yi nu n aza bwi-bwi-yi aba. Ama n eyi aza gni-gni-yi aba, ko zhin Shekwoyi iko nu. 
1CO.1.19	Ntuge Shekwoyi wa cige, “miɓa ze aza zokwo gni-gni nya gboloyi, kwo ko ɓei bmiya n ɓa ba wuna, har ɓeda n na ɓo nubo-zhin a ɓeyekpei agbamgbam nya yi.”
1CO.1.20	To mi gye awyega da, aɓeyekpei n naza yi n ɓa mi n gbegyi tu na anyi nya tukwo nyi. Shekwoyi ku ɓa ze amama da, woi ku wu ge oɓa wyega zhin gboloyi nu. 
1CO.1.21	Gama Shekwoyi dna n wa wyega, wa ku kpe ge anyi ta kpe wo ye dna naza wyegam. Amma wa zhin ntuge wa gni aza dna n waʼazi zhin mi, n nanyi gye ko ge gboloyi nyi. 
1CO.1.22	Ko ze gboloyi nu na Yahudiyi aba ntuge ɓa ye tuze n ʼshe kwa wu ge oɓo na zhin ko waʼazi nyi, ko zhin gaiciya nu, kwoi ze gboloyi nu n na Heleniyi aba, ntuge ɓa bwa nya gaiciya nu ga n ko lodo nɓa ɓonubo-zhin yi, nɓa wyega yi jesun. 
1CO.1.23	Ntu cenu sa ya zhin waʼazi ge Yesu wa fi Wa gni ɓa nu, Ayahudiyi ta ye ɓedayem ko fyewyi. N na Heleniyi aba kwa, ko zhin gboloyi nu. 
1CO.1.24	Ama Shekwoyi la awye gu aza ya, na yi ɓa ga gni-gni nyi, a Yahudiyi dnado na Heleniyi yi, ɓa gye she Kristi nu zhin Shekwoyi iko kala Wa gni ɓa; Kristi n Wohin tukwo Wonu dna n Shekwoyi shiri ceceyi nya atasin, ntu ɓa gni-gni ɓo. 
1CO.1.25	Gama Shekwoyi shiri ye na gye ko ge gboloyi nyi, ko du zanyikoci awyega lo n ceceyi. Shekwoyi a-kala-gba kuwa–Kristi fi-fi tu n zundu–ko du zanyikoci doho-dohoi lo n kala.
1CO.1.26	To ema zaje, fye dnawye n fya tasin fya gye, aza fyewyi nu bwasun nfye mi nfye vi Kristi nyi n ʼnaye dnagmai yi, ko iko, ko kuwa n duciya yi.
1CO.1.27	Gama Shekwoyi ɓei kni aza gbolo n zanyikoci awye ntuge wa dna aza ce-ce vinyiko. Njesun wa kni aza gba-gba yi ntuge wa dna akalada vinyiko. 
1CO.1.28	Wa kni shiri n ʼnanyi ye ta gyeko ngye nya hom, ntuge wa ze anya gboloyi n nanyi ye gye ngye ɓa nu zhin anya dnagmayi. 
1CO.1.29	N nabai ge ko knibwai na, to zaho-zahoyi wami wa gma gni n Shekwoyi abyem.
1CO.1.30	Ntuge n Shekwoyi aba nu gmanyi nfye wye-wyei yi lo dna Kristi Yesu. Owo na wuyi Shekwoyi shiri ntu gni-gni ɓo; Owo na zhin Shekwoyi Woi gwo yi: Owo na ze yi aza Gyi-gyi-yi, Wona ga Wohin tukwo Wa gni yi. 
1CO.1.31	Ai littafi Gyi-gyi-yi ku da ge, “Zaho-zaho yi wo cei pma wa gma, to wo gma dna n ʼnya Dagayi ku zhin.”
1CO.2.1	Ema zado, esanu mi ɓei ɓe fya aba ma gna fye Shekwoyi nabari ceyi, mi to ɓei zhan pma na ɓeda dadai yi, ko ɓeyekpe dnagmaiyim. 
1CO.2.2	Gama mi ɓei la tu ge miɓa bwa ɓeda tu n Yesu tukwo nu n Wo fiyi tu n zundu. 
1CO.2.3	Ntucenu ma ɓe fya ba dna n kalagba, n dnawo yi, n vinvin yi. 
1CO.2.4	Mi to ɓei zhin waʼazi n ɓeda dadai yi zanyikoci ɓeyekpe nyam, ama Zafun Gyi-gyi-yi ɓei dna n ma ɓeda Woi wu aza nɓa ɓa wo nyi ge, tnutnu ɓo gmi n Shekwoyi aba nu. 
1CO.2.5	Nɓei zhin lonu n nabai efye gaiciyaga kwa kpema Shekwoyi nu, toge zanyikoci ho ɓeyekpem.
1CO.2.6	Ama mi daɓo ɓeyekpe nya n nazayi n ɓaku mwa dna zafun. Ɓeyekpe ye ta gmi nanyi ye num, kwoi ta daɓo ga aza-yako anyi ye nya nu nɓa zhi ɓai miya nyim. 
1CO.2.7	Eyi aɓeda zhin ɓeyekpe nya nu, ntuge ɓa kun n Shekwoyi aba nu, ɓai wu Shekwoyi shiri ɓeyekpe nya kwa lo yi na gmada eshe nya. Shiri ye ɓei bwi shi n sapa, ko da shike aɓo zhin ko ntu ya pma bwa ɓo nu kafin ma a zhin anyi. 
1CO.2.8	Ama aza-yako anyi nya to ɓei kpe ce yem, ntuge ɓa ɓei gna ɓa kpe koye nu, ɓa to ɓei ɓa zun Dagayi mwa-mwa nya du m.
1CO.2.9	Nya nu n Littafi Gyi-gyi-yi kwa da cei ge zaho-zahoi to shin gye, ko wa wo, ko wa zhin ɓo nubo cei, enya Shekwoyi ku zhin shiri ntu naza ɓo nɓa yewo nyi m. 
1CO.2.10	Ama yi kpe aɓeye yelo ntuge Shekwoyi la tnu n Wo Zafun yi Wa gna yi, owo Zafun zhin wa bi aba ya vinya, Wa wuyi asiri shin-shin-yi Shekwoyi nya. 
1CO.2.11	She zanyikoci zafun n ko dna womi nyi, oko gmanyi nu kpe wa ɓenubozhin ye, n lonu zaho-zahoi ta kpe Shekwoyi aɓo nubozhin yem, sai Owo Zafun gmanyi. 
1CO.2.12	Yi to gwo zafun anyi ye nya num, ya gwo Zafun n Shekwoyi nu, Wa wu yi anyaga amanai alheri nya n Shekwoyi ku ga yi nyi. 
1CO.2.13	Ntu cenu aɓeda nʼya da vinya, Zafun Gyi-gyi-yi nu na gayi ɓa, aɓeda nu to n zanyikoca knim. Ntu cenu yi zhin apma n Zafun Gyi-gyi-yi aɓeda yi ɓa wu Zafun Gyi-gyi-yi aɓo n ɓahin yi. 
1CO.2.14	Ama oza n wo to n Zafun yim, wo ta mi wa gwo anya n Shekwoyi Zafun gayim, ntuge wo ta kpe ɓa wyegam, ɓa zhin gboloyi nu n wa ba. Sai oza nwo Zafun Gyi-gyi-yi, wonu ɓa kpe Zafun Gyi-gyi-yi aɓo ye. 
1CO.2.15	Oza wo n zafun yi wo zhin wa mwi aɓo vinya, wa ku ɓa kpeye. Oɓo nu kuwa nko dami nanyi da yi, ntuge wota kpe zafun-da ʼɓoyem – ko fyefye. 
1CO.2.16	Wo ɓa mi wuna? Ntuge wo to zhin oza nu nwo shin Dagayi aɓonubozhin ye kpem ko wa daɓo Woyi, ko wa shin Shekwoyi bwa ashanje nwa duwa zhin mim. Ama eyi a Yesu viyi, yi n Kristi bugba yi shi lo n Wa ɓe nubo zhin yi.
1CO.3.1	Oma zaje, mi daɓo lo fyei ngye aɓi putu nu, dna Yesu vi zokwo, to fyei vi Dagayi m, sai ofya ɓeye, mi ta mi ma daɓo fyei ngye a Yesu viyi kalada nɓa nunuyi lo n Zafun yim. 
1CO.3.2	Kwa zemi dole ma gafye madara to ge nyagyi kpakala yi m, ntuge fye to ɓei yi kunce fya gyi nyagyi kpakala yi m. Har saiye ma fye to kunce m, fye ɓo sin madara nu kpa. 
1CO.3.3	Ntuge fyeye zhin a Yesu viyi-putu nu, fyei vi fya ɓeye, toge Shekwoyi nya m. Sanu fye wun aje nu fyei gnajeya ntu nanya wu ɓo, kwo ta wu nu ge fye zhin aɓi-putu nu fyei ye fyehin zokwo m? Ɓehin-hin, fye zhan ɓo lo ngye aza nɓa to zhin Dagayi nya num ko fye-fye. 
1CO.3.4	Fye ku gye, fye wu-anya najei ge ko omi nu du Apollos lo, fyei gna aduwa nyakun aje. Kwo to wu nu she fye mwa-mwa ye gbagbai lo dna Dagayi yekpe mim?
1CO.3.5	Nyikanu mi-i, ko Apollos, nʼyi ɓa ku ze dalili ajegna nya? Ntu ge na, yi zhin Shekwoyi atnu-tnuyi nu kawai, zaho-zahoi nwo nyaga yi, nʼyi bmazhin yi nu, fyei ga gaiciya. 
1CO.3.6	Omi tnu-tnu nu ɓei ma bye anya n fya bugba mi, Apollos kwa wa kpe nuwan, ama Shekwoyi nu na zhin anyai pa nfya bugba mi, toge eyim. 
1CO.3.7	Eza n wa bye-bye nyi ɓedo n za yi nwa kpe nuwan kpe-kpe nyi, ɓa to zhin nyaho nu m, ama Shekwoyi nu zhin tukoda gama Owo nu zhin anya yi pa. 
1CO.3.8	Apollos nʼmi-i, yi zhin tnu-tnu n ngye bwadodna nya, n ɓomwi yrgmanyi, ko shi ko nyi a ɓei ga zaho-zahoi nʼyi mi lada she wa zhin tnu-tnu n wohin yekpe sun. 
1CO.3.9	Yi zhin Shekwoyi atnu-tnu loyi nu ngnisun kawai. Fye zhin Shekwoyi fwa nu, toge eyi nyam; fye zhin Shekwoyi nyakun nu, toge eyi nyam.
1CO.3.10	Dna n Shekwoyi alheri, Wo ku wu mi she mi ɓa ze nya-miyi ʼgbada. Mi la nyakun shi, Apollos la nya mi tu ko she. Ama zaho-zahoi wo ɓa mi nya tu ko, wo zhin peceiye. 
1CO.3.11	Ntu ge zaho to lo wa shan nyakun hin-hin shishi ndu do yi la lu bwanyim wato Yesu Kristi nu. 
1CO.3.12	Azaho ɓa mi tu nya shi-shiyi ye n zinariya yi, ko azurfa, ko a kuta a nabmiya yi. Azaho kwa ɓa mi na shinwan yi, ko agbe-gbe ko akpa-yi. 
1CO.3.13	Zaho-zahoi tnu-tnu dai aɓei pmi ko gye nʼna nu. Wada wyi nu n Kristi ɓei pmi ko gye n wohin tukwo yi. Ena nu ɓei wu ko tnu-tnu yi bmiya lo, ko koto bmiya lo m. 
1CO.3.14	Oza wa mi tu nya shishiyi ye, kwa gmi gni to kwa gyinam, wo ɓei gwo lada. 
1CO.3.15	Ama n zaho-zahoi tnu-tnu ʼaku gyina, wa bwi nuwan. Ama wo ɓa pwo n wohin tukwo, sai dai ngye wa shegmi n ʼna nu. 
1CO.3.16	Fye ta kpe lo ge fye zhin Shekwoyi nyakun nu, Shekwoyi Zafun yi sase lo dna fye mim? 
1CO.3.17	Ntucenu zaho-zahoi nwa wun Shekwoyi nyakun ya, to Shekwoyi ɓa wun wo ya. Ntuge Shekwoyi nyakun gyi-gyi-yi lo. Ofye nu zhin anyakun yi.
1CO.3.18	To zaho-zahoi wa dna wohin tukwo kwoce ge wo zhin za cece nu she anyi-da gye fyem. Ndei zaho gye wohin tukwo lo lonu, wo la ze mama ntuge wa bwa cece eshe nya. 
1CO.3.19	Ntuge nya n aʼnyi ye gye ge cece nu, ko zhin gboloyi nu n Shekwoyi abye. She Ayuba littafi da, Shekwoyi zhin wa wan aza-ce-ce dna ɓa ce-ce mi nu. 
1CO.3.20	Littafiʼa jeda dna Zabura ge Shekwoyi kpelo sarai shi zanyikoci zhin aɓo nubo wu, ɓai zhin a gboloyi nu.
1CO.3.21	Ntucenu, zaho-zahoi to gyigbe ge wo vi aza cece anyi nyam. Ntuge Shekwoyi la nyaho-nyahoi ga fye. 
1CO.3.22	Wo la Bulus, n Apollos yi, n Bitrus yi ga fye ɓa bma fye zhin. Wo la anyi vinya ga fye fya zhan-pma ceyi, wye-wyei ɓedo nʼfi yi ofya afyenu nu. Wo ku anya vinya ga fye nɓa lo n sayi ye ɓedo na nya yi nɓa ye ɓeɓelo. Ɓa zhin fyanya nu vinya 
1CO.3.23	Fyehin fye zhin Kristi anya nu. Kristi kwa Wo zhin Shekwoyi nya nu.
1CO.4.1	Ntu cenu fye ku yi ze a tnu-tnu yi nu nɓa gna Shekwoyi anabarka mi, ɓai wu Shekwoyi asiri njesun. 
1CO.4.2	Ɓo kpakalai nna ye n tnutnuyi aba okwo nu ge, wo zhin ɓo nna gna wo zhin, wato a sun wo dna n gaiciya. 
1CO.4.3	Omi ma? Mi zhin bara manayi nu? Mi to damu lo nfya ɓo nubo zhin yi tu mi tukwo da cem, ko aɓo zaho-zahoi zhin nubo ce yim. Mi to n mihin tukwo yi ga gaiciya lo tu ce m. 
1CO.4.4	Omi bugba ta zun mi kni lom, dudu lo nu ko to wu nu ge mi knikniyi lom. Shekwoyi nu zhin mi mwi yi.
1CO.4.5	Ntu cenu fye to zun-ɓo ya wolo wolo, to Dagayi yi zhim, tu n zahozahoi tukwo ko wo zhin bara manayi nu ko nukwoyi m. Shi Dagayi ɓei ɓe, wo ɓei kpe buzangna ya a gye shi zaho-zahoi wu lo har bugba mi. Zaho-zahoi ɓei kpe sayi nya ko zhin yi zhin Dagayi tnu-tnu. Dna sayi nu n Shekwoyi ɓei ga zahozahoi wo cici n ko zhin wo nya.
1CO.4.6	Ma zhan-pma n Apollos yi ɓedo mihin yi, ma si ɓo si n mi da nyi: nge fye to kni aza kni-knim. Fye to mwa fyehin tukwo n Shekwoyi tnu-tnu yi hoi ngye wo du azaje lom. 
1CO.4.7	Ho zhin aɓoko kni ɓei na? Ho kninyi lo n Shekwoyi nu to ga ho ma? To kninu zhin hoi ci hohin ngye nya ho cei nyi ato gaho ga-ga nu ma?
1CO.4.8	Fye zhin aɓo lo ngye fye ku zafun nyagyi lu bwa vinya n fye cei pma. Nubo ku fye fu dna zafun har fye ku gyi abe n yi ceya. A wo mi ngye fye ye ku abe yi nu gyi nu, ntuge sa nʼsa ɓei si, fye ɓei gye yi gni abe gyi nfyei ce. 
1CO.4.9	Nsa hoi kwa wumi ngye eyi n yi zhin Shekwoyi atnutnu yi nyi, Shekwoyi ku yi kma navun vinya. Yi wulo ngye aza nu nɓa zhin laifi dnagmai har aye awuɓa. Yi ku ze awye shi nya na za ba ɓedo na malaika yi.
1CO.4.10	Yi ku ze a ma-ma ntu Yesu ɓo, amma fye ku ze aza ce-ce ntu Yesu ɓo. Yi ku ze akala gbai, ama fye na kalayi lo. A kuyi ze aza gbolo, ama aku mwa-mwa gafye. 
1CO.4.11	Har n saiye, mikun gnuyi lo, yi wo nuwan mikun, yi kpe aje sakun, ai lu yi, yi zan-zan laɓa ngye aza ɓa to na pi yim. 
1CO.4.12	Yi zhin tnu-tnu nʼya bwa yi ntuge ya bwa nyagyi. Esa na za kpe ya gye, ya tuɓa anabarka, esanu ɓa ga yi wahala, ya bwami nɓai. 
1CO.4.13	Esa na dayi ɓo nukoyi, ya dnaɓo gbe na ɓeda manai yi; yi ku ze findakulu, yi ku ze aza gbolo har naiye.
1CO.4.14	Mi ta ka fye ɓedaye ge mi ye ma dnafye vinyiko nu m, ama mi kun fye nu ntuge fye zhin ma ɓi ye-ye yi nu.
1CO.4.15	Ko fye bwa aza n lo dubu gun awo ɓa wu fye Yesu ɓo, fye pa ge mi nu bwa fye dada zhin gmanyi. Ntuge omi nu na gni fye ɓe cei n Yesu aba, esa n mi ɓo zhin fye waʼazi cei nyi. 
1CO.4.16	Ntuce nu mi gyi fye wye, fye tumwi n mi, fya zhin she mi zhin.
1CO.4.17	Cenu zhin mi-i tnu n Timatawus yi n fya ba wa bma fye zhin, Wo zhin mi ɓi yeye yi nu dna Dagayi, gbenuyi nu njesun. Wo ɓa pa fye aɓo mi wu dna ekklesiya dohodohoi nma lo.
1CO.4.18	Azaho lo n fye mi ɓai mwa ɓahin tukwo, ɓa gye ge mi wo dna nu to mi-i ɓe fya bam. 
1CO.4.19	N Shekwoyi aye yi, mi ɓe lo safyewyi. Dna n Sayi nu n mi ɓei kpe aɓokoda-yi ɓo ye, ngye ɓa to zhin aɓeda dayi nu kawai yim, ko ngye ɓa n Shekwoyi iko yi kusun lo. 
1CO.4.20	Ntuge Shekwoyi bemi to zhin aɓoda nya nu kawai yim, ama iko nya. 
1CO.4.21	Fye kni kni-dai na? Miɓe fya ba n gnakni yi, n busi yi pma lawu ɓedo, ko mi ɓe dna yeye n buga yami ya?
1CO.5.1	Zaho-zahoi da lo ge ɓenukwoi ku zhin nʼfya tasin, ɓenukwoi n na ɓenai ta zhin ce pyam. Oza lo n dna fya duwa nyakun n dna laifi nwo dadanyikwo yi. 
1CO.5.2	To fya zhin aɓoko ge na, fye gye ge fye fi n zafun nu? Ai ko kamata lo bugba wunfye ɓedo vinyiko yi, har fya gye fye la zayi pya biya n fya tasin.
1CO.5.3+1CO.5.4	 Ko da shike mi to gni lo nfya bam, mi zhin ɓeye nubo lo zin. Dna yi Dagayi Yesu ye, mi la ɓo zhin nubo n na ɓa zhin sai ho gna ngye mi gni lo ɓo. Fye yi yezhi aduwa nyakun nya-iko Dagayi Yesu nya ɓa kunsun fyei dna fye yezhi mi, omihin ce n kunsun lo nfyei dna zafun 
1CO.5.5	a la zayi pya biya n na duwa nyakun, a gawo n shetan akun wa wu wo nayi, nna wyetu-yi ge owo wye-wyei ɓei po dna nyipyei nʼyi Dagayi Yesu Kristi ɓei jezeɓe ncei nyi.
1CO.5.6	Ko zhin ɓo nukwoyi nu fyei gma ntu fye gyi-gyi ɓo, ama fyei fa ɓeye pya koi gyabye. Fye ta kpe lo ge n na fa zaknayi dna wo laifi, sa fyewyi aɓa wan wo zokwo m? 
1CO.5.7	Fye la ʼza nukwoi ye gmiya n fye tasin, n na bai fya ze aza gyi-gyi-yi. Aɓei la Kristi-Shekwoyi Kugya Ɓiyi-wu ntu yi ɓo. 
1CO.5.8	Ntu cenu yi nya agmada tu Wo, ya dna kala dna Yesu-vi zokwo, ya zokwo kwokwoi ya nko nuwun yi viyan ɓedo n ko kpi zhin yi. Yi nya gmada tu bredi Gyi-gyi yi, mwa-mwa nya, n gaiciya nya yi.
1CO.5.9	Dna wasika n mi ɓei ka fye nyi, mʼɓei gna fye ge fye to ye ɓedo n na ɓenukwoi zhin-yi yim. 
1CO.5.10	Mi to ɓei da a Shetan da nu ɓo n ɓa zhin anagbai nyi, ko aɓo wyedai, ko avi, ko ashan-gba yim. Ntuge fye ta kpefi n nanyi ye n tna aza deye pyam. 
1CO.5.11	Nya mi ɓei zhin nufi cei ko nu nyi ge, fye to ye ɓedo n zayi nwo yi wohin ge wo zhin Yesu viyi, ama woi ce woi zhin anagbai, aɓowyeda, woi gba a shan, ko woi gyi azafi laɓa, ko woi wyi ʼvi, ko woi sin eje, ko woi kni aza akmi. Ko nyagyi, fye to gyi nʼza deye pya yim.
1CO.5.12	Eyi tnu-tnu nu to ya da abmida wam. Ama ɓehin-hin eyi tnu-tnu nu ya da aza wa, ya zhin ɓa ɓo dai-dai In ɓa lo aduwa nyakun ge a Yesu viyi, ɓai gwo alaifi ye pya zhin nyi.
1CO.5.13	Shekwoyi nwo gmanyi yi, Wo nu zhin abmida ʼwadayi. Ama ofye fyehin ce, fye zhin nʼzayi yi, fya gmi wo ya nfya duwa nyakun.
1CO.6.1	Ngye ɓo nzai dna-do lo n wo zado yi, kni nu zhin fyei lo a wadayi aba n ɓa zhin a shetan da, to fya lo cei n na Yesu viyi aba nu, a wu oza n wo zhin oza gaiciya-da nʼfya tasin ma? 
1CO.6.2	Fye ta kpelo ge eyi a Yesu-viyi ɓei da anyi ye owa nʼwyiho yim? To kni ɓei nu zhin to fyei ɓa mi, fya ku aɓo a ɓi-ɓiyi aje nfya tasin ma? 
1CO.6.3	Fye ta kpelo ge eyi a Yesu viyi ɓei da amalaika owa har ya ga ɓa lada nʼshe m? Ntu cenu ko bmiya lo fya mi fya ku aɓo aɓi-ɓiyi aje n nanyi ye n tna ɓo dna yi. 
1CO.6.4	To esanu aɓoye pya ɓe, kni nu zhin fyei lo awadai aba nɓa to zhin a Yesu viyi ma? 
1CO.6.5	Mi ye ma dna fye vinyiko nu. Ashe ɓeyekpei to lo ko gmanyi n na Yesu-viyi nwo ɓa mi wa gna a ɓena ajeyam? 
1CO.6.6	Ama maimako deye, sai Yesu-viyi wa lo n wo Yesu-viyi doyi n na tna-viyi wada ɓokun.
1CO.6.7	Aje kara zhin, ko zhin knizun nu n fya ba a Yesu-viyi. Fye ta mi fya bwa bugba n ɓenukwoi yi n naɓa zhin fyem? Ko gna bmiya lo n Dagayi aba fya fwa a gyi fye fi. 
1CO.6.8	Ama maimako deye, fye nu n laifi lo n fyehin tukwo, fyei gyi azaje fi, har ma nfya ʼjei ɓe.
1CO.6.9	Fye ta kpe lo ge aza n ɓa zhin aɓoi pya ɓa to n gado yi lo n Shekwoyi bemi m? Fye to dna fyehin tukwo wyi m, ntuge aza nɓa zhin anagbai, ko ɓai gba ashan, to ɓai zhin befyece m, ko kwa zanugbai woi wagye n zanugbai yi, nyikoza woi wagye n zanugbai yi, nyikoza woi wagye n nyikoza yi-ɓa ta lo Woʼbe mim. 
1CO.6.10	Nlonu avi, ko afan-nada, a nyasin-yi, aza gyifi-yi, ko azaje-zaje-yi. 
1CO.6.11	Esa lo n na zaho ɓei bwa wu lonu n fye mi, ama n sayi ala fya laifi zhan ya, a la fye kni ntu Shekwoyi ɓo. Wo la fye gwo ntu nya ɓo n Dagayi Yesu Kristi n Zafun Shekwoyi nya yi wa zhin nfye ɓo. 
1CO.6.12	Miɓa mi ma zhin nyaho-nyahoi to Yesu yi na tu mi ko gbem, ama aɓo vinya nu to bmiya lo ntu mi ɓom, Ko ai ɓei la ye ge mi zhin aɓo vinya, mi ta ye ma zhin ɓo ko ɓa wan mi shi har to miyi mi ma fa ko zhin ɓo nʼsa mi ye ce yim. 
1CO.6.13	Shekwoyi la nubo gayi ntu nyagyi ɓo, ama tuge ya gyi ndu ya nubo-fu yam. To zhin nubo ge nyagyi zhin ɓo yako num, ntuge Shekwoyi ɓa du a nubo ya ɓedo n nyagyi yi n wyiho yi. Ama anagbai zhin to bmiya lom ko fyefye: a to zhin ya nayi ga ce num, ama ntu Dagayi ɓo, woi cei pma lo wa nu ya nayi n wohin tukwo yi.
1CO.6.14	Shi Shekwoyi ɓei la Yesu kala n vingwo, elo nu Wo ɓei kuyi kala ce n wo iko yi. 
1CO.6.15	Fye ta kpelo ge efye nayi zhin gmanyi nu n Yesu nya yim? To miɓa la Kristi nayi ma ɓe ko do n Karuwa nya yi? Ko fye-fye! 
1CO.6.16	Ko fye ta kpe lo ge oza wo lo wa wangye n Karuwa yi wo la ze gmanyi n woi ma? Littafi ku da peipei, oɓa ngun-aba, ɓa ze gmanyi. 
1CO.6.17	Ama oza n wa wohin ga Dagayi, wo la ɓedo n Kristi yi, ɓa ku ze ngye oza gmanyi.
1CO.6.18	Fye bui anagbai zhin si. Laifi daho-dohoi n za zhin, ko ta to nayi bwa m, oza wa zhin anagbai, wo zhin wo nayi nu laifi. 
1CO.6.19	Fye ta kpe ge ofya nayi zhin Zafun Gyi-gyi-yi asese ba nu, n Shekwoyi ɓei ga fye nyi, Woi sase lo dna fye mim? Ofya nayi to zhin fya nya num. 
1CO.6.20	Shekwoyi ɓei la fye si n kona ko-kwoyi. Ntu cenu fye ga Shekwoyi mwa-mwa n fya nayi-yi, ntuge owa nya nu ɓai.
1CO.7.1	Tu ɓenya tukwo, nfye ɓei nyami dna wasika nfye ɓo ka ga mi nyi, omi ɓe-gbedna nyi, ko bmiya lo nʼza to la nyikwo m. 
1CO.7.2	Ama mulapa gna bmiya lo, zanugbai doho-dohoi nwo nyikwo yi, nyikwoza doho-dohoi ce nwo ɓa yi, sakun fya kaya fi n laifi. 
1CO.7.3	Zanugbai ɓa ga wo nyikwo nyaho-nyahoi ko kunce dna mulapa nlonu ce nyikwoza nwo ɓa ʼba. 
1CO.7.4	Ɓinyikwoi nwo la senu, wo to nwo nayi iko yi lo n, sai dai owo ɓa; Njesun lonu, zanugbai to n wo nayi iko yi lo m, sai dai owo nyikwo. 
1CO.7.5	Ntucenu fye to wo aje nayi ɓi m. Sai dai n fysl zhin shiri deye ntuge fya zhin aduwa ntu esa fyewyi ɓo kawai. Ama n deye avun, fya je yeɓedo ntuge to fya kayafi n shetan jaraba ntu fyehin tna-wanshi ɓo.
1CO.7.6	Mita da ge ko zhin tile nu ʼza pa mulam, ama oza ɓa mi wa pa nwo bugba la tu nu. 
1CO.7.7	A womi ngye zahozahoi fye mi wa gni ngye mi ntna mula pa yi. Ama yi to wu lo gmanyi-gmanyi num. Shekwoyi ga azaho nyaga mula-pa nya, ko mula-nyiko, azaho kuwa zhi-zhi lonu na gmada yi ntna mula-pa yi. 
1CO.7.8	Ntu cenu mi gna aza n ɓa ta lo mulam, ɓedo na nyigbai yi ko gna bmiya lo fya gyi abye lonu ntna mula-pa yi nfye ɓa mi, ngye mi. 
1CO.7.9	Ama ngye fye ta mi fya wan fyehin m, sai fya pa mula. Ntuge ko gna bmiya lo oza pa mula, ai ya gna wo gni woi fi da shakpe ɓo.
1CO.7.10	To, ga aza n ɓa ku mula-pa nyi, mi gbetu yi lo, tuge shaula kawai m. Gbetu ye konyi emi nya nu to m, ntuge nya nyi n Dagayi ku da nwohin tukwoi, nyikwoza ta ya wo ɓam kpe-kpe. 
1CO.7.11	Amma n wa wo ya, to, wo la bwa gni lonu, to wa shan nu sen, akpe wa jeze lo da wo ɓa Zanugbai ce, wo ta ya wo nyikwo m kpe-kpe. 
1CO.7.12	Mi ye ma ɓe a shaula ho emihin anya. Ɓa to zhin gbetu nu n Dagayi aba cewom, ama ɓa bmiva lo nʼmi wyegye. N Yesu-viyi n nyikwoi dna lo n wo to zhin Yesuviyi m, ama nyikwo-yi laye wa sase woi, to, woto gna wa mim. 
1CO.7.13	Njesun ngye nyikwoza n ɓai lo n wo ta vi Yesu m, oɓa yi kwa wo la ye ntuge wa dna n woi, to, wo to gmi n wa ba m. 
1CO.7.14	Ntuge oɓa n wo ta vi Yesu m, owo nyikwo zhin wa gni wo ɓe cei vivi n Shekwoyi aba; n lonu nyikwo n wo ta vi Yesu m, owo ɓa zhin wa gni wo ɓe cei vivi n Shekwoyi aba To ɓei lo nu, to, oɓa ɓi ɓe ve ku ze; ngye a shetan da-ama she ko wu zhi lai nyi, ɓa Gyi-gyi-yi lo.
1CO.7.15	To ama ngye oza nwo zhin tnaiviyi n cei pma lo na jegna yi, sai wa gnaje, ko to zhin abui num. Nkwa ze lonu, oho Yesu-viyi, to la gyitu ge sai oho puwada tnaviyi wa sase n ho yim; ntuge Shekwoyi ye Owa ɓi ɓa sase fi n bugba-fu nu n na gmada yi. 
1CO.7.16	Oho nyikwoza, ha kpe nʼwuna ge ho ɓa mi ha gni ho ɓa woi ya sase n ho ya? N lonu ce oho zanugbai ntu ho nyikwo ɓo.
1CO.7.17	Zaho-zahoi wo gyi abye nwa sesei shi Shekwoyi cei pma, dna mula-pa ko tna-mula-pa, shi Shekwoyi wa wu zokwo n wo bma zhin yi, la gni aba doho-dohoi Shekwoyi wa yi ho gni. Deye konu zhin oɓo mi wu na ikklisiya vinya.
1CO.7.18	Oza wo ku a Yahudiyi knunu vi nu kpa kaciya zhin nya-kafin wo vi Yesu, ko to ze wo bugba kni nyam, oza wo to zhin kaciya yim, wo to shan zhin m. 
1CO.7.19	Ntuge knunu kaciya zhin nya, ntna kaciya zhin yi, ɓa to zhin nyaho nu m. Ama oɓo dnagmai konu zhin oza vi Shekwoyi ɓeye woi shi Wa wyidna bwa. Oɓo kpakalai nu.
1CO.7.20	Kwo bmiya zaho-zahoi wa gyabye nwo tnu-tnu-yi n Shekwoyi ɓei yi wo, woi dna ko zhin mi. 
1CO.7.21	Ho zhin fyenu nu? To ye kwa wun ho bugbam-to ama, n wyegye-a gu ho ya ha bwa hohin tukwo, zhan-pma kwoi. 
1CO.7.22	N Dagayi wa yi ho hoi zhin fyenu tnu-tnu nu, pa ge Kristi la ho loya n iko laifi nya; oho na yi ho n pma loloi ya, pa ge ho la ze Kristi fyenu. 
1CO.7.23	Kristi ɓei la fye si n konantuce nu fye la loya n nanyi ye tukwo-mwa nɓa dnawo yi. 
1CO.7.24	Ntu cenu, oma-zaje yeye-yi, aba nʼza vi Yesu woi gni nɓa, wo la gni ɓo, ntuge n saiye Dagayi gni lo ɓo Wa bma wo zhin. 
1CO.7.25	Nsaiye miɓa dna fye gbe tu ɓenya deyi tukwo. Aɓi anyikwoi n ɓa to sanu nyim ma? A fa ɓa ɓa sanu? Mi to n gbetu yi lo n ko gmi n Dagayi aba ntu ɓa ɓom. Ama Dagayi la awyega gami dna Wo sun-sun-gye nkwo kunce lo a gami gaiciya, ko ɓa damagma ma gna fye ɓo mi zhin nubo lo cei.
1CO.7.26	Wahala yi nu nyi; eyi a Yesuviyi eya wye-wyei fi lo na zhin gye mi n saiye. Dna saye pya kuwa mi gye lo ngye ko gna bmiya lo oza gni lonu ntna mula-pa yi. 
1CO.7.27	To, ama, nho ku mula lupa, to gna-kwaje m. Nho to pan, to gya-wyeya da ce n saiye m. 
1CO.7.28	Ofye anugbai, nfye cei pma lo fya gyabye na nyikwo kuyi nsaiye, ɓenukwoi nu tom; Ko ɓinyikwoi senu dna saye pya, abui nu ton. Ama ce, mula pa ɓa ɓe a wahala ɓeɓe nu n mi to ɓo cei pma fya sin ɓa n saiye m.
1CO.7.29	Oma-zaje nya mida nyi, esa ta shan sun lon n mwam, nlonu, esa yi gba kpekpe-gye lo ntu Shekwoyi tnu-tnu ɓo. N tuce nu, oza n wo nyikwoi dnalo, wo la ze ngye woto i cei lo m, ntu Dagayi tnu-tnu ɓo. 
1CO.7.30	Agmada, ko bugba-wun, ko nyabwa, ɓa to go zaho-zahoi Shekwoyi tnu-tnu yam. 
1CO.7.31	Aza nɓa zhin tnu-tnu na kaya anyi nya yi, ɓa zhanpma ɓai dna zokwo manayi, ɓai ye nʼsai bwa. Ntuge anyi nɓa shi n saiye nyi, esa fyewyi, ɓa ɓa duya.
1CO.7.32	Nyaho-nyahoi fye ɓa zhin, mi to cei pma lo zaha zhin ko dna na ɓesam. Oza wo to nyikwoi dnam, wo ɓa mi wa zhin apma nwo sayi woi zhin Dagayi tnu-tnu, she kwo ɓa da Dagayi. 
1CO.7.33	Ama oza wo nyikwoi dna, wo ta mi wa zhin lonu dei-dei m, tile wa zhin anyiɓo-nubo i oɓo nwo ɓa zhin ntu ge kwa da wo nyikwo. 
1CO.7.34	Owo aɓopuawo n gnaje lo. Ɓinyikwoi nwa senu ce, oɓo gmanyi-gmanyi nu bwa wo sun. Ɓinyikoi wo to senun, owo ɓo pua-wonu wa zhin ɓo nkwo ɓa da Dagayi-dna ɓeho-ɓehoi wo ɓa zhin. Ama nyikwo nusei tile nu wa zhin aɓo-aje nubo, shi wo ɓa zhin wo puwa aba, shi wo ɓa zhin oɓo nkwo ʼɓa da wo ɓa.
1CO.7.35	Mi gna fye ɓeye ntuge ma bmafye zhin nu, toge ma kma fye mula-pam. Ama mi cei pma fya ga fyehin tukwo dna Shekwoyi tnu-tnu vinya, ntna ɓo ko ɓa gna fya bugbajeya. 
1CO.7.36	Oza wo ta mi lo n wohin wan m, woi gyelo wo ɓa pa mula nu, to wo gyabye pai, abui nu to m. 
1CO.7.37	Ama n zanugbai ho lo nwo ɓa mi wa tu wohin gbe nge wo ta la nyikwo m, har wa ku mi wa gni lonu ntna nyikwo layi, woi go wohin wan-fi, wo ku shaula manayi zhin! 
1CO.7.38	Ntucenu oza wa pa mula wo ku zhin bmiya, ama oza wo to pa mula m, wo ku zhin gna bmiya.
1CO.7.39	Nyikwo-nusei dna nwo ɓa akun nu, esa nwo ye n wye-wyei lo; ama sa nwo ʼɓa fi cei, to wo la loya nwa wun, wo ɓa mi wa senu do n wo cei pma, ama sai onu wo zhin Yesu viyi ce. 
1CO.7.40	Ama wo ɓa gna agmada bwa woi ya gni lonu, n mi wyegye nu; ama mi gye lo ngye Shekwoyi Zafun kunsun lo miyi n mi shaula n mi gafye nyi.
1CO.8.1	Oɓo ko jesun lo sai ɓenya n fye ɓo nya tu n nyagyi tukwo na ku ashan gba cei nyi. Tu ɓenya ye tukwo zaho-zahoi gyelo ngye owo ɓegbe-dna nu gna bmiya lo. Ɓeye-kpe bmiya ʼza shi, ama oɓo na gna yelo ntu ikklisiya mimi ɓo ko nu zhin yeye. 
1CO.8.2	Oza wo gye ge wo kpe aɓo ye lo vinya, to, wo bwa wo tnayekpe nu bmi zo wu. 
1CO.8.3	Ama oza wo ye Shekwoyi ɓehin-hin nya, owo nu bmiya shi lo n Shekwoyi ɓa kpe wo ye.
1CO.8.4	To, yi ɓa gyi nya na ku shan gba cei? Yi kpelo ge oshan to ku Shekwoyi nu zhin m, yi-i kpelo ge Shekwoyi bwasun gmanyi nu. 
1CO.8.5	Azaho zhin ɓa da ge a Shekwoyi lo mwa begye n ʼshe ɓedo n ʼkni yi. 
1CO.8.6	Ama yi kpelo ge Shekwoyi bwasun lo gmanyi nu, Owo nu zhin Dada nwa zhin anya vinya, Wa zhin yi ya ze Wa nya. Njesun Dagayi bwasun gmanyi nu – Yesu Kristi – Wo nu na zhin anya vinya, Woi ga yi-wyewyeyi njesun.
1CO.8.7	Dudu lomu, a Yesu-viyi ho ta kpe ɓeye ye lon. Ntu ɓa mida ɓo na shan yi, oɓa ɓenubo-zhin gna ɓa ge ashan zhin anya awye-wyeyi nu, har ɓa ku gaiciya ga ge nyagyi na la ko ga ʼshan, a la ku Shekwoyi nu ga. Ntu cenu she ɓa gyi nyagyi-yipya, kwa lu ɓa n bugba. 
1CO.8.8	Pa ge Shekwoyi to damu lo ko yi gyi, ko to yi gyim. Ko ta zhin ya gba-gba m, n yi to gyi m, kwoi ta ɓe yi mwa-mwa yi ya gyi m. 
1CO.8.9	Ama fye zhin peceiye n iko yi fye cei lo ntu ko gyi ɓo, sakun fya zhin Yesu-viyi ho, nwo bugba to kalai lon, wa kaya dna laifi.
1CO.8.10	Oɓo nyi ko ɓa zhin; ngye zaho lo n wo to n bugba kalai lo dna na ɓeye pyam, hoi kpe honya lo ge nyagyi ye pya ta zhin ho nyahon, hoi gyi nyagyi na ʼshan nyakun, ai deye ɓa cewo bwa har wa lo o-shan nyakun ntuge wa gyi nyagyi, bugba yi gwo wo lu. 
1CO.8.11	To, ntu ge ho “kpe lo ge ko to zhin nyaho nun hoya gyi m,” ho ɓa zhin Yesu-viyi do n wo bugba to kalai lon wa bwi dna zafun, oho zado n Yesu wa fi ntu wo ɓo. 
1CO.8.12	Ko zhin laifi nu n Kristi abye ho ya ce ho zado bwa wa zhin ɓo n wo bugba zun wo kni da ce. 
1CO.8.13	Nuce nu, ndai ashan-bu gyi ɓa zhin mi zado wa zhin laifi, mi ta shan ɓa gyim har nyalo-nyalo, ntuge mi ta ye lo ma zhin mi zado, wa zhin laifi m.
1CO.9.1	Mi zhin tnu-tnuyinu Shekwoyi nya, toge ndna n zanyikoci ho sintan. Mi ɓei ku gye Yesu eyi Dagayi nʼma wye yi. Omi tnu-tnu nu na ɓe nʼfya wye-wyei doshan yi. 
1CO.9.2	Ndei na zaho wyegye mi to zhin tnu-tnuyi num, nʼfyaba mi zhin ko nu, ntuge fya kpe Yesu ye nʼma kun nu. 
1CO.9.3	Omi begbe-dna nyi na za ba n ɓa nya ɓenya.
1CO.9.4	Mi to iko hoi lo ko fyewyim? Kwo mi ta mi, ngye a tnu-tnu-yi aje, ma zhin zhiɓei nʼfya puwa ma? 
1CO.9.5	Mi ɓei nyikwoi lo, woi zhin Yesu-viyi nu, to mi ye zan-lo laɓa n woi ce, she a tnu-tnu-yi aje zhin nyi, she Dagayi-azaje zhin nyi, njesun she Bitrus zhin nyi m? 
1CO.9.6	Kwo Barnaba nʼmi yi nu ɓa bwa tnu-tnu zhin nʼya bwa yi, ama fyei ga azaje anya? 
1CO.9.7	Fye shin soja ho gye woi gba wohim tukwo agyiwye? Fye shin fwa-yi ho gye to woi gyi wo fwa kaya m? Kwo fye shin Bolo-lo ho gye to woi sin wa nakwo madara ma? 
1CO.9.8	Mita gna fye zanyikoci ɓewyegye nu ge ko bmiya lon. Mi gna fye ɓo nu Shekwoyi wa da. 
1CO.9.9	Dna nʼwa Shekwoyi ɓei ga Musa nyi, Wa cige, to pa nakwo gbe esa ko gni koi dna awyi ga ho nkwa pita yim. Fye gye ge Shekwoyi ɓo zhin nubo n nakwoi nu gmanyi, esa Wo ɓei da cei lo nu nyi? 
1CO.9.10	Kwo woto ɓei zhin nubo nʼyi nu ma? Sosai kuwa. Wo ɓo da lonu Wa wu yi ge a Yesuviyi a tnu-tnuyi ɓa go lada n naza ba nɓa bma ɓa zhin. N fwa-nuyi yi, n nawyi luyi yi, ɓa na wyetu yi ɓa gyi ofwa ampanyi.
1CO.9.11	Yi ku nyabye manayi zafun nya bye, nfya bugba mi. Kwo duwyi lo nu yi-i ya nya nyagyi ɓo n na jeyi nfya ba? 
1CO.9.12	Fye ga azaje ɓa, nɓa zhin fye waʼazi nyi, ko bmiya lo fya zhin lonu. Ama yi to gna bmiya zhilo n fya ba n ɓa yin? Dudu lonu yito zhan-pma n iko gna bmiya-zhi nya yim, ama ya zhin tnu-tnu nʼya bwa yi ntu na nya ɓo, n yi ɓa pmai lo, ntna fye bma-zhin. Yi to shin gna ge a gba yi tnu-tnu ta n nyaho-nyahoi yim, ntu dnaɓo ge sakun ya nya fya mawye-ya n Kristi ɓeda, nʼya ɓe fye cei nyi.
1CO.9.13	Fye ta kpe lo ge Shekowyi ɓei gna, a bmazhin-yi n na tnu-tnu zhinyi yi n na duwa nyakun ge, ɓa bwa ɓa lobo n ɓa nyagyi yi dna na nyagaga, n na nyagyi yi na ɓe wo cei na duwa nyakun nyin? 
1CO.9.14	To ko wu lo nu, Shekwoyi ku da ge aza ɓa zhin waʼazi, ɓa bwa bmazhin n na za ba n ɓa gwo kwo nyi. 
1CO.9.15	Ama mito shin fye kobo ɓo nyam. Mi-i ta ka fye ma gna fye ge miye ma ya gwo nu nʼsaiyem. Sai dai ma gyi fifi ko n mikun yi, ceya cece ge mi bwi agmada nuwan, nmi bwa dna waʼazi n mi zhin fye n tna nyaho gwoi nyi. 
1CO.9.16	Waʼazi zhin to zhin ɓo gbegyi nya nu nʼmabam–mi ta mi ma fa ko zhin ɓo ko mi ya kni ge mʼba fam, Miɓa ze oɓo sun-sun nya. Aiya mʼma ba to-miya zhin waʼazi m. 
1CO.9.17	Ndei ko ɓo lo ge omi bugba na la ma zhin tnu-tnu-ye Shekwoyi wo gami ko lada; ama ko to wulo lonu nun, ntuge Shekwoyi nu na kni mi Woi dna mi tnu-tnu ye n nakun mi-i to n mihin ɓo kni-yi lo n shan sun. 
1CO.9.18	Knihi nu zhin mi lada koi wuzhi la ya? Konu zhin agmada nʼmi bwa dna waʼazi Nabari Manayi nya, nʼmi zhin to miyi tu zaho azhin, mi-i gna a gbami lada waʼazi zhin nyam.
1CO.9.19	Deye na pmai lo mwa; shi konyi mito dna lo nʼzaho sinta ma viwo ɓeye ge gye wo gba ma gyiwye lon, dudu lonu mila mihin ze aza vinya fyenu dna bugba-da n nabai ma gni ɓa ga Kristi. 
1CO.9.20	Esa mi zhin tnu-tnu na Yahudiyi aba, ma ze ngye Yahudiyi n nabai ɓa wo Nabari manayi, ma gni ɓa ɓe cei n Kristi aba. Esa mi gni na aza ʼba nɓa vi a Yahudiyi knunu, mi ta gni aɓena nela yin, ko da ya ke omi bugba to cei yelo lonum, ntuge mi cei pma ma bma ɓa zhin. 
1CO.9.21	Esa mi gni na ɓenai aba, mi zhin ma bugba ga ɓa she mi ɓa mi, ama dole ma zhin ɓo ko bmiya a Yesu-viyi aba. Omi bugba ga n mi ga ɓa nyi, ko ɓa zhin ma ka ɓa bugba wan shi, ma bma ɓa zhin.
1CO.9.22	Esa mi gni naza-ba nɓa to n kalai lo dna gaiciya gam, ma ze tnakala-da, nnabai ma bma ba zhin. Ntu cenu mi la mihin gbodo n zahozahoi yi ntuge ko wuso-wuso, oza ye ge mi gna wo Kristi ɓeda, n nabai Kristi wa gni wo. 
1CO.9.23	Mi zhin aɓoye vinya ntuge ma si ɓa kpe n Nabari Manayi yi, njesun ntu na anabarka ɓo n mi bwa, sa ma gye ɓai ɓe da Kristi.
1CO.9.24	Lalle fye kpelo ge nna wyefan ba, asubui vinya nu zhin ɓa busi, ama zaknayi nu zhin wa bwa lada kmisun-yi gwo. Ntucenu fye bui si ntuge fya gwo lada-yi. 
1CO.9.25	Zaho-zahoi wo zhin wyefan-yi wo zhin wa gawo nayi wahala, woi tu aɓomwi, woi wan aɓo fi. Wo zhin lo nu ntuge wa gwo lada nu nkwo ta mwa sa m. Ama yi zhin ntuge ya gwo lada eshe nya nu n koɓa mwasa har nyalonyalo. 
1CO.9.26	Ntuce nu mi busi n na wyetu yi na bye. Sa mi zhin dambye, ma sha akun ma ku ɓa mwi kpa, to ma she ɓa fi nʼsem. 
1CO.9.27	Cenu zhin mi-i ga mi nayi tata, kwa zhin ɓo na ye cei, toge ɓonu ko yem. N mi to zhin lonun, odna wo mi lo ge sakun ma ku waʼazi zhin azaje ɓa ku lofi n na gbegyi ba, ama aila miyi dai gmiya ge mi to kunce lom.
1CO.10.1	Oma-zaje mi ye ma pa fye nya ɓo nko ɓei zhin ya dada n zhabui nyi. Shekwoyi ɓei tu ɓa fun n ʼnyi yakwo yi, har Wa shi ɓa bwa ɓa pi ola yakwo ya, n na yi kwo ge Ola Byei nyi. 
1CO.10.2	A zhin ɓa batisma vinya dna ola yakwo ye, ɓedo n ʼnyi ye yi ɓa ku ze Musa aviyi. 
1CO.10.3	Oɓa vinya ɓa gyi nya-gyi zafun nya. 
1CO.10.4	Oɓa vinya njesun ɓa sin nuwan zafun nya. Ntuge ɓa ɓei sin n Napma zafun nya nu nko ɓei gni lo ɓai nyi. Kristi nu ɓei zhin Apma yi. 
1CO.10.5	Dudu lonu n mwa begye n ɓa mi, to ɓa zhin ɓo Shekwoyi ye ce yim. Ntucenu a wuɓa laɓa n zhabui.
1CO.10.6	To, aɓeye vinya kwa ɓa zhin pmagna nu n ya ba ge, yi to ye aɓo nukwoyi shi ɓa ɓei zhin nyin. 
1CO.10.7	To ya gba ashan shi azaho n ɓa mi ɓei zhin nyi m. (Shi Littafi ku da “Aza ɓei sase zhi ɓa gyi ɓai sin, ɓa kuka ntuge ɓa nya-nya,” ɓai ga nakwo ɓiyi zhin-zhin mwa-mwa.)
1CO.10.8	Yi to zhin anagbayi m, shi azaho n ɓa mi ɓei zhin har aza dubu shibacei ata (23,000) ɓa fi n nyipyei gmanyi. 
1CO.10.9	To ya mwi Shekwoyi hakuri gye m, shi azaho n ɓa mi ɓei zhin nyi m, awa saɓaya laɓa cei har efi. 
1CO.10.10	To ya da gnunu-gnunu tu n, ʼnya Shekwoyi la ga yim. Ngye shi azaho n ɓa mi ɓei zhin, cenu ɓei zhin Shekwoyi wa tnu nwo malaika yi wa wu ɓa.
1CO.10.11	Aɓoye ɓei zhin ɓa vinya ntu ɓesisi ɓo nu. A ka ɓa fi n Littafi ntuge ɓa ceyi ɓepa, ntuge yi fi nʼsa nu n nanyi ku ga zo.
1CO.10.12	Ntuce nu zaho-zahoi nwo gye lo ge, wo migni lo woi zhin nubo ge, “Ai mita zhin lonun” ko la ze pmagna n ha ɓa. Ntuge kpekni hohin ɓa kaya dna n laifi ce. 
1CO.10.13	Jaraba daho-dahoi n kwo ɓa ɓe haba, to oko pya nu ɓe azaje aba ce. Ama Shekwoyi zhin gbenu-yi nu. Wo ta ye ge a zhin ho jaraba n ko ɓa duho kala wyim. Esa n ha lo jarab ho, Wo ɓa gaho kala ha gni agni dako, har Wa wu ho zokwo n ho ɓa gmiya nkwo mi. 
1CO.10.14	Ntucenu, oma nugundo, fye na ashan-gba dohodohoi pya ɓo.
1CO.10.15	Mi daɓo n fyei ngye a wyega da nu. Fye mwi mi ɓeda n fyehin tukwo yi fya gye. 
1CO.10.16	N Dagayi tebur, esa yi tu nuwan byei anabarka, kwo to wu ge, yi gni anabarka bwa nu dna n Yesu amin? Esa yi sa bredi ya, ya gyi, kwo wu ge yi gni Yesu nayi apma bwa nu n najei. 
1CO.10.17	Kwo shi kwo nyi bredi bwasun gmanyi nu nʼyi sagaje, eyi vinya kwa n mwa begye, yi zhin nayi gmanyi nu dna Kristi ntuge yi gyi bredi gmanyi nu. 
1CO.10.18	Fye dna a Yahudiyi wye, aza ɓa gyi nya na lako zhin hadaya cei, ɓa ku ze gmanyi dna hadaya tnu-tnu yi mi.
1CO.10.19	Miye ma da gena na? Fye gye ge mi da nu ge ashan zhin anya awyewyei nu, ko anya na gba kpe ɓa nyi ge ɓa na ʼpma hoi lo? Aʼa, ko fyefye. 
1CO.10.20	Oɓo nyi mi da ge enya na ku gba kpe nʼshan to a ga Shetan nu, toge Shekwoyi m. Mito cei pma lo kwa fya ze gmanyi n shetan yim. 
1CO.10.21	Fye ta mi fya sin dna n Dagayi bwe, fyalo fyei je shetam nya sin m. Fye ta mi fya gyi Dagayi tebur fya lo fyei je shetan nya gyi m.
1CO.10.22	Yiye ya la Shekwoyi shewo ka nu? Yi duwolo n kala nu? 
1CO.10.23	“Yi ɓa mi ya zhin nyaho-nyahoi,” ama nyaho-nyahoi nu to bmiya lo m. “Yi ɓa mi ya zhin nyaho-nyahoi,” ama nyaho-nyahoi nu to n bmiya lo m. “Yi ɓa mi ya zhin nyaho-nyahoi,” ama nyaho-nyahoi nu to n bmazhin yi lom. 
1CO.10.24	Kwo to bmiya lo zaho zahoi, wa gna wohin ye wa zan wa gmada shin nwo gmanyi yi m. Pa ho zado ɓo nʼɓo yi nko bmiya lo n tu wo ɓo.
1CO.10.25	Fye ɓa mi fya gyi nyaho-nyahoi n na ʼbu-da kun n gnikwo ntna ɓo nya yi. Ntuge n ha nyaɓo, kpekni oɓo na ɓa dnaho ʼgbe cei nyi, ko ɓa zun ho bugba kni. 
1CO.10.26	Ntuge ekni n nyaho-nyahoi ye nko dna ko, ko wun Dagayi nu.
1CO.10.27	Ndei shetan da wa yi ho nyagyigyi, oho bugba la ge ho ɓa lo, to, gyi nyaho-nyahoi nwa ɓeho cei n tna ɓo nyai, ntu bugba kni-zun ɓo. 
1CO.10.28	Ama n zahoʼa gna ho ge, “Aku shan gba n nyagyi ye yi, to, to gyi nyagyi yi m,” ntu zayi ɓo nwa gnaho nyi, njesun ntu bugba knizun ɓo. 
1CO.10.29	Zayi, bugba kni-zun nu nmi daɓo, to ge oho nya m. Kpekni ha nya ge, “Ntu kni ɓeyi nu zado bugba knizun kwa kma mi ɓo zhin n mi cei pma?” 
1CO.10.30	Knihi nu ɓa zhin nyagyi miɓa sa Shekwoyi ami ma gyi ko na gmada yi, zaho wa ci ma ɓenya, shi ko nyi wo gye lo ge mi la bwa ba? 
1CO.10.31	Ntucenu, nyaho-nyahoi n ho ɓa zhin, ko hoi gyi nu, ko hoi sin nu, zhin ko ntuge ha ga Shekwoyi mwamwa. 
1CO.10.32	Fye to ze dalili bonyicenya n zaho-zahoi abam, ko a Yahudiyi Ko a Heleniyi, ko ekklesiya Shekwoyi nyam. 
1CO.10.33	Oɓo nu mi zhin, Mi-i yi mihin ma zhin ɓo ko da aza vinya n ɓeho-ɓehoi zhin, toge mi-i vi ɓo nu nʼmi bugba ye ce yim, ko oɓo ko gna bmiya lo ntu mi ʼɓom, ama oɓo ko gna bmiya lo ntu na za ɓo, ntuge kpekni ɓa pwo.
1CO.11.1	To, fye vi ma pita bwi, ngye shi mi vi Yesu anya nyi. 
1CO.11.2	Mi ci fye lo ntuge fye pa mi ɓo lo cici fyei zhin ɓoho-ɓohoi she ma wufye. 
1CO.11.3	Ama mi cei pma fya kpe ge, Yesu nu zhin zanugbai doho-dohoi tukwo. Nyikwoza tukwo ce zanugbai nu; Shekwoyi nu zhin Yesu tukwo n kasun. 
1CO.11.4	Ntuce nu zanugbai doho-dohoi nwa zhin aduwa ko waʼazi n tanjiyai kun n wo tukwo, to, wo ci Yesu nu wyegba. 
1CO.11.5	Nyikwoza doho-dohoi kwa n wa zhin aduwa, ko wa zhin waʼazi gni nazaba to wa pui wo tukwo nya m, to, wo ci wo ɓa nu wyegba. Wo to shando lo n nyikwozai n wo la wo tukwo wun vinya n na pmi yim. 
1CO.11.6	N nyikwoza ta pui wo tukwo nya m, to wola wo tukwoyi gbeya. Ngye ko zhin oɓo vinyikwo nya nu n nyikwoza ba wa kma wo tukwo ya, ko wa gbe ko ya, to, sai wa zhin wa ku ko wan nya. 
1CO.11.7	Ko to bmiya lo zanugbai wa pui wo tukwo nyaho m, ntuge wo zhin Shekwoyi dogbei nu n wo latu yi ɓe. Ama nyikwoza zhin zanugbai latu nya nu.
1CO.11.8	Ntuge zanugbai kmisunyi to ɓei gmi n nyikwoza nun, ama aɓei gmi nyikwoza kmisunyi n zanugbai nu. 
1CO.11.9	Njesun ato ɓo zhin zanugbai ntu nyikwoza ɓo nu m, ama aɓei zhin nyikwoza ntu zanugbai Bo nu. 
1CO.11.10	Kwo bmiya lo nyikwoza zhin wa wu ge wo dnalo zanugbai sinta, njesun ge kwa da amalaika.
1CO.11.11	Ama pa ge dna n Dagayi shiri, nyikwoza n zanugbayi, ɓa ta mi n tna ajem. 
1CO.11.12	Ntuge shi a ɓei gmi nyikwoza n zanugbai nyi, njesun lonu nyikwoza nu zhin wa ma zanugbai, ama anya vinya kun n Shekwoyi aba nu.
1CO.11.13	Fye mwi ko nfyehin tukwo fya gye, ko bmiya lo nyikwoza wa zhin aduwa gni naza ba n tna alufuta wan yi? 
1CO.11.14	Kwo kunnu n kohin tukwo kwa wuyi ge, ko zhin oɓo vinyikwo nya nu n zanugbai aba, wa ya tukwo tu cim n tna wun yi. 
1CO.11.15	Ama ko zhin nyikwoza mwa-mwa nu, n wo tukwo-yi mwakpa, ntuge a gawo ko lonu kwa ze wo nyapui nya nu. 
1CO.11.16	Ama ngye zaho cei pma lo wa gni-aɓona da ce, to, enya miɓa da konu nyi; nge yi ta shan kunnu doho wulo gbo-om, sai dai ge nyikwoza ku wo tukwo wan alufuta esa nwo ɓa zhin waʼazi ko aduwa cei dna naza begye. A ikklisiya Shekwoyi anya vinya nkoi bwa shi lo lonu nu.
1CO.11.17	Ama enya mi ye mada n saiye nyi ko to zhin cici nu n fya ba m, ntuge ofye yezhin na duwa nyakun ta bma zhin lo m, sai koi wun-wun ya. 
1CO.11.18	Oɓo kmisunyi, a gnami lo ge ajegna lo nfya tasin sanu fya yezhi cei. Ɓeye konyi, ma pwoko gaiciya ga. 
1CO.11.19	Ama ko bmiya lo ajegna lo fya tasin, ntuge aza ɓa fi lo n gaiciya, a kpe ɓa ye pei-pei.
1CO.11.20	Esa nu fya ye-zhi n na ba gmanyi fya gyi, fye ta gyi Dagayi nyagyi num, 
1CO.11.21	ama ofyehin nya. Ntu ge aku gna mige esa fya ɓe nyagyi cei, zaho-zahoi wo wo nyagyi ɓo nu wa ya safi wohin nce azaje-ya, har azaho ɓa tna nyagyi ɓai ci mikun, azahoi ce ɓai gyi ɓai sin n duwyi. 
1CO.11.22	Fye to na puwai lo nfye ɓa gyi fyei sin? Ko fye gna ye lo fya ci Shekwoyi puwa wyegba, fyei dna aza vinyikwo n ɓa to cei lo nyi ma? Fye gye ge miɓa da ge na n ɓeye tukwoʼa? Mi ci fye nu? Ko fye-fye, mi ta ci fye lo m.
1CO.11.23	Ntuge n Dagayi aba nu n ma gwo wu-wu ye n mi kafye wu nyi. Nge dna sukwo nna ɓei kun Dagayi Yesu nyi, Wa la bredi, 
1CO.11.24	Wa zhin Shekwoyi godiya, Wa sa ko ya, Wa Cige, “Omi nayi nu nyi, n na ga ntu fye ɓo. Fye zhin ko ntu Mi ɓopa ɓo.” 
1CO.11.25	Njesun lo nu wa la kofi ai ku nyagyi gyi, wa cige, “Kofi ye, ko nu zhin Shekwoyi alkawali woi-woyi dna Maʼmi. Saho-sahoi nfye ɓa sin ko cei, fye zhin ko ntu mi ɓo pa ɓo.” 
1CO.11.26	Ntuge saho-sahoi ya gyi bredi ye cei, yi sin n kofi ye, yi gna Dagayi efi nabari nu mi har Wa ɓe.
1CO.11.27	Ntuce nu, zaho-zahoi wa gyi Dagayi bredi ye, ko wa sin n wo kofi dna zokwo, kota gawo mwa-mwa m, wo zhin Dagayi nayi nu n Wa ʼmi yi laifi. 
1CO.11.28	Ntuce nu, zaho-zahoi wo mwi wo-hin kpa wa kpe bredi ye gyi, woi sin n kofi ye njesun. 
1CO.11.29	Ntuge ʼza wa gyi bredi yi, woi sin n kofi yi ntna wohin mwi yi, to woi pa Yesu nayi ɓo n kwa pma yin, to, wo gni Shekwoyi owa kpe wohin tukwo nu. Ntuge wo kpagye nu n Yesu fi ɓo yi. 
1CO.11.30	Cenu zhin azaho n fye mi ɓa zhin anyasan-yi nu, a kala-gba-yi, har azahoi fi.
1CO.11.31	Ndei yi ɓa mwi yihin tukwo kpa, ata shan yi kni zun nʼwa yim. 
1CO.11.32	Ama sa n Dagayi dayi ʼwa Woi ta yi, Wo zhin lonu n nabai to aɓei zun yi kni ɓedo na ʼnyi yi nun. 
1CO.11.33	Ntucenu oma-zaje, sanu fya yezhi ntuge fya gyi Dagayi nyagyi, fye zhin fya ku pmi aje. 
1CO.11.34	Ndei mikun gnu zaho lo, to, wo ku nyagyi pmagyi n wo puwa ntuge to wa lo Shekwoyi ʼwa esa fya yezhi ceyim. Aɓo ɓa celo, mʼɓei zhin ɓa zhi miyi la ɓe.
1CO.12.1	Nsaiye, omazaje, mi cei pma ma daɓo to na nyaga Zafun Gyigyi-yi nya ɓo. Mito cei pma lo fya fi nko wyegma m. 
1CO.12.2	Fye kpelo ge, esa fye ɓei ye zhin a shetan-da nyi, fye ɓei zhin fyei vi ashan nu n ɓa ta kpe ɓedan, ɓai wu fye zokwo nukwoi. 
1CO.12.3	Ama fye sun lo n na zai n ɓa yi ɓahin lo ge Shekwoyi Zafun nu wu ɓa ɓo nɓa da nyi. Fye ɓa kpe wuna ge ɓa zhin a Shekwoyi nya nu ko aza kata? Fye ɓa kpe ɓaye lainu. Zaho-zahoi n Shekwoyi Zafun kun-sun lo woi, wota mi wa cige, “Yesu zhin knitu yi nun.” Zahoi ta mi wa cige, “Yesu zhin Dagayi nu,” har koi kufi nwomi lonun, akpe ge Zafun Gyi-gyi-yi kunsun woi.
1CO.12.4	Anyaga lo gbo-gbo, ama Zafun gmanyi nu gaɓa. 
1CO.12.5	Azokwo lo gbo-gbo, n na zhin bauta ama Dagayi gmanyi nu n na zhin Wo bauta. 
1CO.12.6	Atnu-tnu lo gbo-gbo, ama Shekwoyi gmanyi nu lo tnu-tnu n naza mi vinya. 
1CO.12.7	Zafun Gyi-gyi-yi zhin Wa wu Shekwoyi iko n zaho-zahoi mi ntu naza vinya a pma ɓo.
1CO.12.8	Zafun ga zaho ɓeda wyemwa nya (genyikpe), zaho kwa wa bwa nyaga ɓeyekpe, nya nu, du Zafun gmanyi nu ga ɓa. 
1CO.12.9	Zafun gmanyi nu ga zaho gaiciya-ga zaho gaiciya-ga zaho kwa wa gawo iko wa ka anyasan gna. 
1CO.12.10	Zafun ga zaho iko wa zhin aɓo wowoyi, zaho kwa wa bwa waʼazi zhin gba. Zaho wa bwa iko wa kpe ko a zafun nukwoi nu daɓo n naza gbe n ɓa yi ɓahin ge ɓa da Shekwoyi ɓeda nyi, ko kwa zafun Shekwoyi nya nu ku ɓeda n ɓa gbe. Zado jesun wa bwa iko ɓeda nya dna na nyitala gbo-gbo nʼwo to shin ɓa mwitu m zado kasun wa bwa iko anyitala bmapmi nya. 
1CO.12.11	Ama Zafun Gyi-gyi-yi gmanyi nu zhin aɓoye vinya, Woi gna anyaga ye n naza ba shi Wo wyewyeyi cei pma.
1CO.12.12	Eyi anayi na gai lo mwa begye, ama n na ye agayi ɓedo vinya, ɓa zhin nayi gmanyi nu. Kristi wulo lonu nu. 
1CO.12.13	Zaho-zahoi nʼyi mi wo zhin oga nu dna Kristi nayi. Azaho nʼyi mi a Yahudiyi nu, a zaho a Helleniyi, azaho zhin afyenu nu, a zaho kwa a loloiya nu. Ama Zafun Gyi-gyi-yi kuyi zhin batisma fi n Kristi nayi gmanyi, ai la Zafun Gyi-gyi-yi ho gayi n naba gmanyi.
1CO.12.14	E, ntuge nayi to bwasun nʼgai gmanyi nun, ama n na gai mwa begye. 
1CO.12.15	N pita cige, “Shi konyi mi to zhin obwa nun, mi to dna lo n nayi mi m,” deye ta du kwa gmi koya n naga nayi nya m. 
1CO.12.16	Ntnubua cige, “Mito zhin ewye num, mi bwa tnubua nu zhin, ntu cenu mi to dna lo n nayi mim.” Ashe deye ɓa zhin kwa gmiya n na ʼga nayi nya? 
1CO.12.17	Ashe nayi vinya ɓo zhin ewye nu, atnubua ɓowo lo numa? Kwoi ɓo zhin tnubua yako ho nu vinya, a wo a bua-sin wuna?
1CO.12.18	Ama shi ko nyi, Shekwoyi ɓei fi a ga doho-dohoi n ɓa aba shi wo ye cei. 
1CO.12.19	Ogye nayi wuwuna nu, Kwoi ɓei ngai bwasun lo gmanyi nu a? 
1CO.12.20	To, ama wo ku aga zhin mwa begye, ama nayi gmanyi nu.
1CO.12.21	Ewye ta ci obwa ge, “Mi to ha pmai lom,” Tukwo ta ci apita ge, “Mi to fya pmai lom.”
1CO.12.22	Ɓehin-hin, aga nʼyi ci ɓa wyegba ntu ɓa kala gbaɓo, ɓa gna sun napmai mwa. 
1CO.12.23	Ado yi gye ge ɓa to zhin nyaho nu m, oɓanu n yi wan kna du, ado kwa nɓa zhin a vinyikwo nya, ya ku ɓa so naza wyeba, 
1CO.12.24	atna vinyikwo nya kwo n ɓa wu bmi pei-pei, yi to damu n ɓa knawan ɓeyim. Ama Shekwoyi la nayi ye ɓedo n ʼgbai n nabai ge aga n ɓa to kunce lo ɓa bwa aknawan daidai. 
1CO.12.25	Kwo nu ɓe n bwa doloyi n naga nayi nya, ɓai wanje akna shi ega doho-dohoi wan kohin akna nyi. 
1CO.12.26	N nyasan san oga gmanyi, aga je vinya ɓa gye azhin n gnisun kwoi. N ʼga gmanyi a bwa latu, aje ɓa ce nyi, ɓa dagma n kunsun kwoi.
1CO.12.27	Ofye vinya fye zhin Kristi nayi nu, zaho-zahoi zhin oga nu nko mi. 
1CO.12.28	Dna ikklisiya kwa, Shekwoyi ku aza zhin fi nko mi, kmisunyi a Nabari tnutnu loyi, bayi a anabi-a waʼazi zhinyi, tahi n nyawuyi; sai ɓewowo zhin-yi, aza kagnayi, aza bmazhin-yi; aza n ɓa ɓa mi ɓa gyabye nazai ɓa zhin tnutnu nʼgbei lodo, n nazai n ɓa da anyitala gbo-gbo. 
1CO.12.29	Zaho-zahoi zhin Nabari tnu-tnu loyi nu? Nge awo. Zahozahoi zhin waʼazi zhin-yi nu? Awo. A zhin anyawuyi nu vinya? Zaho-zahoi n ikoi lo wa zhin aɓo wowoyi? 
1CO.12.30	Ko wa ka anyasan gna? Ko wa da abye gbo-gbo to woi tuɓa mwi n? Ko zaho-zahoi nu ɓa mi wa wo ʼza woi daɓo dna nyitala-woyi, har wa go ko gna ʼza to woi shin ko won?
1CO.12.31	Awo, ama fye yi fyehin fya zan nyaga Zafun nya duduyi nu shin. Ama dei, miɓa wu fye zokwo nko gnaɓa bmiya lo vinya!
1CO.13.1	Kwo mi-i mi, ma daɓo n nabyei gbo-gbo har n na malaika nya yi ɓe, ama mi-i to n yeyei lom, mi la ze ngye sugu wyiɓeyi, ko eshan bwiciyi kawai. 
1CO.13.2	Ko mi-i iko yi ngye anabi mi-i kpe ɓeye nko ye ɓeɓelo kwa zhin, ko mi-i n yekpe anyi nyai vinya har mi-i kmi asiri anya-ya; ko mi-i n gaiciya ga yako yi har ma mi ma daɓo n ʼpe yi kwa shanba, ama ndei mito n yeyei lom, mi to zhin nyaho num. 
1CO.13.3	Ko mi-i ku mi nyabwa yaga vinya agna awyekoyi, har ma ga mi nayi ntuge a gyi ko ʼna ɓedo, ama mi-i to n yeyei lom, ko la ze ɓo gbolo.
1CO.13.4	Yeye n bugba-bwa yi, kwoi na tnazhin-yi mwa. Yeye ta wo ʼshem, ko ta mwi kwohin ʼzayi, ko kwa la kwohin tum. 
1CO.13.5	Yeye ta zhin ɓo ntna hankali m ko ta zan kwohin tukwo nya shin m; ko ta pye n minagyi gyi yim. 
1CO.13.6	Yeye ta wo agmada ntu ɓenukoyi ɓom, ama ko zhin kwa nya agmada ntu gaiciya ɓo. 
1CO.13.7	Nʼho ye za, ho ɓa viwo ɓeye komi nko nako yi; ho ɓa gawo gaiciya n naɓo vinya; oha wyetu lo nʼwo; hoi ɓa bwa atna n ʼwoi n ɓeho-ɓeho yi.
1CO.13.8	Yeye ta shan zon. Anabi ɓeda ɓa duya; ɓeda n na nyitalai gbo-gbo du ɓa ɓa diya; Ko ɓeyekpe nu, ko ɓa duya. 
1CO.13.9	Ntuge nʼsaiye, yi kpeye lo kpe nʼshe-she nu, du na nyaga ɓeyekpe yi n na ɓeda kpeda nya yi, ɓa to shince lo n kni yim. 
1CO.13.10	Ama shi aɓei ku yi ze nunuyi anya ga atna nuyi ye, ɓa ɓa duya.
1CO.13.11	Esanu mʼɓei zhin oɓi nyi, omi ɓeda, oma ɓenubozhin yi, nʼma ɓezhin-zhin yi vinya ɓa ɓei zhin ɓinai nya nu. Ama nsaiye mila zhin zadnagmai, ntuce nu mi ku ɓinai aɓo ya. 
1CO.13.12	Nlonu, nya yi gyelo nʼsaiye, yi kpawyega tu n Shekwoyi tukwo nyi, ko wulo duru-duru ngye shi oza zhin wa gye wohin duru n maganyi cegyeda nyi; ama n wyihoi yi ɓa gye Wo pei-pei shi Wo nyi dna Wo nunu-ntuge Wo ɓei ce yawye yihin yi ce Wawye. Oɓo mi kpeye lo nsaiye, mi kpeyelo kpe nʼsheshe nu, ama n wyihoi, mʼɓei kpeye n shince nʼkni yi, n nunuyi njesun ngye shi Shekwoyi kpe miye lo n nunuyi nyi.
1CO.13.13	Nsaiye dei aɓo ngnu-ata nu mizhi lo-oɓa nuzhin; gaiciyaga, awyetu, n yeye yi; nya ko dulo vinya, ko nu zhin yeye.
1CO.14.1	Ntucenu, fye la bugba shi yeye nu; ama dudu lonu fye ɓa ntuge fya bwa anyagaga Zafun Gyi-gyi-yi nya tun ɓa ga Shekwoyi ɓeda kpeda ba.
1CO.14.2	Oza wo daɓo n nabyei gbo-gbo, wo ta daɓo n azai nu, ama n Shekwoyi yi. Ntuge zaho-zahoi ta wo nya wo dam ko da shike wo da aɓo nu nɓa bwi zhi dna n Zafun iko. 
1CO.14.3	Ama oza wo gwo Shekwoyi ɓeda gna aza, wo bma ɓa zhin nu ɓa mwa dna n Dagayi, woi mi ɓa zhi n natna-zhin-yi ɓe. 
1CO.14.4	Oza wo daɓo n nabyei gbo-gbo, wo mi wohin nu gni nʼwo gmanyi yi, ama oza wo go Shekwoyi ɓeda gna aza, wo mi ikklisiya nu gni vinya.
1CO.14.5	Miɓa ye ntuge ofye vinya fya daɓo na nyitalai gbo-gbo. Ama mi gna ye lo ofye vinya fya bwa nyaga n fye ɓa da Shekwoyi ɓeda. Ntuge oza wo da Shekwoyi ɓeda, wo gnasun napma yi nduʼza wo daɓo na nyitalai gbo-gbo. Akpe wa pmi wo ɓeda bma ga aza ʼn navun aɓo wa da nyi, ntuge kwa mi ikklisiya gni vinya.
1CO.14.6	Oma-zaje, ndei ma ɓe fyaba mi-i daɓo na nyitalai gbo-gbo nfye ta wo ɓa lon, kni-apmai nu nfye ɓa bwa? Ama nʼma gna fye pei-pei enya Shekwoyi la kpanyaya wu mi, ma gna fye ɓo mi kpeye lo, n ɓeyi nko ɓelo kwa zhin, n gaiciya Shekwoyi ɓeda nya yi-oɓo nu fye yelo, oɓo nu ko ɓa bma fye zhin. 
1CO.14.7	Ko anyikonya nɓa to wyewyei yin–ngye mwayi ko gojegye-ɓa zhin dogbe nu ge ko kamata lo a daɓo n seseiya, a fwa ɓeda na nyitalai gbo-gbo. Ntuge nna bye mwayi, ko a san gojegye to a ze ɓa bwam, ɓa cibwi gbo-o, nyikado ɓa kpe ɓeye n ɓa da? 
1CO.14.8	Njesun ndei oza wo bye okun mwayi n wo to byeko dai-dai m, nyikado ɓa kpe ge a ye a lo kun nu wa zhin shiriʼa? 
1CO.14.9	To-ko wu lonu, aza ɓa kpe nya ho da n wuna ndei ho to da n byei n nazaje ɓa wo ma? Oho ɓeda ɓa zo fi nʼse.
1CO.14.10	Abye lo gbo-gbo n nanyimi, ama doho-dohoi to celo ntna kwa wyegam. 
1CO.14.11	Ama n mi to wo nyitala n nada nyim, oza nwo dako nyi, wo ɓa ze ngye zhiɓeyi ebye do nya mʼma ba, omi ce ma ze zhiɓei ebyedo n wa ba. 
1CO.14.12	Shikwonyi fye ye lo fya bwa nyaga zafun nya, to, sai fye ye fya bwa ado nfye ɓa zhin apma cei ntu ikklisiya migni ɓo.
1CO.14.13	Ntuce nu oza wo daɓo n nabyei gbo-gbo, ko bmiya wa zhin aduwa ntuge wa bwa iko bmapmi nya. 
1CO.14.14	Ntuge n ma zhin aduwa n nyitala doyi, mʼmi ta kpe kwa wyegan, to, omi zafun nu bwa aduwa zhin, ama omi bugba ɓemwi nya to na pmai lo dna na duwa yi mim.
1CO.14.15	To, miɓa zhin wuna na? E, miɓa zhin aduwa n nyitala doyi, mii ɓa jezhin n nyitala yi n zaho-zahoi ɓa wo mi cei. Miɓa ko anyi n nyitala doyi, mi-i ɓa jeko n nyitalai n zahozahoi ɓa womi, miɓa kpe mihin ce she mi la Shekwoyi tu lo n wu. 
1CO.14.16	Esanu ho zhin Shekwoyi godiya dna zafun kawai, hoi da nyitala woyi ho, aza ɓa gnifi hoi n nyakun nyi, ɓa ɓa wo wuna ɓa gni Shekwoyi godiya zhin nʼho ya? Ɓa ɓa kpe cige “Amin,” wuna to ɓai wo ɓo ho da ma?
1CO.14.17	Kwo oho godiya zhin yi bmiya n Shekwoyi aba, ko to mi azaje zhi n ɓa kunsun lo hoi n bugbam.
1CO.14.18	Ma gode n Shekwoyi yi ntuge mi daɓo na nyitala woyi yi ndu zaho-zahoi nʼfye mi. 
1CO.14.19	Ama dna na duwa nyakun, mi gnaye lo ma da aɓeda ngun atnu, n naza ɓa wo mi nyawu ɓa bwa bmazhin, aiya gna ge mi da aɓeda dubu gun-awo dna nyitala woyi.
1CO.14.20	Omazaje, fye to ku wu ngye aɓi dna fye aɓenubozhinm, fye ku ze aɓi dna ɓenukwoi zhin mi, ama fye ku ze azayakwo dna nfya ɓe nubozhin mi. 
1CO.14.21	Acei kafi lo n Littafi ge, “Miɓa daɓo nazaye yi n nabyei gbo-gbo, nna zhiɓeyi nyitalai jesun, ama dudu lonu, ɓata wo mi ɓedam,” Shekwoyi nu na gna lonu. 
1CO.14.22	Ntucenu nyaga aɓeda nya na nyitalai gbo-gbo ko zhin tuze nu na tnaviyi aba toge a Yesu viyi m, Ama nyaga Shekwoyi ɓeda waʼazi nya ko zhin a Yesu viyi nya nu toge atna viyim. 
1CO.14.23	To, ko n fya ye fi na duwa nyakun, ofye vinya fya ya ɓeda na nyitalai gbo-gbo, tna ɓeyekpei ho ko tna viyi ho wa loɓe aduwa nyakun, wo ta gna nyace nu gnu fyem?
1CO.14.24	Ama n fya zhin Shekwoyi ɓeda waʼazi efye vinya, esanu zaho ngye tnaviyi ho, ko tna-ɓeyekpei ho ɓa loɓe aduwa nyakun, waʼazi yi ɓa zun wo kni tu nwa laifi tukwo, kwa dawo bugba ʼwa njesun. 
1CO.14.25	Owa ɓenubozhin ɓa kun zhi n bmi, har wo ɓa ce ako-ko wa ga Shekwoyi mwa-mwa woi cige, “Ɓehin-hin, Shekwoyi dnalo ya n fye atasin.”
1CO.14.26	To, emazaje, oɓo nyi mi gna fye; esanu fya yezhi na ba gmanyi, zaho ɓa ko-anyi, zaho ɓa wuʼnya, zaho wa da ɓo woyi n Shekwoyi a kpeya wuwo; zaho kwa, wa daɓo n nyitala woyi yi, zaho kwa wa pmi nyitala woyi ɓeda bma. Azhin a pma n ɓai vinya ntu ekklesiya migni ɓo. 
1CO.14.27	Aza to du ngun aba ko ata yam n ɓa ɓa daɓo n nyitala woyi yim, ɓai ɓa bwada ɓai caba gaje nu; tile nu kwa a gye za gniɓo nwo ɓa pmi ɓeda bma. 
1CO.14.28	Ama n zaho to gnilo n wo ɓa mi wa pmi ɓeda bmam, to zaho-zahoi to daɓo n nyitala woyi yi dna n begye m, sai dai wa da fi nwo mi san-san ga wohin tukwo n Shekwoyi aba yi njesun. 
1CO.14.29	Aza ngun aba ko ngun ata n ɓa Shekwoyi ɓedai shi lo to sai ɓa da gmanyi-gmanyi, aza ɓa ce nyi kwa, Ba mwi nya nɓa da nyi. 
1CO.14.30	Ama ngye zaho dnalo na duwa nyakun yi Shekwoyi ɓeda ɓe dawo dnaɓo, to oza kmisunyi nwo ɓo daɓo nyi, wa a ce pi n kasun. 
1CO.14.31	Ofye vinya nfye nyaga yi pyai lo, fye ɓa mi fya da Shekwoyi ɓeda fye caba ga je, n nabai aza vinya ɓa bwa bmazhin n migni yi jesun. 
1CO.14.32	Oza nwo nyaga Shekwoyi ɓeda da nyayi, wo ɓa mi wa wan wohin tukwo ko wa pmi owo ʼsa nwo ɓa daɓo ce yi. 
1CO.14.33	Ntuge Shekwoyi to yi yi ntu naɓo ajegmi ɓo nu m, ama n bugbafu ɓo nu, ngye shi ko nyi n na ikklisiya aza Gyi-gyi-yi nya vinya.
1CO.14.34	Anyikwo ɓa ku ce pi fi na duwa nyakun. Ato ye ge ɓa daɓom, shi ko nyi ɓa fi n na nugbai sinta nu shi Littafi Gyi-gyi-yi ku da. 
1CO.14.35	Ndei ɓa ɓenyahoi lo, sai ɓa nya ɓa ʼɓa n napi, ntuge ko zhin vinyiko ɓo nu nyikwoza wa daɓo dna na duwa nyakun.
1CO.14.36	Fye to ye cen? Fye gye ge Shekwoyi ɓeda yekpe kwa pa nfya ba nu, ko ko zozhi nfya ba na? Fye ku bwi aba. 
1CO.14.37	Ndai zaho gyelo ge wo zhin Shekwoyi tnu-tnuyi nu, ko kwa ge wo n Zafun nyagai lo, to sai wo kpe ge ɓeda ye nmi kaga fye nyi ko zhin Shekwoyi gbetu nu. 
1CO.14.38	Ama oza n woto shi ɓeda ye bwam, fye fawo dna nwo tnayekpe.
1CO.14.39	Ntucenu omazaje fye la bugba gna shi fya bwa nyaga Shekwoyi ɓeda da nya nu, ama fye to gna ɓeda n na nyitalai gbo-gbo zhin ɓenukoi num. 
1CO.14.40	Ama fye zhin nyaho-nyahoi tu zokwo n bmiya bmiyai.
1CO.15.1	Nsaiye dei mi cei pma ma cefye ɓepa Nabari Manayi nya n mi ɓei zhin fye kwo waʼazi nyi, fya gwo ko, ofye gaiciya-gai mitu n konu nyi. 
1CO.15.2	Nabari Manai ye nu ɓa gni fye, fyei ya gyi abye nko bwashi yi kam-kam, sai dai ngye fye to ɓo shin gaiciya manai nu ga n kmisunyim.
1CO.15.3	Nʼɓo ku gna fye pei-pei, tunyi n kmisunyi, ngye she mi ɓei gwo kwo nge Yesu ɓo lafi ntu yi alaifi ɓo, she littafi ceida 
1CO.15.4	Aɓo lawo bi, ama dna nyipyei tahi wa laka n vingwo shi a cei kafi n Littafi nwo tukwo. 
1CO.15.5	Wa wu wohin tukwo n Bitrus aba, n na vun nwa bara awo-cei-aba aba. 
1CO.15.6	Wa pmi Wa wu wohin tukwo nwa viyi aba aza n du tagyi gnu-atnu (500) ya n sagmanyi yi, n mwa begye nɓami ye wyewyeyi lo, ama azaho ku wangye n ɓami. 
1CO.15.7	Nsayi wa wu wohin n Yakubu aba, n navun deye nwo atnu-tnuyi aba vinya. 
1CO.15.8	Nnavun kmasun vinya, Wa wu wohin tukwo n ma ba, sai ho gna oza n na mawo esai ye kwa duya. 
1CO.15.9	Ntuge minu zhin oza gbagbayi dna na bara vinya, mii to kunce lo ayi mi ge owo baram, ntuge maku Shekwoyi ikklisiya dna na zhin gye n mwa.
1CO.15.10	Ama dna Shekwoyi alheri, mi la ze nya miɓa ze, alheri kuwa nwo ɓei gami nyi ko to ze gboloyim. Mi ku tnu-tnu zhin n mwa n du atnu-tnuyi aje vinya, kwo shi kwo nyi emi ɓo zhin nu tom, ama Shekwoyi alheri nu ɓei lo tnu-tnu dna mi mi. 
1CO.15.11	To, kwo koi gmi n maba nu, kwo koi gmi n ɓa ba nu, waʼazi Nabari nya nu n ya zhin fye, fya ga ko gaiciya lonu.
1CO.15.12	Tunda yi zhin waʼazi lo ge Yesu ɓo la laka n vingwo, knihin nu zhin azaho nfye mi ɓai cige azafi ta kukala ma? 
1CO.15.13	Ndei ɓedaye zhin gaiciya nu, to ko wu nu ge Yesu to laka n vingwom. 
1CO.15.14	Ndei Yesu to ɓei lakalam to, eyi waʼazi zhin gbeloyinu, efye gaiciya ga ce ko zhin gbeloyi nu. 
1CO.15.15	Ai eyi a waʼazi zhin-yi ku ze a zakata Shekwoyi anya, ntuge yi ku da ge Shekwoyi ɓola Yesu lakala n vingwo to woi gowo kalalalam, ndei ɓeda ye zhin gaiciya nu ge azafi ta kukalam. 
1CO.15.16	Ai ngye ato ɓei ku azafi kalan, to agye Yesu to ɓei lakala nu m. 
1CO.15.17	Ngye Yesu to ɓo laka lam, to ofye gaiciyaga la ze gbeloyi, har saiye fye ye zhin aza bwi-bwiyi nu fi nfya laifi mi. 
1CO.15.18	Kwa wu nu ge azafi n ɓa ɓei zhin ɓai vi Yesu nyi, ɓa to n pwo-pwoi lo cen. 
1CO.15.19	Ndei eya wyetu n Yesu bwasun lo n nanyi ye nu kawai, to yi zhin anya sunsun nya nu n mwa n naza ba n nanyi ye.
1CO.15.20	Ama gaiciya nu ge Yesu la lakala n ʼfi. Deye kwa wu nu ge wola ze kmisunyi n naza mi nɓa ɓa kukala n ʼfi nyi.
1CO.15.21	Ngye shi efi ɓei ɓe kwa vi zaknayi zokwo, n kasun lonu kalaku na vingwo ɓa bwa n zaknayi zokwo nu vi (wato Adamu n Yesu yi.) 
1CO.15.22	Zaho-zahoi fi ntuge yi pa bye n Adamu nu vinya. Owo laifi ko vi zaho-zahoi. Ama zaho-zahoi nwa yeto Yesu, wo ɓa je kalala 
1CO.15.23	Ama zaho-zahoi n wo sayi, Yesu nu ɓo ya kalala, she Yesu ɓei jezeɓe n sayi aza vinya nɓa vi wo ɓa ɓei je wyewyei bwa.
1CO.15.24	Nsayi esa kmaknayi ɓa ɓe, esa nu Yesu ɓei ga ebe n Dada Shekwoyi akun, woi ku nasara zo zhin tu na nuwunyi doho-dohoi pya. 
1CO.15.25	Ntuge ko zhin tile nu Yesu gyi be, sai wo ku wa nuwunyi vinya zofi n wa pita sinta. 
1CO.15.26	Nuwunyi kmaknayi nwo ɓei du ko ɓoya ko nu zhin efi. 
1CO.15.27	Ntuge littafiʼa cige, “Shekwoyi ku anya fi vinya n wa pita sinta.” Yi kpe lo nu ge Shekwoyi to dna lo n kun m, ntuge Owo nu na fi anya vinya n Yesu apita sinta. 
1CO.15.28	Ama esanu anya vinya ɓei kufi n Yesu ʼbe sinta, Owo n wohin tukwo Shekwoyi Nugun, wo ɓei dna wohin n Shekwoyi ye gyi ʼbe tu nanya vinya tukwo.
1CO.15.29	To, azayi na zhin ɓa batisma tu na zafi ɓo nyi ma? Ɓa cei pma ɓa bwa kninya? Ndei ko zhin gaiciya nu, shi ɓa da nyi, nge azafi ta kukalam, to knihi nu zhin ai zhin ɓa batisma ntu na zafi ɓoʼa?
1CO.15.30	Eyi nʼyihin ce, knihi nu ɓa zhin ya la ɓa yi zhin azhin n ʼYihin mafi lonu ci-ci a? 
1CO.15.31	Oma-zaje, mi zhin ma gundo n ʼfiyi fyegyi-fyegyi. Mi daɓoye ntuge mi n ʼgbegyi yi lo n fye tukwo dna Yesu Kristi. 
1CO.15.32	Kni-apmai nu lo dna n gusun na nyawannyawan yi shi anugbai zhin dna n Afisusu mi–nge gye za bwaye wa gmiye dna naʼnyi ye na? Ama ngye kalaku tolo n ʼfin, to, “Yi wu ya gyi yi sin, efyeagyi yi fi,” shi aza da.
1CO.15.33	Fye to ku ze aza gbolo m, “Anugundo nukwoi zhin ɓa wun aza manayi ya.” 
1CO.15.34	Fye lo fyehin hankali, fya zhin ɓefyece, fya fa laifi. Mi da deye fya wo vinyiko nu, ntuge azaho nfye mi ta kpe Shekwoyi ye lom.
1CO.15.35	Zaho ɓa nyage, aza-fi ɓa mi ɓa bwa wye-wyei njesun wuna? Ɓa jezeɓe n kni nayi pya ya? 
1CO.15.36	Oza gbolo, esanu ho bye nyabye dna nkni, woi-woyi ta gye bmim, sai kokoi la fi kpa. 
1CO.15.37	Nya ho bye nyi kuwa ho ta pma nayi nu bye n ko zhin kwa pa nyim, sai nyabye kawai nu n ho yadna nʼkni, ko ewyi byegye, ko nyabye ho pya nu. 
1CO.15.38	Shekwoyi zhin wa ga nyabye yi nayi shi wo cei pma, wo zhin wa ga nya bye doho-dohoi nayi gbo n nyabye do yi. 
1CO.15.39	Anyawye-wyeyi nayi to wu gmanyi num. Azanyikwoci n nayi gmanyi anya-fanya n ɓanya yi, awyisala n ɓanya yi kasun.
1CO.15.40	Anayi eshe nyalo, anayi anyi nya lo jesun, bmiya-bmiya anayi eshe nya wu gbo n bmiya-bmiya anayi anyi nya yi. 
1CO.15.41	Nyipyei nko nabmiya yi lo, epya ce nko nyayi wu gbo, akpasu nɓa nyai lo kasun; ko dna na akpasu mi, ɓa n nabmiyai du aje. 
1CO.15.42	Kwo ɓei wu layi nu esa na zafi ɓei kuka n cei nyi, nayi na bi nyi, ko zhin boboi nu, she ko ɓei laka, efi ta shan ko gye aigna ko bom. 
1CO.15.43	A bi ko dna n wyegbaci ntna kala jesun, ese ko ɓei lakala, ko ɓei laka dna latu nu n kalai jesun. 
1CO.15.44	Esa na bi ko cei, ko zhin nayi abu nu. Esanu ko ɓei laka, ko ɓei laka dna n nayi zafun nya nu. Ngye shi nayi abu nya lo nyi tile nu abwa nayi zafun nya. 
1CO.15.45	Ntuge Litafi ku da ge, oza kmisunyi Adamu ɓo ze wye-wyeyi da; ama Adamu kmaknayi wo nu ga wye-wyeyi zafun nya.
1CO.15.46	Zafun nya nu to ɓe na bye m, ama nayi nya nnavun nu zafun nya kma ɓe. 
1CO.15.47	Adamu kmisunyi azhin wo nʼkni nu, butukun nya, ama Adamu bayi wo gmi nʼshe nu. 
1CO.15.48	Zanyikoci doho-dohoi n nayi wu ngye Adamu nya n na zhin ko nʼkni butukun nya, ama oza n wa ze Kristi nya, wa bwa wo nayi pya nayi nko gmi nʼshe. 
1CO.15.49	Ngye shi yi wu ngye oza na ɓei zhin wo nʼkni nyi nlo nu yi ɓei wu ngye oza n wo gmi n ʼshe nyi.
1CO.15.50	Oɓo mi gna fye, emazaje, nayi nami yi ko ta gye Shekwoyi bemi wyem. Eyi anayi aboboyi ye nu to zhin a nyalo-nyalo nyam. 
1CO.15.51	Fye wo asiri ye, eyi vinya nu ta fim, ama aɓei shan yi do vinya. 
1CO.15.52	Kwo ɓei wu para nu nʼwye kpata yi, ai ku mwayi kmaknayi bye. N mwayi ho byebyeyi, a Yesu viyi n ɓa kufi, ɓa ɓei kukala n na nayi shandoshan-shan yi n ɓa ta shan fim. Eyi ce nʼyi ɓei cezhi n wye-wyeyi nyi, aɓei shan yi anayi do n sagmanyi yi. 
1CO.15.53	Ntuge eyi anayi nʼyi cei lo n saiye nyi, ɓa zhin afifiyi nu. Tile nu ɓa bwa doshan, nʼnayi eshe nya yi, nko ta shan fim.
1CO.15.54	She ko ɓei ku zhin lonu, dna nʼsayi nu n Littafi ɓeda ɓei nu nkwa cige, “Aku nasara gyi tu nʼfi tukwo.” 
1CO.15.55	O efi, oho nasara gyi gni na? Efi, oho iko wu-wu nya gni na? 
1CO.15.56	Efi bwa ko iko ʼzawu nya n laifi nu, laifi kwa ko bwa iko n owa nu. 
1CO.15.57	Ama yi zhin Shekwoyi godiya n wo gayi nasara dna Yesu Kristi nyi.
1CO.15.58	Ntucenu, emazaje yeyeyi, fye ku gni mizhi dai-dai. Fye gyi abye n Shekwoyi tnu-tnu yi nʼwyei nyice, Shikonyi fye kpelo ge efye tnu-tnu dna Dagayi ta ze gboloyim.
1CO.16.1	Miɓa daɓo n saiye ntu agyi wye ɓo n fye ɓa yezhi fya ga Shekwoyi aza n ɓa fi n Yahudiya nyi. Tile nu fya zhin nya ma gna a ikklisiya Galatiya nya ge ɓa zhin nyi. 
1CO.16.2	N Ladiwyi doho-dohoi yi, zaho-zahoi ɓa kni agyiwye shi wa bwa n sun, wa so ɓa zhi ntuge esa ma ɓe cei, fye ta shan zhi ge fye ye agyiwye ho zhi m. 
1CO.16.3	Esa ma ɓe cei, mʼɓei tnu nazayi n fye ye cei, miye la wasika ma ɓa ɓa lo nfye nyaga yi n Urushelima. 
1CO.16.4	Ndei ma gye ko bmiya lo ma lo ce to, sai ɓa gnilo n miyi.
1CO.16.5	Mʼɓei ɓe fya ba mi-i la zhi Makidoniya, ntuge mi ye ma vi Makidoniya bwa nu. 
1CO.16.6	Mi gye lo ngye nʼɓei la mwasa fyewyi nfyaba, kpekni har ma zhin vinyiko vinya, ofye nu ɓei ka mi bma zhin har mi ye lo aba nʼɓei kalo. 
1CO.16.7	Mi to cei pma lo ma gye fye mi-i duduyam, ama mi na wyetu yi lo ma sunsa fyewyi nfyaba, n Shekwoyi wa ye. 
1CO.16.8	Ama mi ɓa dnaya n Afisus kpa har Pentikos sa. 
1CO.16.9	Abokunmi guguyi yalo ya n mwa pata n maba ntu tnutnu ɓo, ama anuwunyi lo ce n mwa begye.
1CO.16.10	Ndei Timatiwus wa ɓe fye aba, to, sai fya gwo wo abwa-baba ntuge wo zhin tnu-tnu ga Shekwoyi nu shi mi gyi fye wye, omazaje, 
1CO.16.11	fye zhin wyegbam, ama fye bma wo zhin ntuge wa gyi abye nwo zanyi har wa ɓe maba n bugbafuyi, ntuge mi shi wo ɓeɓe awye lo ɓedo nazaje yi. 
1CO.16.12	To, ntu eyi zado ɓo ngye Apolos, ma ku wye gyi wo nmwa n nabai waɓe fyaba ngnisun nazaje yi, ama ko to lo wo do wa ɓe n saiye m. Ama esa wa bwa esa cei, wo ɓa ɓe.
1CO.16.13	Fye ku zhi gu, fye ku mizhi n gaiciya ga mi, fye ku edna ya, fye ku kala dna. 
1CO.16.14	Fye zhin ɓoho-ɓohoi vinya dna ye-ye mi.
1CO.16.15	Fye kpelo ge Istifanus n wo puwa yi, ɓanu ɓei kmi Yesu vi nabye n Akaya, ɓai pmi ɓaku ɓahin tukwo ga ntu Shekwoyi aza bmazhin ɓo, mi gyi fye wye, mi azaje, 
1CO.16.16	fye zhin ɓo nɓa gna fye ge fye zhin, fya vi azaje ɓo nɓa zhin tnu-tnu ngye ɓa. 
1CO.16.17	Adamilo n mwa ntuge, Sitifanas, Fartinatus ɓedo n Akaikus ɓaku ɓe ma ba, ɓaku tnu-tnu zhin n fye ɓei ɓa zhin nyi. 
1CO.16.18	Ɓala awyeko gyimi ɓai gami agmada she ɓa ɓei zhin fye nyi.
1CO.16.19	A ikklisiya vinya n Asiya kni ɓa safya milo. Akila n Biskila yi, ɓedo n ikklisiya yi n ko yezhi n ɓa puwa nyi, ɓa safya mi lo n mwa dna Dagayi. 
1CO.16.20	Azaje vinya ɓa safye amilo. Fye ɓi azaje gna vinya n bwadodna gyi-gyi yi.
1CO.16.21	Mika deye n ma bwa yi nu. Omi, Bulus, mi ɓi fye gna lo. 
1CO.16.22	Zaho-zahoi wo to ya Dagayi m, eknil tu lo n wo. Eyi Dagayi, ɓe. 
1CO.16.23	Alheri Dagayi Yesu nya ko sase kunsun fye yi. 
1CO.16.24	Omi ye-ye ko kun-sun nfyei vinya dna Yesu Kristi. Amin.
2CO.1.1	Wasika ye gmi n mi aba nu Bulus, oza kni-kniyi Shekwoyi nya, wa ze Yesu Kristi tnu-tnuyi, ɓedo n Timatawus yi eyi zado, kwoi lo a Yesu-viyi aba nɓa fi n Korinti nyi n Akaya yi vinya. 
2CO.1.2	Shekwoyi eyi Dada n Yesu Kristi eyi Dagayi, wo tu zaho-zahoyi nfye anabarka, wa ga fye bugba fu njesun.
2CO.1.3	Yi zhin Shekwoyi godiya, owo nu n wo zhin eyi Dagayi Yesu Kristi Dada nyi. Ntu ge bmazhin vinya gmi nwo aba nu. 
2CO.1.4	Owo nu bma yi zhin woi fu yi bugba dna eyi wahala vinya, nabai n yi ɓa mi ce, ya bma aza zhin nɓa fi lo n wahala gbo-gbo nyi. Esa n ya wuɓa wahala pya n ya sin, njesun ngye shi ya kun zhi nkwo, n Shekwoyi akala yi. 
2CO.1.5	Shi yi sin wahala ngnisun n Yesu yi dna nwo a wahala nyi, elonu yi ɓa bwa owo bmazhin ɓedo n bugba fu yi. 
2CO.1.6	Ndei ya sin wahala, yi sin ntu fye bmazhin ɓo nu, nfye gni-gniyi, ndei yi n bmazhin lo fyehin fye cei lo, nkwo nu ɓa bma fye zhin, fya bwa hankuli n wahala yi n yihin ɓo sin nyi. 
2CO.1.7	Ntuce nu eyi awyetu n fye, kwo ta sha-sha m. Yi kpelo ge shi fye sin wahala lo ngnisun n yi nyi, fye zhin fya bwa eyi atnazhin hi pya lo ce. 
2CO.1.8	Omi-azaje mi cei pma ma pa fye n wahalai ya sin dna Asiya nyi. Wahala ɓei la yi mwa ɓo sosai, har to yi kpe ge yi ɓa pwom. 
2CO.1.9	Yi ɓei gye ge yi ku pma aza fi-fiyi ze nu. Ama deye ɓei zhin ntuge to ya kpema eyihin tukwom, ama n Shekwoyi, n wo ku azafi kala nyi. 
2CO.1.10	Dna efi wahala yi pya wa gni yi woi ɓo gniyi nabye. Yi na wyetu yi lo nge wo ɓa gyi abye wa gni yi. 
2CO.1.11	Shi fye bma yi zhin n aduwa yi nyi. Har kwa ze ge aduwa nfye zhin laɓa ntu yi ɓo nyi, ɓa gyi nasara, Shekwoyi wa tuyi anabarka, har aza mwa kwa ɓa zhin wo godiya.
2CO.1.12	Eyi bugba bui-bui nyi, har eyi ɓemwi-i wu yi ge, eyi zan-zan dna nna anyi ye, tun ba ga eyi aɓozhinzhin nfyei, ɓa ku ze n Gyi-gyi-yi, n gaiciya yi, n Shekwoyi aba. Ya zhin lo nu, to ge dna n anyi ɓeyekpe nu m, ama alheri Shekwoyi nya nu. 
2CO.1.13	Yi ka fye enya nu nfye ɓa ba fye bwa awyega njesun. Omi wyetu nu nge fya bwa kwo awyega vinya. 
2CO.1.14	Nya fye kpeye n saiye nyi ko to nu-nuyi lo m. Ama, Esa Yesu ɓei ɓe n cei, fye ɓei kpe ɓeho-ɓehoyi ye vinya, fye ɓei gyigbe n yi-i ngye shi yihin ɓei gyigbe n fyei. 
2CO.1.15	Mi ɓei kpe deye tunyi sapa, cenu na zhin ma ye ntuge, ma je fya ba ɓe, n nabai fye bwa anabarka zunɓa. 
2CO.1.16	Gama mi ɓei ce pma ma ɓe fya ba, esa n mi ɓei lo Makidoniya nyi, njesun esa yi nma jeze ɓe, n nabai ma bwa bmazhin nfye har n kwo ba lo mi-i n Yahudiyaʼkni.
2CO.1.17	Ama esa mi zhin shiri deye pya ma, mi zhin ma vi omi ɓeye nu? Mi zhin ma mwi anya dai-dai? Har ma cige, E, ma jeci ge aʼa nsa gmanyi? 
2CO.1.18	Shekwoyi kpelo ge mi to ɓo zhin fye alkawali, Eh nya nu ɓedo n aʼa yi m.
2CO.1.19	Ntuge Yesu Kristi Shekwoyi nugun n Sila ɓei zhin fye waʼazi n wo tukwo nyi. Har Timatawus ɓedo nmi yi ya kuje fye gna nyi, wo to zhin oza nu nwo ci ge, Eh, woi je ci ge aʼa m. Ama wo zhin wa ci ge Eh nu, deye kwa, ko gmi n Shekwoyi aba nu. 
2CO.1.20	Gama owo nu zhin wa nu Shekwoyi alkawali vinya, cenu zhin yi ci ge, Amin dna Yesu, yi ci lonu dna Shekwoyi mwa-mwa nu. 
2CO.1.21	Shekwoyi nu mi yi awye-wyeyi zhi, ɓedo n fye nya yi dna Yesu. Shekwoyi nu la yi kni zhi. 
2CO.1.22	Woi la yi tu ze nge yi zhin owo nya nu. Woi la Zafun Gyi-gyi-yi gayi kwa wu ge lalle wo ɓa zhin nyaho ntu yi ɓo na bye.
2CO.1.23	Shekwoyi nu zhin omi saida da. Wo kpemi bugba lo, mi ɓei ye ntuge fya pwo nu, cenu ɓei zhin to ma ye ma ɓe Korinti m. 
2CO.1.24	Yi ta tu fye dole nu ge fye vi nya yi da nyi m, gama fye gni-agni lo so-sai dna gaiciya, yi zhin tnu-tnu nfyei ntuge fya dagma.
2CO.2.1	Ntuce nu ma cige mi ta ɓe fya ba njesun ntu ge ma zhin fye fya wun bugba m. 
2CO.2.2	Gama n ma zhin fye fya wun bugba, nyika nu ɓa gami agmada? Sai of ye n mi la fye wun bugba nyi. 
2CO.2.3	Cenu ɓei zhin ma ka fye wasika hi, mi to ɓei cei pma ma ɓe fye aba fya zhimi ma wun bugba m. Gashi kwa ofye nu na gmadai lo.
2CO.2.4	Mi ɓei ka fye n bugba wun yi n gaiciyai har n bwi ci yi, ntuge to ma zhin fya wun bugbam, ama ma wu fye fya kpe shi mi ye fye lo vinya.
2CO.2.5	Ndei zaho la bugba wun zaho nfye, wo to zhin minum, wa zhin fye nu, ko kwa zaho nfye tun da shike mi to cei pma ma ga zaho-zahoi wahalam. 
2CO.2.6	Kwo la kun ce wa bwa tata ye pya, nfye ku zhinwo nyi. 
2CO.2.7	Ama sai fya zhin wo gafara, fya cewo bwa njesun, n nabai to wa godiya n bugba wun yi, har fya gye woi fa Yesu vi ɓom. 
2CO.2.8	Mi gyi fye wye nu, fye zhin wo wa kpe ge fye yewo lo.
2CO.2.9	Cenu ɓei zhin ma ka fye wasikahi mi ɓei ce pma ma kpe shi fya gyi nasara n wu, njesun ko fye zhi lo n shiri zhin ntuge fya vi nya ma gna fye. 
2CO.2.10	Esa nu fya zhin ʼza gafara n laifi wa zhin nyi, mihin mi ku wo zhin gafara ce, gama esa ma zhin wo gafara ncei ndai gye nyaho lo, ma zhin gafara ntu kwo ɓo, to mi zhin kwo ntu Yesu ɓo nu, ntu fye ɓo njesun. 
2CO.2.11	Nna bai to shetan wa gyi nasara n yi m, ntu ge yi kpe wo shiri ye lo vinya.
2CO.2.12	Esanu mi ɓei si Taruwasa ntuge ma zhin waʼazi ɓo, ma gye Shekwo la zokwo guya ga mi. 
2CO.2.13	Ama mi ɓei la damu n mwa, ntuge mi to ɓei gye Titus wye m. Ntucenu ma lakala ma lo Makidoniya.
2CO.2.14	Ama godiya ga Shekwoyi, ntu nasara ɓo, n Yesu Kristi ku zhin, tu n yi tukwo nyi, ngye shi wo zhin ampanyi n yi abaho-baho yi n ya lo, ntu ge ya da owo Nabari manayi n aza aba, ngye turare sundayi. 
2CO.2.15	Gama yi zhin ngye turare sundayi nu, n Yesu zhin kwo hadaya ga Shekwoyi nyi. Kwoi laɓa n a Yesu-viyi aba ɓedo azayi nɓa to go wom. 
2CO.2.16	Ga aza nɓa fi lo n bwi-bwi Turare ye zhin nya nukwoyi nu n kwo wu za. Ama ga aza ɓa filo n pwo-pwo kwo zhin nya manayi nu n kwo ɓe wye-wye yi. To, nyika nu ɓa mi n tnu-tnu ye pya? 
2CO.2.17	Ai, yi to wu lo ngye aza nu, n ɓa la Shekwoyi ɓeda kwa ɓa ze gyiba nya m. Ama shi Shekwoyi nu na tnuyi, yi daɓo n gaiciya yi, ntuge yi zhin Kristi abara nu.
2CO.3.1	Fye gye lo ge yi ci yihin nu? Fye gye lo ge dole nu, ngye shi azaho zhin, ya ɓe n awasika yi shi ntuge ya wu yihin tukwo n naje aba? 
2CO.3.2	Of ye nu zhin eya wasika, n yi ku ka fi n ya bugba mi, ntuge zaho-zahoi wa kpe woi ce woi ba. 
2CO.3.3	Wasika ye wu lo pei-pei ge, Kristi na ka kwo, woi ga yi kwo ge ya lo n cei. Kwo to kakpe lo n allo kuta nya nu n inki yim, ama nna ʼza bugba, n Shekwoyi Zafun yi.
2CO.3.4	Yi da deye ntuge yi kalai lo n Shekwoyi dna Kristi. 
2CO.3.5	Nyahonyahoi to lo, n yi ɓami ya cige ya zhin tnu-tnu ye n ya kalai nu m, Eya kala kun n Shekwoyi aba nu. 
2CO.3.6	Owo nu na zhin yi mi har yi zhin alkawali woi-woi ye bauta, nkwo to nyi owa kakayi fi nyi m, ama n Zafun nya. Owa zhin kwa ɓe n fi-i ama Zafun zhin wa ga wye-wye yi.
2CO.3.7	A ɓei ka owa kpe n akuta nu, Shekwoyi mwa-mwa kwa ɓe esa n wo ɓei ga n cei nyi. Kwo shi ko nyi mwa-mwa n kwo ɓei kpe n Musa wyeba ɓei la duya, kwo ɓei mwa har to a Israilayi ɓa mi ɓai shi wa wyem, ndai Owa n kwo ɓe n fi nyi, ɓei ɓe aza ba n mwa-mwa yeyi. 
2CO.3.8	To ai mwa-mwa n kwo lo n Zafun tnu-tnu nyi, kwo du deye lo. 
2CO.3.9	Tnu-tnu n kwo wu aza kwo mwa-mwa yi belle tnu-tnu n kwo gni aza? Ai kwo mwa-mwa yi gnasun lo. 
2CO.3.10	Yi ɓa mi ya ci ge mwa-mwa n saiye nya kwo mwalo, mwa-mwa nkwo ɓei nyi n sapai nyi kwo la duya. 
2CO.3.11	Gama ndai mwa-mwa ɓei nyi n kwo to ɓei mwasa dai-dai m, to aɓa ka mwamwa deyi gye wuna n kwo lo har abada nyiʼa?
2CO.3.12	Shi yi n wyetu yei lo nyi, yi ku ze abugba kala da. 
2CO.3.13	Yi to wulo ngye Musa nu, n kwo ɓei zewo dole wa pui eje, n wa wyeba nyi ntuge to a Israila yi ɓa gye shi mwa-mwa lo konya n wu m.
2CO.3.14	Oɓa ɓo-nubozhin ɓei gu-gu yi, Har n saiye ma oɓa ɓonubozhin kwo-o gu-gu yilo n eje yi, esa nu ɓa ba littafi alkawali kwo-kwo yi nya. Eje ye zhin kwa kpeya esa oza ga Yesu gaiciya n cei. 
2CO.3.15	Kwo n saiye ma esa ɓa ba Musa owa ncei ejehin zhin kwa gu ɓa ɓonubozhin. 
2CO.3.16	Ama a zhin a kpe kwo ya shi litafi ku dage, “Musa eje ɓei la kmaya esa wo ɓei lo Dagayi aba nyi.” 
2CO.3.17	To Dagayi n ya wo nu zhin Zafun, aba Zafun Dagayi nya lo, to, pwo-pwo lo. 
2CO.3.18	Ntu cenu, eyi vinya wu Dagayi mwa-mwa ntna awyeba pui, yi mwa-mwahin konu kwa, ko kun abanu, nwo nu zhin Zafun nyi, kwo zhin kwa yi ze n gye owo degbe, n latu yi mwa so-sai.
2CO.4.1	Shekwoyi nagayi tnu-tnu ye, dna nwo sun-sun-gye, ntuce nu yi ta gmi bugba yam, 
2CO.4.2	Yi ta dna aza kwoce nu ge ɓa ga gaiciyam, yi to ce pma aza ɓa ga gaiciya nɓo n Shekwoyi ɓeda to dam. A vinyikwo ɓo yi, yi ta ye ɓam. Ama yi da gaiciya nu n Shekwoyi abye, ntuge oza nwa wo yi ɓeda wa gwo kwo.
2CO.4.3	Gama ndai waʼazi ye n yi zhin nyi, ko bwi shi nu, ko ɓei bwi shi n aza ba nu kawai, n ɓa to wye-wyeyi lo m. 
2CO.4.4	Ɓa ta ga gaiciya lom, ntuge oɓa ɓo nubozhin fi lo a wyegma. Shetam nu nafi ɓa ɓo. Wo ta ye ge ɓa gye buzangna n kwo ɓe oɓa ʼba nyi m. Buzangna n kwo kun n nabari manayi aba n ko wu Yesu Kristi latu nyi, n wo nu zhin Shekwoyi degbe nyi. 
2CO.4.5	Gama yi ta zhin eyi hin nu waʼazi m, yi zhin Yesu Kristi nu waʼazi, n wo zhin Dagayi nyi, eyihin ce yi zhin fye abara nu, ntu Yesu Kristi ɓo. 
2CO.4.6	Shekwoyi n wa cige, “Buzangna ɓa knaya n wyegma aba nyi,” owo nu na zhin owo buzangna kwoi ɓe ya bugba, kwoi ɓe yi buzangna n Shekwoyi latu yekpe yi, nkwo nyi n Yesu awyeba nyi.
2CO.4.7	Kwo shiko nyi yi arziki zafun nya ye yi lo, yi wu lo ngye ozun shakun mi nya nu kurum. Kwa wu ge iko lo n Shekwoyi aba nu, toge n yi aba m.
2CO.4.8	Yi sin wahala ci-ci ama kwo taviyi yam, nsahoi ya zhin shakka, ama eyi wyetu ta zo m. 
2CO.4.9	Anuwun yi lo n mwa, ama yi to tna nugundo lom, njesun nsahoyi, yi zhin ya bwa aci n mwa yi to fi ntu ce m. 
2CO.4.10	Nsahoi yi zhin ya la Yesu fi-fi dna n yi anayi n nabai agye owo wye-wyeyi dna n yi anayi.
2CO.4.11	Dna yi wye-wyeyi vinya, yi fi wahala efi nya ntu Yesu ɓo, ntuge aza ɓa gye Yesu n yi anayi fi-fi-yi. 
2CO.4.12	Deye kwa wu ge efi lo tnu-tnu lo n yi, ama wye-wye yi lo n fye. 
2CO.4.13	Littafiʼa da ge, “Mi ɓei daɓo ntuge mi la gaiciya ga.” Dna zafun gaiciya nya ye yi daɓo ce, ntuge yi ku gaiciya ga. 
2CO.4.14	Yi kpe lo ge Shekwoyi n wo ɓei la Yesu kala n vingwo nyi, woi ɓei kuyi kala n Yesu yi, har woi ɓe n yi ɓedo n fye yi n wo aba. 
2CO.4.15	Deye vinya kwo nyi ntu fye ɓo nu kurum, gama shi Shekwoyi alheri ɓei si aza ba n mwa, ɓa zhin aduwa n mwa godiya nya ntu ge Shekwoyi wa bwa latu.
2CO.4.16	Ntucenu yi ta bwa bugba bmayam. Ko shi kwo nyi eyi nayi bwa konya lo-lonu, ama eyi zafun ɓe-ɓe nu ci-ci. 
2CO.4.17	Wahala ɓiyi ye n yi sin kwo nyi kwa, kwo ta mwasa m. Amma kwo ɓaɓe yi mwa-mwa dnagmayi nyalo-nyalo nya, n du eyi wahala ye. 
2CO.4.18	Gama yi zhin ya hankali dna, n anya nu n nata gyeɓa wyem. Nya aza gye kwo ta mwa sam, ama nya aza ta gyem, okwonu mwasa so-sai har nyalo-nyalo.
2CO.5.1	Gama yi kpelo ge, esa tent ye n yi fi nkwo nyi wato eyi nayi n anyimi ye, esa kwa miya Shekwoyi ɓei gayi puwa n she, puwa n wa mi n wohin tukwo yi, puwa n kwo ta shan miyam. 
2CO.5.2	Nsaiye kwa aku yi ɓe, yi cei pma lo ya bwa puwa eshe nya ye. 
2CO.5.3	Esa ya kpe puwa ho kwo nu kwa, a ta shan yi gye n nayi yem, 
2CO.5.4	Esa yi ye filo n nayi ye, yi do mi lo n wahala yi, ko to nyi ge yi ta yelo n nayi yei num, ama ge yi ye puwa eshe nya nu. N nabai nya kwo zhin fifi yi, a kpekwo wye-wyeyi. 
2CO.5.5	Shekwoyi nu layi zhin shiri, ntu doshan ye ɓo. Woi ga yi owo Zafun, n nabai kwa zeyi, ɓehin-hin ntu anya ɓo vinya n wo cei lo n tu yi ɓo nyi.
2CO.5.6	Ntu cenu yi wyepai lo, yi kpe lo gʼe esa yi fi nayi ye, yi to lo n Shekwoyi puwam. 
2CO.5.7	Gama eyi zan-zan zhin gaiciya ga nya nu, to yi gye wye m. 
2CO.5.8	Yi wyepai lo so-sai ama yi gna ye lo ya fa nayi ye, ya lo Shekwoyi puwa. 
2CO.5.9	Ama nya kwo du lo vinya, yi cei pma ya gawo agmada, kwo yi-i fi anyi ye kwo kwa n wo aba nʼshe. 
2CO.5.10	Gama kwo zhin tile nu, eyi vinya ya yezhi n Kristi ɓa, wa da yi owa. Zaho-zahoi ɓei gwo nya kwo kunce shi wa zhin n wu. Ko manayi kwo nukwoyi dna anyimi ye.
2CO.5.11	Yi kpelo ge kwo bmiya lo yawo Dagayi dna, ntu ce yi gna aza. Shekwoyi kpe yi ye lo. Ama mi zhin nubo lo ge, dna n fya bugba, fye kpe mi ye lo vinya.
2CO.5.12	Yi to cei pma ya wu eyihin tukwo n fya ba nu m, ama yi cei pma ya ga fye dalili n fye ɓa gma n yi, n nabai n fye ɓa mi fya dna aza ɓe gbe n ɓa gma nazaje bmiya-bmiya nyi ama to ɓai gma n wo hali yi m. 
2CO.5.13	Yi ku ze anyacei nu? Ai ntu Shekwoyi ɓo nu. N yi zhin aza alafiya da nu, ofye nu na ampanyi lo. 
2CO.5.14	Yesu ye-ye nu tulo n yi she vinya, she yi kpelo ge zaknayi nu ɓei fi n aza ɓo, vinya. Deye kwa wu ge aza vinya ɓa ku fi ngnisun woi. 
2CO.5.15	Wa fi aza ɓo vinya, ntuge aza n ɓa wye-wyeyi, to ɓa laɓa ɓahin tukwom ɓom, ama ntu oza ɓo n wo ɓei fi wa laka n vingwo ntu ɓa ɓo nyi. 
2CO.5.16	Ntu cenu yi ta da zaho-zahoi owa dna oza ɓemwi m, ko n sahoi ma ngye yi ɓei ku Yesu da owa dna aza ɓemwi, yi ta shan zhin lo lonu m. 
2CO.5.17	Esanu oza la vi Yesu, wola ze oza woi-woyi, oza kwo-kwoyi la duya, hali woi-woyi la ɓe.
2CO.5.18	Deye vinya Shekwoyi nu zhin, gama ntu Yesu ɓo, wo ɓei la yi shan do. Eyi n yi ɓei zhin owa nuwunyi, yi ku ze owo anugundo. Woi ga yi tnu-tnu, n yi ɓa ɓe n nazajeyi ɓa ze owo anugundo. 
2CO.5.19	Eyi ɓeda nu nyi ge, Shekwoyi ɓei ze aza owo anugundo. 
2CO.5.20	To, yi zhi nyi, yi zhin Kristi atnu-tnuyi nu. Wato kwo wu lo ngye Shekwoyi nu gyi fye wye, ntu Yesu ɓo, yi gyi fye wye fye fa Shekwoyi wa shan fye do, fya ku ze owo anugundo 
2CO.5.21	Yesu to ɓei zhin laifi da num, ama ntu yi ɓo Shekwoyi wa zhin wo, har wa ze laifi da, ntuge ya kuze aza manayi.
2CO.6.1	Ngye atnu-tnu kun zhin yi n She kwoyi yi gyi fye wye nu, alheri Shekwoyi nya nfye la gwo nyi fye to fa kwa ze banzan. 
2CO.6.2	Fye wo ɓo n Shekwoyi da, “Mi ɓei wo fye bwichi, ntuge ma wu fye sun-sungye, Ma bma fye zhin ntuge ma gni fye.” Fye wo, Esa nyi n fye ɓa gwo Shekwoyi sun-sun-gye, Nnaiye zhin gni-gni nyipyeyi nu.
2CO.6.3	Yi to cei pma, zaho wa gye ge eyi tnu-tnu to bmiya lom, ntu cenu to yi ye, ya ɓe n wahalai n zaho-zahoi aba m. 
2CO.6.4	Maimakon lo nu dna nyahonyahoi n ya zhin, yi wu ge yi zhin Shekwoyi abara nu, dna n hakuri bwa na wahala yi.
2CO.6.5	Esa mwa a kuyi lu, akuyi fi n kurkuku, avi ɓai wyiyi anya, tnu-tnu ku yi duwyi har ma nsahoi to yi mi n nyagyi m, balle a cige yi wangye. 
2CO.6.6	Yi ku yihin tukwo wu ge, yi zhin Shekwoyi abara nu dna n yi zan-zan gyi-gyi-yi, n yeye gaiciya nya yi, n hakuri yi dna n Zafun Gyi-gyi-yi. 
2CO.6.7	Dna yi ɓeda gaiciya nya, njesun dna Shekwoyi iko, yi zhin wo nya nu Ɓefyece nu zhin eyi agu okun nya, yi ba sunkun n kwoi nu, ya kna yihin.
2CO.6.8	Nsahoi a gayi mwa-mwa, sahoi kwa a ciyi wyegba; Nsahoi a kpeya gye, nsahoi a layi tu. Kwo shi kwo nyi yi da gaiciya, a zhin a gye yi ngye aza kata.
2CO.6.9	Aza kpeyi ye vinya ɓa wu ngye ɓa ta kpe yi ye m. Nsahoi kwa wu ngye yi ku fi, ama shi fya gye nyi, yi n wyewyeyi lo, aku yi lu, ama yi to fi m. 
2CO.6.10	Yi bugba wun yi lo, ama yi n agmada yi lo ci-ci, yi wu lo n gye yi to n nyaho yim, ama yi ga azaje arziki lo, ko yi to arzikim, yi n nyaho-nyahoi lo vinya. 
2CO.6.11	Omi anugundo a Korintiyi, yi ku ɓo da cewo n fye yi, yi la eya bugba guya vinya ga fye. 
2CO.6.12	Yi to so eya bugba n fya ba m. Ofye nu ku ofya bugba so yi. 
2CO.6.13	Mi daɓo n fyei ngye omi aɓi nu, fye wu yi ye-ye pya, n yi cei lo n fye ɓo nyi. Fye gu ofya bugba ya vinya.
2CO.6.14	Fye to laɓa ngye fye wu gmanyi gmanyi n natna-viyi. Gama kwo to bmiya lo lonu m. Ɓemanayi nɓenukwoyi ɓa gyi nugundo n wuna? Buzangna n wyegma yi ɓa mi ɓa gni zan-zan? 
2CO.6.15	Kristi n Shetan yi ɓa ye na jeyi n wuna? Yesu-viyi n kni nu lo n wo ɓa gni zhin n tna-viyi a? 
2CO.6.16	Shekwoyi puwa ɓa gyi nugundo nwuna n ashan puwa yi a? Gama yi nabari manayi n wa ɓe yi n cei nfye zhin Shekwoyi aduwa-nyakun nu, shi Shekwoyi ku da n wohin, “Ma zhin emi puwa n ma azayi nu, ma sa-se nɓa mi, ma ze ʼɓa Shekwoyi ɓa ze ʼmi aza.” 
2CO.6.17	Ntucenu Shekwoyi ku da, “Dole fya fa ɓa, fye la gnaje n ɓai, Fye to zhin nyaho-nyahoi n nyayi n kwo to gyi-gyi-yi m. Mi ɓa gwo fye.” 
2CO.6.18	Miɓa ze of ye da-da, Fye ɓa ku ze omi aɓi, Shekwoyi nu na da lo nu.
2CO.7.1	Ntu n na alkawali dnagmayi ɓo n na a cei gayi nyi, omi a nugundo ye-ye-yi, yi la awye pmi ya n ɓonukwoyi doho-doho yi, Ko dna n zafun, ya ze yihin a gyi-gyi-yi, ya zan-zan n Shekwoyi dnawoyi, yi ga yihin tukwo n wo akun. 
2CO.7.2	Yi gyi fye wye fye la abugba guya gayi njesun, ntuge yi to zhin zaho ɓenukwoyi nfyemin, yi to dna zaho zokwo nukwoyin, yi to gyi zaho fin nfyem. 
2CO.7.3	Mi ta da ɓeye ntuge ma kpe fye agye num, ko ma zun fye knim, gama shi mi ku shinda nyi, fye filo n mi bugba har abada, ma pwo kwo ma fi ɓedo n fyei. 
2CO.7.4	Mi n bugba kalayi lo nfye nmwa, mi gma nfyei n mwa, fye la bugba kala ga mi n mwa, fye la bugba buyi gami ko shi ko nyi mi ku wahala sin n mwa.
2CO.7.5	Esa n yi ɓei si Makidoniya, yi to ɓei shegun yi n bwa doho-doho yi, n yi mi eyi abugba ɓei nunuyi n vi-vin yi n dnayi. 
2CO.7.6	Shekwoyi n wo fu abugba bma-bmayi ya nyi, wa fu yi bugba n Titus ɓe-ɓe-yi. 
2CO.7.7	Owo ɓe-ɓe nu to gayi bugba buyi gmanyin, ama nabari manayi n wa ɓe yi n cei nfye tukwo nyi. Esa n wo ɓei gna mi ge fye ɓei shi omi ɓeɓe awye, shi bugba ɓei wun fye n tu nya ɓo n kwo ɓei zhin nyi. Nfye ɓovi, n ye-yeyi nfye n cei lo-lo n mi ɓo nyi, mi ɓei la nu n bugba buyi har koyi gyi ya.
2CO.7.8	Bugba ta wun mi lo nge mi ɓei tnu fye n wasika yin, kwo shi bugba ɓei la mi wun nsaho yi, mi yi pa shi kwo ɓa san fye, ama kwa san fye esa fyewyi nu kawai. 
2CO.7.9	Nsayi ye a dami lo, shi mi ɓei tnu n koyi, to ge shi kwo ɓei kni fye bugban, ama ntu ge okwo san-san n la fye pmi awye wu n Shekwoyi bwa. Bugba wun manayi nu nfye ɓei zhin, bugba-wun pya n Shekwoyi n cei pma owo aza ɓa bwa, na bayi n mi ta shan fye aba ɓe n minagyi yim. 
2CO.7.10	Gama nsahoyi Shekwoyi zhin apma, n bugba-wun yi n ya ba, n na bai kwa bma yi zhin, ya pmi awye ya n ɓenukwoyi, ya zan wye-wyeyi nyalo-nyalo nya shin. Bugba to wun yi, ngy shi wa tnu yi n kwoyi m. Ntu ge bugbawun tna-viyi nya to zhin abuye nya num, kwoi ta gni ʼza n efi nyalo-nyalo nya m.
2CO.7.11	Fye gye nya n bugba-wun nkwo gmi n Shekwoyi aba, nku zhin ga fye. Kowi zhin fye, fye ku ze aza gaiciya da, aɓefyece-viyi, fyei zhin atna fya fa laifi nma ka fye nkwo tukwo nyi. Fya wodna nɓei nkwo ɓei zhin nyi, ai wo fye ngye mi ɓe ma bma fye zhin. Fye la kni, fyei la fyehin kun n laifi, shi fya ye fyei ta laifi-da, fye ku ɓo zhin nkwo bmiya.
2CO.7.12	Mi to ka fye ntu ʼza ɓo nu nwa izhin laifi nyim, kwo oza nna zhin wo laifi nyim, ama ntu ge n Dagayi ɓa zhin fya gye, ngye shi fye pa yi ɓo lo n sun.
2CO.7.13	N bugba kalayi nfye ɓei ga yi, nfye ye-yeyi nyi, yi ɓei ku bugba bui-bui bwa n Titus ɓe-ɓeyi, shi fya gwo wo nna gmadayi. 
2CO.7.14	To woi lakam, ma ku gna wo ge mi gyi ʼgbe nfyei nu, ofyehin kwa fye to ye ge omi gbegyi kwa ze gbeloyim, ngye shi mi zhin ma gna fye gaiciya ci-ci, Titus nwohin tukwo, wo ku gye ge, omi gbegyi nfyei, kwo zhin gaiciya nu. 
2CO.7.15	Wo ye fye n mwa, saho-sahoi nwa pa shi fye ɓei wo owo ɓeda n bugba yi gmanyi fya gwo wo n pwawo-yi, n bugba manayi. 
2CO.7.16	Deye da mi bugba lo, shi mi kpelo ge nyaho to dnalo n yi atasin, njesun mi n bugba kalayi lo n fye aba.
2CO.8.1	Nsayi mi ye ma gna fye ɓo, Shekwoyi ku zhin ga ikklisiya Makidoniya dna nwo alheri.
2CO.8.2	Kwo shi kwo nyi ɓa fi lo n wahala nsa nukwoyi, ɓa ku oɓa bugba buyi gmaje nɓa sangyi-yi, deye kwoi zhin ɓa, ɓai mi ɓa ga nyaga, ntu azaje ɓo nbugbayi gmanyi. 
2CO.8.3	Ɓa to ga nyaga ye ngye shi oɓa nyabwa lo num, ama ɓa ga kwo ndutu, mi ga saida ge, ɓa zhin lo nu ntu ge oɓa bugba ɓeye nu, ɓa to zhin kwo ntu mi gna-gna ɓo num. 
2CO.8.4	Har ma ɓai gyi yi wye ge, yi gwo agyiwye ye, ntuge ɓahin ɓa dnabwa n na Yesu-viyi bmazhin ɓo, dna Urushelima. 
2CO.8.5	Ɓemanayi du-duyi nɓa zhin, har ndu ngye shi eyi awyetu ɓei nyi, kwo nu ge, ɓa ku ɓahin tukwo ga n Shekwoyi akun ɓedo n yi, ntu ge ya dna ɓa n zokwo ngye shi Shekwoyi ɓa wu yi. 
2CO.8.6	Ɓa ɓei zhin kwo n bugba bui-buyi, har ya tnu n Titus yi, n wo ɓei gafye bugba kala dna n nyaga kmisunyi nyi, wa ɓe fye aba, wa ga fye bugba kala, n na bai fya nu fye rabo dna tnu-tnu nyaga nya ye.
2CO.8.7	Fye zhin aza dnagmayi nu na zokwoyi mwa begye, fye n gaiciya gai lo, a waʼazi zhin yi manayi, a ɓeye-kpeyi mwa, n pwawo bmazhin nya, n ye-yeyi mwa ntu yi ɓo. Nsayi ye mi ye fya ze aza dnagmayi dna n zafun nyaga nya. 
2CO.8.8	Mita ga fye wyidna num, mita ci ge tilas fya zhin n lo num, ama a wo azaje pwa lo n zhin yi. Zokwo nyi n kwo ɓa wu ge ofye ye-ye zhin ɓehin-hin nya nu, kwo du ɓeda asan lo.
2CO.8.9	Fye kpe lo shi eyi Dagayi Yesu ɓei nu n ye-yeyi, n na aza bmazhin yi. Kwo shi kwo nyi wo zhin nyabwa-yi nu, ama wa ze wyekwoyi nabayi, dna n wo awyekwo wa ze fye a nyabwayi.
2CO.8.10	Mi ga fye shaula ge, fye zo oɓo zhin n fye ɓei ya zhin eye bwigyi n kwa duya nyi, gama ofye nu to zhin kmisunyi n fye ɓei ɓe n nubozhinye pya yin, ama ofye nu zhin aza kmisunyi n fye ɓei ya ce zhin. 
2CO.8.11	Shi fya ya ɓeye n bugba pwawo yi nyi, fye zhin kwo har fya zo n bugba bui-buyi, fyei ga enya n fye ɓa mi, dna n nyaho-nyahoi n fye n cei lo, ofye yaya pwawo, kwa wu dai-dai n fye aɓe zhin yi. 
2CO.8.12	Ngye a kufye pwawo lo, fya ga nya, to, kwo to zhin nyaho nu shi fya ga n sun, Shekwoyi ye fya ga enya nfye n ceilo nu, wo ta ye fya ga nya nu n fye to n cei lo n.
2CO.8.13	Mita da lonu ge, aza nɓa gwo fye nya ga, ɓa bwa sauki, atu fye da akaya num. 
2CO.8.14	Ama gye ga ɓa, ngye shi fye cei lo nsayi ye nmwa nyi, nwyihoyi ɓahin ɓo gafye esa nɓa cei lo nmwa, n sa yi nfya fi nsangyi, kwo ɓa ze ngye fya gna dai-dai. 
2CO.8.15	Ho pa aya ɓo lo nɓa ci ge, “Oza nwo ɓei yezhi nmwa, nya to ɓei ce wo shim, oza njesun nwo ɓei yezhi fyewyi wo to ɓei gyisan m?”
2CO.8.16	Mi zhin Shekwoyi godiya lo shi wa ga Titus bugba efye ɓopa nya, shi mi n cei lo nyi. 
2CO.8.17	A da wo lo wa vi mi shaula zhin, nge wo ɓe fye aba njesun, ama mi gyelo n gye wo ɓei ɓa ɓe koto miyi a gnawon, gama awo wo pwalo ngye wo ɓe wa gye fye. 
2CO.8.18	Mi tunlo n gnisun nwoyi zado, ye-yeyi, Nabari manayi waʼazi zhin dna n na ikklisiya vinya. 
2CO.8.19	Ɓehin-hin, a ikklisiya nu ɓei kni zagye, wa zan ngnisun n mi yi, yalo n na nya gayi n Urushelima, deye ɓa la Shekwoyi tu, kwa wu eyi pwawo ntu azaje bmazhin ɓo. 
2CO.8.20	Eyi zan-zan n kun-sun Ba wu eyi gaiciya, oza ta da ɓeda kasa tu n yi tukwon, gama yi to n cei pmalo zaho wa bwa laifi tu n yi tukwon, dna n zokwo n yi shi anyaga ye nyim. 
2CO.8.21	Shekwoyi kpelo shi gaiciya sun. Mi n cei pmalo aza vinya ɓa kpece, cenu a zhin yi zhin shiri deye.
2CO.8.22	Mi tnu fye lo n eyi zado yi n yi kpewoyelo da ɓemana zhin ɓo nyi. A wo wo pwalo wa ɓe, gama mikun gnawo shi fye pwawoi lo ntu bmazhin ɓo. 
2CO.8.23	N oza nya fye ge nyikadonu zhin Titusʼa? Fya gna ge, wo zhin omi zadonu, omi bmazhinyi dna nfye bmazhin, fya gna nge azaje ngun aba zhin wakili nu a ikklisiya nya, ɓai zhin misali nu aza nɓa zhin Dagayi anya. 
2CO.8.24	Fyewu fye ye-ye n na aza deye aba ntu mi ɓo, fya zhin ɓa enya vinya n mi gma n fyei nyi, ntuge aza vinya ɓa gye.
2CO.9.1	Mi kpelo ge ko to zhin tile nu, ma ka ga fye ntu Shekwoyi aza bmazhin ɓo m. 
2CO.9.2	Gama mi kpelo shi a wo fye pwa lo fya zhin ce, har ma gma n a nugundo aba n Makidoniya nge, fye ɓei n cei pma fya tnu a bmazhin tunyi ntna. Ɓehin-hin, efye bugba napye nu, na ga aza ɓe pwawo ɓa bmazhin. 
2CO.9.3	Ama mi tnu n naza deyeyi ya kpe dei-dei ge fye n shiriyi zhin lo, shi ma gnaɓa fye n cei zhin lo, n fye agyi-wyei yezhi, mito n cei pmalo kwa ze n saye ngye mi la bwi aba n mi gma gma yi nfye ɓo m. 
2CO.9.4	Vinyiko ɓa wo mi n mwa – nfyei ɓe, n na azan Makidoniya ɓe n gnisun n miyi, to ɓa gye fye nshiri yi zhin mi-i ku gna ɓan.
2CO.9.5	Ce na zhin mi-i tnu n na aza deye yi, n mi abye ɓa kpe dei-dei cauta ye n fye ɓei zhin alkawali nyi ala yezhin ai pmi yi. Mi n cei pma kwa wu n gye cauta hin-hin, toge ngye atufye tile nu fyei gam. 
2CO.9.6	Ama fye pa ge n fya ga fyewyi, fye ɓei bwa fyewyi, Fwaiza n wa bye nyabye fyewyi wo zhin wa bwa ampanyi fyewyi, ama n wa bye n mwa wa bwa n mwa. 
2CO.9.7	Ozaho-zahoi vinya wo ɓa dna nwo bugba shiwo ɓa ga n sun. Fye to tu oza kala wa ga, ndu shi wo ncei pma wa ga n sun, ntuge Shekwoyi ci azanu nɓa ga n bugbayi gmanyi. 
2CO.9.8	Shekwoyi ɓami wa ga fye enya n fye to n cei lon, har ndu du ɓo, nnabai n fye ta gba o fye a bukata nu gmanyin, ama har n ko ɓa ce fya ga azaje n bugba bui-buyi. 
2CO.9.9	Kwo wu shi littafi a danu, “Shekwoyi ʼza zhin wa ga awyekwoyi nya n bugbayi gmanyi. Owo ɓemana zhin ɓa ze owo mwa-mwa nyalo-nyalo.”
2CO.9.10	Gama Shekwoyi n wo ga fwaiza nyabye, wa bye nyi, n na avun wa do nyabye n mwa wa gyi nyi, wo ɓa ga fye ndudu fya bye wa zhin kwa pa n na bai fya ga nya ndudu dna nfye ampanyi. 
2CO.9.11	E, Shekwoyi ɓa ga fye n mwa n nabai fya ga n mwa, esa n ya lo aza nfye nya gayi n na aza aba ɓei sa Shekwoyi ami, ɓai ciwo n tu nfye bmazhin ɓo. 
2CO.9.12	Aɓo ngun aba na zhin ntu nfye bmazhin ɓo, aza n ɓa sangyi yi lo ɓa bwa bmazhin, ɓai ci Shekwoyi n jesun. 
2CO.9.13	Aza nfya bma zhin aɓa daɓa, to n tukwoyi tu n fye bmazhin n fya zhin ɓa n na azajeyi nyin, ama ɓa ɓei ci Shekwoyi, ntuge ofye a ɓezhin wu lo dei-dei nfye wuwuyi. 
2CO.9.14	Ba ɓe zhin adduʼa gafye n bugbayi gmanyi, ntu n Shekwoyi alheri ɓo n na wuɓa nfye aba nyi.
2CO.9.15	Yi sa Shekwoyi ami ntu wo Nugun ɓo, owo cauta n ko du ɓeda asan.
2CO.10.1	Omi Bulus, mi gyi fye wye pecei-ye shi Kristi n wohin tukwo ɓa zhin, ama azaho nfye mi cilo nge, “Bulus wasika woshan esa nwo gni n tagni, ama esa nwo si n ya, edna ɓawo wo wa daɓo nkalayi.”
2CO.10.2	Mi to cei pma lo ma wu fye, esa n mi ɓa ɓe fye aba n cei, shi mi gyi mina-gyi nwun, mi to n cei pma lo ma zhin omi ɓemwi n na aza aba n ɓa gye ge omi ɓeda zhin oza ɓeda nu kawai m. 
2CO.10.3	Kwo zhin gaiciya nu ge, mi zhin zanyikwoci nu n kalagbayi, ama mita zhin apma n zanyikwoci shiri yi ko dabalai nu mi-i gyi nasaran. 
2CO.10.4	Mi zhin apma n Shekwoyi akun kaya akalada, to ge ado n zanyikwoci wa zhin nwo abwa yin, mi-imi shetan aba anukwoyi akalada ya m. 
2CO.10.5	Akun kaya ye zhin ɓa bma tukwo mwa doho-dohoi ya, nkwo zhin gaba n Shekwoyi n nyai nkwo ɓa pmi aza awye ya nwo. Nna akun kaya ye yi nu, mi wan a wyenakpeyi ya, mi-i jezeɓe n ɓai n Shekwoyi aba, ai shanɓa do ɓa ze aza nɓa bugba ɓeye nu ge, ɓa vi Kristi ɓo. 
2CO.10.6	Mi ɓa zhin apma n na akun kaya ye yi, tu n tukwo gnanakwoi doho-doho, mi ɓei zhin apma nɓai nu nfye, fya ga fyehin tukwo n Kristi akun.
2CO.10.7	Oɓo gmanyi nfye aba, okonu fye shimi awye, mi wu n gba kala gbagba yi, ntna kala, ama fye ta shi awye n fmin. Ama ngye oza lo nwo ɓa gma n Kristi kalayi n ikoyi mi ɓa mi ma gma ndu wo. 
2CO.10.8	Kwo wu lo n gye mi gmalo nmwa n mi ikoyi tu nfye tukwo, iko ma bmafye zhin, to ge ma tu fye ci, mi ɓa zhin apma manayi n mi gma gmayi. 
2CO.10.9	Mi da deye, to fya gye nge mi ɓewyi nu, esa n ma lanu n fyei dna n mi wasikan.
2CO.10.10	Aza ho gna ge, “Fye to damu nwo wasikayin, wo da ɓo n mwa ama wo ɓewyinu. Esa n wa si n ya fye to ɓei bwa ɓeho manayi nwon, owo pwa to ɓei shan fye fin.” 
2CO.10.11	Nsayi ye omi ɓeɓe ɓa du, omi awasika dudu n shanwo.
2CO.10.12	O, fye to wun bugban, mita ci ge mi du aza de ye lo, nɓa gna fye shi ɓa gma nsun, Oɓa wahala bwasun nge ɓa mwi ɓahin do n na ajeyinu. Ɓai mwi ɓahin do gaba nɓa ɓeye-kpeyi, Ɓo kasa.
2CO.10.13	Ama yi ta gma n ikoyi n yi to ncei lon, Eyi ɓemwi, ya nu Shekwoyi shiri n wo cei zhin n yiɓo, shiriye zhin eyi tnu-tnu zhin n gnisun n fyeyi. 
2CO.10.14	Yi ta bwi aba nu, ya wu yi iko n yi cei lo tu nfye tukwon. Gama eyi nu ɓei kmi efye aba ɓe n Nabari manayi Kristi nya yi. 
2CO.10.15	Kwo to wu ge yi ye ya gwo mwa-mwa n zado nku zhin m. Yi ye efye gaiciya ga kwa mwa n na bai eyi tnu-tnu nfye aba kwa mwa pata.
2CO.10.16	Ndeye avun yi ɓa mi ya zhin a zhido waʼazi n ɓa kpalo n fye yi, aba n zado ta zhin tnu-tnu lon. N lonu zaho ta shan ci ge yi fi n zado fwan. 
2CO.10.17	Shi Shekwoyi ɓeda da, “Ndei oza ɓa gman, wo gma n nyayi n Shekwoyi n ku zhin, to ge nwohin tukwoyin.” 
2CO.10.18	Esa n zaho a gma nwohin tukwoyi n ɓeyi nkwo ku zhin, ko to zhin nyaho nun, ama esa n Dagayi wa ciwo, kwo da wu lo gbo.
2CO.11.1	Mi ye fya bwa omi n miyi shi mi daɓo n gye mama. Fye bwa emi n miyi ma daɓo n ko n mi yi fi n bugba. 
2CO.11.2	Mi n shewo yi lo nfyei, shewo Shekwoyi nya pya, wato of ye ye-ye kwa ze Krisiti nyanu gmanyi. Shi ɓinyinkwoyi gyi-gyi-yi zhin wa sewo ye-ye shi ntu n enu ɓo nu n woye nyi. Oza nwo ɓa zhin owo ɓa. 
2CO.11.3	Ama mi wo dna lo n vinvin yi, mi-i wodna sakun zaho wa pmi fye awyeya n fye gaiciya ga dna n Dagayi, shi shetan ɓei dna Hawawu kwoce dna n Adini ofwa nyi. 
2CO.11.4	Fye wu lo ngye fye to mi zhi lon, fyei ga nyaho-nyahoi gaiciya n na gna fye, ko oza woi zhin fye Kristi do n waʼazi gbo ndoyi n yi zhin nyi, ko zafun do ndu Zafun Gyi-gyi-yi nfye ɓei gwo nyi ko ai wu fye zokwo do n fye ɓa pwo, fya gwo ko lo abwa ʼba-ba.
2CO.11.5	Ama mi tagye lo ngye aza nɓa yi ɓahin ge Shekwoyi atnu-tnuyi nyi, ge ɓa du mi lon. 
2CO.11.6	Ngye mi ta kpe waʼazi zhin, amma mi kpeɓeye lo n mida, shi mi gye fye ku awyega bwa nsa yi ntuge yi ku wu fye pei-pei.
2CO.11.7	Ma zhin ɓenukwoi nu, mi-i gba mihin nfye aba, shi ma zhin fye waʼazi Shekwoyi nabari manayi nya, to ma gna fye ge fye gba nya hon? 
2CO.11.8+2CO.11.9	 Ama ma gwo a ikklisiya je cauta n ɓa tnu mi n cei, n nabai ma zhin fye tnu-tnu to fye yi gba nyahon. Sa deye ɓei ku zo mikun kwa yami gun, ama to ma nya fye ɓehon, gama a-Yesu-viyi n Makidoniya ɓei ku ɓemi n nyaga yi. Mi to nya fye gyiwye ɓon, mi-i ta shan fye nyan. 
2CO.11.10	Mi ku alkawali zhin, ngaiciya ga yi n mi ceilo dna n Yesu nyi, nge mi ɓa ku gna aza vinya n Helleni. 
2CO.11.11	Ntu kniɓehiʼa? Ntu ge mi ta ye fye lon? Shekwoyi kpe lo ge mi ye fye lo. 
2CO.11.12	Ama, mi ɓa zhin ma zun aza kni n ɓa gma ge ɓa zhin Shekwoyi tnu-tnu nu shi yi zhin nyin.
2CO.11.13	Shekwoyi nu to tnu n na aza ye pyayin. Kwo fyewyi, ɓa zhin akataceyi nu, ɓa dnafye kwoce n gye ɓa zhin Kristi atnu-tnu yi. 
2CO.11.14	Ama ce ta wo mi lon! Shetan zhin wa pmi wohin bma ngye malaika buzangna nya. 
2CO.11.15	Ntuce nu kwo to zhin oɓe wo-woyi nu, owo abara ɓami ɓa zhin lo nu ce, ɓa ze n gye a tnu-tnuyi, manayi. N navun ɓa ɓa gwo tata doho-dohoyi, nɓa atnu-tnu nukwoyi kunce lo n cei.
2CO.11.16	Mi gyi fye wye n jesun, fye to gye ngye mi zhin mama num, ko fyei gye lo nu, fye wo mi ɓeda nabai ma mwa mihin tukwo ngye ɓa. 
2CO.11.17	Dagayi to ga mi iko ge mi mwa mihin tukwo lo num, ntu ge mi zhin aɓo lo ngye mama nwo ton na pwo yi m. 
2CO.11.18	Ama aza deye ɓai gyi abye, ɓai gna fye, shi ɓa kpe ɓeye lo nsun, omihin ɓa mwa mihin tukwo. 
2CO.11.19+2CO.11.20	 (Fye gye ge fye cecei-lo, ama fyei kna a mamahi ɓeda tnubua n bugba buyi, fye ta damu lo, esa ɓa zefye oɓa fyenu, ɓai gwo anya vinya nfye n cei lon, ɓai gyi gyiba tu nfye tukwo, ɓai ci fye wyegba. 
2CO.11.21	Vinyiko wo mi lo maci ge mi to n kalayi lo n migni yi n lonun, ama enya n ɓa mwa ɓahin tukwo n cei mi ɓami ma mwa mihin tukwo ce.)
2CO.11.22	Ɓa ta mwa ɓahin tukwo ge ɓa zhin Ibraniyi nun? Mi zhin kwo nu. Ɓa zhin a Israilayi nu? Mi zhin kwo nu. Ɓa zhin Ibrahim ayawyi nu? Mi zhin kwo nu.
2CO.11.23	Ɓai gna ɓa zhin Kristi nu bauta? Ama miku bauta zhin wo ndu ɓa. (Mila zenya nu mi-i gma nsun layi). Miku tnu-tnu zhin n duɓa. Ayi dnami n kurkuku n na bwai mwabegye. A zhin mi bulala n na abwayi mwa begye. Mi sun n fiyi ci-ci. 
2CO.11.24	A Yahudiyi zhin mi bulala n ɓa knalufin n nukwoyi, shita-cei ciwagmanyi har abwa ngun atnu. 
2CO.11.25	Abwa ta ai lumi n na abusiyi. A knimi akuta bwa zungmanyi. Abwa ta eya kwoi ɓaya nmiyi, bwa zun gmanyi mi yi dna n ela nsukwoyi vinya n kwo nyipyeyi ɓe. 
2CO.11.26	Miku zan-zan n na abai mwa kpa, mi-i sin wahala anuwan yako nya. N na a viyi, n ma za akun Yahudiyi n naabyedo yi, miku wahala sin, n na azhi yakwo, n efiyi n bmana n na nuwan yi n na zakun nɓa yi ɓahin ge ɓa zhin Kristi aza. 
2CO.11.27	A ɓe mi n nayi san yi, n tnagye-wan yi n sukwoyi, nsayi mwa-begye mi lo n mikunyi, nunwa mikunyi, mi-i zan n tna nyagyi, eseyi fumi mi-i vin, n tna aje nɓa bwi miʼse.
2CO.11.28	Ndeye avun mi n damuwa yi lolo shi ikklisiya zan-zan lo n wu. 
2CO.11.29	Nyikadonu bwi aba to mi-i wun bugba n wo ɓon ma? Nkadonu miya to ai wo mi pwa n ge mi bmawo zhin ma? Nkadonu la gbidokunnu n zafun to minagyi yi gyi mi n zayi n wa zhin woi gbidokunnu nyin ma?
2CO.11.30	Ama ndei n mi ɓa gma, ma gma n na anyayi nu n ɓa wu emi kalagba. 
2CO.11.31	Shekwoyi eyi Dagayi Yesu Kristi dada n na ciwo nyalo-nyalo nyi, kpelo ge mi da gaiciya nu. 
2CO.11.32	Ngye, gwamna n Dimaska, n Esu Aretas yi ɓa gu ezhi ntu ge ɓa wan mi. 
2CO.11.33	Ama a kamishi n na awunyi dna n katakpa n ebwo nkwoɓei ce n ganuwan nyakun pa, ma lo minya!
2CO.12.1	Gmagma yepya zhin acije nu, ama fye fa ma gyi abye, ma gnafye aɓewyegye ɓo, n na ɓei n Dagayi ku wu mi.
2CO.12.2+2CO.12.3	 Aye ngunawo-cei anyi n ɓa duya nyi aɓei lami lo cei n ʼshe mazhin ziyara. Fye to nyami ko dna n mi nayi kwo dna n mi zafun. Ntuge mita kpe genyi lon. Shekwoyi gmanyinu kpe ce lo. Ama mi ɓei la lo ʼshe. 
2CO.12.4	Mawo aɓo wo-woyi n ɓa du zanyikwoci asan wa da (ama ato ɓei ye nge mi gna aza aɓeyem). 
2CO.12.5	Beye-kpe ye pya kun ce lo oza gma, ama mita gman, miɓa bwa gma n mi kalagbai nu, njesun shi Shekwoyi n ikoyi wa zhin apma n zakala-gbai n tu nwo mwa-mwa ɓo. 
2CO.12.6	Mi n na aɓeyi lo n mwa, n mi ɓa gma n ɓa ɓo, mi-i ta ze mama nge mi gma ntu nɓa ɓon, ama mito cei pmalo oza zhin nubo n mi tukwo ndu enya n wo gye n mi zan-zan, woi ce woi ce woi wo n mi waʼazin.
2CO.12.7	Miɓa da ɓeye, gama eɓeye zhin aɓo adnagmayi nu, Shekwoyi ɓei wodna sakun miɓa mwa mihin tukwo n ɓai nu, ntu cenu a gami kalagba dna n nayi, kola ze ekna dnami nayi, she tan tnu-tnuyi ko knimi kwoi gnami-gna-gna. 
2CO.12.8	Abwa ngun ata mi-i gyi Shekwoyi wye, wa ga mi lafiya n jesun.
2CO.12.9	Ama wa gnami ge, “Awo, mikunsun lo nhoi, nyanu n ho n cei pma lo. Omi iko wu kohin n du, n na aza kala gbayi abaʼa.” Nsayi ye a damailo mi-i gna shi mi to n kalayin, adamilo mi sase ngye oza n wo wu Kristi iko maimakon mi wu emihin iko n ɓeye-kpeyi. 
2CO.12.10	Shi mi kpelo ge ntu n Kristi ɓo nu nyi, bugba ta wun mi lo n ekna yi ɓon, n na agyeyi, n wahalayi, azhin n gmagma sin yi, gama esa n mi gba kala, n sahi nu n mi n kalayi.
2CO.12.11	Fye zhin mi, mi-i zhin aɓo ngye mama, mi-i gma n lanyi, ko ɓei kunce efye nu fya ci mi, to ge ma ci mihin tukwom. Ntu ge nyaho to lo nna aza deye ncei lo, n mi to cei lon ko shi kwo nyi mi to zhin nyaho num. 
2CO.12.12	Esa nmi ɓei kunsun nfyei, mi ɓei ku wu fye pei-pei, nge mi zhin tnu-tnuyi nu, n Shekwoyi wa tnu n miyi n wohin tukwoyi, gama mi ɓei ku aɓo awo-woyi n na atnu-tnu yakwoyi zhin nfye aba. 
2CO.12.13	Enya gmanyi n mito ɓei zhin fyen, n mi ɓei zhin n na a ikklisiya aje, ekwonu mi to ze akaya n fye aban. Mi to ɓei gnafye ge fye gami nyagyi magyi, n na abai n mi ɓa wangyen. Mi gyi fye wye fya zhin mi gafara, ntu laifi ye ɓo.
2CO.12.14	Nsaiye mi je fye aba ɓe lo, bwa tahi, mi-i ta nyafye nyaho ɓom, mi ta ye efye agyiwye lon, mi ye fyenu, nzokwo doho-dohoi fye zhin omi aɓinu, fye kpelo aɓi ta gba oɓa dada n oɓa ayayi nyagyi ɓa gyin. Aɓi danu ga aɓi nyagyi. 
2CO.12.15	Mi nbugba bui lo, ma ga fye omihin tukwo n nyayi vinya n mi n cei, ntu n fye ɓo dna n zafun. Ko shikwo-nyi, ʼfye yeye to mwa lo n mi aba, ngye shi mi ye fye nsun nyim.
2CO.12.16	Azaho n fyemi ɓai gna ge “Ko zhin gaiciya nu yi ta wu nyaho n wo ɓeɓen, ama wo zhin oza ce-ceyi nu, woi dnayi kwoce, yi tabbata lo tilas wo ɓei la gyiwye go n yi n zokwo doho.” 
2CO.12.17	Ama n wuna? Aza n mi ɓei tnu n cei nyi ɓa ɓei ku gyibaho gyi tu n fye tukwo? 
2CO.12.18	Esa n mi ɓei gna Titus nge wo ɓe n eyi zado yi n jesun, ɓa ɓei ku gyi baho gyi tu n fyenu? Awo, gama yi n Zafun Gyi-gyi-yi gmanyi yi nu, yi zan-zan gmanyi, yi zhin ɓo n zokwoyi gmanyi.
2CO.12.19	Mi zhin nubo fye gye ngye mi da aɓeye vinya, n nabai fya ye n mi-i nu, ko ngye ma bmiya mihin shi nfye aba. Ko to wu lo nu m. Mi da deye n Shekwoyi abye, ngye aza nɓa dna n Kristi, emi anugundo ye-ye-yi ntu ge ma mi fye zhi dna n zafun. 
2CO.12.20	Gama edna wo mi lo esa n ma ɓe n cei, anya n mi ɓo gye ta damin, enya n mi ɓa zhin ceta da fyen, edna wo mi lo mi bei gye fye fi fyei wu anya. Fye wo aje ʼshe, fyei gyi minagyi n na ajeyi fyei mwa fyehin tukwo, fyei da ɓo a nukwoyi n na aje tukwo n nunuyi n tukwomwayi n na ajegna yi. 
2CO.12.21	E, edna womi lo ntu ge n ma ɓe fye aba Shekwoyi ɓa gbami n fye abye, bugba wunmi ma ci bwi, ntuge n mwa-begye nfye, n ku laifi zhin ɓai ku ze alaifida to ɓai damu n ɓenukwoyi, aɓo cegye nya n fye ku zhin, n na aje anyikwo gwoyi.
2CO.13.1	Ebwa tahi nyi n mi ɓe fye aba, Littafi a gnayi nge n aza gun aba ko ngun ata nku ɓenukwoyi gye tilas atako, (To emi gnakni bwa tahi nu nyin.) 
2CO.13.2	Mi ɓei la gnaknin aza n ɓa zhin laifi nyi, esa n mi ɓei ɓe fye aba cei nyi, nsayi mi gna kni ɓa njesun, shi mi ɓei shin gnaknin ɓa nyi, du n na azajeyi ɓe n ge n ma ɓe, miye ma ta ɓanu mi ta gye ɓa sun-sun m.
2CO.13.3	Mi ɓa wu fye enya n fye ye vinya fya kpe n ge Kristi daɓo n fyei dna nmi, Kristi to gba kala lo n wo aɓo zhin n fye yin, ama wo zhin iko yakwo nu dna n fye. 
2CO.13.4	Ewo nayi kala gbayi ɓei lafi tu n zundu, ama nsayi ye wo n wye-wyeyi lo dna n Shekwoyi iko. Eyi n yi cenyi yi gba kala gba-gbayi lo dna n nayi, shi wo ɓei gbakala, ama nsayiye yi sase n kalayi shi wo ncei nyi, n Shekwoyi ikoyi vinya n wo aɓo zhin nfye yi.
2CO.13.5	Fye dna fyehin wye, Fye zhin a Yesu viyi nu? Fye gyi nasara lo? Fye wo Kristi aese lo nwo ikoyi n fye a bugbami? Ko fye dna fyehin kwoce nu ge fye zhin a Yesu viyi to fye yi zhin ma? 
2CO.13.6	Mi zhin nubo nge fye ɓa ye, fya zhin saida nge miku nasara ho gyi, mi zhin Kristi nyanu.
2CO.13.7	Mi zhin aduwa nge fya se ase manayi, to ge ya bwa enya n yi ɓa gma n cei n, koi wu nge enya n yi wunyi ko zhin gaiciya nu. Awo, gama yi n cei pmalo fya zhin ɓemana kwo ai ci yi wyegba. 
2CO.13.8	Eyi tnu-tnu nu ya ga ɓemana zhin bugba kala, to ge ya zhin nubo n ɓenukwoyin. 
2CO.13.9	Adayi lo shi yi to n kalayi lon ai ciyi wyegba, ama fye n kalayi lo. Eyi ɓemwi n yi aduwa zhin yi, okwo nu zhin fya ku ze a Yesu vi yi kalada.
2CO.13.10	Mi ka deye ga fye n na awyetuyi, mi ta shanɓe ma ta fye esa n ma ɓe n cei n, gama mi cei pma lo ma zhin a pma n Dagayi ikoyi n wa gami nyi, to ge ma ta fyen, ama ma zhin fye fya ze a kalada.
2CO.13.11	Mi zo emi wasika n na ɓe da ye yi. Fye da gma fye mwa fi n Kristi fye kna aɓo tunbua n mi ku da nyi, Fye sase n bugba-doloyi, n bugba fuyi. Shekwoyi ye-ye nya, n bugbafu nyayi wo kunsun n fyei.
2CO.13.12	Fye ɓi aje gna dna n Dagayi. 
2CO.13.13	A Yesu viyi n ya ɓa ɓi fye gna lo. 
2CO.13.14	Alheri eyi Dagayi Yesu Kristi nya ko kunsun nfyei vinya. Shekwoyi ye-ye n Zafun jedoɓe yi ko kunsun nfyei. Amin.
GAL.1.1+GAL.1.2	 Wasika ye gmi n mi aba nu, omi Bulus waʼazi zhin yi, n na Yesu viyi ajeyi, n ɓa nyi n ya nyi. Kwoi lo a ikklisiya aba n ɓa nyi n Galatiya nyi. Aza nu to ɓei yi mi nge mi ɓe ma zhin waʼazi yen, Yesu Kristi nu ɓei yi mi n wohin, n Shekwoyi Dadayi n wo ɓei lawo kala n efi nyi. 
GAL.1.3	Fa bugba fu, n anabarkai, n ɓa kun n Shekwoyi Dada aba nyi n Dagayi Yesu Kristi yi ɓa ze efye nya. 
GAL.1.4	Wa fi ntu yi alaifi ɓo shi Shekwoyi Dada ɓei zhin shiri, wa gni yi n anyi nukwoyi ye n yi fi n ɓa nyi. 
GAL.1.5	Mwa-mwa vinya kwo zhin Shekwoyi nya nu nyalo-nyalo. Amin.
GAL.1.6	Ce womi lo, shi fye pmi awye ya n Shekwoyi n pye, dna n wo yeye nu n sun-sun gyei, n wa yi fye fya vi, fya bwa wye-wyei nyalo-nyalo, n wo ga dna n Kristi nyi. Fye ce fyei vi zokwo do nkwo ta si fyei n she n. 
GAL.1.7	Gama zokwo do to lo n du odo n ya wu fye nyi m, aza n ɓa shando ɓai pmi Kristi gaiciya bma, ɓanu dna fye kwo ce.
GAL.1.8	Fa Shekwoyi knitu kwa tu n zaho-zahoi, n mihin ɓe, n wo zhin gni-gni zokwodo waʼazi n du do n yi ɓei wu fye nyi, e, ko malaikai gmi n she wa zhin waʼazi do gbo n yi nya yi, fa Shekwoyi knitu kwa tu n wo. 
GAL.1.9	Miɓa je ce da. N za zhin Nabari manayi do waʼazi gbo n doyi n fya gwo nyi, fa Shekwoyi knitu kwa tu n wo tukwo.
GAL.1.10	Fye gye lo nfyehin, mita ye ma fu fye bugba nu n na ɓeda manayi yin. Miye ma zhin ɓonu n kwo da Shekwoyi. Ndei mi zhin atna ma fu aza bugba nu, ha gye mi to zhin Kristi fyenu nu m.
GAL.1.11+GAL.1.12	 Omi anugundo ye-yei, mi si nyasi ɓehin-hin nya, nge zokwo n kwo lo ʼshe nyi, n mi ɓei zhin fye kwo waʼazi nyi, ko ta gmi n zaho aba nu, ndu Yesu Kristi n wohin tukwo, n wa wumi nya n mi ɓa da. Zaho nu to shan mi wun.
GAL.1.13	Fye kpe lo shi mi ɓei wu sanu n mi ɓei ye vi a Yahudiyi kunnu nyi, shi mi ɓei zan a Yesu viyi zanyi n tna sun-sun, ma wu ɓa to a shan ɓa ye won. 
GAL.1.14	Omi nu ɓei zhin a Yahudiyi kunnu viyi hin-hin n yi kni n sahi yi, ma zhin atna shi mi ɓa mi ma vi akunnu n na ɓe kniyi eyi adini nya.
GAL.1.15	Ama nya ho a zhin. Gama tunyi to ai mamin Shekwoyi ɓo la mi kni ma ze wo nya, wa yimi, n ye-ye dnagmayi n alheri yi. 
GAL.1.16	Wa wu owo ɓi n mi mi, n na bai ma lo a byedo aba, mi wu ɓa Nabari manayi Yesu nya. Sanu n ɓeye ɓei zhin lo nu n mi-i, mi to ɓei lo zaho-zahoi aba ma wu won.
GAL.1.17	Mito ɓei lo Urushelima ma wu aza lafiya, nɓa ɓei zhin abara n mi abye nyin. 
GAL.1.18	Mi to ɓei lo Urushelima n, sai n aye ngun ata avun, ma gye Bitrus, ma dna nɓo n woi anyipyei n gun awo-cei-atnu. 
GAL.1.19	Bara gmanyi n mi ɓei jegye n sahi, owo nu zhin Yakubu, Yesu mado. 
GAL.1.20	(Fye wo oɓo n mi gna fye nyi gama mi gna fye ɓeye n Shekwoyi awyeba nu. Nyanyi n kwo ɓei zhin, mi ta ce akata nu fi fye n.) 
GAL.1.21	N ziyaraye avun ma lo Suriya n Kilikiyayi. 
GAL.1.22	Har nsayi a Yahudiya yi a Yesu viyi to ɓei kpe shi mi wun. 
GAL.1.23	Nya nɓa ɓei bwa kpe gmanyi, kwonu ge ɓa ɓei wo aza ɓai cige, “Oza n wo ɓei zhin yi nuwun yi nyi. Wo zhin gaiciya ga hi nu waʼazi n sayi, n wo bei ye wa wunkwo ya nyi.” 
GAL.1.24	Ɓa ga Shekwoyi mwa-mwa ntu mi ɓo.
GAL.2.1	N aye awo-cei-anyi avun, ma, jeze lo Urushelima n gnisun n Barnabas yi n Titus yi. 
GAL.2.2	Mi ɓei lo nɓo n tnu-tnuyi nu n Shekwoyi ɓo tun mi, mi-i gna ema zaje nya n Shekwoyi zhin lo n abyedo aba. Mi ɓei ku ɓoda n na tukwoda yi n nya tukwo n mi zhin kwo waʼazi, mi zhin nubo ɓa ɓei ku kpe ɓeye n mi da ɓa. 
GAL.2.3	Ɓa ku ye, ɓa to ɓei damu ko ɓa cige, Tutus emi tnu-tnu kun-zhin yi, a zhin wo kaciyan, ko da yake wo zhin ebyedo nu.
GAL.2.4	Ko ma, ɓenya deye pya to ɓei ɓa ɓen, sai dai aza n ɓa yi ɓahin ge a Yesu viyi, a Yesu viyi a katai n ɓa ɓe, ɓa pmi ɓe gye n yi zhin, ɓa gye a gmada pya n yi n cei dna n Yesu, ko yi shi a Yahudiyi awyidna bwa lo. Ɓa zhin atna ɓa payi gyi n ɓa wyidna n gye a fyenu pa zhi na gmayi. 
GAL.2.5	Ama, yi to ɓei kna ɓa tnubuan kwo fyewyi, gama yi to ɓei n cei pma fya gye ge a bwa gni-gni dna n kaciya zhin mi nun, kwo a Yahudiyi awyidna bwa shin.
GAL.2.6	A ikklisiya tukwoda dnagmayi ɓei zhi ɓo, ama ɓa to ɓei bwa enya n ɓa ɓaɓe n mi waʼazin (Ko-dayake ɓa zhin a tukwoda dnagmayi nu ɓa to zhin nya ho nu n mi aban, gama eyi vinya yi zhin gmanyi-gmanyi nu n Shekwoyi aba). 
GAL.2.7+GAL.2.8+GAL.2.9	 Ɓehin-hin, sanu Bitrus, Yakubu n Yohanna yi n na kpeɓaye n ge ɓa zhin aza dnagmayi nu fi n ikklisiya, ɓei gye shi Shekwoyi wa zhin apma n miyi n na abyedo gni-gni, shi wo ɓei zhin apma n Bitrus yi wa zhin a Yahudiyi waʼazi nyi, ntuge Shekwoyi gmanyi nu ɓei gayi nyaga ye pya, ɓa ga yi bugba kala ge yi gyi abye n waʼazi zhin yi n na byedo aba. Ɓahin ce, ɓa gyi abye n cei n na Yahudiyi aba. 
GAL.2.10	Enya gmanyi n ɓa ɓei gayi shaula tu kwo tukwo okonuge, yi pa awyekwoyi ɓo, emihin ce ai wo mi pwa lo nu.
GAL.2.11	Ama sa n Bitrus ɓei ɓe Antakiya, ma lanu n woi pei-pei, ntu nya ɓo n wo ɓei zhin ntuge kwo to ɓei bmiyan. 
GAL.2.12	Ntuge sanu n wo ɓei kmi ɓe, wo ɓei gyi nyagyi n na abyedo yi a Yesu viyi nɓata zhin kaciya zhinyin ko na Yahudiyi awyidna m. Ama n navun sanu n a Yahudiyi Yakubu a nugundo ɓei ɓe, to wa shan nyagyi gyi n na abyedo yin, ntuge wo ɓei wo eɓo dna n na Yahudiyi aɓe kniyi ye ɓa da, n ɓa gna ge dole nu a zhin kaciya oza kpe gni-gni bwa. 
GAL.2.13	Nnavun, a Yahudiyi a Yesu viyi ɓaku ze a munafici da har n Barnaba yi ɓe, ɓa zhin ɓo n Bitrus ɓei zhin nyi ko da yake ɓa kpe ɓeye lo n kwo bmiya. 
GAL.2.14	Sanu n mi ɓei gye ɓo n ɓa zhin, maku gye ɓata zhin ɓelo n kwo kuncen, ko ɓa vi gaiciya Nabari manayi nyan, ma gna Bitrus n na aza bye, “Kwo da yake Yahudiyi nu na maho, sala mwa shi ho ɓei ya a Yahudiyi kunnu, ho zhin wuna na hoi zhin abyedo a Yesu viyi ɓai vi abeye njesun a? 
GAL.2.15	A Yahudiyi nu na maho n miyi, yito zhin abyedo aɓo nukwoyi zhin yi nun. 
GAL.2.16	Yi kpelo ge eyi a Yahudiyi a Yesu viyi, yi ta bwa gni-gni n Shekwoyi aba ntu n ɓa kni ɓon. Ama gaiciya ga gmanyi n Yesu Kristi, kwa zhan yi alaifi ya. Ntu cenu yi kpema Yesu Kristi n na bai Shekwoyi wa gwo yi ntu gaiciya ɓo, to ge ya shi a Yahudiyi awyidna bwan. Ntuge zaho to lo n wo ɓa pwo n tu ɓa bwa shi ɓon.
GAL.2.17	“Ama kni nu ɓa zhin eyi gaiciyaga, n Kristi to gni yin ma, sai a zhin yi kaciya ya shi a Yahudiyi awyidna bwa? Yi ta cige gaiciya ga n Yesu kuyi zhin agman? Shekwoyi to ye oza zhin nubo lonu, tu n yi Dagayi tukwon. 
GAL.2.18	Ai, yi zhin a laifi da nu, yi ya je anya kwo-kwo yi mi n yi la ɓa laya nyi, ko ya zhin atna ge ya shan gni-gni bwa, ntu n na Yahudiyi awyidna bwashi ɓo. 
GAL.2.19	Gama dna n Shekwoyi ɓeda ba nu, n ma kpe ge mita bwa Shekwoyi gni-gni dna n mi kukari zhin, n mi kalagbayi ge ma shi awyidna bwan. Ma kpe ge Shekwoyi go oza nu n wo ga Kristi gaiciya.
GAL.2.20	“Alami zundu n gnisun n Yesu yi, emi n mihin mito ye lon, ama Kristi nu dnalo n sayi ye n mi-mi. Wye-wyeyi hin-hin n mi ncei lo-lo dna n nayi ye n saiye nyi, kwa ɓe ntuge ma ga Shekwoyi Nugun gaiciya nu, n wa yemi wa gawo wyewyeyi ntu n mi ɓo nyi. 
GAL.2.21	Mito dna lo, n na aza nɓa ta gye Kristi efi ngye nyaho nu nyin. Gama n gye yi ɓei ɓa pwo ntu n na awyidna bwa shi ɓo. Kristi to ɓei ɓa shan fin.”
GAL.3.1	O, a Galatiyayi, aza tna cei. Nyikadonu na dna fye kwoce ye, woi zhin fye ɓo n sun layiʼa? Gama fye ɓei zhin fyei gye Yesu Kristi efi pei-pei, n gye ma wufe hoto n Yesu yi tu woi fi tu n zundu. 
GAL.3.2	Miye ma nya fye ɓo gmanyi, “Fye ɓei gwo Zafun Gyi-gyi-yi ntu n na awyidna bwashi ɓo nu?” Awo, gama Zafun Gyi-gyi-yi ɓei ɓe fye mi, fyei ku Kristi ɓo wo, fyei ku wo ga gaiciya ntu ge wa gni fye. 
GAL.3.3	Fye ku je a cinu? Gama dnan na a tnazhin ge fya shi a Yuhudiyi awyidna bwa, fye to bwa wye-wyeyi Zafun nyan n kmisunyi n, fye zhin nubo n wuna nu ge oɓa bwashi nsaiye nu ɓa zhin fya ze a Yesu viyi a kalada? 
GAL.3.4	Fye ku wahala sin n mwa ntu n Nabari manayi ɓo. Fye ye fya ya kwo nu nsayi? Kwo dnami ɓelo ma gace gaiciya.
GAL.3.5	Ma nya fye ɓo njesun, Shekwoyi wa ga fye Zafun Gyi-gyi-yi iko wa zhin aɓo a wo-woyi n fya ba ntuge fye shi a Yahudiyi awyidna nu bwa? Awo, ceto wolo nun, kwo nyi nsa nu fya ga Kristi gaiciya fya kpema wo. 
GAL.3.6	Ibrahim ɓei bwa zhin n lonu. Shekwoyi ɓei gna ge wo kunce lo wa lo she ntuge wo ɓei ga Shekwoyi alkawali gaiciyanu. 
GAL.3.7	Fye gye deye, nge Ibrahim aɓi a hin-hin vinya ɓa nu zhin aza nɓa ga Shekwoyi gaiciya ɓai kpema wo cewo.
GAL.3.8+GAL.3.9	 Knido nu shan sun a? Littafi ɓei shi esa ye nu awye n Shekwoyi ɓa gni abyedo ntu ɓa gaiciya ga ɓo. Shekwoyi ɓei ku ce gna Ibrahim tunyi n sapai ge, “Miɓa tu aza anabarka nɓa fi n kni doho-doho n ɓa gami gaiciya, shi fye gami nyi.” Kwo wulonu, aza n ɓa ga Kristi gaiciya ɓa bwa anabarka shi Ibrahim ɓei bwa nyi.
GAL.3.10	E, Aza n ɓa kpema a Yahudiyi awyidna ɓa gni ɓa, ɓa filo n Shekwoyi knitu sinta gama litafi a ku da pei-pei, “Ekni n za tukwo n wa bma owa ye ya, n kwo kafi n Shekwoyi Littafi Owa nya nyi.” 
GAL.3.11	A ku wuyi pei-pei ge, za to lo n wo ɓa bwa Shekwoyi alheri ntuge wo shi a Yahudiyi awyidna bwan, ntuge Shekwoyi ku luda ge zokwo n yi ɓa bwa gni-gni, konu zhin gaiciya ga. Shi Anabi Habaku ɓei da nge, “Oza n wa bwa wye-wyei, wo ɓa bwa ko dna n gaiciya ga nu n Shekwoyi.”
GAL.3.12	Gaiciya ga zokwo wulo gbo n na wyidna zokwoyi, n kwo gna nge a gni za n wa shi Shekwoyi awyidna bwa vinya, “to woi bma ko gmanyi yan. 
GAL.3.13	Ama Kristi n la yi si, woi layi kunya n zokwo ɓednayi ye, woi la yi knitu ɓenukwoyi zhinya tu n wohin tukwo. Gama a cei kafi n littafi. Knitu n za ba n na zun wo du tu n shinwa.” Shi a ɓei zun Yesu du tu n zundu shinwa nya nyi.
GAL.3.14	Nsaiye, Shekwoyi ɓa tu abyedo anabarka, n anabarka yi n wo ɓei zhin Ibrahim alkawali nyi, Eyi vinya n yi zhin a Kristi viyi, yi ɓa bwa Zafun Gyi-gyi-yi n na zhin yi wo alkawali nyi, ntu gaiciya ga ye ɓo. 
GAL.3.15	Emi azaje ye-yei kwo dna n yi asese mi, esa oza ku alkawali zhin zado aku kwo ka, a bwatu, wota shan kwo don, Wota shan nubo zhin n na vun wa shan kwo don.
GAL.3.16	Nsaiye, Shekwoyi ɓei ga Ibrahim alkawali o wo ɓiyi, waku kpe nge ato cige owo aɓin ngye a daɓo n wo aɓiyi vinyan – a Yahudiyi–ama aɓei daɓo ga wo Ɓi–Wato Kristi. 
GAL.3.17	Nya nyi n mi da. Shekwoyi ɓei zhin alkawali nge wo ɓa gni aza n ɓa ga gaiciya, Waku kwo kakpe, wa bwa tu, ato ɓei ɓa mi a shan kwo do kwo a wun kwo ya n aye tagyi ngun anyi-cei-kpe shita avun, n Shekwoyi ɓei ga awyidna ngun awo nyin. 
GAL.3.18	Ngye awyidna yi bwashi ɓei ɓa gni yi, kwa wunu ge zokwo do nu gbo n za ɓa bwa Shekwoyi alheri n Ibrahim nyayi. Ntuge wo ɓei gwo Shekwoyi alkawali nu kawai.
GAL.3.19	To, knihi ɓo zhin a ga awyidna yeʼa? A ɓei ɓe ɓa n na alkawali avun nu, kwa wu aza shi ɓa bma Shekwoyi awyidna ya. Ama zokwo ye ɓei ɓe har esanu n Kristi ɓa ɓe n cei, Eɓi n Shekwoyi ɓei zhin kwo alkawali (Ko kaka yi lo fyewyi, Shekwoyi ɓei ga wo amalaika nu owo awyidna ɓa ga Musa wa ka za ga.) 
GAL.3.20	Ama esa n Shekwoyi ɓei ga Ibrahim owo alkawali wo ɓei ga wo n wo gmanyi nu, a malaika ko Musa to ɓei zhi ɓon. Zaho to ɓei dna n ɓa tasin.
GAL.3.21+GAL.3.22	 To, Shekwoyi awyidna nwo alkawaliyi ɓa zhin gaba lo n na ajei nu? Awo, kwo to wolo nun. Yi ɓei gna yi ɓa bwa gni-gni n na awyidna bwashi ɓo, Shekwoyi to ɓei ɓa shan zokwo do ga n kwo ɓa gni yi n laifi akun. Ntuge littafi ku da ge, yi zhin laifi afyenu nu vinya. Zokwo gmanyi n yi ɓa kun nkwo, okwonu zhin gaiciya ga n Yesu Kristi. Zokwo pwo-pwo nya guya gni lo ntu oza ɓo n wo ɓa ga gaiciya.
GAL.3.23	Sai esa n Kristi ɓei ɓe, owa nu ɓei zhin yi guyi, kwoi kai wye har sa n yi ɓa ga anyi Gniyi gaiciya. 
GAL.3.24	Mi ɓa dakwo lai, a Yahudiyi owa nu ɓei zhin yi nyawuyi kwoi wuyi zokwo sai sa n Kristi wa ɓe wa gayi agni-gni manayi n Shekwoyi abye dna n yi gaiciya ga. 
GAL.3.25	Ama shi Kristi la ɓe nyi, yito n na pma yi lo n owa yin, kwa wu yi zokwo lo wo abam. 
GAL.3.26	Gama nsaiye yi zhin Shekwoyi aɓi nu, dna n gaiciya ga n Yesu Kristi. 
GAL.3.27	Eyi n na kuyi zhin baptisma fi n Kristi nyi, akuyi sofi n Kristi mi. 
GAL.3.28	Yi to shan a Yahudiyi nu zhin, kwo a Heleniyi, kwo a fyenu, kwo a puwa dan, kwo a zanugbayi kwo anyikwozan, ama a Yesu viyi, yi zhin gmanyi nu dna n Kristi Yesu. 
GAL.3.29	Nsaiye she yi ku zhin Kristi nya nyi, yi ku ze Ibrahim ayawyi. Shekwoyi alkawali n wo ɓei zhin wo nyi ɓa zhin yi nya nu n sayi.
GAL.4.1	Ama fye pa ge n za dada fi, wafa nyabwa dnagmayi ya zhi wo ɓi, n woto mwan, ɓihi to du fyenu lon, sai wola mwa koda-yake, anya vinya n wo dada ɓei fa nyi ɓa zhin wa nyanu. 
GAL.4.2	Tile wa zhin ɓo n wa guyi a gna wo ge wo zhin, sai wo la si ʼye n wo dada ɓei da.
GAL.4.3	Kwo ɓei wu lonu n yi-i kafin Kristi wo ɓe, Yi ɓei zhin a Yahudiyi awyidna, n na ɓo kni yi afyenu nu, ntuge yi ɓei gye ge ɓa ɓa mi ɓa gni yi nu. 
GAL.4.4	Ama sa n sa manayi ɓo la si, sa n Shekwoyi ɓei kni, wa tnu n wo Nugun yi n nyikwoza ba, n na Yahudiyi mi. 
GAL.4.5	Wa si lo-loya gayi n yi ɓei zhin kwo afyenu nyi, n nabai wa zeyi wa ʼɓi. 
GAL.4.6	Ntuge yi zhin wa ʼɓi nu, Shekwoyi la tnu n wo Nugun Zafun yi n yi abugba mi, ntu cenu yi ɓa mi ya yi Shekwoyi ge eyi Dada ye-ye yi. 
GAL.4.7	Yito ye shan a bara nu zhin, ama Shekwoyi aɓi. Shi yi zhin wa ʼɓi nu nyi, nya wo cei vinya kwo zhin yi nya nu, gama nya nu Shekwoyi wa zhin shiri.
GAL.4.8	Kafin ofye abyedo fye kpe Shekwoyi ye, fye ɓei zhin ashan afyenu nu n ɓa to n wye-wyei nyin. 
GAL.4.9	Ama nsaiye shi fyela Shekwoyi bwa nyi (ko miɓa cige Shekwoyi nku fye bwa) ko ɓa zhin wuna nu fya jeze n na vunyi, fya ze afyenu n jesun nya aba n kwo to n kalayin, wyekwoyi, adini n kwo to na pmayi n, fyei zhin a tna fya lo she ntu owa bwashi ɓo? 
GAL.4.10	Fye zhin atna fya bwa Shekwoyi agmada n nya yi n fye zhin, kwo nfye ta zhin m, n na anyipyeyi hoyi, ko apya ho, ko ayeho yi m. 
GAL.4.11	Edna wo mi lo ntu fye ɓo. Edna wo mi lo, kwo emi tnu-tnu vinya n fya ba ɓa ze gbeloyi.
GAL.4.12	Omi azaje ye-yeyi, a wo mi lo ngye fye ku ze ngye mi, fya wo shi a wo mi lo tu aɓeye tukwo, gama mi kni-kniyi lo n na agma ye shi fye ɓei kni-kniyi nyi. Fye to ɓei ci mi wyegba esa n mi ɓei kmi fye waʼazi zhin nyi m. 
GAL.4.13	Ko dayake, nyasan ɓei san mi esa n mi ɓei kmi fye ɓe n Nabari manayi Kristi nya yi nyi. 
GAL.4.14	Ko da shike emi nyasan ɓei dami n fyei fye to ɓei nami aɓo fya nya mi yan. Awo, fye ɓei lami fya zhin mi ɓo ngye Shekwoyi malaika ko ngye Yesu Kristi n wohin.
GAL.4.15	Zafun agmada nya gni na n yi i ɓei gni bwa nyi a? Gama mi kpe lo n na anyipyei hi fye ɓei ɓa kun fya wye n na agmadai fya ga mi–fye ɓei gna fya gye kwo n bmazhinyi n ma ba.
GAL.4.16	Nsaiye, mila ze fye nunɓayi nu, shi ma gna fye gaiciya.
GAL.4.17	A malami a katai n ɓa ye fye n tu n fye nyabwa ɓo nu nyi, ɓata zhin ce ntu fye bmazhin ɓo nun. Nya n ɓa zhin atna ɓa zhin nyi, ɓa ye ɓa ka fye ya n minu, n na bai fya wo ɓanu. 
GAL.4.18	Kwo zhin ɓemana nu aza ye fye, n ɓa ye fye n na bugba manayi n bugbayi gmanyi, ngye ɓata ye fye ntuge mi kunsun lo nfyei nun. 
GAL.4.19	O, emi aɓi, fye knimi cilo, mi gni miyi gye azhin shi gye n ɓiya zhi wa gye, woi pmi wa ma ɓi nyi. Mi-i pmi sa n na ɓei nu fye n Kristi yi nyi. 
GAL.4.20	Awo mi lo ngye miye gnilo n fyei to ma shan ɓeda layin, ama ntu na ba kpa mwa ɓo layi, mita kpe ɓeye lo n mi ɓa zhin.
GAL.4.21	Fye wo mi ɓeda, efye a nugundo n fye zhin nubo ge, sai za shi awyidna bwanu za pwo nyi, knido nu zhin to fyei ɓa nya awyidna ye awyega ɓon ma? 
GAL.4.22	Gama a cei kafi, Ibrahim ɓei n na ɓiyi ngun aba, gmanyi owo nyiko bara ɓi, gmanyi owo nyikwo la-layi ʼɓi. 
GAL.4.23	Nyaho to lo n kwo zhin nukwoyi lo n owo nyikwo bara ɓiyin. Ama aɓo ma nyikwo la-layi ɓi n Shekwoyi alkawali avun nu ge wo ɓa tnu n woi.
GAL.4.24+GAL.4.25	 Nsaiye, nabari gaiciya nya ye zhin yi misali nu n Shekwoyi a zokwoyi n gun aba n wo bma za zhin. Wo ɓei zhin ce n Sinai pe sanu n wo ɓei ga Musa awyidna ngun awo. A Larabawa yi Sinai pe nge Hajaratu pe; dna n mi misali, Ibrahim nyikwo bara ɓi zhin Urushelima nu, a Yahudiyi yi nɓa vi zokwoyi nyi ɓanu zhin bara ɓi. 
GAL.4.26	Amaeyi zhimi zhin Urushelima eshe nya nu, kwoi to zhin a Yahudiyi aɓo kni fyenu nun.
GAL.4.27	Nyanu n Ishaya ɓei da sanu n wo ɓei zhin anabci ncei ge, “Nsaiye fye ɓa mi fya dagma. Lama, ho ɓa fi aku n na agmadai koda yake hoto shin ʼɓi man. Ntuge miye ma ga ho aɓi nu n mwa begye, ndu do n ho nyikwo-fyenu ɓei n cei.”
GAL.4.28	Efye n miyi, emi azaje, eyi nu zhin aɓi n Shekwoyi ɓei zhin alkawali, shi wo ɓei zhin Ishaku nya nyi. 
GAL.4.29	Ntu cenu, eyi n Zafun Gyi-gyi-yi la yi ma nyi, yi sin wahala n aza kun n ɓa ye ya shi a Yahudiyi awyidna bwa nyi. She Ishaku oɓi alkawali nya bei sin wahala n smailu akun n wo nu ɓo zhin fyenu nyikwo-ɓi nyi. 
GAL.4.30	Ama littafi a da ge, Shekwoyi ɓei gna Ibrahim ge, wo la fyenu-nyikwo n wo eɓi yi nyaya, ntu ge fyenu-nyikwo ɓi ta gyi Ibrahim puwa gado n kni gado yi n gnisun n nyikwo la-layi ʼɓi yin. 
GAL.4.31	Emi azaje, yito zhin afyenu aɓinun, n yi ɓa vi a Yahudiyi awyidnan, ama nyikwo la-layi aɓi nu, aza a gwo-gwoi n Shekwoyi aba ntu gaiciyaga ɓo.
GAL.5.1	Ntu cenu, Kristi la yi loya. Fye ku kpe ɓehin-hin, ge fye filo n yanci ye to fya je fyehin pa fi n na Yahudiyi aɓokni n na knunu yin. 
GAL.5.2	Fye kna tnubua, ntuge ɓeye zhin ɓo dnagmai nu, ngye fye ye kpe lo n Kaciya zhin nu n na Yahudiyi awyidna bwa shi yi nu ɓa ze fya aza manayi n Shekwoyi abye, agye Kristi ta mi wa gni fyen. 
GAL.5.3	Mi ɓa je ce da, oza n wa zhin atna wa bwa Shekwoyi bugba da ntu n kaciya ɓo n na Yahudiyi awyidna bwashi yi tile wa vi ɓa ɓo kni vinya kwo kuwa wa bwi. 
GAL.5.4	Kristi to n na pmayi lo nfye aba n, ndei fye gye ge fye ɓa ku ta zo Shekwoyi gbanu kpa n na wyidna bwa-shi yin; fye ku bwi n Shekwoyi alheri aba.
GAL.5.5	Ama, dna n Zafun Gyi-gyi-yi bma-zhin yi kpe ma Kristi ʼfi nu, wa kuyi alaifi ya, wa ze yi aza manayi n Shekwoyi aba. 
GAL.5.6	Eyi, n Kristi la wye-wyei nyalo-nyalo nya gayi nyi, yi to n na apmai lo ya damu kwo yi kaciya yi zhin lon, ko yi shi a Yahudiyi awyidna bwa lon, ntuge nya n yi ye kwonu zhin gaiciya ga tnu-tnu dna n ye-ye.
GAL.5.7	Fye ɓei zan-zan cewo, nykado nu la ɓo dna fye do, to fyei ɓa shan gaiciya vi ma? 
GAL.5.8	Shekwoyi nu to wu fye lonun, ntuge owo nu na yi fye woi lo fye ya dna Kristi. 
GAL.5.9	“Ama zanukwoyi gmanyi nu, n fye mi n wa wun fye ya.”
GAL.5.10	Mi kpe ma Dagayi nu wa je fye ze ɓe cei, fya vi a ɓeye shi mi vnyi. Shekwoyi ɓa zhin n zahi yi, kwo nyikadona n wo dami n fyei woi dna fye kwoce nyi.
GAL.5.11	Azaho gnalo ge, mi zhin kaciya, n na Yahudiyi awyidna yi waʼazi lo, nge ɓa zhin ɓe shi-shi-yi nu n gni-gni zokwo. To, ngye mi zhin cenu waʼazi, ata shan mi wahala gan, ntuge waʼazi ye ta kni zaho-zahoi bugban. Wahala n na ga mi nyi kwa wu nu ge, mi zhin gni-gni dna n gaiciya ga n Kristi zundu gmanyi nu waʼazi.
GAL.5.12	Mi cei pma lo, a malami nɓa dami n fyei nge fye sa fye nayi ya n kaciya yi, ɓa ɓa ka n fye to ɓaye zhin dmi n fyei m.
GAL.5.13	Emazaje, ala loloya ga fye, to ge loloya fya zhin ɓenukwo yin, ama loloya fya ye na jei fya bma je zhin. 
GAL.5.14	Gama owa vinya dna n wyidna gmanyi ye, “Fye ye na zajei, shi fye ye n fyehin tukwoyi,” 
GAL.5.15	Ama ndei maimakon fye wu ye-ye, fye ce fyei wu anya n na jei, fyei wun aje nu, fye zhin peceiye. Fye zhin peceiye n na jebwi yi.
GAL.5.16	Mi ga fye shaula, fye vi Zafun Gyi-gyi-yi ɓowu nu, wo ɓa gna fye aba nfye ɓa lo n nyai n fye ɓa zhin, n lonu fye ta zhin ɓenukwoyi zhin nfye nayi nukwoyi ye fya zhin. 
GAL.5.17	Gama yi gna ye ya zhin ɓo n yi nayi a gnayi ge yi zhin, gbo n nyai n Zafun Gyi-gyi-yi ye ya zhin. Anya manayi n Zafun ye ya zhin ɓa wu gbo n nyai n nayi ye ya zhin. Anya deye ngun aba n ɓafi n yi nayi nyi, ɓa sunkun na jei n na bai ɓa gyi nasara n yi tukwo, ɓai gna ya ɓomwi gna-gna. 
GAL.5.18	Sanu Zafun Gyi-gyi-yi wa wu fye zokwo fye to n apmai lo fyavi a Yahudiyi aɓeknin.
GAL.5.19	Ama nfya vi fyehin ɓeye, fye ɓa zhin aɓenukwoyi ye, aɓonubozhin nukwoyi, shakpe nukwoyi aɓo awyeda nya. 
GAL.5.20	Shangba, alijanu bauta zhin, aza wyegbaci n ɓa to zhin honyan, nuwun n gusun yi, eshe n minagyi yi, n atnazhin yi. 
GAL.5.21	Eshe anya pwawo nya, zawu, jesin, n na wyefan kasa yi, n na ɓe deye pyai vinya. Ma gna fye njesun shi mi ɓei shin fye gna, oza n wo zhin aɓeye vinya wo ta lo Shekwoyi bemin.
GAL.5.22	Ama, n Zafun Gyi-gyi-yi nu gyi be tu n yi tukwo wo ɓa ɓe n na aɓeye pyai n yi mi. Yeye, bugba-buyi, bugba fu, hakuri azaye n cei ɓemana zhin. 
GAL.5.23	Ɓefyece, zawanshi, peceiye. Aɓeye vinya ta zhin gaba lo na Yahudiyi aɓeknin yin.
GAL.5.24	Aza nɓa zhin Kristi nya ɓa ku nayi zundu n kwa shakpei vinyan kpe nwo zundu.
GAL.5.25	N yi sase lo nsaiyei n Zafun Gyi-gyi-yi iko yi, yi vi Zafun Gyi-gyi-yi ɓowun n yi asese vinya. 
GAL.5.26	Nnavun yi ta shan mwa-mwa zanshin akpeyiye na za ba nkwo ɓe nshewo yi nyim.
GAL.6.1	Omi azaje, ndei Yesu viyi wa zhin laifi ho, ofye nfye ce zhi n Gyi-gyi-yi nyi, fya bma wo zhin fya jeze ɓe n woi, n na atnayi n zokwo manayi, fyei pa nfyehin ge kpekni nsu fye ɓei ka laifi zhin. 
GAL.6.2	Fye wo aje akaya, fya bma aje zhin dna n wahala, kwo damuwa, nlonu fye vi yi Dagayi owa. 
GAL.6.3	N zaho gye ge wo du wyi lo wa zhin lonu, wo dna wohin kwoce nu, wo to zhin nyaho nun.
GAL.6.4	Zaho-zahoi la tabata ge wo zihn hakuri lo n ɓemana zhin, n na bai nu n wo ɓa bwa bugba da, to wa zhin atna wa mwi wohin do n zado yin. 
GAL.6.5	Ozaho-zahoi n yi mi tile wa lawo alaifi kaya, ntuge zaho to lo n wo nu ngun awon.
GAL.6.6	Aza n na wuɓa Shekwoyi ɓeda kow bimya ɓa bma ʼɓa malami zhin ɓa gba wo.
GAL.6.7	Fye to ye a dna fye kwocen, fye pa, hota ya Shekwoyi na vun yi fya bwa lafiya n. Oza ɓa bwa nyanu do nwa bye. 
GAL.6.8	Nwa bye ge wa fu wohin aɓo pwawo nukwoyi bugba nu, wo ɓo bye nyabye nukwoyi nu, woi ɓo do nya ɓwodo zafun nya n ʼfiyi. Ama nwa bye nyabye manayi Zafun nya wo ɓa do wye-wyei nyalo-nyalo nya. N Zafun Gyi-gyi-yi ɓa gawo. 
GAL.6.9	Ato ɓeyi n ɓemana zhin yin, gma safyewyi yi ɓa do anabarka n yi to bma bugbaya ya fan. 
GAL.6.10	Cenu zhin esa vinya n yi ɓami ya bma aza zhin, tun ba ga eyi a Yesu viyi aje.
GAL.6.11	Miɓa kma ɓedaye ka n mi abwayi fye gye shi mi kanya nsun-sun. 
GAL.6.12	Ofye amalami hi nɓa zhin atna ɓa zhin fye fya zhin kaciya nyi, ɓa zhin lonu ntu n nya gmanyi ɓo nu: N na bai n na ɓa kpeɓa ye, to ɓa sin wahala ɓai ya ye ge Kristi zundu gmanyi nu gni azan. 
GAL.6.13	A Malami hi nɓa vi kaciya nyi, ɓa ta shi a Yahudiyi awyidna bwan, ama, ɓaye fya zhin kaciya n nabai ɓa zhin aɓokwo nge fye zhin ɓa bara nu.
GAL.6.14	Nmi aba dai Shekwoyi kiyaye ma mwa mihin tukwo, sai dai dna Dagayi Yesu Kristi zundu mi. Ntu ge n zundu aba nu emi shakpe anyi da nya ɓei la duya tunyi n sapa, anyi ɓoda n kwo dna-mi nyi ɓola fi. 
GAL.6.15	Kwo to shan do lo m, kwo ai ya zhin yi kaciya ko to ai zhin yin, oɓo dnagmayi gmanyi kwonu ge, kwo alai shan ma, yi ku ze aza woi-woi.
GAL.6.16	Shekwoyi sun-sungye n bugba fuyi ɓa kunsun n fyei, nfye wan zokwoye na zayi nɓa zhin Shekwoyi a nya na baho-bahoi vinya. 
GAL.6.17	Nsaiye, fye to shan dami n miyi ntu n na ɓeye tukwon, gama mi n na aci gusayi kpelo n mi nayi n na Yesu anuwun yi ɓei lumi ntu n wo ɓo, kwa wunu ge mi zhin wo fyenu nu.
GAL.6.18	Omi azaje ye-yei, Eyi Dagayi Yesu Kristi alheri ɓa kunsun n fyei vinya. Amin.
EPH.1.1	Eyi anugundo a Yesu viyi n fye fi n Afisusu, fyei vi Dagayi ɓo cici nyi, miɓi fye gna lo. Bulus nu ka ga fye, n Shekwoyi wa kniwo wa ze Yesu Kristi tnu-tnuyi nyi. 
EPH.1.2	Fa owo anabarka n bugba fuyi ɓa ze fye nya, n Shekwoyi eyi Dada tnu n cei n Yesu Kristi eyi Dagayi nyi. 
EPH.1.3	Yi ci Shekwoyi lo, eyi Dagayi Yesu Kristi Dada n wa tuyi anabarka n anabarka doho-dohoi n shemi, ntuge yi zhin Kristi a nya nu.
EPH.1.4	Tunyi n sapa, to ai zhin anyi n, Shekwoyi wa kni yi n na bai ya ze wo nya, ntuge wa zeyi aza agyi-gyiyi n wo awyeba, ntna laifi, eyi n yi gni-agni zhi n wo abye n wo ye-yei pwi. 
EPH.1.5	Owo shiri, tna do shanyi nu nyi wa ze yi owo aɓi, cenu a zhin wa tnu Yesu Kristi yi wafi ntu yi ɓo. Wa zhin ce ntuge wo ɓei n cei pma nu.
EPH.1.6	Mwa-mwa n Shekwoyi aba ntu n wo alheri ɓo n wo ye-yei nwa zeya puyi, ntuge yi zhin owo Nugun ye-ye yi aɓi nu. 
EPH.1.7	Owo alheri mwa lo n yi aba har wa eyi alaifi kuya n wo Nugun ami yi, oza n wa gni yi nyi. 
EPH.1.8	Woi la owo alheri mwa-mwayi ze kpeyi. Gama wo kpeyi ye lo sarai n nya yi n kwo gna bmiya ntu yi ɓo n sayi vinya.
EPH.1.9	Shekwoyi ku owo asiri wu yi nkwo ɓei so shi, dalili n wa tnu n Kristi yi, enya n wa zhin shiri dna n sun-sun gye tunyi n sapa. 
EPH.1.10	Owo nufi nu nyi, nge sanu nsa lasi wo ɓa yei zhi n gnisun, aba n yi nyi vinya n eshe kwo n anyi, ya gnisun n woi dna Kristi nyalo-nyalo. 
EPH.1.11	Ntu nya ɓo n Kristi n ku zhin, yi ku ze a cauta n Shekwoyi aba n ɓa da wo agma, gama dna n Shekwoyi shiri wo ɓei kni yi tunyi n sapa, aɓo vinya ɓei zhin shiwo ɓo zhin shiri nu. 
EPH.1.12	Shekwoyi ɓeye vinya kwonu ge ya la Shekwoyi tu, ya gawo mwa-mwa ntu n na aɓo a yakwo ye nwa zhin yi nyi, n yi zhin aza kmisunyi n ɓa ga Kristi gaiciya nyi.
EPH.1.13	Ntu nya ɓo n Kristi wa zhin nyi, ofye vinya ce n fya wo nabari manayi shi oza ɓa pwo, fya ga Kristi gaiciya nyi, a tufye eze n Zafun Gyi-gyi-yi ge fye zhin Kristi nya nu, oza n na ɓei zhin wo alkawali ga a Yesu viyi nyi. 
EPH.1.14	Owo ase-se n yi mi zhin Shekwoyi tuze nu ge, wo ɓa gayi anya vinya n wa zhin yi alkawali, Zafun ase-se n yi mi wuyi ge Shekwoyi la yi lu si, wa ɓe yi n wohin tukwo aba, dalili nyi n jesun n kwo ɓa zhin ya ci yi Shekwoyi.
EPH.1.15	Cenu zhin, tunyi esa n mi ɓei wo fye gaiciya ga ɓo dna n Dagayi Yesu, n ye-yei nfye wu a Yesu viyi n nna aba vinya nyi. 
EPH.1.16+EPH.1.17	 Mito fa Shekwoyi godiya zhinɓo ntu fye ɓon. Mi zhin fye aduwa n esai vinya mi-i nya Shekwoyi, Dagayi Yesu Kristi Dada, wa ga fye ɓeyekpe, fya gye dei-dei, fya bwa awyega kwo nyikado nu zhin Kristi a, n na aɓei vinya n wo ku zhin fye nyi. 
EPH.1.18	Mi zhin aduwa, n na bai of ye abugba ɓa bwa buzangna, n na bai nfye ɓa gye nya wye n na bye, n wo yi fye fya gni nya bwa n wo yi nyi. Miye fya kpe ge Shekwoyi la ze nyabwai, ntu ge eyi n yi zhin Kristi a nya nyi aku yi gawo. 
EPH.1.19	Mi zhin aduwa ge fye ɓa ya awyega bwa, shi owo iko nyi ge kwa bma aza zhin nu nɓa gawo gaiciya. 
EPH.1.20	Iko dnagmayi ye nu bwa jesun n kwo ɓei la Kristi kala n efi, kwa se wo ase tu n Shekwoyi bwai-zhe-bwa n eshe. 
EPH.1.21	Ndu esu doho-dohoi, kwo abegyiyi doho-dohoi. E, owo mwamwa du zaho-zahoi nya lo, n na anyi ye kwo anyi do n ɓaye ɓeɓelo nyi. 
EPH.1.22	Shekwoyi ku anya fi n wo apita sinta woi lawo ze Tukwoda ikklisiya nya vinya. 
EPH.1.23	Nkwo zhin wo nayi nyi n nu-nuyi n wohin tukwoyi Tukwoda n Nyagayi doho-dohoi nya, abaho-bahoi.
EPH.2.1	Nsa dohoi fye ɓei fi n Shekwoyi knitu sinta, n zunkni zhi nyalonyalo ntu n fye alaifi ɓo. 
EPH.2.2	Fye ɓei gni zan-zan n begye yi, n gye azaje, n nu-nuyi n na laifiyi, fyei zhin Satan ɓeye, esu dnagmayi anyi bmana nya, n wo zhin tnu-tnu lo n saiye n na aza bugba, n ɓa zhin gaba n Dagayi nyi. 
EPH.2.3	Yi ɓei wu lo nu n sapai, eyi ase-se yi wu enya n kwo dna n yi mi, yi zhin aɓo nukwoyi doho-hohoyi shi eyi a shakpe, kwo eyi a nubo zhin nukwoyi gnayi. Yi ɓei ya n tna bmiya yi shi a ɓei mayi n nayi nukwoyi, nfi n Shekwoyi minagyi sinta ngye zaho-zahoi.
EPH.2.4	Ama Shekwoyi n sun-sun gye mwa, wa yeyi n mwa. 
EPH.2.5	Kwo da yake, yi ɓei fi-fiyi n zafun, akni zun yi ntu eyi alaifi ɓo, wa ga yi eyi a wye-wyei n jesun esanu n wo ɓei la Kristi kala n efi, ntu n wo ye-ye ɓo nu yi ku gni-gni bwa. 
EPH.2.6	Wa kuyi kala n vingwo fi n mwa-mwa n gnisun n Kristi yi. Aba n yi sase n gnisun n woi n eshe mi, ntu nya ɓo n Yesu Kristi ɓei zhin nyi. 
EPH.2.7	Nsaiye Shekwoyi ɓa mi wa wuyi misali shi wo alheri mwa, n gye shi wa wuyi dna n nya n wa zhin gayi, dna n Yesu Kristi nyi.
EPH.2.8	Ntu n wo alheri ɓo ala fye gni, n tu gefya ga Kristi gaiciya, gaiciya ga n kwo nyi kwo to zhin efye nya nu n, kwo zhin Shekwoyi cauta nu n wa ga fye. 
EPH.2.9	Gni-gni to zhin lada, ntu ɓemana zhin ɓo nun, n ya zhin n ntu cenu, zaho-zahoi to kunce lo a sawo ami da cen. 
EPH.2.10	Shekwoyi nu na zhin yi, yi ze anya n yi ku ze n saiye nyi, woi gayi wye-wyeyi dna n Kristi Yesu. Tunyi n sapa nu n wa zhin shiri ye, ntu ge ya bma azaje zhin dna n wye-wyeyi ye, n yi la bwa nyi.
EPH.2.11	Fye to ze amwi n ge nsapai fye ɓei zhin aza nu n tna kaciya, a Yahudiyi ɓai yi fye ge aza nɓa ta wo Shekwoyi dnan, aza tna gyi-gyi (ama oɓa bugba ce, ɓei ye tu cegye koda yake ɓa ɓei zhin ɓai zhin aɓo ngye a Shekwoyi dnawo yi, gama ɓa ɓei zhin ɓai zhin kaciya, tuze nu nge ɓa zhin Shekwoyi anya.) 
EPH.2.12	Fye pa ge nsapai fye ɓei nyi n tna Yesu, fye ɓei zhin Shekwoyi aɓi nuwunyin nu, woi to ɓei zhin fye alkawalin n wo ɓa bma fye zhin ma, fye ɓei ku bwi n tna Shekwoyi, n tna awyetu.
EPH.2.13	Ama nsaiye, fye zhin Yesu Kristi anya nu, kwo shi kwo nyi fye ɓei mwa kpa n Shekwoyi, n saiye aku ɓe n fyei vi-viyi n woi, ntu n nya ɓo n Yesu Kristi wa zhin ga yi n wo amiyi nyi.
EPH.2.14	Gama Kristi nu zhin zokwo eyi bugba fu nya. Wo la yi ga jedoɓe na Yahudiyi yi n fyei abyedo, woi zeyi zaknayi aɓi, ngye shi wa ɓa nyakunpa ya n kwo ɓei n yi gna aje nyi. 
EPH.2.15	Owo fi la nuwun gmiya, n kwo ɓei dna n yi atasin nyi, n na Yahudiyi awyidna ɓei ɓe n cei n na byedo bwayi gmi-gmi ya nyi, gama wa fi n na bai wa zo zokwo yi nu, wa ku aza n gun abaye n ɓa ɓei zhin ɓai zhin gaba n na ajeyi nyi, wa zeɓa owohin nya. Wato wo la yi ye ɓedo ya ze oza woi-woi gmanyi, n sayi bugbafu yi la ɓe. 
EPH.2.16	Shi yi ku ze aga nayi gmanyi nya nyi, minagyi n kwo ɓei dna n na tasin nyi kwo ku zo, wo la yi ga jedoɓe n Shekwoyi, ngye shi wa fi tu n zundu ntu yi ɓo. 
EPH.2.17	Woi la ɓe fye n Nabari manayi bugbafu nya yi efye abyedo, nfye ɓei mwa kpa n woi nyi, eyi a Yahudiyi yi ɓei wo viviyi n woi. 
EPH.2.18	Nsaiye eyi vinya, ko Yahudiyi kwo abyedo, ɓami wa ɓe Shekwoyi Dada aba, n Zafun Gyi-gyi-yi bmazhin yi, ntu n nya ɓo n Kristi ku zhin ga yi nyi.
EPH.2.19	Nsaiye fye to zhin a zhiɓei nu n Shekwoyi aban, kwo a zhiɓei n; eshen, ama fye zhin Shekwoyi apuwa da nu, Shekwoyi-kni aɓi, fye zhin Shekwoyi puwa azanu, n gnisun n a Yesu viyi ajei.
EPH.2.20	Fye gni agni kpe n sayi n nyakun goro manayi nu, atnu-tnuyi n na nabiyi. Nyakun bwakwonu kuta ho, Yesu Kristi nu n wohin tukwo yi. 
EPH.2.21	Eyi n ya ga gaiciya nyi akuyi ɓedo peceiye n Kristi yi, n gye nyakun manayi n kwo mwa cici ntu Shekwoyi ɓo. 
EPH.2.22	Akuyi ɓedo n woi n yi azajei dna n Zafun, yi-i ku ze Shekwoyi ase-se ba.
EPH.3.1	Omi Bulus Yesu Kristi fyenu, mi dyna n kurkuku ntu n fye ɓo nu, ntuge mi zhin waʼazi ge efye abyedo fye zhin Shekwoyi nya nu ce. 
EPH.3.2+EPH.3.3	 Lale fye kpelo ge, Shekwoyi la tnu-tnu ye gami, ma wu fye Shekwoyi alheri n fye aba, shi mi ɓei gna fye n mi wasika ho, Shekwoyi nu ɓei wumi shiri ye asiri nge abyedo filo ce n wo alheri. 
EPH.3.4	Mi da deye ntuge fya kpe ge mikpe aɓei yelo vinya. 
EPH.3.5	Nsapai Shekwoyi to ɓei wu wo shiri ye nwo aza aban, ama nsaiye wola kwo guya wu owo atnu-tnuyi n anabi yi dna n Zafun Gyi-gyi-yi.
EPH.3.6	Asiriyi honyi, nge abyedo ɓa bwa oɓa robo dna n wo nyabwa ngyisun n Shekwoyi aɓiyi, ala ɓa gni, yi ɓa ze owo ikklisiya. Shekwoyi alkawali adnagmayi vinya zhin ɓa nya nu ce, dna n Kristi, sanu nɓa gwo Nabari manayi Kristi nya, n ɓei nwa zhin ga ɓa nyi. 
EPH.3.7	Shekwoyi la esa manayi gami, ma gna aza owo shiri ye ɓo, woi la ikwo gami n kpezhin yi ma zhin kwo n bmiya.
EPH.3.8	Fye dnawye fa gye kwo shi ko nyi mito ɓei zhin ɓeho nu a gami kwon, emi nu nmi zhin. Yesu viyi gbeloyi n wolo n na anyi, dudu lonu a ɓei kni mi nu n na agmada manayi ye ɓo, ma gna abyedo Nabari Dagayi nyabwa n kwota shan zon, n kwo lo ntu n ɓa ɓo dna n Kristi nyi. 
EPH.3.9	Ma wu aza vinya nge Shekwoyi nu zhin abyedo gniyi ce, shi oza n wa zhin anya vinya nyi, wa zhin shiri tunyi n sapa.
EPH.3.10	Ntu kniɓeyi a? Ntu ge wa wu abegyi yi n anyi bmana shi wo cecei, esa nu n agye owo aɓi a Yahudiyi n abyedo yi n ɓedo fi n wo ikklisiya. 
EPH.3.11	N zokwo n wa zhinkwo shiri dna n Yesu Kristi eyi Dagayi nyi.
EPH.3.12	Nsaiye yi ɓa mi ya ɓe Shekwoyi aba cewo n tna edna, ya ɓe ntna bugba ashan-shan, sanu n ya ɓe n gaiciya ga yi dna Kristi.
EPH.3.13	Ntucenu fye to bma bugba ya ntu nyaɓo n ɓa zhin mi n ya nyin, Mi sin wahala ntu fye ɓonu, kwo bmiya lo fya gma fya bwa bugba kala ntu ce. 
EPH.3.14+EPH.3.15	 Sanu mapa owo ɓeyekpe ɓo nwo shiri mwa-mwa yi, ma ce akwo-kwo ma zhin aduwa ga Dada Ikklisiya nya. 
EPH.3.16	Ma zhin aduwa ge dna n wo nyabwa dnagmayi n kwo ta shan zo nyin wo ɓa ga fye awyega n fye bugbami owo Zafun Gyi-gyi-yi nya. 
EPH.3.17	Mi zhin aduwa n na bai Kristi wa dna nfye a bugba mi n mwa cici, wa sase dna n fye mi, shi fye gawo gaiciya. Fa fya mi zhi dna n Shekwoyi ye-ye ɓo wo-wo nya. 
EPH.3.18+EPH.3.19	 Fya mi fyabwa awyega shi Shekwoyi aɓi kunce ɓa bwa, ngye shi wo ye-ye nyi nkwo kpayi, nkwo pata yi, n kwo lo-loyi, n kwo lawu yi, fya wo ye-ye shan n fyehin, kwo da yake kwo mwa lo, nfye ta gye okwo abwa yazhi ban, kwo fya kpe kwo ye vinyan, nna bai n fye ɓa ze anu-nuyi n Shekwoyi n wohin tukwo.
EPH.3.20	Nsaiye, mwa-mwa n Shekwoyi aba, n wa lo tnu-tnu n wo ikwo dnagmayi n yimi, wo ɓami wa zhin enya ndu ngye shi yi ɓa mi ya nya, kwo ya nuna n duyi aduwa dnagmayi zhin, eyi aɓo pwawo nubo zhin, n ya awyetu yi. 
EPH.3.21	Fye gawo mwa-mwa nyalo-nyalo ntu n wo shiri gni-gni nya ɓo, ntu ikklisiya ɓo dna n Yesu Kristi.
EPH.4.1	Mi gyi fye wye, emi nmi dna n kurkuku ntu Dagayi bauta ɓo nyi, fye zan-zan fya zhin aɓo n kunce n na zayi n na la ɓa kni, ntu n anabarka wo-wo yi ye pya ɓo. 
EPH.4.2	Fye gba fyehin tukwo fya zhin peceiye, fye zhin hakuri n na ajeyi, ntu ye-ye ɓo to fya gye aje laifin ngye nya ho nun. 
EPH.4.3	Fye zhin atna fya fa Zafun Gyi-gyi-yi wa dna fye n zokwo nlonu fya sa-se n najei n bugbafu yi.
EPH.4.4	Yi zhin aga nanyi gmanyi nyanu, yi n Zafun gmanyi nu, ai la yi yi ntu n na aɓo a manayi ɓo. 
EPH.4.5	N yi aba, yi n Dagayi gmanyi nu, gaiciya ga gmanyi, baptisma gmanyi. 
EPH.4.6	Yi n Shekwoyi gmanyi nu, Oda nwo tu n na aza sin vinya, woi sase dna n yi vinya woi lo tnu-tnu n yi. 
EPH.4.7	Kristi n la ɓe-kpezhin ga zaho-zahoi enya nwo n cei pma ya bwa dna n wo nyabwa gna.
EPH.4.8	Zabura kayi ɓei kuci ge sanu n Kristi ɓei jeze lo eshe dna n nasara n wo kalala avun n vingwo, n nasarayi n shetan tukwo, wa ga aza acauta n mwa begye. 
EPH.4.9	Woi cige wo ɓei jeze lo eshe mi, kwa wu nuge wo ɓei gmi n eshe mi wa kashi ɓe anyi har anyi sinta. 
EPH.4.10	Oza n wa kashi ɓenyi, owo nu na jeze lo, n na bai n wo ɓa nu anya vinya n wohin, n anyimi har n she yi ɓe. 
EPH.4.11	Azaho n yimi a ku ɓe-kpezhin gaɓa, ngye atnu-tnuyi, aza ho wa gaba waʼazi kpe-zhin, azaho ɓami ɓa gni aza ɓe cei n Kristi aba, ɓai bma ɓa zhin ɓa kpema wo ngye oɓa Gniyi. Azaho ɓa shi Shekwoyi aza bwa, ngye a knikna yi ɓai wuɓa, ɓai dnaɓa n Shekwoyi zokwo. 
EPH.4.12	Kni nu zhin woi gayi ɓe-kpezhin n nabai ya kpe aɓo zhin n bmiya? N na abai Shekwoyi aza ɓami ɓa zhin tnu-tnu manayi gawo, ɓa mi ikklisiya, Kristi nayi kwa mwa kwa bwa kala. 
EPH.4.13	Har ya ga gaiciya gmanyi ntu n yi gni-gni ɓo, n yi Gniyi, Shekwoyi Nugun, ya mwa fi n Dagayi, E, har ya si aba n Kristi ɓa dna n yi mi dei-dei.
EPH.4.14	Nnavun yita shan ze ngye aɓin, yi shan abugba do na anya ɓo n yi ga gaiciya n, ntuge aza ɓe yi n wuwu akata nya yi, yi gye ngye gaiciya nu. 
EPH.4.15+EPH.4.16	 Nkwo apita yivi gaiciya dna n ye-ye nsai vinya, yida gaiciya, yi zhin aɓo dna n gaiciya, yi sase dna n gaiciya, n na bai ya ze ngye Kristi n wo zhin owo nayi tukwo danyi, wato Ikklisiya, Dna n wo ɓewu nayi vinya nku aje dei-dei, oga dohodohoi n kwo zokwoyi, kwoi bma do zhin, n na bai n nayi vinya ɓa bwa lafiya, kwa mwa n nu-nuyi n yeyi.
EPH.4.17+EPH.4.18	 Mi daɓo n fyei dna n Dagayi, fyeto shan ase-se ngye a tna viyin, ntuge awye nku ɓa bua, aɓo ku ɓa gmi aje. Oɓa bugba gu-guyi lo n nunuyi n wyegmayi, ɓa mwa kpalo n wye-wyeyi Shekwoyi nya yi, ntuge ɓaku ɓa bugba gu, to ɓa wowon, ɓa ta kpewo a zokwo ye lon. 
EPH.4.19	Ɓata damu lo n ɓe nukoyi kwo ɓemanayin, ɓa ku ɓahin ga a ɓenukwoyi zhin. Ɓata fa ɓeho zhin ɓo, nɓa bugba nukwoyi, nɓa shakpe yi gna ɓa ge ɓa zhin m.
EPH.4.20	Ama Kristi to ɓei wufye n lo nun. 
EPH.4.21	Ngye fye ku owo begye wo, fyei ku owo fyei ku owo gaiciya tumwi, 
EPH.4.22	To, fyeku a nayi kwo-kwoi ya, n kwo ɓei zhin aɓe a nukwoyi nyi, n kwo la bo vinya n nu-nuyi n shakpei.
EPH.4.23	Nsaiye efye hali n fye a nubo zhin yi, tilas ɓa shando cici ɓa ze amanayi. 
EPH.4.24	E, tilas fya ze aza woi-woi, n gyi-gyi-yi n bmiya. Fye ku nayi woi-woi ye kpe.
EPH.4.25	Fye to zhin akata cefi ajen, fye da gaiciya, ntuge yi zhin aje aga nu, idan ya ce a kata fi aje yi kni aje bugba nu. 
EPH.4.26	N ha gyi minagyi to zhin laifi ha fa minagyi yi fi n ho min, to fa nyipyeyi kwa shin hoi gyi minagyin, ku kwo ze amwi npye.
EPH.4.27	Gama n ha gyi minagyi, ho ga shetan apita tu ba nu. 
EPH.4.28	Ndei oza wyivi lo, tilas wa fa evi wyiɓo, wa ya tnu-tnu zhin n wo abwayi, n nabai wa bma azaje zhin n ɓa gyi san lo. 
EPH.4.29	To da ɓeda nukwoyin, bwa ɓedanu da n kwo ɓa bma aza zhin n ho daɓo n ɓai, enya n kwo ɓa gaba anabarka. 
EPH.4.30	Fye to wun Zafun Gyi-gyi-yi bugba yan, ntu n fye zan-zan ɓon, Fye pa ge owonu na tufye ze har nyipyeyi n gni-gni n laifi ɓei nu ncei. 
EPH.4.31	Fye kufa napye ɓo n minagyi yi, anyawu, ɓeda nukwoyi, fye to fa a tna ajeye kwa lo dna n fya tasin m. 
EPH.4.32	Fye bwa bugba manayi n na jeyi, fyei ye n na jeyi, fyei zhin aje gafara shi Shekwoyi wa zhin fye gafara ntuge fye zhin Kristi nya nu nyi.
EPH.5.1	Fye vi Shekwoyi aɓozhin n na aɓo vinya n fye ɓa zhin, shi oɓi ye-yeyi zhin wa shan owo dada nyi. 
EPH.5.2	Fye ku nu n ye-yei ga aje, fya shan Kristi nwa ye n fyei nyi, wa ga wohin n Shekwoyi akun ngye hadaya, wa ku fye alaifi ya nyi. Ce a da Shekwoyi, ntuge Kristi ye-ye nfve aba, kwo zhin ngye tulare sunda yi nu nwo aba.
EPH.5.3	A to sun anagbayin, kwo cegye kwo shakpe n fye min, fye to ye zaho wa sa fye ye n na ɓei pyan. 
EPH.5.4	A nabari nukwoyi, ɓeda nukwoyi n na awyefan kasayi, ɓato zhin fye nyanun, fye pa aje Shekwoyi alheri ɓo, n wo zhin ga fye nyi fyei zhin godiya.
EPH.5.5	Mi ye fya kpe ge, Kristi ebemi, n Shekwoyi ebemiyi kwo to zhin oza nyanu nwo tu cegyen, kwo shakpe woyi gama shakpe woyi zhin eshan gbayi nu. Woi ye anyi nya woi ga ɓa mwa-mwa ndu Shekwoyi. 
EPH.5.6	Fye to ku vi akwocednayin n ɓa fan ye n laifi nyin, ntuge Shekwoyi minagyi nukwoyi tulo n na aza tukwo nɓa zhin abeye. 
EPH.5.7	To gyi anugundo n na azai pya yin. 
EPH.5.8	Gama koda yake n sapai efya bugba ɓei nu-nuyi n wyegmai, n saiye kwonu-nuvi lo n Dagayi buzangna yi, efya ɓe zhin kunce lo ɓa wu lonu. 
EPH.5.9	Ntu n buzagna ye ɓo n kwo dna n fye nyi fye bwa enya nu zhin n kwo bmiva, n nya yi n kwo zhin gaiciya.
EPH.5.10	Fye tumwi fya zhin ɓo n kwo da Dagayi. 
EPH.5.11	Fye to dnabwa n anyi gmada nukwoyi n wyegmayin, ama fye gnakni ɓa, fya kpeɓa asiri ya. 
EPH.5.12	Kwo zhin avinyikwo ɓo nu fya sa aɓei pya ye n ya, anyi gmada nukwoyi, n na a tna-ɓefyece zhin yi. 
EPH.5.13	Ama esa n fya kpe ɓa asiri nya ya, buzagna kwa wu ɓa laifi bmi, sanu n ɓagye oɓa ababwi, azaho nɓa mi, kpekni ɓa ze buzangna aɓi. 
EPH.5.14	Cenu zhin Shekwoyi woi daɓo, n wo ɓeda wa cige, “Fye kun agyewyi, o, gye-wanyi, fye kukala n efi, Kristi ɓa ga fye buzangna.”
EPH.5.15+EPH.5.16	 Fye zhin peceiye shi fye zhin aɓo ntu ge anyipyei aɓodnai nu, fyeto ku ze aza ma-man, fye la ce, fye zhin apma n sai n fye n cei lo, ntu ɓemana zhin ɓo. 
EPH.5.17	Fye to zhin ɓo n tna nubo zhin, ama fye zhin atna fya kpe enya n Dagayi ye fya zhin. 
EPH.5.18	To sin eje n, ntuge aɓo nukwoyi lo n mwa n kwo ɓe n cei, ama fye nu-nu n Zafun Gyi-gyi-yi wa dna fye n zokwo.
EPH.5.19	Fye ta aza n na ajeyi n Dagayi tukwo, fyei da zabura, fyei kwo anyi agyi-gyi-yi. Fyei kwo anyi ga Dagayi nfye abugbami. 
EPH.5.20	Fye zhin godiya ntu anya ɓo vinya ga Shekwoyi eyi Dada, dna n eyi Dagayi Yesu Kristi eye mi.
EPH.5.21	Fye ga Kristi mwa-mwa, fyei gba fyehin tukwo n na aje aba. 
EPH.5.22	Efye anyikwoza fye ga fyehin n fye aɓa akun, shi fye ga fyehin n Dagayi akun nyi. 
EPH.5.23	Gama nyi kwoza dna n wo ɓa akun nu, shi ikklisiya dna n Kristi akun nyi. (Wa gawo wye-wyeyi, wa shi kwo bwa, wa ze okwo gniyi.) 
EPH.5.24	Ntu cenu efye anyikwoza tile fya vi efye aɓa ɓeda, shi ikklisiya zhin kwa vi Kristi ɓeda nyi.
EPH.5.25	Efye aɓa, fye ye nfye anyikwo yi, shi Kristi ɓei ye ikklisiya yi, wa fi ntu n kwo ɓo nyi. 
EPH.5.26	Wa zekwo gyi-gyi yi ntna cegye, n zhan-zhan yi ya n batisma yi n Shekwoyi ɓeda yi. 
EPH.5.27	Nna abai wa ga wohin tukwo kwo, ngye ikklisiya mwa-mwai ntna ɓenukwoi, kwo laifi ci gusa, n gyigyi yi n tna cegye. 
EPH.5.28	Nlonu nu aɓa ɓaye nɓa anyikwoyi, ɓei ye n ɓai n gye ɓahin. Shi oza n wo nyikwoi ɓa ku ze gmanyi, ɓai oza ye nwohin nu woi zhin wohin ɓe mana, n wa ye n wo nyikwoyi. 
EPH.5.29+EPH.5.30	 Oza to lo n wo taye n wohin nayi n. Ama wo ye nkwoi woi zhin kwo ɓo n kwo bmiya. Shi Kristi lura n wo nayi, wato, ikklisiya n yi zhin kwo aganu nyi.
EPH.5.31	Shekwoyi ɓeda n la wu pei-pei nge zanugbayi nwo nyikwoyi ɓa zhin nayi gmanyi nu, sanu nkwa ci ncei ge, “Tilas zanugbai wa fa owo dada n owo ʼyai, sanu wa pa mula, n na bai wa nyima owo nyikwo, oɓa ngun aba ɓa ze gmanyi.” 
EPH.5.32	Mi kpe lo ge kwo dnaɓolo n na awyega bwa ba, ama mi si ɓesi nu ngye shi yi zhin aga nu dna n Kristi nayi nyi.
EPH.5.33	Ngye shin ma cige, Tile oza ye n wo nyikwoyi ngye wohin tukwo nyikwoza ce tilas wa zhin atna wa ga owo oɓa mwa-mwa n mwa, woi vi wo ɓeda, woi ciwo, woi gawo mwamwa.
EPH.6.1	Aɓi fye vi efye a dada ɓeda, nya nu n kwo kunce fya zhin, gama Shekwoyi nku ɓa kpe n efye eshe. 
EPH.6.2	Gaho dada mwa-mwa n ho yai, deye kwo nu zhin wyi-dna kmisunyi n Shekwoyi awyidna n gun awo, nkwo zo n alkawali yi nyi. 
EPH.6.3	Alkawali yi nu nyi, nge nha gaho dada mwa-mwa n ho yai, oho wyewyei ɓa mwakpa n nu-nu yi n anabarka yi.
EPH.6.4	Efye aɓida ce fye wo, fye to zhin efye aɓi ɓa gyi minagyin, fyeto wan ɓa sun. Ama fye wuɓa zokwo ɓa mwa fi n Dagayi zokwo, dna n tata manayi fyei ga ɓa shawara manayi.
EPH.6.5	A fyenu fye vi fye a dagayi ɓeda, fye zhin ɓa tnu-tnu n pwawoyi dna, fye zhinɓa tnu-tnu shi fye ɓa zhin Kristi nya nyi. 
EPH.6.6+EPH.6.7	 Fye to zhin tnu-tnu n kalayi n fye dagayi awyeba nu kawai n, ama fye zhin tnu-tnu cewo n sai vinya a gye fye zhin Kristi nya, fya zhin Kristi nya, fye zhin Shekwoyi ɓeye n bugbayi gmanyi. 
EPH.6.8	Fye pa ge Dagayi ɓa gba fye ta ntu fye a tnu-tnu amanayi ɓo, kwo hoi zhin fyenu nu, kwo to hoi zhin fyenu nun.
EPH.6.9	Efyehin ce a dagayi fye zhin efya fyenu ɓo n bmiya, shima gnaɓa ge ɓa zhin fye ɓo nyi, fye to fi ɓa edna n, fye pa nge fye zhin Kristi a fyenu nu, efye Dagayi gmanyi nu n ɓai, woi ta zhin taran.
EPH.6.10	Nkmasun miye ma gnafye ge, efye akala ɓakun n Dagayi aba nu n ikwoyi dna n fye mi. 
EPH.6.11	Fye kpe Shekwoyi akun kaya vinya, n na bai nfye ɓami fya gni-agni n Shetan yi, n wa dabara yi. 
EPH.6.12	Gama yita sunkun n na azai nu, n ɓa zhin nayi n na amiyin, ama n na azai nɓato n nayi n, esu a nukwoyi n awyegma nya, n ɓa gyibe n anyi deye n na aljanuyi n ɓa fi n na anyi bmana nyi.
EPH.6.13	Ntu cenu fye zhin apma n Shekwoyi a kun kaya doho-dohoi, fya sunkun n na anuwunyi n zokwo doho-dohoi nɓa kun da fye, sanu n na ku zo fyami zhi n na agni. 
EPH.6.14	Ama ntuge fya mi fya zhin n lonu, tile fya pa shinpanya wao gaiciya n fye eshin, fya ku kpata wato ɓefyece kpe n na agu n Shekwoyi ɓoye nya. 
EPH.6.15	Fye fi abuada n ɓa ɓa da fye zan-zan fyei lo Nabari Manayi da bugbafu nya n Shekwoyi. 
EPH.6.16	Nkun doho-dohoi fye ɓa pma gaiciya ge, kwa ze fye kpata, kwa gwo fye aknawyi ya n shetan shefye nyi. 
EPH.6.17	Fye ɓa kun kata gnigni-nya, n Zafun ebe yakwoyi, wato Shekwoyi ɓeda.
EPH.6.18	Fye zhin aduwa cici, fye nya Shekwoyi ɓeho-ɓehoi n kwo dna n Zafun Gyi-gyi-yi ɓeye. Fye zhin atna n woi, fye pawo efya bukata ɓo, fye zhin aduwa ntu n na a Yesu viyi aje ɓo n na aba do. 
EPH.6.19	Fye zhin mi aduwa fya nya Shekwoyi, wa gami aɓeda n ɓa kunce, shi mi gna aza Dagayi ɓeda n tna edna, mi-i wuɓa ge gni-gni zhin abyedo nyanu ce. 
EPH.6.20	Mi dna n na awun nsaiye, ntu ge mi zhin Shekwoyi ɓeda ye waʼazi nu, ama fye zhin aduwa n na bai n mi ɓa gyi abye n ɓeda yi, n tna edna n kurkuku aba n mi dnanyi.
EPH.6.21	Tikikus, emi zado ye-yei gaiciya da, nwo bmami zhin dna n Dagayi tnu-tnu nyi, wo ɓa gna fye shi mi lo n ya.
EPH.6.22	Mi tnu n woi ntu n cenu wa gna fye eyi nabari, n na bai fya bwa bugba kala n ɓei n wa gna fye.
EPH.6.23	Shekwoyi wo ga fye bugbafu, emi a Yesu viyi aje, n ye-yei, n gaiciya gayi, n Shekwoyi Dada aba n Dagayi Yesu Kristi yi. 
EPH.6.24	Shekwoyi alheri n anabarkayi, ɓa kunsun n na azai nɓa ye eyi Dagayi Yesu Kristi n bugbai gmanyi.
PHP.1.1	Bulus n Timatawus yi, Yesu Kristi a fyenu, eyi nu ka ga fye a Pasto n na abyedo yi n na Yesu viyi vinya n fye fi n Filibi zhi mi nyi.
PHP.1.2	Shekwoyi anabarka ɓa kunsun n fyei vinya. E, mi zhin aduwa ge Shekwoyi eyi Dada, n Dagayi Yesu Kristi yi ɓa ga zaho-zahoi n fye mi owo anabarka nu-nuyi, n wo bugba fuyi nfye abugbami, n fye awye wyei n jesun. 
PHP.1.3	Omi aduwa vinya ɓa nu-riuyi lo n Shekwoyi Latuyi. 
PHP.1.4	Sanu n ma zhin aduwa ga fye, emi bugba nu-nuyi n na agmadai. 
PHP.1.5	Ntu fye bmazhin ɓo, fyei zhin aza ɓai kpe Nabari manayi, Kristi nya ɓeye, tunyi esa n fye ɓei wo har nsai ye. 
PHP.1.6	Mi tabata lo Shekwoyi n wa ya tnutnu manayi n fye mi nyi, wo ɓa gyi abye n fye bmazhin yi, fya mwa fi n wo alheri, sai esa n owo tnu-tnu n fye mi nku zo zhin, ewyi n Yesu Kristi ɓei jeze ɓe cei.
PHP.1.7	Kwo wulo cewo ma wo n mi mi ntu fye ɓo ngye shi mi wo nyi, ntuge, fye dnalo n mi bugba mwa. Yila gni bwa ngnisun Shekwoyi anabarka esa n mi ɓei dna n Kurkuku nyi, n esayi n mi ɓei la gmi nyi. Mi-i sunkun ntu gaiciya ɓo mi-i gna aza Kristi nabari. 
PHP.1.8	Shekwoyi gmanyi nu kpe lo shi mi ye fye lo n sun, n Yesu Kristi bugba ye-ye nya pyai. 
PHP.1.9	Emi aduwa zhin ga fye ekwo nu fya nu n Shekwoyi ye-yei na za aba, fya gyi abye n mwa-mwa yi dna n Zafun, n awyega yi. 
PHP.1.10	Gama mi ye Ifya kpe ɓe nukwoyi ye n ɓemanayi cewo. Fye ku ze a gyi-gyi-yi n fye mi, to oza mi wa gye fye laifin har esa n Dagayi ɓa jeze ɓe n cei. 
PHP.1.11	Fye zhin ɓemana nu ci-ci, aɓo n ɓa ɓa wu ge fye zhin Shekwoyi aɓi nu. Ntuge de ye ɓa ɓe n latu yi, n mwa-mwa yi n Shekwoyi aba.
PHP.1.12	Mi cei pma lo fya kpe, omi azaje, aɓo vinya n ɓa bwa mi ya, kwo la ze apma nya kwoi zhin aza ɓai wo Nabari manayi Kristi nya. 
PHP.1.13	Ntuge aza vinya n ya, n na soja yi ɓe n ɓa kpe n ɓa abarki nyi, ɓa kpe lo ge mi dna n na awun, ntuge mr zhin Yesu viyi nu. 
PHP.1.14	Ntu n mi dna-dna ɓo n kurkuku n ya a Yesu viyi n mwa ɓa ku agmada nya. Omi atna zhin, n ku bugba kala ga ɓa, har ɓai gna aza Kristi nabari ntna edna.
PHP.1.15	Azaho zhin waʼazi ntuge ɓa wo she, shi Shekwoyi zhin apma n miyi. Ɓaye a ciɓa nge ɓa zhin waʼazi n tna dna. Ama azaho zhin n bugba yi gmanyi. 
PHP.1.16+PHP.1.17	 Ɓai zhin waʼazi ntuge ɓa yemi, gama ɓa kpe lo ge Dagayi wa ɓe miyi n ya wa zhin apma n miyi ma kna gaiciya. Azaho zhin waʼazi ɓa zhin mi ma wo she, ɓai gye ge oɓa abye gyi ɓa ɓemi bugba zhizhiyi dna n Kurkuku ya. 
PHP.1.18	Ama kwo ɓai zhin waʼazi n kni nufi yi nuʼa, nya gmanyi n mi kpelo, a zhin Nabari manayi Kristi nya waʼazi lo, ai da mi lo.
PHP.1.19	Mi ɓa dagma, gama mi kpe lo shi fye zhin mi aduwa Zafun Gyi-gyi-yi bmami zhin, deye vinya ɓa ze ɓemana n mi aba. 
PHP.1.20	Gama mi zhin nubo n na awyetuyi, mi ta zhin ɓeho n kwo ɓa zhin mi ma wo mihin vinyikwon, ama ma gni n shiri yi zhin n saho-sahoi, ma da Kristi nabari n bugba kalayi, sa n mi dna n na a zhin gye n ya, shi mi shin gye n sapa n na abai ma ga Kristi mwa-mwa, kwo mi-i n wye-wyeyi kwo mi ya fi. 
PHP.1.21	Gama n mi aba wye-wyeyi zhin esa bwa nu ntu n Kristi ɓo, efi kuwa, n gna bmiya lo. 
PHP.1.22	Ama ngye n mi wye-wyei ɓa ga mi esa ma gni aza ga Kristi, to a gye mita kpe edo ye lo n kwo gna bmiya lon, Wye-wyeyi ko efi m. 
PHP.1.23	Nsahoi mi n cei pmalo ma gni wye-wyeyi sahoi mi to n cei pmalo n. Gama mi n cei pma lo ma lo mi kunsun n Yesu yi, Kwo ɓa gna ma gmada n mwa ma ndu n mi wye-wyeyi lo ya. 
PHP.1.24	Ama mi ɓa gnasun n na apmayi n fye aba mi-i ya gni n wye-wyeyi n ya.
PHP.1.25	E, aye n mi ɓo yi pmalo n ya n na anyi ye, mi kpelo mi ɓeye dna n na anyi ye n sa fyewyi kpa, ama ma bma fye zhin, fya mwa, fya bwa bugba buyi dna fye gaiciya ga. 
PHP.1.26	Omi gni-gni n na anyi ɓa ga fye bugba buyi, kwoi ga fye dalili n fye ɓa la Kristi Yesu tu, n wo shi mi bwanyi, sanu n ma jeze ɓe efye aba n cei, ma zhin fye ziyara.
PHP.1.27	Ama kwo kni ɓe nu yi bwa miʼa, fye pa, fya zan-zan ngye a Yesu viyi n na bai kwo to mi-i shan fye gye n shasun, mi ɓa wo nabari manayi nge fye mi zhin lo n bugbai gmanyi, fyei da Nabari manayi. 
PHP.1.28	Ntna edna, kwo ofye anuwunyi zhin fye n wuna na. Kwo ɓa wu ɓa nge ɓala kaya, ama n fye aba kwo ɓa wufye nge Shekwoyi kunsun lo n fyei. Woi la wye-wyeyi nyalo-nyalo nya ga fye n gnisun n woi. 
PHP.1.29	Gama n fye aba ala esa ga fye, to ge fya kpema wo kawai m, ama fya gye azhin ntu wo ɓo. 
PHP.1.30	Yi filo n okun ye n gnisun, fye ku gye mi-i sin wahala Intu wo ɓo n sapai, har sayi mi ye dna lo n wahala atan-tasin, ngye shi fye kpe lo.
PHP.2.1	Enya lo n na a Yesu viyi ai yi ge atna-zhin? Fye ye mi lo har fyei ye fya bmami zhin? Kwo zhin nyaho nu n fye aba nge yi zhin a zaje nu dna n Dagayi, yi n Zafun gmanyi lo? Ofye abugba n na atnazhin yi lo n bugba bwa yi? 
PHP.2.2	To fye zhin mi ma dagma ɓehin-hin nya, fya ye n na jeyi n bugbai gmanyi, fyei zhin tnu-tnu n gnisun n bugbai ɓedo n ɓemwi gmanyi.
PHP.2.3	To ye hohin tukwon, to zhin ɓo n na bai aza ci hon, gba hohin tukwo, ha gye azaje ndu hohin. 
PHP.2.4	To zhin hohin tukwo aɓonu nubo gmanyi n, ama zhin nubo n na zaje nyai ɓe, n ɓei n ɓa zhin.
PHP.2.5	Kwo bmiya efye hali kwa wu ngye odo n Yesu Kristi ɓei wu yi nyi. 
PHP.2.6	Oza nu, kwo da yake wo ɓei zhin Shekwoyi nu, wo to ɓei gyima nge wo zhin Shekwoyi nu n. 
PHP.2.7	Ama wa kma owo mwa-mwa ya zhi n ikoyi, wa gba wohin tukwo wa ze zanyikwoci ngye fyenu. 
PHP.2.8	Wa gba wohin tukwo n du-du, wa fi ngye evi fi tu n zundu.
PHP.2.9	Ntu cenu Shekwoyi ɓei la wo kala tu n eshe wa ga wo eye ndu aye aje vinya. 
PHP.2.10	Nnabai n Yesu ye nyikutukwo doho-doho n she mi, n anyi mi yi, n anyi sintai ɓei ca kwokwo. 
PHP.2.11	Nyitala doho-dohoi ɓei cige, Yesu Kristi nu zhin Dagayi dna Shekwoyi Dada mwa-mwa.
PHP.2.12	Omi a nugundo yeye yi, sanu n mi ɓei gnisun n fyei, fye ɓei vi mi ɓo-wu peceiye. Shi mi to gni lo n saiye nyi n, fye zhin peceiye fya vi aɓo vinya n ɓa ɓe n gni-gni, avun Shekwoyi mwa-mwa ga, n dna yi, fyei ta na avun yi n nya n kwo ɓa wun wo bugba ya. 
PHP.2.13	Ntuge Shekwoyi nu zhin tnu-tnu n fye mi, Woi bma fye zhin n nabai fya wowo ɓeda, fya zhin ɓo n wo cei pma fya zhin.
PHP.2.14	Nyaho-nyahoi n fye ɓa zhin, fye bui gunu-gunu da si na ɓena yi, na jeyi. 
PHP.2.15	Nna bai n zaho ta bwa fye laifin. Fye sase n gyi-gyi-yi. Ntna cegye, Shekwoyi aɓi nfi n wyegma anyi ye nya n na za nukwoyi n ɓa ta wo ɓon. Fye bmiya na n ɓa mi ngye a fitila. Fya ku ze a buzangna. 
PHP.2.16	Fyei wuɓa Nabari wye-wyeyi nya. Sanu n Kristi bei jeze ɓe ncei, aɓei da mi n mwa, nge emi tnu-tnu n fya ba to ze gbeloyin.
PHP.2.17	Ngye aɓa emi ami zeya nu ntu n fye gaiciya ga ɓo n mi ga Shekwoyi kwo ngye hadaya nyi, wato ngye mi ba fi ntu fye ɓo nu, aɓa dami n mwa, mabwa agmada ngnisun nfyei. 
PHP.2.18	Gama kwo kunce lo fya bwa bugba bui-bui ntu n ce, fya dagma n mi yi ntu n esa ɓo n mi la bwa ma fi ntu fye ɓo nyi.
PHP.2.19	N Dagayi wa ye, mi ɓa tnu n Timatawus yi esa fyewyi wa gye fye wye. N wa jeze ɓe wo ɓa fu mi bugba wa wu mi efye lafiya, shi fye zhin lo. 
PHP.2.20	Oza to lo woi ye mi ngye Timatawus n. 
PHP.2.21	Zaho-zahoi ce woi wo wohin nu ɓo, to woi shan Yesu Kristi ɓo won. 
PHP.2.22	Ama fye kpe Timatawus ye lo. Wo la ze n gye mi ɓinu, woi bma mi nabari manayi waʼazi zhin. 
PHP.2.23	Mi ɓatnu n woi sa fyewyi, n ma ku kpe nya ye n kwo ɓa bwa mi ya. 
PHP.2.24	Mi ga Shekwoyi gaiciya lo ge, esa fyewyi mi ɓa ɓe ma gye fye wye.
PHP.2.25	Nsaiye mi gye kwo bmiya lo matnu n Abafraditus yi nfya ba. Fye ɓei tnu woi wa bma mi zhin dna n mi bukata, to, owo n miyi, yi ku ze aya ɓi, yi ku ze yi zhin tnu-tnu, yi sunkun n gnisun. 
PHP.2.26	Nsaiye mi tnu woi lo n na api n jesun, ntu ge api awye n lawo kwo, woi la damu shi fye ɓei ku wo ge nyasan ɓei ku san wo. 
PHP.2.27	Nyasan ɓei ku san wo n mwa, har wo ɓei la wo viwyi n fiyi. Ama Shekwoyi ɓei ku gye wo sun-sun, n mi yi ɓe, to wa ye ge ma bwa bugba zhiyi tu n deye tukwo n. 
PHP.2.28	Ntu cenu a gnami wolo n gye mi tnu n woi n fya ba njesun, gama mi kpelo shi aɓei da fye nsun fyei yagye wo. Ce ɓa da mi kwa cemi bugba wum bma. 
PHP.2.29	Fye zhin wo amabe dna n Dagayi n bugba buyi, fya wu fye agmada. 
PHP.2.30	Gama wo ɓeye wa fi ntu n Kristi tnu-tnu ɓo, sanu n wo ɓei zhin atna, wa zhin mi ɓo n fye to mi zhin ntu ge fye lo n kpai.
PHP.3.1	Ɓeho-ɓehoi n kwa zhin, emi anugundo fye dagma fi n Dagayi, ata ɓe mi n fye ce gna yi n. Kwo bmiya lo n fya ba fya wo ce ci.
PHP.3.2	Fye zhin peceiye n na za nukwoyi, amwi, nɓa gna ge sai oza zhin kaciya nu a kpe wo gni nyi. 
PHP.3.3	Gama eyi nayi zunya nu ta ze yi Shekwoyi aɓin, mwa-mwa ga nu n yi Zafun yi, kaciya hin-hin nu, eyi a Yesu viyi, yi dagma fi n nya n Kristi Yesu ku zhin gayi, yi kpe ge yita mi n yihin bma-zhin ya gni yihin tukwon. 
PHP.3.4	Ndei oza lo n wo gye ge wo ɓei ɓa mi wa gni wohin, emi nu, ngye aza ɓei ɓa pwo ntu n nya ɓo n wo n cei, mi ɓei ɓa mi ma pwo. 
PHP.3.5	Gama nyipyei nyimwa-nyimwai nu n na ɓei zhin mi kaciya, a mami dna Yahudiyi hin-hin puwa, Banyami bye. Ntu cenu mi zhin Yahudiyi za hin-hin nu. Knido nu shasun, mi ɓei dna n na a Farisiyi fye nu, n ɓa vi a Yahudiyi awyidna n na akunu yi n kala yi nyi. 
PHP.3.6	N wyenyi? E, har ma ma ga ikklisiya wahala ma zhin atna ma shi a Yahudiyi awyidna bwa vinya.
PHP.3.7	Ama anya deye vinya n mi ɓei gye ɓa n na pmai, nsaiye mi ku ɓa ya vinya n na bai ma kpema, ma tu awye n Kristi nu gmanyi. 
PHP.3.8	E, anya vinya zhin gbeloyi nu, n na mwi ɓa do n gyibai nza ɓa bwa woi ya kpema Kristi Yesu emi Dagayi. Miku anya ya vinya, mito ze ɓa n gye nyahon n na abai ma bwa Kristi. 
PHP.3.9	Maze gmanyi n woi, to a shan gna ge ma bwa gni-gni ntu n mi ɓe manayi zhin ɓo nu m, ko Shekwoyi awyidna bwa shin, ama ma ga Kristi gaiciya wa gni mi nu, gama Shekwoyi zokwo n wo zeyi aza ɓefyece da, ko nu zhin gaiciya ga dna n Kristi gmanyi. 
PHP.3.10	Nsaiye mi ku anya vinya ya, miku gye okwonu zhin zokwo gmanyi n za ɓa kpe Kristi ye, oza kpe iko ye n kwo ɓo je wo wye-wyeyi ga nyi, ma bwa awyega wahala sin nya, n fi yi ngnisun n woi. 
PHP.3.11	Nya n kwa zhin, emi nu ɓa zhin oza n wo bwa wyewyeyi woi-woyi dna na za n ɓa ku fi ɓa je wye-wyeyi bwa.
PHP.3.12	Mita ye ma ci ge mi la ze oza tna-laifi da nu n, mito tu aɓo mwi n kwo kunce ma tu mwi n. Ama mi zhin tnu-tnu lo abye har ewyi n mi ɓei ze enya n Kristi wa gni mi ntu ce, woi yemi ma ze nyi.
PHP.3.13	Omi azaje, har sayi mi to ze enya n mi ye ma zen, Awo, ama mi zhin atna n mi akala yi vinya ma zhin ɓeye gmanyi. Mi-i ze aɓo amwi n ko la diya, mi-i shi oɓo awye n kwo lo na bye. 
PHP.3.14	Mi zhin atna masi asibui cezhi ba, ma gwo lada n Shekwoyi wa yi-yi ya lo she, ntu nya ɓo n Kristi Yesu wa zhin gayi nyi. 
PHP.3.15	Mi n na wyetu yi lo efye n fye ku mwa fi n Yesu vi nyi, fye ɓa gye aɓeye n gnisun m miyi pei-pei. N fye to bwa awyega n na dohon, mi kpelo Shekwoyi ɓa ga fye awyegan n ɓa, 
PHP.3.16	n fya vi gaiciya n fye n cei nyi.
PHP.3.17	Emi azaje, fye se ase n gye emi, n na ajeyi. 
PHP.3.18	Gama miku gna fye n kmisunyi, ma je fye ce gna n saiye n na awye nyi yi, aza lo n ɓa zan-zan fi n a Yesu viyi zokwo, ama ɓa zhin Kristi zundu a nuɓayi nu. 
PHP.3.19	Oɓa kpegni ba abwi nu, gama oɓa Shekwoyi kwo nu zhin ɓa shakpe, ɓai mwa ɓahin tukwo n ɓa kunce ɓa wo vinyikwo, enya nɓa zhin nubo vinya, okwo nu, zhin anyi ye n ɓa nyai vinya. 
PHP.3.20	Ama eyi a-yi lo n ʼshemi, aba n yi gniyi, Dagayi Yesu Kristi nyi. Yiye zlii yi pmi wo nu, wa jeze zhi. 
PHP.3.21	Sanu n wa jeze ɓe, wo ɓa la anayi fi-fi ye waga yi anayi mwamwa nya, ngye owo nya, woi zhin apma n iko dnagmayi, n wo ɓei zhin apma n cei wa gyi nasara n na ba vinya nyi.
PHP.4.1	Omi Yesu viyi aje, mi ye fye lo, ofye awye ko milo, ntuge ofyenu zhin mi bugba buyi, n mi tnu-tnu ladayi, Omi a nugundo yeyeyi, fye ku mi zhi dna Dagayi.
PHP.4.2	Mi cei pma lo ma tna Afodiya abwa n Sintikiyi, mi gyi fye wye dna n Dagayi fye to je anya wun. Fye ku ze anugundo n jesun. 
PHP.4.3	Ma gna fye, emi a tnu-tnu kun-zhin yi n gaiciya yi, fye bma anyikwoza ye zhin. Ntu ge ɓa ɓei ku tnu-tnu kun zhin n miyi dna n Nabari manayi waʼazi zhin. Ɓa tnu-tnu ngnisun zhin Klement n mi azaje yi n ɓa aye kafi lo n lifafi wye-wyeyi nya nyi. 
PHP.4.4	Fye nu-nu agmadai cici n Dagayi, ma jeci ge, fye dagma. 
PHP.4.5	Fye fa aza ɓa kpe ge fye ta gna fyehin tukwo ye lon, fyei zhin ɓo n kwo kunce. Fye pa-ge Dagayi ɓelo esa fyewyi. 
PHP.4.6	Fye to damu ntu n nyaho-nyahoi ɓon, fye gna Shekwoyi efye abukata, to fya ze amwi fya sawa mi ntu na amsa ɓo n. 
PHP.4.7	Nfya zhin lo nu fye ɓa bwa Shekwoyi bugba fu, n kwo du gbagyiza bugba kala wa kpe kwo ye. Owo bugba fu ɓa wan fye anubo zhin shi, efye abugba ɓa bwa sunsun, fyei ya ga Kristi gaiciya.
PHP.4.8	Nsaiye emi azaje, shi mi zo wasika ye nyi, wuye ma gna fye ɓeye n kma-sun. Fye la wye dna n gaiciya, ni ɓoyi n kwo bmiya. Fye zhin aɓo nubo n ɓa gyi-gyi-yi n bmiya, anya n ɓa gyi-gyi-yi n fi n na azaje, fye zhin nubo n nyai n fye ɓa ci Shekwoyi, fyei dagma. 
PHP.4.9	Fye gyi abye n na aɓe zhinyi n fye ɓei tumwi n mi, fya gye mi mi-i zhin.
PHP.4.10	Adami lo, mi-i ci Dagayi shi fye bmami zhin njesun, mi kpe lo a zhin a wo fye fwa fya tnu mi n nya yi n fye ɓa mi, ama n sadohoi fye to ɓei n sayin. 
PHP.4.11	To ge mi ɓei dna n esan gyi n, gama mila tumwi ma sa se n bugba buyi kwo mi n nyai mwa ko to mi-i n cei n. 
PHP.4.12	Mi kpe lo shi mi ɓa sa se n tnanya ho kwo mi-i n nyahoi. Mi la tumwi shi mi ɓa sase n nyahonyahoi, kwo nubo fu, ko mikun, kwo nyabwa ko sangyi. 
PHP.4.13	Gama mi ɓa mi ma zhin nyaho-nyahoi n Shekwoyi a gnami dna n Kristi bmazhin n wo gami kala n iko yi nyi. 
PHP.4.14	Ama dudu lo nu, fye ku zhin n bmiya n fya bma mi zhin dna n mi wahala n saiye nyi. 
PHP.4.15	Shi fye kpe lo nyi, sanu n mi ɓei kmi fye ɓe n nabari manayi nyi, ma godiya ma fa Makidoniya, ofye a Filibiyi nu ɓei bwami a nugundo zhin n nyaga ngwo-gwo yi. Ikklisiya ho to ɓei shan deye pya zhin. 
PHP.4.16	Har esa n mi ɓei dna n Tasaluniki fye ɓei tnu mi n bmazhin yi abwa ba. 
PHP.4.17	Ama ko da yake adami lo n fye acautayi, enya n kwo gnami agmada lo okwonu zhin lada yakwo, n fye ɓei bwa n she ntu n fye alheri ɓo nyi. 
PHP.4.18	Nsaiye, mi n na anya yi lo-lo n mi ye n mwa, anya n fye ɓei ga Abafraditus wa ɓemi n cei nyi, Ɓa zhin nyaga sundayi nu n kwo da Shekwoyi agma n mwa. 
PHP.4.19	Owo nu ɓa ga fye anya vinya dna n wo nyabwa n mwa-mwa, ntu n nyaɓo n Kristi Yesu ku zhin gayi nyi. 
PHP.4.20	Nsaiye mwa-mwa vinya kwo kunsun n Shekwoyi eyi Dadayi, nyalo-nyalo. Amin.
PHP.4.21	Fye ɓi a Yesu viyi gna vinya n ɓa nyi n ɓo nyi. Azaje n ɓa nyi n miyi nyi ɓa ɓi fye gna lo. 
PHP.4.22	A Yesu viyi n ɓa nyi n ya nyi ɓa ɓi fye gna lo, tun baga aza n ɓa zhin tnu-tnu n Kaisar puwa nyi. 
PHP.4.23	Eyi Dagayi Yesu Kristi anabarka ɓa kunsun n fye zafun yi. Amin.
COL.1.1	Wasika ye gmi n Bulus akun nu n Ti-matawus yi, aza n Shekwoyi wa kni ɓa, ɓa ze Yesu Kristi a tnutnuyi.
COL.1.2	Kwoi lo eyi azaje aba a Yesu viyi, Shekwoyi aza n ɓa fi n Kolosi zhimi nyi. Fa Shekwoyi eyi Dada wa tu fye anabarka wa nu fye n wo bugba fu dnagmayi. 
COL.1.3	Esa vinya n ya zhin aduwa ntu fye ɓo, yi zhin ya zhin Shekwoyi eyi Dagayi Yesu Kristi Dada godiya. 
COL.1.4	Gama yi ku wo, shi fye kpema Dagayi n jesun shi fye ye owo aza n sun. 
COL.1.5	Fye pmi agmada eshe nya nu, tunyi esa n na ɓei kmi fye waʼazi nabari manayi nya zhin nyi. 
COL.1.6	Nabari manayi n kwo ɓei ɓe fye abanyi, kwo laɓa lo n na anyi kwoi shan aza wye-wyeyi do. She ko ɓei shan fye nya do nyi, tunyi ewyi n fye ɓei wo, fya gane n Shekwoyi alheriyi n na alaifida aba.
COL.1.7	Abafras, eyi za yeyei, tnu-tnu kunzhin yi, owo nu ɓei ɓe fye n Nabari manayi yei. Wo zhin Yesu Kristi fyenu gbenuyinu. Wo lo woi bma yi zhin n ya nfye maimako. 
COL.1.8	Owo nu na gnayi ye-ye dnagmayi ɓo, nfye cei lolo n na azaje aba nyi, n Zafun Gyi-gyi-yi wa ga fye nyi. 
COL.1.9	Ntucenu, tunyi ewyi n yi ɓei wo of ye ɓo nyi, yi zhin aduwa ga fye lo, yi nya Shekwoyi nge wo bma fye zhin, fya kpe enya ye nwoln cei pma fya zhin, yi nyawo wa ga fye ce-ce dna n zafun zokwo. 
COL.1.10	Yi nya wo n na abai efye asese ɓa da Dagayi agma kwa la wo tu, n na bai nfye ɓa bwa ɓe manayi zhin, fyei zhin aza ɓe manayi, fya tumwi fya kpe Shekwoyi ye lo abye-abye.
COL.1.11	Yi zhin aduwa n jesun, wa nu fye n wo kala yi n mwa-mwa n na bai fya gyi abye ko knidonu yi na zhiʼa. Fya ze nu-nu yi n Dagayi agmada yi cici. 
COL.1.12	Yi sa Dada ami n tu ge wa zhin yi, yi ku kunce ya bwa anya awo-woyi, n ɓa zhin aza nya n ɓa fi n buzangna ebemi nyi. 
COL.1.13	Gama wo la yi kun n wyegma n Shetan ebemi, woi fiyi n wo Nugun ye-yeyi ebemi. 
COL.1.14	Nwa siyi n wo amiyi, wa zhin yi alaifi gafara vinya.
COL.1.15	Kristi nu zhin dogbe Shekwoyi nya, n na ata gyewye nyin. Wo ɓei nyi tun to Shekwoyi zhin nyahonyaho yin. 
COL.1.16	Ɓehin-hin, Kristi nu na zhin anya vinya n ɓa fi n ʼshe mi n anyi miyi, anya n yi gye n na anya yi n yi ta gyen. Anya, a zafun nya n kwo asuyi, n na abemi yi n kwa iko dayi. Vinya Kristi nu na zhin ɓa n tu wohin latu ɓo. 
COL.1.17	Wo nyi kafin nyaho-nyahoi ya, owo iko nu n na i nya vinya yi shi. 
COL.1.18	Owo nu zhin Tukwo, owo nayi nya, wato ikklisiya-nwo ɓei ya, owo nu zhin shugaba aza nya nɓa kukala n efi, n na abai wa zhin kmisunyi n na anya vinya. 
COL.1.19	Gama Shekwoyi ɓei ye owohin tukwo wa dna nwo Nugun.
COL.1.20	Ntu n nya ɓo nu n wo Nugun a zhin, Shekwoyi wo fin zokwo ya nyaho-nyahoi kwa ɓeda wo. Anya vinya n esbe n ekni yi, gama Kristi efi tu zundu kwo na ɓe n jedoɓe yi n Shekwoyi. 
COL.1.21	Fye filo n ɓo n fye ɓei mwakpa n Shekwoyi nyi. Fye ɓei zhin owo anuɓayi nu to fyei ye won. Fye ɓei gnajegna-gna yi ya n wo. Ntu fye aɓo anubo zhin nukwoyi ɓo, n na aɓe zhin nukwoyi, ama nsaiye wo la fye jezeɓe n cei ngye owo anugundo. 
COL.1.22	Wa zhin ce dna n owo efi mi n wa fi dna n nayi tu n zundu nyi ntu n ce nu Kristi ku ɓe n fyei n Shekwoyi abye, fyei gni agni zhin wo abye n sayi ye n tna laifi, n kwo ɓa zhin n wo ɓa nya fye ya. 
COL.1.23	Nya gmanyi, okwo nu fye ku gaiciya ga, fya ku mi zhin kwo, n kalayi dna n Dagayi fya ku tabata Nabari manayi nge Yesu ɓela fi ntu n fye ɓo, to fya shan-shan, n wo gaiciya ga wa gni fyen, Nabari wowoyi n kwo ɓei ɓe fye aba, kwoi laɓa lo nsaiye n na anyi, emi Bulus, mi na agmadai lo ma gna azaje.
COL.1.24	Ama emi tnu-tnu nu ma sin wahala ntu fye ɓo, ai dami lo, gama mi bmazhin lo ma nu Kristi azhingye n tu wo nayi ɓo, wato ikklisiya.
COL.1.25	Shekwoyi, la tnu n mi yi ma bma ikklisiya zhin, ma wu abyedo owo asiri. 
COL.1.26+COL.1.27	 Wo ɓei nwo asiriyi soshi tunyi n sapa, ama kwa dawo wa gna aza n ɓa yewo ɓai se-ase ntu n owo ɓo, n mwa-mwa yi anabarkayi owo shiri nya ɓa zhin fye nya nu. Asiriyi nu nyi, Nge, Kristi n efyemi, owo nu zhin efye awyetu, n mwa-mwa yi.
COL.1.28	Ntucenu aba vinya n ya lo ya gna aza Kristi nabari n ɓa ɓa wo, yi zhin ɓa gargadi, yi wu ɓa shiyi kpeye lo nsun, yi n cei pma yami ya ɓe n zaho-zahoi n Shekwoyi abye n Gyi-gyi-yi ntu n nya ɓo n Kristi ku zhin ga zaho-zahoi nyi. 
COL.1.29	Omi tnu-tnu nyi mami ma zhin kwo, ntuge Kristi iko dnagmayi gami kala lo nu n mi mi.
COL.2.1	Awomilo ngye fye kpe shi mi sunkun lo, mi-i zhin aduwa ga fye ɓedo ikklisiya yi n kwo nyi n Lawudikiya nyi, n mi anugundo yi n ɓa ta shin mi ye kpe lon. 
COL.2.2	Nya nyi n mi nya Shekwoyi ntu fye ɓo, fya bwa kala fya nyimaje dna n ye-ye, fya kpe Kristi ye dei-dei, n tna wyegma. Gama Shekwoyi shiri asiri, n na ala guya wuyi nyi, okwo nu zhin Kristi n wohin tukwo yi. 
COL.2.3	Dna n wo nu a ɓeyekpe n cece yakwo yi sofi.
COL.2.4	Mi da deye ntu ge mi wo dna kada zaho wa ɓe fye aba n ɓeda dadayi, wa dna fye kwoce.
COL.2.5	Gama ko mi lo n kpai n fyei, omi bugba kunsun lo n fyei, ai dami ntu fye gaiciya ga kalada ɓo dna n Kristi. 
COL.2.6	Nsaiye shi fya kpema Kristi wa gnifye nyi, fye kpema wo lonu fyegyi-fyegyi, fyei nyima wo cici. 
COL.2.7	Fye fa efye agbegye ɓa mifi n wo, fya bwa nyagyi zafunya nwo. Fye gyi abye n mwa-mwa yi dna n Dagayi, fya ku dna kala n mizhi n gaiciya, n na ɓei wu fye nyi. Ofye awye-wyeyi ɓa nu na gmadayi n godiyayi ntu n nya ɓo n wo ku zhin.
COL.2.8	Fyeto fa aza ɓa wunfye gaiciya ga ya n ye-ye yin, n na anyi ɓeyekpe yin, oɓa amsa nukwoyi, akpe-kpe gyei n na mi ɓa kpe n aza ɓeyekpe na ɓo mwi yi, mai-makon nya n Kristi wa da. 
COL.2.9	Gama dna Kristi Shekwoyi wa wu wohin tukwo dna n nayi. 
COL.2.10	Ntu cenu fye n na anya yi lo vinya n dei fye n Kristi yi lo, ai ku fye nu n Shekwoyi ntu n fye gmanyi ze ɓo n Kristiyi. O wo nu zhin Begyi yi dnagmayi ndu zaho-zahoi n wo n ikoyi.
COL.2.11	Sanu n fya ɓe Kristi aba wa lo fyeya n fye ashakpe nukwoyi to ge n kaciya zhin ɓon, ama dna n zafun Baptisma ofya wye-wyeyi nya. 
COL.2.12	Gama dna n baptisma fye gye shi efya anayi akwo-kwoyi, anukwoyi ɓo ku fi n gnisun woi, aku fye bi n gnisun n woi, fya kun n ʼfi n woi, dna n wye-wyeyi woi-woyi ntu ge fye ɓei ga Shekwoyi ikoda ɓeda gaiciya n wo ɓei la Kristi kala n ʼfi nyi.
COL.2.13	Fye ɓei ku fi fi n fye alaifi, ato ɓei zun fye a shakpe a laifi nya yan. Wa ga fye aba dna n Kristi wye wyeyi gama wo ɓei ku fye zhin gafara. 
COL.2.14	Wa zo of ye knizun vinya, owo awyidna vinya nfye to ɓei shi ɓa bwa nyin. Wa ku alaifi ye vinya wa zunɓadu tu n Kristi zundu. 
COL.2.15	Dna n zokwoye nu n Shekwoyi ɓei wun Shetan ikoya, n wo zan fye laifi zanyi nyi, Shekwoyi wa wu anyi vinya pei-pei Kristi nasara tu n zundu, aba n na aɓei lo n fye alaifi yi nyi.
COL.2.16	Ntucenu fye to fa oza wa zan-fye laifi zanyi ntu n na anya ɓo n fye gyi ko nfye sin. Ko ntu ge fye ta shi a Yahudiyi anyipyei agyi-gyi yi bwa lon, ko epya woi ko asabar woyi m. 
COL.2.17	Gama adeye ɓei zhin awyidna ntu n esa fyewyi ɓonu, n ɓa ɓei zo esa n Kristi ɓei ɓe n cei nyi. Ɓa ɓei zhin ofun ɓehin-hin nyanu. N kwo ɓe lo, wato, Kristi n wohin tukwo. 
COL.2.18	Fye to ye zaho-zahoi wa ci fye ge fye ku bwi, ntu ge fye ta zhin a malaika sujada lon. Shi ɓa gna fye ge tilas fya zhin nyin, ɓai gna ge ɓaku gye ruya ɓai kpela nge ko kuncelo fya gye. Aza tukwo mwayi (koda yake ɓa gna nge ɓata mwa ɓahin tukwon.) Ɓa ce-ceyi lo dna n ɓa aɓemwi. 
COL.2.19	Ama ɓato ɓedolo n Kristi yin, tukwo n yi zhin okwo nayi nyin, gama yifi n wo nayi nu yi mwa, yi bwa nyagyi n kalayi n Shekwoyi aba.
COL.2.20	Shi fye ku fi, n Kristiyi, deye la fye loya n anyi ɓemwi ngye shi oza ɓo pwo nwu, dna n ɓemana zhin n na wyidna bwashi-kninu zhin fye ye viɓa n pa payi n na awyidna yi ge, 
COL.2.21	to gyin, to towon, harma nge ato to anya gyiho pya bwan ma? 
COL.2.22	Aɓo kni ye pya ɓa zhin aza ɓowu nu kawai, ntuge aɓei zhin nya gyi agyi nu a zhin apma n cei. 
COL.2.23	Aɓo kni ye wulo ngye ɓa bmiya, gama aɓokni ye pya ye n na aɓo bwashi n kala yinu, ndna ɓo, ɓai ga ɓa nayi wahala. Ama ɓato n kalai ɓa gyi nasara tu n oza a nubo zhin n na shakpe nukwoyin. Ɓa bwa oza zhin wa zhin aɓokwo nu.
COL.3.1	Shi fye ɓei bwa wye-wyei n jesun, esa n Kristi ɓei laka n efi nyi, fye la awyetu, nwo nyabwa yakwo, n na gmadayi eshe nya, aba n wo sase tu lo n Shekwoyi bwaizhebwa, n she n mwa-mwai n ikoyi nyi. 
COL.3.2	Fye zhin aɓo nubo nu n ɓa lo eshe, fyeto la esa n mwa n na anyiɓonubo zhin yin. 
COL.3.3	Anyiɓo to fi fye pwan, ngye oza n wo lafi. Ofye wyewyeyi hin-hin lo n eshe n Kristi yi ɓedo n Shekwoyi. 
COL.3.4	Esa n Kristi nwo zhin eyi wye-wyeyi hin-hin, wa jezeɓe fye ɓei bmiya na fyei bwa owo mwa-mwa.
COL.3.5	Fyeku aɓo anukwoyi anyi nya ya, fye ku aɓo anukwoyi wu n ɓa fi n fyemi nyi, fye la abwa kun n na anagbai zhi, cegye, shakpe n na aɓo pwawo vinyikwo nya yi, fyeto gyi anya manayi anyi nya wyen, gama deye kwo zhin shangba nu. 
COL.3.6	Shekwoyi minagyi tulo n na aza, n ɓa zhin aɓeye pya nyi. 
COL.3.7	Fye ɓei zhin fyei zhin ɓa esa n fye ɓei zhin anyi nya nu nyi. 
COL.3.8	Ama nsaiye, esa la si n fye ɓa kma anya gye ya, fya kma jekpe kwo-kwoyi minagyi nya ya, nbmi-bmiyi, akmi, na ɓeda kasayi.
COL.3.9	Fye to ce akata fi ajen, ofye wyewyeyi kwo-kwoyi nu ɓei zhin kwoi zhin lonu, nsaiye kwo la fi. 
COL.3.10	Nsaiye fye se ase woi-woi nu, kwoi tu ɓemana mwi ci-ci, kwoi zhin atna kwa wu ngye Kristi, n wa zhin wyewyeyi woi-woi n efye mi nyi. 
COL.3.11	Dna n wye-wyeyi woi-woi ye, oza ekni, ko ilimi, ko oza masei kwo to zhin nyaho nun, anya gye vinya to zhin nyaho nun, ndei oza n Kristi yi lo okwo nu zhin nyaho, woi gni n na aza ɓonu vinya.
COL.3.12	Tunda Shekwoyi la fye kni, n wa ga fye wye-wyeyi woi-woi nyi, ntu n wo ye-ye lolo yi ɓo n fye aba, fye tu sun-sun-gye mwi, n bugbafuyi n na azaye n cei. Fye to damu n ɓei n ɓa ɓa dan, ama fye sin wahala dna n na atnazhin n hakuri yi. 
COL.3.13	Fye zhin peceye fyei zhin shiri fya zhin aza gafara. Fye to shi za n fye min, fye pa ge Dagayi n ku gafara zhin fye, ntucenu tilas fya zhin azaje gafara.
COL.3.14	Nkwo sin vinya, fye fa ye-ye kwa gyi be n ofye awye-wyeyi nlonu ikklisiya vinya ɓa sase nbugbai gmanyi. 
COL.3.15	Fye fa bugbafu n kwo gmi n Kristi aba nyi, kwa dna n fye abugbami cici, gama efye tnu-tnu nyi n fye sai n fye zhin owo nayi aganyi. Fyei zhin godiya cici.
COL.3.16	Fye pa enya ɓo n Kristi ɓei wu nyi, fye fa owo aɓeda kwa dna n fye abugba mi, kwa ce fye. Fye wu fye azaje, fyei kwo ɓa n zabura yi, n anyi zafun nyayi, fyei kwo anyi ga Dagayi n bugba dayi. 
COL.3.17	Enya vinya n fya zhin kwo fya da, fye fa kwa ze wakili Dagayi Yesu nya, fya ɓe n gnisun n woi n Shekwoyi Dada abye fya zhin wo godiya.
COL.3.18	Ofye anyikwoza, fye vi efye aɓa ɓo gama nyanu n Shekwoyi wa zhin shiri ga fye. 
COL.3.19	Ofye azanugbayi tila fya ye n fye anyikwozayi, fyei wuɓa alheri, to fya gyi minagyi nɓai, ko fya wun bugba n ɓa yin.
COL.3.20	Ofye aɓi tilas fya vi ofye azakwoyi ɓo–efye adada n efye ayai–gama deye kwo da Shekwoyi agma. 
COL.3.21	Adada, fye to wun efye aɓi bugba, har bugba bma ɓa ya m, ɓa fa kukari zhi ɓon.
COL.3.22	Efye afyenu tilas fya vi efye adagayi anyi nya ɓo to fya zhin atna fya zhin oɓo n kwo daɓa ɓai zhi nu gmanyin, ama fye vi ɓa ɓo cici, ntu n fye Dagayi ye-ye ɓo n fye n cei pma fya dawo bugba nyi. 
COL.3.23	Fye zhin tnu-tnu n kalayi n bugba bui-buyi n esa yi vinya, n gye fye zhin Dagayi tnu-tnu nu to ge ngye efye adagayi nyan. 
COL.3.24	Fyei pa ge, Dagayi Kristi nu ɓa gba fye ta, woi ga fye anya vinya n wo cei. Owo nu nfye zhin wo tnutnu. 
COL.3.25	Nfye to la fyehin yin, wo ɓei gbafye n nya yi n fye to n cei pman, gama wo ta kni oza kni-kni n na awa daban, n oza ɓa laka ai dawon.
COL.4.1	Ofye afyenu adagayi, fye zhin ofye afyenu ɓo cewo, fye pa n fyehin ge fye n Dagayi lolo n eshemi n wo kafye wyelo.
COL.4.2	Ato ɓe fye n na aduwa zhin yin, fye pmi Shekwoyi amsa, fya pa fya zhin wo godiya esa n ɓa ɓe n cei. 
COL.4.3	Fye to ze amwi, fye zhin yi aduwa ntu yi ɓo n na ɓai Shekwoyi wa gayi aba n yi ɓa zhin Nabari manayi Kristi nya waʼazin n mi dna n Kurkuku n tu kwo ɓo nyi. 
COL.4.4	Fye zhin aduwa, n mi ɓa zhin waʼazi n bugba kalayi, n nu-nuyi n jesun, ma wu kwo pei-pei shi kwo kunce ma zhin.
COL.4.5	Fye zhin apma n esa yi n fya bwa vinya, fya gna aza nabari manayi, fye la ce, shi fye daɓo n ɓai n wu. 
COL.4.6	Fye fa efye azata ɓa ze a manayi n tukwoyi gyi, n na ɓai fya bwa amsa manayi n fye ɓa ga aza.
COL.4.7	Tikikus eyi zado ye-yei, wo ɓa gnafye shi mi wulo, wo zhin oza nu n wo zhin tnu-tnu n kalayi, woi zhin Dagayi tnu-tnu n gnisun n mi yi. 
COL.4.8	Mi tnu n woi n na bai wa gye she fye wu, wa fumi bugba wa gami bugba kala njesun. 
COL.4.9	Mi tnu n Onisimus yi, eyi za ye-yei ɓemanayi zhinyi, oza nfye mi, owo n Tikikus yi ɓa ga fye nabari vinya.
COL.4.10	Aristarkus, n wo gnisun n miyi n ya nyi wo dnalo n kurkuku, wo tnu fye n wo gnaɓiyi n Markus yi Barnaba, zhalu shi ma gnafye nyi fye gwo Markus n na agmadayi n wa ɓe fye aba. 
COL.4.11	Yesu Yustus wo tnu fye lo nwo gna ɓiyi a deye zhin a Yahudiyi a Yesu-viyi nu, n ɓa kunsun lo n miyi, ɓai fumi bugba.
COL.4.12	Abafras, n wo gmi n fye ayi nyi, Yesu Kristi fyenu, wo tnu fye n wo gnaɓiyi, wo zhin aduwa cici ntu fye ɓo, woi nya Shekwoyi wa ga fye kala, wa bma fye zhin fya kpe wo nufi ye n sai vinya n na aɓo vinya n fye ɓa zhin. 
COL.4.13	Mi gnafye ɓehin-hin, woku tnu-tnu zhin fye n mwa n wo aduwa yi, n na a Yesuviyi n ɓafi n Lawudikiya n Hiyarabokis nyi.
COL.4.14	Likita Luka wo tnu fye n wo gnaɓi yi, n Dimas yi.
COL.4.15	Fye ɓi a Yesu-viyi gna n ɓa fi n Lawudikiya nyi, n Nimfas yi n na azai n ɓa ye zhi n wo puwa nyi. 
COL.4.16	Sanu n fya wasikaye ɓa, fya tnu n kwoi n Lawudikiya. Efyehin fya ba wasika n ma ka gaɓa nyi. 
COL.4.17	Fya gna Arkibbus, “La tabata lalle ho zhin oɓo lo n Dagayi wa gnaho ge ho zhin.”
COL.4.18	Emi gnaɓi nyi n mi rubutu yi n ma ka. Fye pami ɓo dna ya n kurkuku, Shekwoyi anabarka ɓa shekna fye, Amin.
1TH.1.1	Wasika ye gmi n Bulus aba nu, ɓedo n Silwanus yi, n Timatawus yi, kwoi lo ikklisiya aba n Tasaluniki, ofye nfye zhin Shekwoyi; Dada nya, n Dagayi Yesu Kristiyi nyi. Anabarka, n bugbafu yi, ɓa ze efye cauta dnagmayi nɓa kun n Shekwoyi eyi Dada aba n Yesu Kristi eyi Dagayi nyi.
1TH.1.2	Yi sa Shekwoyi ami lo cici ntu fye ɓo, yi zhin aduwa ga fye nsayi vinya. 
1TH.1.3	Yi ta ze ofye atnu-tnu ye-ye nya amwi, esa n yi daɓo n Shekwoyi Dadayi, ntu fye ɓom, nfye gaiciya ga kalada yi, nfye awyetu yi nfye cei ntu Dagayi Yesu Kristi jezeɓe ɓo nna anyi nyin.
1TH.1.4	Yi kpelo ge Shekwoyi la fye kni, eyi azaje ye-yeyi n Shekwoyi ye fye n mwa nyi. 
1TH.1.5	Gama esa n yi ɓei ɓe fye n Nabari manayi nyi, kwo to ɓei ze oɓo gbeloyi nu n fye aban, ama fye ɓei kna tnubua n na gmadayi. Enya n yi ɓei gna fye, kwo ɓei ku tnu-tnu yakwo lo nfye mi, ntu ge Zafun Gyi-gyi-yi ɓei ku buzangna ga fye, fya kpe lalei ge ɓeda n yi gna fye nyi kwo zhin gaiciya nu. Fyei kpe lo shi eyi ase-se ɓei ku wu fye nge eyi ɓeda zhin gaiciya nu. 
1TH.1.6	Ntu ce nu fye ku ze eyi aviyi n Shekwoyi anya yi, ntu ge fye ɓei la eyi ɓeda gwo n bugba buibuyi n Zafun Gyi-gyi-yi aba, to fyei gye efye anuwan n wahala yi nbugbawun yi n kwo ɓei ɓe fye n ce yin.
1TH.1.7	Ofye nfyehin fye ku ze ɓesisi n a Yesu-viyi aba, nɓa fi n Helleni kni nyi. 
1TH.1.8	Nsaiye Dagayi ɓeda nla kun nfye aba, kwoi gnami lo azaje aba vinya, kwoi lo aknido, ntu ge abaho-bahoyi n ya lo ya wo aza ɓai gna yi efye gaiciya ga ɓo. 
1TH.1.9	Ntu ge ɓa gnayi shi fye ɓei gwo yi nwu, shi fye ɓei pmi avun wu efye ashan-gba, fya vi Shekwoyi, n nabai nsayi ye Shekwoyi wye-wyeyi da n gaiciya da yi, wo nu gmanyi ɓa ze fye tukwoda. 
1TH.1.10	Ɓai da lo ngye shi fye nawyetuyi lo ntu Shekwoyi Nugun jezeɓe n ʼshe, wato Yesu, n Shekwoyi ɓei la wo kala n vingwo nyi, wo nu zhin eyi Gniyi n Shekwoyi minagyi n kwo ɓe lo nyi.
1TH.2.1	Fye kpelo nfyehin, omi azaje, shi eyi ziyara ɓei ku zhin ampanyi. 
1TH.2.2	Fye kpelo shi a ɓei zhin yi ɓo n tna bmiya yi n Filibi, kafin yi ɓe ofya ba, shi yi ɓei sin wahala n sun. Ama Shekwoyi wa gayi kala ya je fye waʼazi zhin, koda yake anuwun-yi ɓei sheyi gun. 
1TH.2.3	Ntu cenu fye ku gye, yi to ɓei zhin waʼazi n nufi nukwoyi nu kwo shakpen, yi ɓei zhin fye n gaiciya yi nu ɓehinhin.
1TH.2.4	Gama yi daɓo n gye Shekwoyi a tnu-tnuyi nu, n wa ye n ɓai, woi gaɓa tnu-tnu nge ɓa da gaiciya, yi to shan ɓeda ye do ko fyewyin, n nabai kwa da aza n ɓa won, gama yi zhin Shekwoyi nu tnu-tnu gmanyi, n wo dna eyi abugba wyenyi, n ɓa aɓo nubo zhin yi.
1TH.2.5	Yi to zhin a tna kwo fyewyi ya wan fye hankali n ɓeda dadayin, shi fye kpelo, Shekwoyi kpelo, yi to ɓei dna fye kwoce nu n na bai fya ga yi agyiwye n. 
1TH.2.6	Yi to shin ye n ge zaho ciyin, koda yake yi n iziniyi lo fya ga yi mwa-mwa ntu ge yi zhin atnu-tnuyi nu. 
1TH.2.7	Ama yi ɓei zhin peceiye n efye aba, shi oɓi ya zhin wa gawo ɓi nyagyi peceiye nyi. 
1TH.2.8	Yi ɓei ye fye n mwa har ya ga fye Shekwoyi ɓeda, n yi awye-wye yi ɓe.
1TH.2.9	Fye to ye palon, omi azaje, shi yi ɓei zhin tnu-tnu n fye aba n sun, Nsukwoyi n nyi-pyei, ye zhin tnu-tnu, ya bwa nyagyi n na abai to ya tu azaho akayan, yi zhin Shekwoyi Nabari manayi waʼazi nfye aban. 
1TH.2.10	Fye zhin yi asaidada nu n fyehin, n Shekwoyi yi, nge yi to n laifiyi lo n zaho aba n fye min. 
1TH.2.11	Yi ɓei daɓo n fyei ngye shi oɓidada zhin wa daɓo n wo aɓiyi. Fye to palon, shi yi ɓei tna fye abwa, yi gyifye wyen? 
1TH.2.12	Nge, fye to ye, efye ase-se, kwa wun Shekwoyi bugban, ama fye gawo bugbabuiyi n wa yi fye fi n wo ebemi nyi, fya gwo wo mwa-mwa nyi.
1TH.2.13	Yi ta fa Shekwoyi ami sa ɓo n tu ce n, ngye esa n yi ɓei zhin fye waʼazi, fye to ɓei zhin nubwo nge eyi ɓeda nun, ama fye ɓei gwo eyi ɓeda ngye Shekwoyi ɓedanu, Okwoi nu ɓehinhin. Kwa shan fyedo esa n fye ɓei gakwo gaiciya cei nyi.
1TH.2.14	Njesun emi azaje fye ku wahala sin shi ikklisiya n Yahudiya ɓei sin nyi. Wahala nfye aza akun, shi ɓa ɓei sin wahala n na a Yahudiyi akun nyi. 
1TH.2.15	Sanu n ɓa ɓei ku anabi wu, n na avun ɓa wu Dagayi Yesu, n saiye ɓa kuyi ga wahala n tna sun-sun gye, ɓa la yi nya ya. Ɓa zhin gaba n Shekwoyi n na azayi. 
1TH.2.16	Ɓai zhin atna to ɓa ye ge yi zhin abyedo waʼazin, ɓai wo dna ge azaho ɓa pwo. Ntu cenu oɓa laifi ce kwoi mwa. Ama Shekwoyi minagyi n la ɓa wan.
1TH.2.17	Omi azaje, n na avun, yi ku fye fa yi to ye zhi lo n fye aban esa fyewyin (eyi abugba to fa fyem) ya zhin atna n mwa ya jezeɓe ya gye fye. 
1TH.2.18	Yi ɓei n cei pma ya ɓe, emi, Bulus, mi zhin atna ci-ci ma ɓe, ama shetan to wa yen. 
1TH.2.19	Gama yi sase, n kniɓei nua kwoi gayi awyetua, bugba bui, n yi lada yi n yi ɓa gma? Ofyenu, Eʼe fye ɓei ɓe yi n bugba buyi n mwa, yi gni-a-gni zhin n gnisun n Dagayi Yesu Kristi abye esa n wa jeze ɓe n jesun. 
1TH.2.20	Gama efyenu zhin eyi arawani n bugba buyi.
1TH.3.1	Esa n yi to ɓei shan min, ya pmin ya zun shaula ya ge kwo bmiya lo ya ku cefi n Atina. 
1TH.3.2+1TH.3.3	 Ya tnu n Timatawus yi, eyi zado n tnutnu kunzhin-yi, Shekwoyi tnu-tnu yi wa ɓe efye aba, wa ɓe fye gaiciya ga kala n bugba kalai, n nabai to fya zun fi ko fya bma bugba ya ntu wahala ɓo n fye sin nyin. (Ama fye kpelo wahala ye pya dna n Shekwoyi shiri ntu n yi ɓo.) 
1TH.3.4	Ko esa n yi ɓei kunsun n fyeyi nyi, yi ɓei ku gna fye ge safyewyi wahala ɓa ɓe, kwoi la ku ɓe.
1TH.3.5	Shimi ɓei danyi, esa n mi to ɓei shan mi to mi yi gye fye wyen, ma tnu n Timatawus yi wa kpe kwo efye gaiciya ga ye n kalayi lo, mi ɓo wodna kwo shetan ku nasara gyi tu n ofye tukwo, eyi tnu-tnu kwoi la ze gbeloyi. 
1TH.3.6	Nsaiye Timatawus la jeze ɓe, woi gna mi ge, of ye gaiciya ga, n ye-ye yi ɓa gyi abye lo. Fyei pa eyi ziyara ɓo n bugba bui buyi shi fye n cei pma fya gye yi wye, shi yihin cei pma ya gye fye wye nyi. 
1TH.3.7	Ntu cenu omi azaje bugba kuyi fu, dna n yi wahala n yi sin n ya nyi, tunda yi kpelo ge fye mi zhi lo n Dagayi nyi. 
1TH.3.8	Yi ɓa mizhi dna nyaho-nyahoyi ndei yi kpelo ge fye kpema Dagayi lo.
1TH.3.9	Yi ta mi ya sa Shekwoyi ami n kunce, ntu fye ɓon! Ntu bugba buibui ɓo n fye gayi ngye shi Shekwoyi wo yi aduwa ntu fye ɓo nyin. 
1TH.3.10	Nsukwoyi n nyipyei yi zhin aduwa ntu nfye ɓo, yi gyi Shekwoyi wye, ya gye fye njesun ya nu enya n kwo ce yalo n fye gaiciya ga. 
1TH.3.11	Fa Shekwoyi eyi Dada nwohin tukwo, n yi Dagayi Yesu yi, wa tnu n yi, nfye aba njesun. 
1TH.3.12	Fa Dagayi wa zhin ofye yeye kwa mwa lo abye-abye, kwa nu, kwoi gyiya ga efye azaje n na azayi vinya, shi eyi ye-ye ɓe fye aba nyi. 
1TH.3.13	Deye ɓa zhin ofye abugba ɓa bwa kala, n tna laifi, n Gyi-gyi-yi n Shekwoyi eyi Dada yi. N na bai fya gni-gni zhi n wa abye n tna laifi, ewyi n eyi Dagayi Yesu Kristi ɓei jezeɓe n gnisun n na azayi n ɓa zhin owo anya nyi.
1TH.4.1+1TH.4.2	 Omi azaje fye kpelo, shi fye ɓa da Shekwoyi bugba, dna n fye asese fyegyi-fyegyi, gama fye kpe wyidna ye lo n yi ɓei ga fye dna n Dagayi Yesu, Nsaiye yi gyi fye wye dna n Dagayi Yesu, nge fye zan-zan shi ya wu fye. 
1TH.4.3+1TH.4.4	 Cama Shekwoyi n cei pmalo fya ze aza Gyi-gyi-yi, ntna cegye, Fya bui anagbayi si n na abai zaho-zahoi wa pa mula n gyi-gyi-yi. 
1TH.4.5	To ge n shakpe yin, shi abyedo zhin nyin, ntu n tna Shekwoyi yekpe ɓo n wo azokwoyi nyin.
1TH.4.6	Deye kwonu zhin Shekwoyi ɓeye, nge fye to gyi efye zado fi fya a ezado nyikwon, ntuge Dagayi ɓa ta fye n mwa, shi yi ɓei shin fye gna nyi. 
1TH.4.7	Gama Shekwoyi to yi yi, ya ze aza nu nɓa bugbayi nu-nuyi n cegye yi nun, n nu-nuyi n shakpe yin, ama ya ze aza agyi-gyi-yi. 
1TH.4.8	Oza n wo to vi wyidna yen, wo ta zun aza ɓeda nu gnan, ama Shekwoyi nya n wo ga fye owo Zafun Gyi-gyi-yi nyi.
1TH.4.9	Ama ntu n na azaye n cei ɓo, n kwo kunce a bwa kwo n na Shekwoyi aza ba nyi, mi to n na apma yi lo ma da ɓeho tu n kwo tukwon, Gama Shekwoyi n wohin wo wu fye lo, shi fye ɓa ye najeyi. 
1TH.4.10	Ɓehin-hin ofye ye-ye n kalai lo nfye a Yesu-viyi aba, n fye kni vinya. Har nsaiye yi gyi fye wye fye ye ɓa lo na bye. 
1TH.4.11	Fye fa deye kwa ze fye ɓemwi, fya sase n lafiyai, fyei zhin fyehin tnu-tnu, shi yi ɓei shin fye gna nyi. 
1TH.4.12	Nnabai aza nɓata vi Yesun ɓa ga fye gaiciya ɓa ga fye mwa-mwa, n fye ta zhin akma fya kpema aza ntu fye bukata ɓom.
1TH.4.13	Nsaiye, omi azaje, mi n cei pmalo fya kpe oɓo n kwo bwa Yesu viyi, esa n wa fi n cei. N na abai n kwa bwa fye, fyeta wun bugba n duwyin, ngye aza n ɓato n na awyetu yin. 
1TH.4.14	Shi yi ku gaiciya ga nge Yesu la fi, wa lakala n vingwo n jesun nyi, yi ga gaiciya n jesun n ge esa n Yesu ɓa jezeɓe, Shekwoyi ɓei jezeɓe n na a Yesu-viyi, n ɓaku fi n gnisun n woi nyi.
1TH.4.15	Nɓa gna fye deye Dagayi wu-wu nu, nge eyi n yi n wye-wyeyi, esa n Dagayi ɓei jezeɓe nyi, yi to ɓei kukala ya gyi aza apye-apye n ɓa fi n vingwo nyin. 
1TH.4.16	Gama Dagayi nu ɓei kashi ɓe n eshe, n wyisa kalai, wyisa a malayika esu ɓegye nya, n Shekwoyi mwayi yi. A Yesu-viyi n ɓa ku fi, ɓanu ɓei kukala n na abye ɓa sun n Dagayi. 
1TH.4.17	N na avun, eyi n yi cezhi n wye-wyeyi n fi n na anyi nyi, a ɓei ku yi ya shegun Dagayi n ʼshe bmana, elonu yi ɓei kunsun n woi nyalo-nyalo. 
1TH.4.18	Ntucenu fye fu aje bugba, fya ga aje kala n ɓeda ye yi.
1TH.5.1	Aɓeye vinya ɓei zhin n knisayi a? Kwo to zhin tilas nu ma da ɓeho tu n kwo tukwon, omi-zaje. 
1TH.5.2	Gama fye kpelo sarai, nge zaho-zahoi ta kpeye lon, Dagayi nyipyei ɓei ɓe n tna esa dnai nu, ngye evi n sukwoyi. 
1TH.5.3	Sanu n aza ɓei ci nge, “Lafiya lo sarai nyaho to wunya lon bugba fulo.” Nsa gmanyi yi wahala ɓa ɓeɓa tukwo, shi kagna zhin kwa ɓe nyikwoza aba to woi dna ce nyin. Aza deye to ɓei bwa asibui ban, gama abwi-ba to lo n.
1TH.5.4	Ama emi aza je, fye to filo n wyegma n na aɓeye tukwon, Dagayi nyipyeyi to ɓei ɓe efye aba ngye evin. 
1TH.5.5	Gama fye zhin abuzangna ɓinu anyipyeyi aɓi njesun fye to zhin wyegma nyanu kwo sukwo nyan. 
1TH.5.6	Ntucenu fye ku zhi fya pmi, fyeto wangye n gye azajen. Fye pmi owo zhi-zhi fya ku awye shi. 
1TH.5.7	Sukwo zhin gyewan sanu, n esai n aza sin eje, kwo zhin ɓa. 
1TH.5.8	Ama eyi n yi fi n buzangna nyi, yiku hankali bwa, n gu-gui n gaiciya ga yi, n ye-ye yi, ya kun kata eyi gni-gni nya.
1TH.5.9	Gama Shekwoyi to kni yi wa zewo minagyi yakpe yi nun, ama wa gni yi dna n eyi Dagayi Yesu Kristi. 
1TH.5.10	Wafi ntu nyi ɓo n na bai ya sase nwoi nyalo nyalo. Kwo yi kufi, kwo yi-i ye n wye-wyeyi, esa n wo ɓei jeze ɓe n cei. 
1TH.5.11	Ntu cenu fye ga aje bugba kala, fye mi aje zhin shi fye shin zhin lo nyi.
1TH.5.12	Omi azaje, fye ga efye ikklisiya tukwoda mwa-mwa, nɓa zhin tnu-tnu n kalayi n fye aba nyi, ɓai daɓo n fyei tu na aɓo tukwo n ɓato bmiya lo nyin. 
1TH.5.13	Fye gaɓa mwa-mwa fya ye ɓa nfye abugbai vinya ntuge ɓa bmafyenu zhin. Fye pa to fya wu anya n na jeyin.
1TH.5.14	Omi azaje, fye gnakni aza n ɓa wo bwato, fye fu aza bugba n ɓa bugba la wunya, Fya zhin aza atna nɓa to n kalai lon, fya zhin hakuri n na azai vinya. 
1TH.5.15	Fye to ye nge oza wo gba ɓenukwoyi ta n ɓenukwoyi yin, ama fye zhin atna fya zhin aje ɓemana, n na azaje vinya. 
1TH.5.16	Fye dagma cici. 
1TH.5.17	Fye zhin aduwa cici. 
1TH.5.18	Ɓeho-ɓehoi n kwa bwa fye, fye zhin Shekwoyi godiya, gama Shekwoyi nufi nyi n fye aba, n fye zhin Kristi Yesu nya nyi.
1TH.5.19	Fye to wo Zafun Gyi-gyi-yi tnu-tnu ɓi nfye abugba min. 
1TH.5.20	Fye to ci aza wyegba n ɓa wu nyanyin 
1TH.5.21	ama fye mwi ɓelo-ɓehoi n na da, fya kpe kwo gaiciya nu, ndei kwo zhin gaiciya nu fya gwo kwo. 
1TH.5.22	Fye bui ɓenukwoyi doho-dohoi si. 
1TH.5.23	Fa Shekwoyi bugbafu nya n wohin tukwo wa ze fye agyi-gyi-yi. Fa efye zafun, wye-wyeyi, n nayi ɓa bwa kala n tna laifi, har ewyi n eyi Dagayi Yesu Kristi ɓei jezeɓe n cei. 
1TH.5.24	Shekowyi n wa yi fye fya ze owo aɓi nyi, wo ɓa zhin fye aɓeye vinya shi wo ɓei zhin fye alkawali. 
1TH.5.25	Omi azaje fye zhin aduwa ntu yi ɓo. 
1TH.5.26	Fye dna abwa do gami n na a Yesu-viyi ajeyi n ɓo. 
1TH.5.27	Mi gna fye, dna n Dagayi eye fye ba wasikaye ga a Yesu-viyi vinya. 
1TH.5.28	Anabarka dnagmayi n ɓa kun n eyi Dagayi Yesu Kristi aba nyi, ɓa kusun n zaho-zahoi n fye mi.
2TH.1.1	Wasika ye gmi n Bulus akun, n Silwanus yi, n Timatawus yi, Kwoi lo ikklisiya aba n Tasalunika, nfye zhin Shekwoyi eyi Dada n Dagayi Yesu Kristi nya nyi.
2TH.1.2	Shekwoyi Dada n Dagayi Yesu Kristi yi wo tu fye anabarka n mwa, n bugba fuyi nu nfye a bugba. 
2TH.1.3	Omi azaje, Shekwoyi godiya zhin ntu fye ɓo kwo to zhin ɓe mana nu kawain, eyi tnu-tnu nu n Shekwoyi aba, ntu fye gaiciya ga mwa-mwa yi ɓo, ntu ofye ye-ye ɓo n kwo mwalo n na aje aba nyi.
2TH.1.4	Adayi lo n mwa har yi gna a ikklisiya aje ofye hakuri ɓo n gaiciya ga yi n Shekwoyi, dna n fye wahala n fye sin nyi. 
2TH.1.5	Zokwo gmanyi nu nyi n Shekwoyi zhin tnu-tnu, gama wo zhin a pma n wahala yi, woi zhin fye shiri ntu wo bemi ɓo. 
2TH.1.6	Njesun woi zhin owa shiri ɓedo n tatai, ntu n na aza ɓo nɓa ga fye wahala nyi.
2TH.1.7	Ntuce nu nɓa gnafye, nfye sin wahala nyi Shekwoyi ɓa gafye sunlsun n gnisun n yi, esa Dagayi Yesu ɓa ɓe, esa n Yesu ɓa kashi ɓe n eshe, to yi dna cem, ɓedo n wo amalaika iko nya yi. 
2TH.1.8	Woi ɓe n owai, tu na aza tukwo n ɓata ye ɓa kpe Shekwoyi yen, ɓai to ye ɓa gwo wo shiri wa gni ɓa dna n eyi Dagayi Yesu Kristi n. 
2TH.1.9	Aɓei taɓa fi n anapr nyalo-nyalo nya, n gnajegna-gnayi ya n Dagayi, ɓa ta gye owo iko mwa-mwa wyen, har abada. 
2TH.1.10	Sanu n wo ɓei ɓe, wa gwo latu n mwa mwayi n wo aza gyi-gyi-yi aba. Fyehin ɓo la wo tu ce, ntu ge fye ku gaiciya ga, n ɓeda n ya gnafye tu nwo tukwo nyi.
2TH.1.11	Ntu cenu yi zhin aduwa ntu fye ɓo cici, nna bai eyi Shekwoyi, dna nwo iko, wo ɓa zhin fye fya ze aɓi manayi, ngye shi wo ye fya ze, wa zhin fye fya nu ofye aɓomwi manayi, ntu fye gaici-ya ga ɓo. 
2TH.1.12	N lonu aza vinya ɓa ci Dagayi Yesu Kristi eye, ntu n na aɓo ɓbo gye n nfye. Ofye mwa-mwa dnagmayi nunyi vinya, nge fye zhin Kristi nyanu. Sun-sun gye dnagmayi eyi Shekwoyi nya, n Dagayi Yesu Kristi yi nu na zhin deve kwoi si fye.
2TH.2.1+2TH.2.2	 Nsaiye, Eyi Dagayi Yesu Kristi ɓeɓe njesun, n yi yezhi yi n wo aba ma? Mi gyifye wye, agu to vin fyen, omi azaje, shi fye wo ai ce akata nge Dagayi nyipyei la lu ɓen. Nfya wo aza ɓai gna ge, ɓa gye ruya, kwo ge Shekwoyiwa tnu ɓa tnu-tnu, kwo wasika n fye zhin nubwo ge kwo gmi n mi aba, fye to ga gaiciyan. 
2TH.2.3	Fye to ye zaho-zahoi wa dna fye kwoce kwo fyewyin. Gama nyipyei ta ɓen sai anya ngun aba nku zhin, kmisunyi esa n aza ɓei na Shekwoyi aɓo, n sayi oza kala kpeyi anapi ɓi wo ɓei ɓe. 
2TH.2.4	Wo ɓei tu Shekwoyi cegye n nya doho-dohoi n na gakwo mwa-mwa, Wo ɓei lo wo sase tu n Shekwoyi nyakun ngye Shekwoyi, woi cige wo zhin Shekwoyi nu. 
2TH.2.5	Fye to ye palo nge mi ɓei ku ce gna fye, esa n mi ɓei kunsun n fyei nyin? 
2TH.2.6	Fye kpe enya ye lo n kwo ye n woi shi, to woi ɓe yan, wo ɓa bwa ɓe owo sai lasi nu.
2TH.2.7	Tnu-tnu n oza kala kpei n anapi nyayi ɓei zhin, esa n wa ɓe, kwo gyi abye lo n saiye, ama owo nwohin tukwo ta ɓen, sai oza n wo hana n woi nyi wola laka. 
2TH.2.8	Nsai oza nukwoyi ye ɓei ɓe, oza n Dagayi Yesu ɓei bmiwo na n wo gbe osun yi, woi wu wo, esa n wa jeze ɓe n cei. 
2TH.2.9	Benukwoyi zhin-hi ye, wo ɓei ɓe ngye Shetan a tnu-tnu kaya, n nunuyi n Shetan ikoyi, woi dna aza kwoce n na aɓe wo-woyi n wo ɓei zhin. 
2TH.2.10	Wo ɓei dna aza kwoce kpekpe n ɓa lo anapi nyi–gama ɓala gaiciya aɓo na, ɓato ye kwo, ɓa gakwo gaiciya, n na bai kwa gni ɓam. 
2TH.2.11	Ntucenu Shekwoyi ɓei fa ɓa, ɓa ga akata gaiciya n ɓa bugbayi vinya. 
2TH.2.12	Aɓei da ɓa owa dei-dei shi ɓa ga akata gaiciya, ɓai na gaiciya aɓo, ɓai gyi abye fi n ɓa a laifi. 
2TH.2.13	Ama tilas ya zhin Shekwoyi godiya cici ntu fye ɓo, eyi aza je n Dagayi ye fye nyi, gama Shekwoyi a ɓei kni fye tunyi n sapa, wa ga fye gni-gni, woi zhan fye ya n Zafun Gyi-gyi-yi ntu fye kpema ɓo n gaiciya. 
2TH.2.14	Wo ɓei zhin apma n yi, wa gna fye Nabari manayi. Wa yi fye fya ɓe fya bwa mwa-mwa eyi Dagayi Yesu Kristi nya.
2TH.2.15	Nna aɓeye vinyai fi n bugba, omi azaje, fye ku mi zhi fya ku gaiciya shi dei-dei, n yi ɓei wu fye nyi n doyi n yi ɓei ka fi fye n wasika nyi.
2TH.2.16	Eyi Dagayi Yesu Kristi n wohin tukwo n Shekwoyi eyi Dada, n wa ye yi wa gayi atnazhin nyalo-nyalo nya n na awyetu yi n yi to kunce ya bwan. 
2TH.2.17	Wo zhin fye bugba a tna, n na atnazhinyi vinya, wa bma fye zhin n ɓo manayi vinya, n fye ɓa zhin fyei da.
2TH.3.1	To, mi ye ma zo nu, mi azaje, shi mi zo n wasika ye nyi, mi, ye fya zhin aduwa ntu yi ɓo. Fya zhin aduwa n na abai Dagayi ɓeda ɓa gyi abye, kwoi gyi nasara abaho-bahoi n kwa lo. Kwoi gyi nasara aba vinya shi kwo ɓei zhin esa n kwo ɓei ɓe fye aba nyi. 
2TH.3.2	Fye zhin aduwa, ya pwo n na aza nukwoyi akun, gama aza vinya nu taye Dagayin. 
2TH.3.3	Ama Dagayi zhin egbe-nuyi nu, wo ɓa ga fye kala wa gu fye n Shetan agam. 
2TH.3.4	Yi n gaiciya ga yi lo ge, fye zhin aɓolo n yi ɓei wu fye nyi, fya zhin ɓa cici. 
2TH.3.5	Dagayi ɓa ga fye awyega fya gane n Shekwoyi ye-ye yi, n hakuri yi n kwo gmi n Kristi aba nyi.
2TH.3.6	Wyidna nyi n yi ga fye, omi azaje, dna n eyi Dagayi Yesu Kristi eye n wo ikoyi. Fye to gyi nugundo n Yesu-viyi doho-doho yi n wo wo bwato, to woi ye wa vi tnu-tnu zhin zbo n kalai, ngye shi yi ɓei gna fye nyin. 
2TH.3.7	Gama fye kpelo tilas fya vi eyi fye, n fye ɓei gye to yi ka nkwo nyin. 
2TH.3.8	Yi to gwo nyagyi n zaho aba to yi-i gba won, ya zhin tnu-tnu mwa, n sukwoyi n nyipyei n na abai ya bwa agyiwye, n yi ɓei cei pma ya zhin apma n cei nyi, ntuge yi to ɓei cei pma ya tu fy akayan. 
2TH.3.9	Kwo to wu ge yi to ɓei n izini yi nu ya nyafye fya gayi nyagyin, ama yi ɓei cei pma ya wu fye, shi fye ɓa zhin tnu-tnu n tu fye asese ɓo. 
2TH.3.10	Esa n yi ɓei nyi n fye aba nyi, yi ɓei ga fye wyidna ye ge, “Oza n wo ta zhin tnu-tnun wo to gyi nyagyin.”
2TH.3.11	Ama yi wo lo ge, aza ho n fye mi ɓa wo bwato lo, to ɓai ye ba zhin tnu-tnun, ɓai wun esaya dna n na agnagba zhin nu. 
2TH.3.12	Dna n Dagayi Yesu Kristi eye, yi gna aza ye pya, yi gaɓa wyidna, ɓaku zhi pi, ɓa zhin tnu-tnu ɓa bwa nyagyi. 
2TH.3.13	Ofye nfye ce nyi, omi azaje, ato ɓe fye n ɓemanayi zhin yin.
2TH.3.14	Oza n wo to vi ɓeda n yi cei kafi n a wasika ye nyin, fya kawo wye, fya pmiya nwo aba, n na bai n vinyikwo ɓa wowo. 
2TH.3.15	Fye to shi wo awye ngye efye nuɓaim, ama fye daɓo n woi ngye ozado n wo ye a wuwo zokwo n galgadiyi. 
2TH.3.16	Dagayi bugba fu nya, wo ga fye owo bugbafu, kwo knidoi nu bwa fya, Dagayi wo kunsun n fyei vinya. 
2TH.3.17	Nsaiye omi gnaɓi nyi nmi ka n mi abwayi, shi mi shin zhin n mi wasika, kwa wu nge emi nu na ka, emi abwa nu kakpe n ya. 
2TH.3.18	Eyi Dagayi Yesu Kristi anabarka ɓa kpe n fye tukwo vinya. Amin.
1TI.1.1	Wasika ye kwo gmi n Bulus akun nu, Waʼazi zhin yi Yesu Kristi nya, n Shekwoyi eyi gniyi n Yesu Kristi eyi Dagayi–eyi awyetu.
1TI.1.2	Kwoi lo Timatawus aba, Timatawus ɓei zhin ngye omi-ɓi nu dna n Dagayi. Fa Shekwoyi eyi Dada, N Yesu Kristi eyi Dagayi wa wu ho owo alheri n sun-sun gyei, wa ga ho bugba fu yakwo n ho bugba mi n ho nubo zhin yi.
1TI.1.3+1TI.1.4	 Shi mi ɓei da esa n mi ɓei lo Makidoniya nyi, la dna n Afisus ha zhin atna ha kma aza n ɓa wu nya akata nya nyi. Ku oɓa asita n ɓa abyetnuyi ce n ɓa nubo-zhinyi n ge a ɓa gni aza dna n na aɓe a desi n na malaikai ɓei sido n Shekwoyi abye n ɓato n na akpegnin bayin. Anubozhin n na aɓe mwi deye pya zhin ɓa la aɓena kala. Maimakon ɓa bma aza zhin ɓa gwo Shekwoyi shiri gaiciya ga nya. 
1TI.1.5	Enya n kwo womi pwa lo kwonu ge a Yesu-viyi n ɓo vinya ɓa ku nu n ye-yei n kwo gmi n na bugba gyi-gyi-yi oɓa bemwi n gyi-gyi-yi, oɓa gaiciya ga kwa bwa kala.
1TI.1.6	Ama a malami deye ɓa ku bwi zokwo, ɓai gyi ɓahin esa, ɓai na aɓo, ɓai daɓo n tna ce-ce. 
1TI.1.7	Ɓa ye a kpe ɓaye nge Musa a wyidnayi wuyi, ama ɓa ta kpe ye lo kwo fyewyi enya n na awyidna ye wuyi n. 
1TI.1.8	Awyidna ye bmiya lo, yi ya zhin apma n ɓai shi Shekwoyi ɓemwi nyi. 
1TI.1.9	Ama ato zhin ɓa n yi ɓonu m, n Shekwoyi gni-gni yi n, ntu n na laifi da ɓonu n ɓata ye Shekwoyi nyi n, ɓa n na abugba kala kpenya yi, ɓai tu ekni, ɓai si nyasi, ɓai zhin gaba n ɓa dadayi, n ɓa ayai, aza wuyi. 
1TI.1.10+1TI.1.11	 E, awyidna ye a zhin ɓa ntuge ɓa wu a alaifi da nu, a cegye da aza tna gyi-gyi-yi, n azai n ɓa wangye n na azanugbayi, aɓi wanyi, akata ceyi n na azayi n ɓa zhin oɓo n kwo gni apapa n Shekwoyi anabarkada Nabari manayi, n mi zhin wo tnutnu yi nyi.
1TI.1.12	Mi zhin Kristi Yesu eyi Dagayi godiya n mwa, shi wa kni mi ma zhin wo tnu-tnu yi, woi gami kala ma zhin wo ɓefyece. 
1TI.1.13	Koda-yake mi ɓei zhin mi-i kpe Kristi eye agye, mi-i zan ɓa fazan, mi-i zhin ɓa ɓo n mi ɓa mi. Ama Shekwoyi wa gyemi sun-sun, gama mito ɓei kpe ɓe ye n mi zhin ntuge mito ɓei kpe Kristi ye n sayin. 
1TI.1.14	O, eyi Dagayi, zhin alheri danu gama wa wumi shimi ɓa kpema wo, ma nu n Kristi Yesu yeyeyi. 
1TI.1.15	Kwo zhin gaiciya nu, mi n cei pma lo aza vinya ɓa kpe ce ye, n ge Kristi Yesu wa ɓe anyi mi wa gni alaifi da, omi yi nu zhin oɓa esu. 
1TI.1.16	Ama Shekwoyi wa gye mi sun-sun, n na bai Kristi Yesu wa zhin apma n miyi, wa wu shi wo zhin hakuri n na alaifi dayi, har n ɓa dnagmayi yi, n na abai, n ɓa ɓa kpe nge ɓa ɓa mi ɓabwa wye-wyeyi nyalo-nyalo nya. 
1TI.1.17	Latu n mwamwayi ɓa zhin Shekwoyi nya nu nyalo-nyalo Amin. Wo nu zhin Esu esa vinya nya, n na ta gye won, woi ta shan fin, owonu zhin Shekwoyi gmanyi, n nunuyi n ɓeyekpeyi. Amin.
1TI.1.18	Nsaiye, Timatawus, omi-ɓi, omi gbe ga nyi n ho aba. Sun okun n kalai Dagayi okun, shi Dagayi gna n na annabi egbe nge ho ɓa zhin nyi. 
1TI.1.19	La gaiciya ga shi n kalai dna n Kristi ha anubo-zhin ze agyi-gyi-yi, ha zhin oɓo n kpe ge kwo zhin ɓemana nu. Gama azaho n la oɓa anubozhin zungna ɓai zhin oɓo n ɓa kpelo ge kwo to bmiya lon, kwo to zhin ɓe wo-woyi nu shi ɓa ya ɓa gaiciya ga dna n Kristi, ɓai la Shekwoyi eye aɓo na lo nun. 
1TI.1.20	Himinayus n Iskandari yi ɓa zhin misali nu n kwo ɓei lami ze tilas ma gaɓa n Shetan akun wa ta ɓa, har esa n ɓa ɓa tumwi to ɓa zhin Kristi eye vinyikwo dna m.
1TI.2.1	Omi ɓeda nyi n ho aba, zhin aduwa n mwa ntu azaje ɓo, gyi Shekwoyi wye wa gye ɓa sun-sun. Zhin Shekwoyi godiya ntu nya ɓo nwo ɓa zhin ɓa nyi.
1TI.2.2	Zhin aduwa ntu asu ɓo, na za yi n ɓa zhin a iko da vinya tu n yi eshe, kwo n ɓa n na tnu-tnu yakwoi shi, n na abai n yi ɓa sase n lafiyai, n bugba-fuyi, ya se ase manayi yi zhin nubo n Dagayi ɓo. 
1TI.2.3	Deye bmiya lo, kwoi da eyi Dagayi bugba. 
1TI.2.4	Gama wo ye aza vinya ɓa pwo, ɓa bwa gaiciya ye awyega. 
1TI.2.5	Nge Shekwoyi gni n sepa gmanyi, aza vinya zhin n sepa gmanyi, n Kristi Yesu n wohin tukwo zanyikwoci n dna n ɓa tasin wa ɓe n bai n na aba gmanyi.
1TI.2.6	Wa gawo wye-wyeyi ntu n na aza ɓo vinya. Ɓeda nyi n Shekwoyi wa tnu n cei dna n esa manayi n na lanyi. 
1TI.2.7	Ai la mi kni gaiciya nu n mi da-ma zhin tnu-tnuyi n nabari da yi, Shekwoyi nya, ma wu gaiciya ye n na abyedo aba, ma wuɓa Shekwoyi shiri gni-gni nya dna n gaiciya ga. 
1TI.2.8	Ntu cenu miye aza vinya ɓa zhin aduwa ɓai ku abwa a gyi-gyi-yi wu Shekwoyi n tna laifi, ntna minagyi, ntna nuwun. 
1TI.2.9+1TI.2.10	 Anyikwoza ce ɓaku ze lo nu, ɓaku ce pi ɓa zhin ɓo kwo bmiya, ɓai pa aje cewo. A Yesu-viyi anyikwo a kpeɓaye ntu n ɓa ɓemana zhin ɓo, to n zokwo shiɓa zhin ɓahin aba, kwo tukwo knin, kwo anya shi-shi, kwo aje anakwoyin. 
1TI.2.11	Anyikwoza, ɓa kna tnubua ɓa tumwi peceiye n tukwo gbayi.
1TI.2.12	Mita ye anyikwoza ɓa wunya kwo ɓa ze a tukwoda n na azanugbai tukwon. Ɓaku cepi n na aduwa nyakun n yezhi sa. 
1TI.2.13	Ntu kniɓei ya? Ntuge Shekwoyi ɓei zhin Adamu nu nabye wa kma Hawawu zhin. 
1TI.2.14	Shetan to ɓei dna Adamu nu kwocen, ama Hawawu nu, laifi kwa ɓe. 
1TI.2.15	Ntu cenu Shekwoyi wa tnu anyikwoza n na azhinyi, esa n ɓa ma aɓi n cei, ama woɓa gniɓa wyewyeyi ɓai ya kpema wo, ɓai se ase pi-pi-pi, n bmiya ɓai ye n na azai.
1TI.3.1	Ɓeda ye kwo zhin gaiciya nu nge ndei oza ye wa zhin pasto, wo ɓemwi manayi dnalo n bugba. 
1TI.3.2	Gama tilas Pasto wa zhin oza manayi n na ta dawo ɓeda nukwoyi n, n nyikwoyi gmanyi. Woi zhin tnu-tnu n kalayi, woi zhin nubo, cewo n nu-nuyi n na aɓemana zhinyi. Wa bwa bugba bui a zhiɓeyi ɓai ya ɓe wo puwa, wa zhin malami manayi dna n Shekwoyi ɓeda. 
1TI.3.3	Wo to zhin eje sin yin, kwo anya wu yin, amma wola ze hankali da, mi bwayi, to wa ze oza nu n wo ye agyiwyen. 
1TI.3.4	Owo apuwa da ɓaku ze aza manayi, hankali da n na aɓiyi n ɓa vi ɓo n pye, n tna gnunu-gnunu dayi. 
1TI.3.5	Gama ndei oza to mi n wo iyali bwashin, wo ɓa mi n wuna wa shi ikklisiya bwa vinya?
1TI.3.6	Pasto tola ze Yesu viyi woi-woi n, kada wo zhin aɓekwo nge alawo kni n pye aɓekwo gyi n kakaya abye. (Shetan ɓei kaya lonu). 
1TI.3.7	A tna viyi ɓa zhin wo seida manayi, n na bai Shetan ta piwo a gam n na ɓeda nukwoyi n wo tukwon, wa fa wo n tna gbebwa n wo ɓa wu owo akni zokwon.
1TI.3.8	Abyeda, ɓaku ze aza manayi n gye a pasto. Ɓato ku ze aje sin yi yakwon, n na gyiwye ye yin. 
1TI.3.9	Ɓaku ze aza gaiciya da, ɓai vi Kristi n bugbai gmanyi, n wo zhin yi gaiciya ga tukwo nyi. 
1TI.3.10	Kafin a gaɓa abye, aku tnu-tnu gaɓa n ikklisiya amwiɓa gye n ɓa haliyi, n kpe zhinyi, n ɓa ɓa zhin bmiya, ami a kniɓa ɓa ze abyeda.
1TI.3.11	Oɓa anyikwo ɓaku ɓahin wan shi to ge a jesin yakwo yin, to ge a ɓo shanyi n, ama a gaiciya da dna na aɓo vinya n ɓa zhin. 
1TI.3.12	Byeda wa bwasun n nyikwoyi gmanyi, n na aɓi aɓo viyi ɓai dagma n na ajei. 
1TI.3.13	A byeda n ɓa zhin tnu-tnu n bmiya aza ɓa gaɓa mwa-mwa, njesun ɓa ɓa bwa bugba kala n Dagayi abye dna n gaiciya ga.
1TI.3.14	Mika aɓo deye gaho, koda-yake mi n na awyetu yi lo miɓa be ho aba esa fyewyi. 
1TI.3.15	N na bai n mi to ɓe n pyen ha kpe a za pya ye n ho ɓa kni, ɓa zhin a tukwoda fi n ikklisiya, Shekwoyi wye-wyeyi da nya, n ɓa fi ɓai shi Shekwoyi gaiciya ɓai la kwo tu nyi.
1TI.3.16	Kwo zhin gaiciya nu asese manayi dna n Shekwoyi, kwo to zhin oɓo fafayi nun, amma amsa lo n Kristi, n wa ze zanyikwoci wa ɓe anyi, a gye wo n gyi-gyi n tna laifi dna n wo Zafun, amalaika ɓa zhin wo bauta, a zhin wo waʼazi n anyi vinya, aza gwowo n na aba vinya laɓa, a gwo wo njesun wo lo eshemi.
1TI.4.1	A Zafun Gyi-gyi-yi gnayi pei-pei n ge dna n sa pmaknayi azaho n ɓafi n ikklisiya ɓa ɓei na Kristi aɓo, ɓai vi a malami n ɓa lo tnu-tnu n Shetan ɓeye yi. 
1TI.4.2	A malami ye ɓa ce akata n bugbai gmanyi, har oɓa Zafun nubo zhin nya to kwoi ceɓa ɓepan. 
1TI.4.3	Ɓa ɓei ci ge kwo to bmiya a pa mulan, kwo to bmiya a gyi abun, koda-yake Shekwoyi wa ga anya gye vinya, n na Yesu viyi abanu ɓa gyi ɓa n bugba bui-bui ɓai zhin godiya. 
1TI.4.4	Gama anya vinya n Shekwoyi wa zhin ɓa bmiya, yi ɓa mi ya gyi ɓa n bugbai gmanyi yi zhin godiya. 
1TI.4.5	Ndei ya nya Shekwoyi wa tu kwo anabarka, gama aze kwo manayi n Shekwoyi ɓeda yi n aduwa yi nu.
1TI.4.6	Nha zhin azaje bayani ye pya, ho nu ho tnu-tnu nu n gye Pasto, n wo n nuboi fu n gaiciya gai n nyawu gaiciya nya yi n ho vi nyi.
1TI.4.7	To wun esaya hoi naɓo tu n aɓo nɓa to tukwoi n, kwo aɓeda a tna cei, gyi esa n ho kalayi tu aɓo nu nɓa ɓa zhin ho ha mwa dna n Zafun. 
1TI.4.8	Nayi tnu-tnu n bmiya, amma Zafun tnu-tnu n du, kwoi bmaho zhin n nya n ho zhin. Ntu cenu tumwi ha ze Yesu viyi manayi, kwo ta bmaho zhin dna anyi ye nu gmanyin, ama har n doi n kwo ye ɓe-ɓelo. 
1TI.4.9+1TI.4.10	 Gaiciya nu nyi kwo bmiya lo ozahozahoi wa gwo kwo. Yi zhin tnu-tnu n mwa, yi sin wahala n mwa, ntuge aza ɓa ga kwo gaiciya. Gama eyi awyetu lo n Shekwoyi wye-wyeyi da nu, n wa fi ntu na za ɓo vinya nyi tun baga aza nɓa la wo gni-gni gwo.
1TI.4.11	Wu anya ye vinya ha tabata aza tu ɓa mwi lo dei-dei. 
1TI.4.12	To ye zaho wa ci ho wyegba ntu ge hoye zhin ɓinuyin. La ze ɓa ɓemwi-tu nya. Fa ɓa vi ho nya wu n ho ase-sei, la ze ɓa efye dna n yeye, nho gaiciya gayi, nho aɓonubazhin manayi. 
1TI.4.13	Sai mila ɓe, ba Shekwoyi ɓeda hoi zhin kwo bayani ga ikklisiya, zhin Shekwoyi ɓeda waʼazi.
1TI.4.14	Zhin apma n ho kpezhinyi, n Shekwoyi wa gaho dna n wo anabi esa n na ikklisiya tukwo da ɓei kpe ho abwa n tukwonyi. 
1TI.4.15	Zhin apma n ho nyaga yi, la hohin ga n tnu-tnu ye, n na abai aza gye ho abye gyi. 
1TI.4.16	Zhin peceiye n na aɓei n ho zhin, n ho anubo zhin yi n jesun. La kpema n ɓo n kwo zhin gaiciya, Shekwoyi ɓa tuho anabarka, wa zhin apma n hoi ha bma azaje zhin.
1TI.5.1	To daɓo n minagyi yi n zayi n wo kwo hon, ama daɓo n woi peceiye ngye oho dada, da ɓo n na za nawyi yi ngye oho azaje ye-ye yi. 
1TI.5.2	Zhin anyikwoza anyigbakwoyi ɓo ngye oho aya, aɓi anyikwoyi n gye oho amapui, hoi zhin nubo manayi n ɓa tukwo.
1TI.5.3	Ikklisiya kwo shi anyikwoza bwa n oɓa aɓa n kufi, ndei ɓato n zayi lo n wo ɓa zhin. 
1TI.5.4	Ama ngye ɓa n na ɓiyi lo kwo ayawyi, oɓanu ɓa bma ɓa zhin, gama kwo bmiya ɓemana zhin kwa ya na api nu. Hoi bma a zakwoyi awyekwoyi zhin. Ɓo nu n kwo da Shekwoyi n mwa.
1TI.5.5	Ikklisiya kwo bma a nyigbai zhin n ɓato n nyahoi n, ɓai to na zayi lon, ndei ɓa kmi awye shi Shekwoyi ɓai zhin aduwa n esai vinya. 
1TI.5.6	Ama to ge ɓai gyi esa, ɓai zan laɓa, ɓai zhin agnagbain, kwo ɓai da aza ɓon, ɓai zan anyi gmada shin ga ɓahin, n lonu ɓai wu ɓahin wyewyeyi n. 
1TI.5.7	Deye kwo la ze ofye ikklisiya wyidna n na bai aviyi ɓa kpe, ɓa zhin oɓo n kwo bmiya.
1TI.5.8	Ama oza n wo to kula n wo azai esa n ɓa gyi san, tun baga aza n ɓa fi n oza puwan, woto n iko yi lo wa ci ge wo zhin Yesu viyi nun. Oza deye pya wo du tna viyi lo n nukwoyi.
1TI.5.9	Nyigbayi n wo cei pma pma wa ze ikklisiya tnu-tnu-yi, wo to kasa n na aye shitnayi n, woi bwa mula pa bwa zun gmanyi. 
1TI.5.10	Azai dawo ɓeda manayi ntu n wo atnu-tnu manayi ɓo n wo ku zhin, woku owo aɓi shi n bmiya? Woku ɓemana zhin a zhiɓei n na a Yesu viyi ajeyi? Wo ku bma a nyasan yi zhin n na bugba wunyi? Wo n cei pma n sai vinya wa zhin ɓemana?
1TI.5.11	Anyigbai n ɓa to kon, ɓato filo n ɓon, gama esa fyewyi sai ɓa pa mula n jesun ɓa na ɓa alkawali ɓo n ɓa zhin Kristi nyi. 
1TI.5.12	Ntuce nu ɓaku zunkni ntuge ɓato shi ɓa alkawali kmisunyi bwan. 
1TI.5.13	Nko avun, kwoi wulo ɓa wo bwato, ɓa gyi esa ɓai laɓa ɓai vi apuwa, ɓai zhin agnagbai, ɓai fi aza aɓo abwa. 
1TI.5.14	Ntu cenu mi gye kwo bmiya lo anyigbayi a nawyi ɓa senu njesun, ɓa ma aɓi ɓa shi ɓahin puwa, n lonu ata da ɓeda nukwoyi tu ɓa tukwon. 
1TI.5.15	Gama edna wo milo azaho n ɓami ɓala awye pmiya n ikklisiya, shetan n la ɓa dna kwoce.
1TI.5.16	Ma paho n jesun nge, nyigbai azanu ɓa shiwo bwa, ɓato fa deye n ikklisiya akun. Ikklisiya ɓa wu agyiwye kpe anyigbai tukwo nu nɓa to na zahoyi lon, kwo aɓa yi n ɓa ɓa kpe awye shi ɓan.
1TI.5.17	A Pasto nɓa zhin tnu-tnu cewo n bugbai gmanyi, a gbaɓa dei-dei, a ciɓa dei-dei, tun baga aza n ɓa nyi-wye da waʼazi zhin n nyawu yi. 
1TI.5.18	Gama Shekwoyi ɓeda gna ge, “To pa jaki egbe esa n kwo gni kwoi dna awyi n cein, fakwo kwa gyi kwoi gwo tnu-tnu lo.” Nna abado njesun kwa ci ge, “Tnu-tnu yi gwo lo n wo ladayi.”
1TI.5.19	To wo gnunu-gnunu tu Pasto tukwon, sai dei n aseida da lo ngun aba kwo ngun ata ɓa zun wo kni. 
1TI.5.20	Ndei wo ku laifi zhin, a gnakni wo n eklisiya abye vinya, n na abai n zaho ta viwo zokwon.
1TI.5.21	Mi ga ho wyidna ye n Shekwoyi abye n Dagayi Yesu Kristi yi, n wo a amalaika a Gyi-gyi-yi, fya zhin lonu kwo pasto yi zhin ho nungundo nu kwo to woi zhin ho nungundon. Fye zhin aza ɓo gmanyi. 
1TI.5.22	Awyeto ya fye n Pasto kniyin, sakun fya ze owo alaifi pita, kwa ze ngye fya pui ɓa nya nu. 
1TI.5.23	(Deye to ci ge ho to ye zhin eje to won nun, kwo bmiya lo ha towo nsahoi gama kwo zhin, shigbe nu n ho aba, shi nyasan ta faho nyin.)
1TI.5.24	Pa ge aza ho, har n na a Pastoyi ɓa se-ase fi n laifi azai kpe. Nna aɓeye pya ho ɓa mi ha zhin ɓoho. Ama n na a ɓoho, nyipyei wada nya nu ɓei kpe gaiciya anya ya. 
1TI.5.25	Elonu zaho-zahoi kpe lo ngye shi a pasto ho zhin ɓemana, ama ata kpe oɓa ɓemanayi ɓo n saho yim, sai esa la mwa.
1TI.6.1	Afyenu a Yesu viyi ɓa zhin oɓa dagayi tnu-tnu ɓai gaɓa mwamwa, fye to fa a ci ge a Kristi aza zhin a bwatoyi nun, fyeto ye a ma Shekwoyi eye san kwo owo ɓeda ntu n deye ɓo m. 
1TI.6.2	Ndei oɓa dagayi zhin Yesu viyi nu, kwo to wunu ge ɓa ɓa fa tnu-tnu zhin ɓon, kwo bmiya ɓa ɓahin yi nu ntuge zado dna gaiciya ga ɓa bwa bmazhin dna n ɓa tnu- tnu. Timatawus aɓeye nɓa zhin gaiciya nyi ha gna aza, ɓa vi ɓa. 
1TI.6.3	Azaho ɓa na aɓeye ɓo, ama ɓanu zhin wuwu hin-hin Dagayi Yesu Kristi nya. Oɓa nu zhin tushi asese manayi nya. 
1TI.6.4	Oza n wa da ɓedo gvo wo zhin aɓekwo nu, n za gbeloi, wo la pmiya n Kristi ɓeda, woi ze kwo aɓona n kwo ɓa zo fi n shewo, n minagyi yi n kwo ɓe n na agyekpei laifi zanshi n na aɓemwi nukwoyi. 
1TI.6.5	Aɓenaiye n ɓa bugbai nunu yi n ɓenukwoyi, ɓa ta kpe gaiciya da m, n ɓa aba Nabari manayi zhin agyiwye bwa zokwo nu fye la bui ɓa si.
1TI.6.6	Ho cei pma ha zhin nyabwayi hin-hin? Ho la ze nyabwayi n gye ho zhin ɓemana lo hoi dagma. 
1TI.6.7	Nshiinsun, yi to ɓei ɓe n na agyiwyei shin, esa n yi ɓei ɓe anyi n cei nyin. Yin to ɓei gmi n nyahoi shin esa n yi ɓa fin. 
1TI.6.8	Ntu ce yiku eyi abugba zhin pi kwo to yi n na agyiwyei n, ndei yi n nyagyi yilo n na jekpeyi. 
1TI.6.9	Ama aza nɓa ye ɓa bwa nya, sa fyewyi sai ɓa ya ɓenukwoyi zhin ntuge ɓa bwa agiwye, enya nkwo tuɓa eci, kwaze ɓa abugba nukwoyi zhin yi, kwa wu ɓa har ana pi. 
1TI.6.10	Gama agyiwye ye nu zhin oza zhin a ɓenukwoyi aje. Azaho la avun pmi wu Shekwoyi ntu n na gyiwye ɓo, ntuce ɓaku ɓe ɓahin n bugba wun yi n mwa.
1TI.6.11	O, Timatawus, ho zhin Shekwoyi zanu, bu aɓo nukwoyi ye si vinya, ha zhin oɓo n kwo wu cewo n bmiya, hoi tumwi ha kpema wu, hoi ye azaje, ha zhin hankuri n mi bwai. 
1TI.6.12	Shunkun ga Shekwoyi, la nyima wye-wyeyi nyalo-nyalo nya n Shekwoyi la gaho nyi. N ho ku kwo seida zhin n na za abye n mwa begye nyi.
1TI.6.13	Mi ga ho wyidna n Shekwoyi abye, n wo ga aza wye-wyeyi vinya nyi. N Yesu Kristi abye n wo ɓei ga seida manayi n tna dna n Bunti Bilatus abye nyi 
1TI.6.14	nge ho nu aɓo vinya n wa gnaho ge ho zhin, n na abai to a bwa laifi n ho aban, har eyi Dagayi Yesu Kristi wa jeze ɓe. 
1TI.6.15	Gama esa fyewyi Shekwoyi anabarkada n ikoda yi gmanyi, woɓa wu Kristi nʼshe bmana asu aje Esu Dagayi a dagayi aje nya. 
1TI.6.16	Owo nu gmanyi n wo ta shan fin, n wo dna n buzangna yakwo n zanyi-kwoci ta mi wa wu viyi n woyi m. Zanyikwoci to shin wo gyen, woi ta shan wo gyen. Nwo aba, mwa-mwa n iko nyalo-nyalo amin.
1TI.6.17	Gna aza n ɓa n nyabwai nyi nge ɓato mwa ɓahin tukwon, to ɓa kpema oɓa nyabwan. N kwo ɓa zo esa fyewyi nyin, ama ɓa gma ɓai kpema Shekwoyi wye-wyeyi da, n wo gayi anya vinya n yi n cei pma ntu n yi agmada ɓo nyi. 
1TI.6.18	Gna ɓa ɓa zhin apma n ɓa agyiwyei dna n ɓemana zhin. Ɓa ku ze anyabwai dna n ɓemana zhin, ɓai ga aza n ɓa gyisan lo n bugba bui-buyi, n shiri yi zhin ɓa gni n na azai enya n Shekwoyi wa ga ɓa. 
1TI.6.19	Nɓa zhin nlai ɓa so nya bwa hin-hin shi nu nshemi, nyaso shi manayi nu nyalo-nyalo nya. Ɓa se ase manayi n kwo kunce n na a Yesu viyi n na anyi deye.
1TI.6.20	O, Timatawus, to gba a kala na ɓeye zhin yi, n Shekwoyi wa fi ho n na akun nyin. To vi aɓenai, a cije nya n ɓa gma n ɓa ɓeyekpe yi nyin. Ɓai wu nu nge ɓa to n ɓeyekpe yi lon. 
1TI.6.21	Aza deye pya n ku gyi nya manayi san n ɓa asese, ɓata kpe Shekwoyi yen. Shekwoyi sun-sun gye kwo kunsun n hoi.
2TI.1.1	Wasika ye kwo gmi n Bulus akun nu, Yesu Kristi waʼazi zhin yi, n Shekwoyi wa tnu n woi wa gna azanugbai n na anyikwozai n na aba vinya wye-wyeyi nyalo-nyalo nya ɓeda, nwa zhin kwo alkawali dna n gaiciya ga n Yesu Kristi nyi.
2TI.1.2	Kwoi lo Timatawus aba omi ɓi ye-ye yi. Shekwoyi Dada, Kristi Yesu eyi Dagayi wo gaho owo alheri, sun-sungye n bugba fuyi.
2TI.1.3	Mi zhin Shekwoyi godiya ntu ho ɓo, Timatawus nsukwoyi mi gyi emi Shekwoyi wye, nge wo tu ho anabarka n mwa, wonu zhin emi adada Shekwoyi, omi Shekwoyi nu n woi ce. Omi ɓomwi n mi asese vinya okwonu ma zhin ɓo n kwo dawo.
2TI.1.4	Awo mi pwa ma gye ho njesun, aɓei dami n mwa, gama mi paho awyenyi ɓe lo, esa n yi ɓei fa aje nyi.
2TI.1.5	Mi kpe lo shi ho kpema Dagayi n sun, shi oho ya Afniki n oho nyikwo-wyi yi Lois ɓei zhin, mi tabata lo ho ye kpemawo lo, shi ho ɓei kpema wo nsapai.
2TI.1.6	Miye ma paho ha hohin yi, dna n ho wyepa n na akalai n ho n cei lo, tunyi ewyi n mi ɓei tuho bwa n tukwo, ma tuho anabarka nyi. 
2TI.1.7	Gama Zafun Gyi-gyi-yi, Shekwoyi cauta, to ncei pma lo ha wo aza dnan, ama ha ce, ha bwa kala, ha ye ɓa, ha dagma n ho asese n ɓai. 
2TI.1.8	Ndei ha zhin apma n ikoyei n kwo dna n ho nyi, hota wo aza dnan, n Dagayi ɓeda gnayi n, kwo ɓai kpe ge mi zhin ho nugundo nu, koda-yake mi dnalo n kurkuku ntu n Kristi eye ɓo. Ho ɓa gni n shiri yi zhin-ha sin wahala n miyi ntu n Dagayi-ɓo, gama woɓa gaho kala dna n na azhingye.
2TI.1.9	Owonu na gni yi, wa kni yi, n tu n wo tnu-tnu gyi-gyi-yi ɓo, to ge yi kunce lo nun, ama ntuge owo shiri nu tunyi kafin asa anyi, n na bai wa wuyi owo alheri n ye-yeyi dna n Kristi. 
2TI.1.10	Nsaiye wo ku wuyi pei-pei, sanu eyi gniyi Yesu Kristi wa ɓe n cei, n wa bma efi iko ya wa wuyi wye-wyeyi nyalo-nyalo nya zokwo, dna n gaiciya ga nyi. 
2TI.1.11	Shekwoyi la mi kni ma zhin wo waʼazi zhin yi, ma zhin abyedo waʼazi mi-i wu ɓa.
2TI.1.12	Cenu zhin mi-i sin wahala dna n ya n kurkuku vinyikwoi ta wo mi lo n tu cen. Gama mi kpe ezaye lo n mi kpema wo, mi-i kpe lo nge wo ɓa mi wa gu enya n mi la gawo har ewyi n wo ɓa jeze ɓe n cei.
2TI.1.13	La gaiciya zokwo shi cewo, n mi ɓei wu ho nyi, tun baga gaiciya ga n ye-yei n Kristi bei ga ho nyi. 
2TI.1.14	Mi ye ha gu kpezhin, cauta dnagmayi n Shekwoyi wa gaho nyi, n ho ɓei gwo n Zafun Gyi-gyi-yi aba n wo dna n ho mi nyi.
2TI.1.15	Shi ho kpelo, a Yesu-viyi vinya n ɓa kun n Asiya, ɓala busi ɓa ku mi ya, har Fimallus n Harmojanis yi. 
2TI.1.16	Dagayi wo tu Onisifurus anabarka nwo puwa yi vinya, gama wo zhin mi ziyara woi gami bugba kala. Owo ziyara gami kala n gye ese manayi, to wa wo vinyikwo ge mi dna n kurkuku n. 
2TI.1.17	Ɓehin-hin esa n wo ɓei ɓe Roma wa zan mi shin la ɓa, wa kpe aba n mi dna, wa gye mi wye. 
2TI.1.18	Dagayi wo tuwo anabarka ewyi n Kristi ɓei jeze ɓe n cei. Ho gna kpelo shi wo ɓei bmami zhin n Afisus.
2TI.2.1	O, Timatawus emi nugun, la dna kala dna n kala n Kristi Yesu wa gaho nyi. 
2TI.2.2	Gama dole ha wu aza aɓo n hohin ɓedo na azajei ɓei wo mi-i da. Wu aza agaiciya da nɓa ɓami ɓa ka azaje wu.
2TI.2.3	La oho robo dna n wahala sin ngye soja manayi Yesu Kristi nya. Shi mi zhin nyi. 
2TI.2.4	Ngye Krist soja to da hohin dna n anyi gmadan, gama ho ta mi ha zhin oɓo n kwo da oza n wa kni ho nyin. 
2TI.2.5	Vi Dagayi awyidna owo tnu-tnu zhin nya, shi asibui zhin agbetu sibui nya kwo bai bwa lada kwo to ɓai bwa ladan nyin. 
2TI.2.6	Zhin tnu-tnu n kalayi n gye fwaiza n wo bwa lada n mwa woi ya nufwa n mwa nyi. 
2TI.2.7	Zhin nubo n na amisali yei n gun ata n mi gaho nyi, Dagayi wo wu ho shi ɓa n na apmai lo n ho aba.
2TI.2.8	To ze gaiciya amwi n ge Yesu Kristi ɓei zhin zanyikwocinun, a mawo dna n Esu Dawuda efyen, woi zhin Shekwoyi nu, shi owo kala la n efi kwo wu yi. 
2TI.2.9	Ntuge ma zhin waʼazi gaiciya yakwo ye nya nu, cenu zhin mi-i dna gni n wahala n ya, ai lami dna n kurkuku ngye ɓenukwoyi zhin yi. Ama ato pa Shekwoyi ɓedan, kwo ai la mi pan. 
2TI.2.10	Mi shiri lo ma sin wahala, ndei okwo nu ɓa ɓe n gni-gni yi, n mwamwa nyalo-nyalo nya yi, dna n Kristi Yesu ga aza n Shekwoyi n la ɓa kni nyi.
2TI.2.11	Gaiciya deye zhin kwa fu mi bugba, nge Esa n ya sin wahala ya fi ntu n Kristi ɓo, kwo wunu ge yi ɓa ya asese n woi n eshemi. 
2TI.2.12	N ya zʼhin nubo nge owo tnu-tnu n yi zhin nyi kwo dna ɓelo, pa ge n wyi-hoi yi ɓei se ase n woi ya gyi ebe n woi. Ama n ya fa wahala sin ɓo ya pmi avun wu Kristi, wo ɓei pmi avun wu yi ce. 
2TI.2.13	Kwo esa n yi gaiciya ga gba kala, wo zhin gaiciya da nu, woi bmayi zhin gama wo ta nayi aɓon, yi zhin wo aga nu, Wo ɓa nuwo alkawali.
2TI.2.14	Pa oho aza a gaiciya ye ɓo, ha gaɓa wyidna dna n Kristi eye ɓa to na aɓo tu n aɓo nba to na apma yin, aɓenaye pya to n na apmayin, ɓai dna aɓo wyegma har ɓai ɓe n wahalai. 
2TI.2.15	Zhin tnu-tnu n kalai, n na bai Shekwoyi ɓa cihoge, “Sanu n tnu-tnu yi.” Ha ze tnu-gnu zhin yi manayi n vinyikwo ta wo won, esa n. Shekwoyi a dna wo a tnu-tnu wye n cei. Kpe nya n wo ɓeda da kwoi wu njesun. 
2TI.2.16	La bui aɓeda kasa si n ɓa zhin aza ɓai gyi minagyi n na ajei nyi. 
2TI.2.17	Aɓa da aɓo n ɓa ɓa san za har nsai mwa. Himinayus n Filitus yi zhin aza nu n ɓa ye n na ɓeye pya yi. 
2TI.2.18	Ɓa ku gaiciya zokwo fa, ɓai zhin waʼazi akata nya nge kala ku n efi la diya, ɓai la azaho gaiciya ga shan-shan n ɓa gwo ɓa ɓeda nyi.
2TI.2.19	Ama Shekwoyi gaiciya gni agni lo ngye apma, nyaho ta shan kwo ashan. Fandashen kuta nyanu, n na aɓedaye yi ka kpe n kwo, “Dagayi kpe aza yi lo n ɓa zhin owo anya.” Njesun, “Oza n wo yi wohin nge Yesu viyi wo to zhin aɓo nukwoyi zhin.”
2TI.2.20	Nna anyabwayi puwa akwanu zinariya nya nyi n azurfa nya yi, adoho n shinwayi nzun yi, anakwoi a zhin azhiɓei dnagmai ɓo nu cei, a tna nakwoi azhin apma n cei n gace kwo a ya anya nukwoyi fi. 
2TI.2.21	Ndei ha bui laifi si, hoɓa ze ngye kwanu n na zhin a zinariya manayi, kwanu manayi du-duyi vinya n puwa, n nabai Kristi n wohin wo ɓa zhin apma n hoi n wo ɓeye manayi ɓo.
2TI.2.22	Bui enya si nkwo ɓa ɓe ho n na nubo zhin nukwoyi, n kwo ɓe samari aba, ama la nyima enya vinya n kwo zhin ho ha wo ɓemana zhin pwa. Bwa gaiciya ga n ye-yei, ha gyi nugundo n na azayi n ɓa ye Dagayi, n na bugba manayi. 
2TI.2.23	Njesun ma ci ge to lo dna n na aɓena n ɓa lo n azayi n minagyi n. 
2TI.2.24	Shekwoyi aza ta ku ze anya wuyin, tilas ɓaku ze amishiyi, hakuri da, ɓai wu aza nɓa ku bwi aba. 
2TI.2.25	Gba hohin tukwo esa n ho wu aza, n gaiciya nku ɓa gmi aje. Gama n ha daɓo n ɓai peceiye n na atnazhin yi, kpekni, dna n Shekwoyi bmazhin ɓa ɓa pmi ɓe ɓa vi gaiciya. 
2TI.2.26	Nsayi ɓa kpe genyi, ɓa pwo shetan agam, fyenu laifi nya n wo zhin apma n cei woi wan ɓa nyi, nsayi ɓa ya Shekwoyi ɓeye zhin.
2TI.3.1	Kwo bmiya lo ha kpe deye n jesun, Timatawus nge dna n na anyipyei kmaknayi, Yesu vi ɓei la dna ɓo. 
2TI.3.2	Gama aza ɓei ye ɓahin tukwo n ɓa agyiwyei, ɓa ɓei zhin aɓokwo ɓai gma, ɓai ci Shekwoyi wyegba, to ɓai wo oɓa zakwoyi ɓedan, to ɓai zhin godiyan, aɓi a nukwoyi. 
2TI.3.3	Ɓa ɓei kwo atukwo agnana to ɓai wo aza ɓedan, ɓa ɓei ze aza kata, ɓai la wahala kala, ɓai zhin ɓenukwoyi doho-dohoi n tna nubo zhin. Ɓa to ɓei wo ɓon, n tna sun-sun gye, ɓai kpe aza agye n ɓa zhin ɓemana nyi. 
2TI.3.4	Ɓa ɓei kun oɓa anugundo, a tukwo gnana-kwoyi n nu-nuyi n na aɓokwoyi, ɓai gna agmada ye ndu Shekwoyi mwa-mwa ga. 
2TI.3.5	Ɓa ɓei lo aduwa nyakun, ama ɓato ɓei ga nya ho gaiciya n ɓa wo n ɓon. To ye ɓa dna ho kwocen.
2TI.3.6	Azayi pya nu lo aza puwa ɓai gyi nugundo n na anyikwo tna ceceyi, alaifi yi nu bugba, ɓa wu anyikwozaye oɓa zokwo woi-woyi. 
2TI.3.7	Anyikwozaye pya vi a malami a woi-woi, ama ɓata ye ɓa kpe gaiciya ye m. 
2TI.3.8	A malami ye pya gni apa-pa n gaiciya yi, shi Yinisu n Yambrisu yi ɓei gni apa-pa n Musa yi nyi. Ɓa n na abugbayi tu cegye, n pmi-pmi yi ya n Yesu viyi gaiciya.
2TI.3.9	Ama ɓa ta si n kpa yin, nwyihoi oɓa kwoce dna ɓei kpe anya ya aza gye vinya, shi Yinusi n Yanbrisu alaifi ɓei kpe anya ya nyi.
2TI.3.10	Ama ho kpelo shi ho kamiwye mito zhin aza yi pya nu m. Ho kpe nya yelo n mi ga gaiciya, n jesun shi mi sase n wu, n nyai n mi ye, Ho kpe mi gaiciya ga ye lo dna n Kristi, shi mi sin wahala n sun. 
2TI.3.11	Ho kpelo shi mi sin wahala n sun n tuge mi zhin nabari manayi waʼazi. Ho kpe ɓe ye lo n na ɓei zhin mi esa n mi ɓei lo Antakiya nyi, n Ikoniya yi, n Listra yi, ama Dagayi ɓei lami gni. 
2TI.3.12	E, aza n ɓaye ɓa zhin oɓo n kwo da Kristi Yesu, ɓa ɓa sin wahala n aza kun n ɓa wun wo nu nyi. 
2TI.3.13	Ɓehinhin, a malami akatayi, n na aza nukwoyi ɓa ɓa gyi abye abye n ɓenukwoyi, ɓai dna aza kwoce n mwa, n ɓahin ce shetan n la ɓa dnakwoce.
2TI.3.14	Ama gyi abye n gaiciya gai, dna n na anya n ria wu ho, Ho kpe lo ɓazhin gaiciya nu, gama ho kpe lo ho ɓa mi ha kpema yi n ya wu ho nyi. 
2TI.3.15	Ho kpelo shi, esa n ho ɓei zhin ɓinayi nyi, aɓo ki Shekwoyi ɓeda wu ho, okwonu la ho ce ha gwo Shekwoyi gni-gni dna n gaiciya ga n Kristi Yesu. 
2TI.3.16	Rubutu ka vinya littafi gyi-gyi-yi nya Shekwoyi nu ɓei da nwoʼgbei, kwo n na apma yi n yi aba ntu n nya wu ɓo, n kwo zhin gaiciya, ya kpe enya ye n kwo to bmiyan, dna n yi asese, kwo gayi kala ya zhin oɓo n kwo bmiya. 
2TI.3.17	Shekwoyi zokwo nu n wa zhin yi shiri zokwo doho-dohoi, ya zhin aza vinya ɓemana.
2TI.4.1	A Ntuce nu mi zhin ho gargadi n Shekwoyi abye, n Kristi Yesu yi, n wo ɓei da aza wye-wye yi n na azafiyi owa n wyihoi nyin. Esa n wo ɓei ɓe nwo begyi-yi. 
2TI.4.2	Zhin Shewoyi ɓeda waʼazi n esayi vinya, Esa n ha bwa bednu n sayi vinya. Zhin eho aza aba, esa n bednu nyi kwo n tna bednu, ha gnakni ɓa esa vinya n kwo kunce, gaɓa kala ɓa zhin ɓemana n esai vinya, nu ɓa n Shekwoyi ɓedayi.
2TI.4.3	Ntu ge esa ɓelo n aza to ɓei shan gaiciya tnubua knan, ama ɓa ɓei zan laɓa ɓai zan a malami zanshi n ɓa ɓa gna ɓa oɓo n ɓaye ɓa wo. 
2TI.4.4	Ɓato ɓei kna ɓeda tnubua n Shekwoyi ɓeda dan, ama ɓa ɓei vi oɓa anubo zhin zokwo bwi-bwi nya.
2TI.4.5	La mi gni to wo wahala dna n ho ɓa sin ntu n Dagayi ɓo m. Gni aza je ɓe n cei n Kristi aba. To fya ɓeho n tna zhinyi n kwo kunce ha zhin.
2TI.4.6	Mi da ɓeye gama mi to gnilo n mi ɓa bmaho zhin, Emisa la gasi, Esa fyewyi mi ɓa wan zokwo maloʼshe. 
2TI.4.7	Miku okun sun n mwa ntu n emi Dagayi ɓo, Dna n kwo vinya miku ɓefyece zhin. Nsaiye esa lasi n mi ɓa fa kun sunɓo ma sun. 
2TI.4.8	N Eshe mi rawani pmi milo n Dagayi Alkali gaiciya da ɓei gami ewyi n wo ɓei jezeɓe n cei. To ge emi n mi gmanyin ama har na zai ɓe n ɓa sase n wyetuyi ge ɓa pmi owo jezeɓe lo n Jesun.
2TI.4.9	Mi gyi ho wye ɓe npye. 
2TI.4.10	Gama Dimas nla miya, wa wo anyi nya shakpe wa lo Tassalunika, Kiristis wo du Galatiya, Titus wa lo Dalmatiya. 
2TI.4.11	Luka nu bwa ce gnilo n miyi, Gniɓe n Markus yi esa n ha ɓe n cei gama mi n wo apmayi lo.
2TI.4.12	Mila Tikiku tnu n Afisus. 
2TI.4.13	Esa n ha ɓe, to ɓo ze amwi ha ɓemi n jekpeyi n mi ɓei ya zhi n Taruwasa nyi m N mi ɓei yazhi n Karbus emi zado aba nyi, njesun n mi a litafiyi, tun-baga a takarda opa nya.
2TI.4.14	Iskandari Epyada sinknabyeyi nya waku mi wu anyi n mwa. Dagayi ɓa tawo. 
2TI.4.15	Ama zhin peceiye n woi, gama wo ɓei la gni apa-pa n nya yi n yi ɓei da.
2TI.4.16	Esa kmisunyi n na aɓei ɓe n mi na alkali abye ada mi owa ezaho-zahoi to ɓei gni n, aza vinya ɓola busi, mi n na awyetu yilo ata ba laifi ye n ɓa tukwon. 
2TI.4.17	Ama Dagayi ɓei gnisun n miyi wa gna mi esa ma zhin waʼazi tna edna anyi vinya ɓa wo. Wa gni mi n na agaba ʼgbe. 
2TI.4.18	E, Dagayi ɓa gni mi n na aɓo nukwoyi vinya, wa lo mi dna n wo ebemi eshe nya. Mwa-mwa kwo kunsun n Shekwoyi nyalo-nyalo. Amin.
2TI.4.19	Ɓi, Biskila gna n Aikla yi n na aai n ɓa fi n Onisifurus puwa nyi. 
2TI.4.20	Arastus dnalo n Korintus, mafa Turufinus dna n Militus nyasayi sanwo.
2TI.4.21	Zhin atna ha ɓe n ya kafin vinyikwo, Afbulus saho ami lo ɓedo n Budis yi n Linus yi n Kalafidiya yi n na azayi vinya. 
2TI.4.22	Dagayi Yesu Kristi wo kunsun nfye zafun yi.
TIT.1.1	Wasika ye kwo gmi n Bulus akun nu, Shekwoyi fyenu, Yesu Kristi tnu-tnuyi. 
TIT.1.2	A tnu mi ma ɓe n gaiciya gai n aza ba nu n Shekwoyi la ɓa kni nyi, ma wu ɓa Shekwoyi gaiciya gaiciya n kwo shan aza wyewyeyi do nyi. N na bai ɓa bwa wyewyeyi nyalo-nyalo nya n Shekwoyi ɓei zhin ɓa alkawali tunyi kafin a sa anyi, woi ta ce a katan. 
TIT.1.3	Dna n owo esa manayi, wa wu yi Nabari manayi, wa gami izini ma gna aza vinya. Dna n Shekwoyi eyi gniyi egbega, wo la ye ma zhin wo tnu-tnu ye ga wo.
TIT.1.4	Kwoi lo Titus aba n wo zhin emi oɓi dna n Dagayi zokwo nyi. Shekwoyi Dada n Kristi Yesu eyi gniyi, wo gaho anabarka n bugba fuyi.
TIT.1.5	Ma fa ho tu n muse Karita n na abai ha zhin ɓo n ho ɓa mi ha bma a ikklisiya zhin nu n ɓa nyi nɓo. Mi ye ha kni a pasto n ezhin doho-dohoyi ha vi ngye shi mi ɓei wu ho nyi. 
TIT.1.6	Aza n ha kni a kpe ɓa ye ntu n ɓa asese manayi ɓo, nyikwoza gmanyi da oɓa ɓi ɓai ye Dagayi, to ge a tukwo gnana-kwoyin, nɓata vi oɓa azakwoyi ɓedan.
TIT.1.7	Tilas pasto wa ze oza nu n nata ciwo aɓenya n wo asesen, gama ɓa zhin Shekwoyi atnu-tnu zhinyi nu, ɓato zhin aɓekwo zhin yi, kwo a tna mi wanshi yi, to ɓa ze ajesin yin, agusun yin, kwo agyiwye shakpe; woyin. 
TIT.1.8	Ɓa ze azhiɓeyi goyi n ɓa puwa, ɓa ye enya n kwo bmiya ɓa ze aza awyega da, ɓai zhin ɓo n kunce, ɓai zhin aɓo manayi nubo to ge a tukwo-gnana kwoyin. 
TIT.1.9	Tile oɓa gaiciya ga kwa migni n kala yi, n na bai n ɓa ɓa mi ɓa wu azaje, ɓa wu aza n ɓa ta gwo oɓa ɓedan. Ɓa wu ɓa aba n ɓa bwi aba.
TIT.1.10	Gama aza lo n mwa begye n ɓa ta vi ɓon, Deye kwo zhin gaiciya nu tun ba ga na aza aba n ɓa gna nge tilas a shi a Yahudiyi awyidna bwa nyin. Ama deye zhin ɓeda gbeloyi nu, kwo bua za wye, to ɓa gye gaiciyan. 
TIT.1.11	Tile a hana n kwoi, ala aza pmi awye ya n Shekwoyi alheri, amalami ye pya bwa agyiwye nu ye. 
TIT.1.12	Zaho n ɓa mi, anabi n wo gmi n Karita wa ci ge, “A Karitayi zhin akataceyi nu, ɓa wu ngye anyafanya abwatoyi nu, n ɓa asese bwasun ɓa fu ɓahin nubo nu.” 
TIT.1.13	Deye zhin gaciyanu, ntucenu daɓo n na Yesu-viyi n kala yi, shi kwo kunce kwa mi ɓa gaiciya gagni. 
TIT.1.14	Ɓa fa tnubua kna ɓo n na a Yahudiyi esi n na aza ɓeyei n ɓa la avun pmin wu gaiciya nyi.
TIT.1.15	Oza n wo bugba gyi-gyi-yi wo gye anya vinya n gyi-gyi yi, ama oza n wo bugba tucegye n tna gaiciya, wo gye nyaho-nyahoi n tna bmiya yi nu, gama owo bugba cegye nya n bugba kala kpei nu zhin woi wo lonu, woi gye lo nu njesun. 
TIT.1.16	Azayi pya ci ge ɓa kpe Shekwoyi ye, ama nha gye nya n ɓa zhin, ha ku kpe ge ɓata kpe wo ye lon. Ɓa wun-wun yi ya, to ɓai vi ɓom, n tna a pma dna n ɓe manayi zhin.
TIT.2.1	Ama ohohin, daɓo n kwo kunce n na asese manayi n ɓa kunce n Yesu-viyi gaiciya nyai. 
TIT.2.2	Wu azakwoi ɓa ku ɓahin wanshi, ɓai zhin ɓe manayi, ɓai kpe gaiciya ye ɓai zhin ɓeho-ɓehoyi n ye-yei n bugba bwayi.
TIT.2.3	Wu anyigbakwowyi ɓa ku cepi ɓai ga mwa-mwa dna n na ɓo vinya n ɓa zhin. Ɓato zan laɓa ɓai zhin agnagba n na aza tukwon, to ɓa ze ajesinyi n mwan, ama ɓaku ze aɓo manayi wuyi. 
TIT.2.4	Anyigbakwoyi ye ɓa wu anyikwo aza-zayi ɓa sase pi-pi ɓaye n ɓa ɓayi, ɓedo n ɓa ɓiyi. 
TIT.2.5	Ɓa ku ze aza manayi, abugba manayi da, ɓai zefi n ɓa puwa, aza nunuyi, ɓai vi oɓa aɓa ɓeda n na abai to a sa a Yesu viyi eye nukwoyi, n aza aba n ɓa kpe ɓa ye m.
TIT.2.6	Elonu, gna aɓi-a-nuyi ɓa zhin peceiye ɓai wan ɓahin shi naɓo vinya. 
TIT.2.7	N ya tilas ohohin ha ze efye manayi dna n na aɓo vinya. Fa nyaho-nyahoyi n ho ɓa zhin kwa wu n ge ho ye gaiciya lo n nwyeyi kana. 
TIT.2.8	Oho azata la ze cewo n tukwo yi ku, n na abai oza n wo ye wa na aɓo n hoi vinyikwo a wowo, ntuge aɓenya-ci ɓa to lo dna n oɓo n ha dan.
TIT.2.9	Gna afyenu ɓa vi oɓa adagayi ɓo, ɓa zhin atna ɓa zhin atna ɓa zhin oɓo n kwo da ɓa. To ɓa da ɓeda kasam. 
TIT.2.10	Kwo ɓa wyi evim, ama ɓa wu ge ɓa zhin azanu aɓa mi a kpema, Nlonu ɓaɓa zhin aza ɓaye ɓa ga eyi Gniyi n yi Shekwoyi gaiciya.
TIT.2.11	Gama cauta gni-gni nya ala ga aza vinya. 
TIT.2.12	Ɓedo n na awyegayeyi yekpe n ge Shekwoyi ye ya pmi avun wu aɓo nukwoyi n na aɓo awyeda nukwoi, ya ze aza manayi, ya wo Shekwoyi dna fyegyi-fyegyi. 
TIT.2.13	Yi shi esayi awye n yi pmi nyi, n na aɓei gyewo mwa-mwa wye n cei nyi, mwa-mwa eyi Shekwoyi dnagmayi n eyi Gniyi Yesu Kristi yi. 
TIT.2.14	Wo ɓei fi Zafun Gyi-gyi-yi nya n yi abugbami dna n Shekwoyi owa ntu yi alaifi ɓo nu, n na bai wa gni yi to ya je kayafi n laifi ci-ci, wa ze yi owo aza, n na abugba manayi n pwa wo yi, ya zhin azaje ɓemana. 
TIT.2.15	Tile ha wu aɓedye, ha ga oho aza kala ɓa zhin ɓa, hoi zhin ɓa fi n zokwo n sai nkwo kunce n gye oza n wo n ikoyi lo wa zhin lonu. To ye ozaho wa zhin nubo nge oɓo n ho da nyi kwo to kunce lon.
TIT.3.1	Pa oho aza ɓa vi abegyi yi ɓo n na atukwodayi vinya, ɓa zhin n shiri yi zhin ɓa zhin aɓo manayi. 
TIT.3.2	Ɓa to da ɓeda nukwoyi n zaho-zahoi tukwon, kwo ɓa wu anyan ama ɓa zhin peceiye ɓai zhin ɓemana n aza ba vinya.
TIT.3.3	N sapa yi ɓei zhin aza mama n tna cei, yi kwo tukwo agnana. Aza ɓei dna yi woice ya ku ze afyenu aɓewyeda nya n shakpe nukwoyi nya yi, eyi awye-wyeyi ɓei wun azanu ɓahin ɓai wunyi nu.
TIT.3.4	Ama shi esa ɓe la si n Shekwoyi eyi Gniyi ɓei wuyi owo alheri n ye-yei. 
TIT.3.5	Wa gniyi, tu ntuge n eyi ɓemana zhin ɓo nu wa gni yin, ama ntu n wo alheri ɓo n sun-sungye yi, wa zhan yi alaifiya, wa gayi agmada Zafun Gyi-gyi-yi nya n yi abugbami. 
TIT.3.6	Nwa zeya kpe yi ntu nya ɓo n Yesu Kristi wa zhin nyi. 
TIT.3.7	Nnabai n wo ɓa yi yi aza manayi n wo abye ntu n wo alheri ɓo, nsaiye yi n roboi lo dna n wo anyabwa wye-wyeyi nya n wa gayi nyi, n yi zhi yi pmi ya gwo nyi. 
TIT.3.8+TIT.3.9	 A nyaye n ma gnaho nyi ɓa zhin gaiciya nu, la nyimaɓa n na abai a Yesu viyi ɓa zhin peceiye, ɓa zhin ɓemana n sai vinya, gama kwo to bmiya lonu gmanyin, ama kwo zhin kwa ɓe n na ampanyi. 
TIT.3.10	N oza ho ɓelo n ajegnayi nfye mi, fya gnakniwo a bwa aba, Ndeye avun fyeto shan efye anuwan gye n woi n. 
TIT.3.11	Fye kpe ge oza deye wo la pmiya n gaiciya, wo zhin laifinu, woi kpe.
TIT.3.12	Mi zhin shiri lo ma tnu n Artimas yi kwo Tikikus, n ho aba. Esanu n Zaknayi n ɓa mi waɓe ha zhin atna ɓa ɓe dami n Nikobolos n pye, gama mi ku shaula zhin ma Izhin vinyikwo dna ɓo. 
TIT.3.13	Zhin nya n ho ɓa mi ha bma Zinas zhin, Owa-yekpei-n Apolos yi n ɓa zan, to ɓa gyi nyaho san n zokwon. 
TIT.3.14	Gama tilas eyi aza ɓa tumwi ɓa bma aza zhin n ɓa kunce a bma ɓa zhin, nɓa wye-wyeyi ɓa zhin ampanyi.
TIT.3.15	Aza vinya n ya tnu fyelo n ɓa gnaɓiyi. Ɓi a Yesu viyi gna gami n ɓo Shekwoyi anabarka ɓa kunsun n fyeyi.
PHM.1.1	Wasika ye gmi n mi aba nu Nabari manayi Yesu Kristi nya ɓo, ɓedo Omi zadoyi, Timatawus. 
PHM.1.2	Kwoi lo Filimon aba, eyi tnu-tnu kun-zhinyi, oza ye-yeyi, n ikklisiya yi n kwo zhin kwa yezhi n eho puwa nyi, n Abfiya eyi mapui ɓedo n Arkibbusa yi n wo zhin Yesu soja n gye mi nyi. 
PHM.1.3	Fa Shekwoyi eyi Dada n Dagayi Yesu Kristi yi wa ga fye owo anabarka n bugba-fuyi.
PHM.1.4	Mi zhin Shekwoyi godiya cici esa n ma zhin aduwa ntu ho ɓo, Filimon, omi ʼza ye-yeyi. 
PHM.1.5	Gama mi wo oho ye-ye n kpemayi ɓo lo n Dagayi Yesu n wo aza yi. 
PHM.1.6	Mi zhin aduwa mi gna aza oho gaiciya ga ɓo, kwo ɓa shi ɓa wye-wyeyi ce, shi ɓa gye anya a manayi n ho, n ɓa kun n Kristi Yesu aba nyi. 
PHM.1.7	Omi n mihin mila gyiba bwa, bugba buyi nya n emi fuyi n ho ye-yeɓo, emi zado, ntuge oho ɓemana-zhin, bma Shekwoyi aza bugba zhin lo.
PHM.1.8+PHM.1.9	 Nsaiye, miye ma nyaho bmazhin gmanyi. Mi ɓa mi ma nya ho ce dna n Kristi, gama nya manayi nu, n kwo kunce ha zhin. Ama mi ye ho lo, mi gnaye ma nya ho. Omi, Bulus, zakwoyi n saiye dna n kurkuku ntu Yesu Kristi ɓo. 
PHM.1.10	Omi wyegyi, nge, ha wu Onisumus alheri, n na gniwo ga Yesu dna n ya, mi yi dna n na agmanyi. 
PHM.1.11	Onisumus nwo maʼana ge, (“Apma”) wo to ɓei n na apma yin n sapain, ama nsaiye wo n na apma hin-hin yi lo, n yi aba vinya. 
PHM.1.12	Mi tnu n woi n ho aba njesun, emi bugba gnisun lo n woi.
PHM.1.13	Mi ɓei n cei pma ma wo shi n ya, esa n mi dna n cei n ya n na agma, ntu Nabari manayi waʼazi zhin ɓo, owo bmazhin ɓei ɓa ze ngye oho nu bma mi zhin. 
PHM.1.14	Ama mi to ɓei n cei pma ma zhin ce n tna ho ayen. Mi to ɓei n cei pma ha zhin ɓemana tilas nun, ama n ho bugba yei. 
PHM.1.15	Kpekni ho ɓa zhin kwo nubo n lai, nge wa busi n ha aba esa fyewyi ntuge wa ze oho nya nyalonyalo. 
PHM.1.16	Wo to ye zhin fyenu nu, ama nyaho n du ɓo, Madoyi ye-yei, tun baga n mi aba ba, nsaiye wo ɓa gna sun n na pmayi n ho aba, ntuge wo to zhin fyenu nun gmanyin, ama oho mado dna n Kristi.
PHM.1.17	Nmi zhin ho nugundo hin-hin yi nu, gwo wo n na agmadai, shi ho ɓa gwo mi nyi, emi yi nu a ɓe ho aba. 
PHM.1.18	Ngye wo ku ɓenukwoyi nu zhin ho, kwo wa wyi ho vi nu, ɓi mi nu ta, mi ɓa gba ho. 
PHM.1.19	Mi ɓa gba ho kwo ta, (“emi Bulus mi la ye mi ɓa gaho, cenu zhin mi yi kakwo fi n ya n mi abwayi,”) Mita wu ho shi ho n tayi shi mi lon, Ɓehin-hin ho n hohin wye-wyeyi tainu shi mi. 
PHM.1.20	E, emi zado ye-yei, gami agmada dna n ye-ye n na bai emi bugba ɓa ci Dagayi.
PHM.1.21	Mika wasika ye ntuge mi kpelo ho ɓa zhin oɓo n ma gna ho, har n diya ɓo.
PHM.1.22	La a zhiɓei nyakun zhin aba gami, gama mi n na wyetuyi lo Shekwoyi ɓa wo fye aduwa ma ɓe fye aba esa fyewyi.
PHM.1.23	Abafros emi kurkuku kun zhinyi, n wo dnalo n ya, ntu n Kristi Yesu waʼazi zhin ɓo nyi, wo tnu fye lo n gnaviyi. 
PHM.1.24	N Markus yi, Aristakus yi, n Dimas yi n Luka yi, emi atnu-tnu kun zhin yi.
PHM.1.25	Anabarka eyi Dagayi Yesu Kristi nya ɓa kunsun n ho zafunyi.
HEB.1.1	Nsapai Shekwoyi ɓei daɓo n azokwoi mwabegye nsasai. Wa daɓo n ɓai n ruya yi, n-enayi, Njesun wa daɓo ga eyi adada n anabi ʼgbe. 
HEB.1.2	Ama nsaiye Shekwoyi daɓo yi n wo Nugun ʼgbe Yesu. Anya vinya wo nu zhin ɓa gado gyiyi. Owo nu na zhin ɓa.
HEB.1.3	Yesu nu wu Shekwoyi buzangna ɓehin-hin nya, wonu zhin Shekwoyi degbe, Owo iko nu shi aɓo bwa vinya. She wo ɓei pwo ya laifi zhanya ɓo, n wo ami yi wa lo wa sase n Shekwoyi shinkpegye bwaizhe-bwa. 
HEB.1.4	Aɓei la Yesu ze oza ndu a malaika. Aga wo eye ndu oɓa nya. 
HEB.1.5	Shekwoyi shin malaika ho gna ge, “Ho zhin mi nugun nu, mi la ho ma n naiye n jesun ma ze ngye oho dada?” Awo. 
HEB.1.6	Ama wa ci Yesu ge, “Ho zhin omi ʼɓi nu, amalaika vinya ɓa la hotu.”
HEB.1.7	Shekwoyi wa gna ge, a malaika wu ngye ese nu nkwo zhin kwa ci barkete nsaho-sahoyi nyi, ntu ge ɓa zhin Zafun nu. Owo a bara wu ngye ena yitala nu. 
HEB.1.8	Ama wa ci oɓi ge, “Oho begyi ta shan zon, ko ɓa ze busi kwa wu ɓefyece. Oho busi tnu-tnu nya ɓefyece nu.” 
HEB.1.9	Ho ye atnu-tnu manayi to haye alaifi m. Ntu ce nu oho Shekwoyi gmanyi, wa gaho agmada duduyi.
HEB.1.10	Ha zhin eshe, ha zhin ekni n ho ikoyi. 
HEB.1.11	Eshe n ekni yi ɓaɓa diya, ama ho ta shan fi m. Ngye aje kokoyi oɓa asa ɓai zeye. (Wato eshe n ʼkni). 
HEB.1.12	Ho ɓa ya ɓa ngye aje sakun, oɓa asa ɓa zeya, Amma ho ta shan don, oho anyipyei ɓa ɓeɓe nu.
HEB.1.13	Shekwoyi shin a malaika gna ge, “Fye sase nmi bwaizhe-bwa har ma ze fye nuwunyi efya abara?” Awo.
HEB.1.14	Ɓa zhin amalaika a tnu-tnu loi nu n na tnu n ɓai ɓa bma a Yesu viyi zhin. Njesun nazai n ɓa ɓe Shekwoyi aba nyi.
HEB.2.1	Ntu gaiciya ɓo n yi ku wo nyi yi zhin peceiye, Ntuge wada lo n ya jeze navun yi. 
HEB.2.2	Anya amalaika ɓei da nyi, gaiciya nu. Owa gnanazun n tna ɓo vi ko ɓei la ɓe n tatai. Yesu kwa duduyi nu. (Wo du amalaika lo. Owo ɓeda du ɓa nya lo njesun). 
HEB.2.3	Ntu cenu, yi ɓa po n wuna n ya na gni-gni dnagmayi ye a ɓoʼa? Gama Yesu ɓei da nabari manayi. Owo abara, n ɓa ɓo wo wo nyi, ɓa ka yi ɓe cei.
HEB.2.4	Aɓo wo-woi nwo abara ɓei zhin nyi: acauta zafun nya, gaiciya ga, aza ka gna ɓedo n waʼazi, ɓa ga seida ge Shekwoyi ɓo kunsun n ɓai.
HEB.2.5	Ya je kpe ge nabari manayi Yesu nya ko du amalaika nya lo ntu ge, Shekwoyi to ɓei ga ɓa nu begyi a nyi nya m, wo ɓo ga Yesu nu. 
HEB.2.6	Ɓehinhin, Zabura gna ge, “gbaizanyikwoci, wo zhin kni nu ha zhin tunani ntu wo ɓo a? Owo ɓi zhin kni nu nho ɓa bmawo zhin a?” 
HEB.2.7	Ho ɓo la woze n gna amalaika gba n sai fyewyi. Avun ha knu wo lowonyi latu nya n mwa-mwa nya yi, njesun ha tu wo n anya she vinya n ha zhin nyi. 
HEB.2.8	Behin-hin, ho la iko ga wo, har owo nu shi anya bwa vinya. Shekwoyi to kni nya ho yan. Ama yi ta gye ce kpam sai Yesu la ɓe. 
HEB.2.9	Ama yi gye Yesu lo n wo ɓo la ze ngna amalaika gba. Nsaiye dei Shekwoyi la wo latu, woi la wo ga mwa-mwa ntu ge wa fi ntu yi ɓo. E, ntu Shekwoyi yeye ɓo Yesu wa fi ntu zaho-zahoi ɓo n nanyi. 
HEB.2.10	Deye kwa lo dei-dei n Shekwoyi nufiyi nwa zhin anya ntu wohin latu ɓo nyi. Wa zhin bezheyakwo ntu wo wahala ɓo. Ntu lo nu wa mi wa ɓe n nazai n mwabegye n gni-gni zokwo.
HEB.2.11	Yesu n wa zhan yi ya nyi, ɓedo n yi nna lai zhan ya nyi, Eyi dada (wato Shekwoyi) gmanyi nu, cenu zhin Yesu to woi wo vinyikwo n, wa yi-yi ge owo azaje m. 
HEB.2.12	Zabura gna ge, “Nɓa ga emazaje oho ye. Nɓa kwo anyi ma la ho tu dna n na aduwa nyakun.” 
HEB.2.13	N abado wa je da ge, “Nɓa wo ze omi akpe ma ba. Omi, n mi aɓi yi n Shekwoyi wa ga mi nyi, yi zhi nyi.”
HEB.2.14	She yi zhin nayi n nami yi nyi, wohin wa ze lo nu. Ntu ge wa wu Shetan n wo ikoyi, efi nya yi. 
HEB.2.15	Wo ɓo ye ntu ge wa gni aza nɓa wo efi dna tunyi nɓa ma wyi. (Nna bai ɓa po har abada). 
HEB.2.16	Wo ta bma amalaika nu zhin, ama wo bma Ibrahim ayawyi nu zhin. 
HEB.2.17	Ntu lo nu wa ze ngye owo azaje, n anya vinya. Deye kwa ga wo iko wa zhin pirist dnagmayi. Wo kpe lo shi wo ɓa gye yi sun-sun wa zhin gaiciya n Shekwoyi abye. Ce na zhin wami wala aza laifi. Woi la yi ye ɓedo n Shekwoyi yi. 
HEB.2.18	Wa sin wahala jaraba nya. Ntu lo nu, wo ɓa mi wa bma aza zhin n na zhin ɓa jaraba nyi.
HEB.3.1	Ntu deye ɓo, ema zaje Gyi-gyi-yi, yi zhin Shekwoyi aza kni-kni yi nu. Fye ku efya bugba ga Yesu na tnu nwoi nyi. Eyi pirist dnagmanyi gaiciya ga nya.
HEB.3.2	Yesu ɓei zhin gaiciya n Shekwoyi aba ngye shi Musa ɓei zhin nyi. 
HEB.3.3	Ama Yesu ɓo du Musa n mwamwa. Ko wu ngye ozanu n wa mi nyakun wo du nyakun n mwa-mwa. 
HEB.3.4	Gama yakun doho-dohoi oza nu na mi, ama Shekwoyi nu na mi anya vinya.
HEB.3.5	Musa ɓo zhin tnu-tnu n Shekwoyi azai sosai. Ama wo ɓei bwa fyenu nu zhin. Deye kwo ɓei zhin dogbe nu n anya yi n ɓa ɓelo n abye nyi. 
HEB.3.6	Ama Yesu ɓei zhin gaiciya tu Shekwoyi puwa ntu ge wo zhin nugun nu. Yi zhin wo azanu n ya mi dna gaiciya, har nyalo-nyalo.
HEB.3.7	Ntu deye ɓo, she Zafun Gyi-gyi-yi ku da, “Kna tnubua n mi ɓeda n naiye, 
HEB.3.8	to ha kpe bugba akala ngye a Israila yi m. Pa a Israila yi ɓo dna n jaraba sa n zhabui. Fye to kpe bugba a kala ngye shi fye azakwoyi ɓei zhin fi n zhabui nyi m. 
HEB.3.9	Ofya dada ɓei tu mi mwi ɓa mwimi gye, ɓa gye a ɓo wowoi aye shinyi, ama ɓa dudu ɓa kpa kala. 
HEB.3.10	Ntu deye ɓo ma gyi minagyi n ɓai. Ma ci ge ɓa zhin abugba nukwoyi danu. Balle ma ɓata kpe mi ‘zokwo ye lon.
HEB.3.11	“ ‘Ntu cenu ma si nya-si ge, Ɓata lo emi sun-sun m.’ ”
HEB.3.12	Omi-zaje fye zhin peceiye, n na ta bwa bugba nukwoyi da n fye m. Ko ɓa zhin fya ya gaiciya. 
HEB.3.13	Fye zhin aje gargadi cici, esa ye nyi, to zaho wa kpe a kala m, woi zhin laifi cici m. Ko ɓa ɓe fye n fiyi n bugba wun yi n jesun. 
HEB.3.14	Yi kuze agado gyiyi n Kristi yi, yi zhin wo aɓi ɓehin-hin nya nu, N ya mi zhi dna gaiciya ga har nyalo-nyalo.
HEB.3.15	Gama wa gna, “N naiye nha wo mi ɓeda, to ha kpe bugba a kala n gye aza n sapayi m.”
HEB.3.16	A nyikadonu ɓei wo to ɓa zhin biyaya ma? O ɓa nu n Musa ɓei kun ɓa n Masar kni. 
HEB.3.17	Shekwoyi ɓei gyi minagyi na nyikayi nu har aye shinyi a? Wo ɓei gyi minagyi nazai nu n ɓa ɓei zhin laifi fi n zhabui nyi. 
HEB.3.18	Shekwoyi ɓei si nyasi ga nyika nu ge ɓa ta lo wo sun-sun ma? Ɓanu bwa sun njesun. 
HEB.3.19	Ntu lonu ɓato ɓei lo asun-sun ba m, (wato a Israila yi) ntu n ɓa tna gaiciya ga ɓo.
HEB.4.1	A Yila alkawali gwo pwo-pwo nya, ntu deye ɓo yi zhin peceiye, Ko ta bmiya to ya lo Shekwoyi ebemi m. 
HEB.4.2	Nabari manayi ɓei la ɓe yi aba, ngye ɓa ɓaku wo ce, ama ko to ɓei zhin ampanyi m, ntu ge ɓa to wo n gaiciya gai m. 
HEB.4.3	Ama eyi n yi ku gaiciya ga nyi yi ɓa lo wo sun-sun. Ama Shekwoyi ɓei gna atna gaiciya gayi. “Ma gyi minagyi ma si nyasi ge, ɓa ta lo mi sun-sun, ko da shike owo atnu-tnu ɓo ku zo zhin, tunyi anyi zhin sa.”
HEB.4.4	Shekwoyi Ɓeda gna ge Shekwoyi ɓei zhin anya vinya dna anyipyei ngun tnaba. Kwa gna ge, “N nyipyeyi tnaba yi Shekwoyi wa sun.” Nlo nu yi gye Shekwoyi la lo sun-sun.
HEB.4.5	Njesun, Shekwoyi wa da Ayahudiyayi ɓo, wa gna ge, “Ɓa ta lo mi sun-sun m.” 
HEB.4.6	Asun-sun ba lo ntu aza ɓo har nsaye. Yi to ku ze n gye aza tna ɓoviyi da m. Oɓa tna gaiciya ga n laifi yi ɓa zhin ɓa, to ɓa lo Shekwoyi sun-sun aban.
HEB.4.7	Njesun n Dawuda sa, Shekwoyi wapa ɓa shi aza ɓei fi n zhabui nyi. Wa gna ɓa ge, “Kna emi ɓeda tnubua n saiye. To ha kpe bugba kala n gye aza n ɓa ɓei zhin ma gyi minagyi nyi m.” Wato aza n Dawuda sa ɓei ku Shekwoyi sun-sun ɓo wo nu.
HEB.4.8	Ko shi Joshua ɓei lo n ɓai nu alkawali kni, wo to ɓeimi wa lo n ɓai n Shekwoyi fun. Wo ɓei gna ge wa lo nɓai nu, to Shekwoyi je sun-sun ho ɓo dam. 
HEB.4.9	Deye kwa wu ge sun-sun yelo ntu Shekwoyi aza ɓo. 
HEB.4.10	Zaho-zahoi nwa lo Shekwoyi fun wo ɓa bwa sun-sun. Ko ɓa ze ngye Shekwoyi sun-sun nwo ɓei sun woi ku anya zo zhin nyi. 
HEB.4.11	Ntu cenu, yi zhin atna ya lo ofun deye Kada tna gaiciya ga kwa hana n yi.
HEB.4.12	Gama Shekwoyi ɓeda zhin wyewyeyi nu. Ko gyi-gyi-yi sosai. Ɓehinhin, ko du beyakwo n gyi-gyi. Kwa fin za har bugba. Kwa wu asiri bmi peipei. 
HEB.4.13	Shekwoyi kpe anya ye vinya. Nyaho-nyahoi to bwi shi n wa ba m. Dole ya ga bayani anya yi ku zhin.
HEB.4.14	Yesu eyi pirist dnagmayi wo du she. Wo nu zhin Yesu Shekwoyi nugun. Ntu cenu yi kpema wo dei-dei. 
HEB.4.15	Gama Yesu eyi pirist wo kpe yi a kala gbaɓolo, ntu ge a ɓei ku jaraba zhin wo ngye yi. Ama wo to zhin laifi m. 
HEB.4.16	Ntu cenu yi ku kala ya zhin aduwa, ga Shekwoyi. Yi ɓa bwa sun-sun gye. Yi ɓa bwa alheri kwa bma yi zhin esa nu ya gyisan ncei.
HEB.5.1	Pirist dnagmayi doho-dohoi a kni a za nu. Awoi tu, wa gni aza busi n Shekwoyi abye. Wa ga sadaka ntu n laifi gafara zhin ɓo. 
HEB.5.2	Dole pirist dnagmayi wa zhin peceye n amamai ɓedo n atnaganyi-kpe yi. Dole wa gye aza sun-sun ntu ge wohin to zhin oza nunuyi nu m. 
HEB.5.3	Ntu cenu dole wa ga sadaka ntu wohin a laifi ɓo. Kafin wo ga sadaka ntu aza ɓo.
HEB.5.4	Ozaho-zahoi ta mi wa dna wohin n tnu-tnu manayi ye m. Shekwoyi nu kni za Shekwoyi nu ɓei kni Haruna pirist kmisunyi.
HEB.5.5	Kristi nu to ɓei kni wohin, Shekwoyi nu ɓei kni wo?–?Shekwoyi wa ci wo ge, “Emi nugun, n naiye mi la ho kni.” 
HEB.5.6	Zabura 110 kwa gna ge, “Ho wu gye Malkizedek.” Wo to ɓei gmi na pirist puwa nu m, ama wo ɓei zhin prist nyalo-nyalo nya nu. Shekwoyi nu ɓei yi wo.
HEB.5.7	Sanu Yesu ɓei dna n anyi nyi, wo ɓo zhin aduwa n gaiciyai. Owo zafun kwa damu. Aɓo ku aduwa wo wo ntu ge wo ɓei gba wohin na aduwa zhin. Wa gyi Shekwoyi wye nabai to wa fi woi ye bwasin ciwyi m.
HEB.5.8	Yesu nu zhin Shekwoyi nugun, ama wa dudu wa vi ɓo dna n wahala. 
HEB.5.9	Ntu deye ɓo wo ɓei la ze oza nunuyi. Woi ga aza nɓa vi wo ɓo gni-gni nyalo-nyalo nya. 
HEB.5.10	She Shekwoyi ɓei yi Malkizedek nyi, wo ɓei yi Yesu lonu wa zhin pirist dnagmayi.
HEB.5.11	Anya mwabegye lo n mi ɓa da n Yesu tukwo ama mi ta gnafye m, ntuge fye to n yekpei lo m.
HEB.5.12	Gama ko la kunce fya zhin amalemi. Ama fye ye zhi lo n fa gbe, fye cei pma ai wu fye Shekwoyi. Fye ku ze n gye aɓi-nawyi. Fye y madara. Fye ta mi fya gyi zafu nyagyi m. 
HEB.5.13	Oza nu wo ye madara wo to mwa dna Zafun m. 
HEB.5.14	Nyagyi kala da zhin aza dnagmayi nya nu dna Zafun. Wato aza nɓa ga ɓahin tata nyi, ɓa kpe ɓe manayi ye lo n ɓe nukwoyi. Ɓaku zhin ajigwo ntu ganyikpe ɓo.
HEB.6.1	Ntu cenu yi shi ɓeda bwa n yi ku wo nyi wato Yesu wuwu, to ya wu kwo nu cici m, ama yi gyi abye dna gni-gni zokwo har ya mwa. Atnu-tnu ta mi ɓa gni yi m, ntu cenu, yi mi zhi dna gaiciya ga. Yi ku atnu-tnu anayi nya fa. Ɓa ɓa lo yi na bwi-bwi ba. 
HEB.6.2	Ko to kamata lon ya ye wufye batisma ɓo m. Abwa kpe ntukwo, n jesun n azafi kalaku n wadayi. 
HEB.6.3	Ama yi gyi abye n Shekwoyi a kala yi.
HEB.6.4	Fye wo ɓo ko zhin mi gna fye ge fye gyi abye nyi. Awye la azaho knaya, ɓaku zafun gyiba gyi, Ɓaku owo tnu-tnu gye wye. 
HEB.6.5	Ɓa kpe lo ge Shekwoyi ɓeda bmiya lo, ɓaku anyi dehi asin wo n kwo ikoyi. 
HEB.6.6	Ndei ɓa fa vi ɓo ɓata mi ɓa je ze ɓe m. Ntu ge ɓa na zafun aɓo fyegyi-gyegyi. Ɓa zun Yesu du cici, ɓa gawo vinyikwo.
HEB.6.7	Ekni lo abye gun aba, Manayi lo. Kwo zhin kwa pa agbe-gbe manayi ntu fanu ɓo. Afayi ye kwo pya nu. Dagayi zhin watu kwo anabarka njesun. 
HEB.6.8	Ama ekni do kasun lo, kwo nu zhin nukwoyi. Ko zhin kwa sin nuwan to koi ga ampanyi m. Ko zhin kwa pa aknawuyi n gbe-gbe nukwoyi. Ekni deye a zhin a tukwo kni, a fa kwo ntna nyaho, akpe ko ena. 
HEB.6.9	Aza to lo n wu ngye ekni nukwoyi ye m? Alo, ama emi azaje fye to wu lo ngye ɓa m. Fye na tnu-tnu manayi lo. Njesun Shekwoyi zhin wa tu fye anabarka. 
HEB.6.10	Shekwoyi ta gyi za fim wo ta gyi za atam. Wo ku yeye gye, n fye wu aza ntu wo ɓo nyi, wo ta ze ko amwim. Fye gyi abye lonu. 
HEB.6.11	Ɓehin-hin, yi cei pma fya zhin lonu, fye la gni-gni shi bwa har Yesu wa ɓe.
HEB.6.12	Fye to wo bwato m. Fye vi anabawa kwo-kwoyi bwi. Gama ɓa dagma lo n sayi n Shekwoyi aba. Ɓala Shekwoyi alkawali gwo.
HEB.6.13	Esanu Shekwoyi ɓei zhin Ibrahim alkawali nyi, wo ɓei si nyasi n wohin nu ntu ge zado to du wo lo n wo ɓa si nyasi n woyi m. 
HEB.6.14	Wo ɓei gna ge wo ɓa tu wo anabarka njesun. Wa ga wo ɓi, Owo bye kwa mwa begye. 
HEB.6.15	Ibrahim ɓei bwa hankuri sosai, navun wa ma Ishaku.
HEB.6.16	Fye kpe lo ge yi zhin ya si nya si n ya zakwoyi nu n ɓa du yi nyi. Yi zhin ya zhin lonu, ntuge ɓa ko yi lo. Deye wu ge yi da gaiciya nu. 
HEB.6.17	Shekwoyi ɓei zhin lonu nu. Wo ɓei si nyasi nwohin ntu ge wa wu gaiciya n kwo ta shan do nyi m.
HEB.6.18	Deye kwa wu ge Shekwoyi alkawali zhin gaiciya nu. Kmisunyi Shekwoyi la wo ɓeda ga, ko ta shando n. Bayi, Shekwoyi la nyasi si, Wo ta ce akata m. Aza nɓa ɓe Shekwoyi aba, ɓa bwa abwi ba n bmazhin yi.
HEB.6.19	Eyi gaiciya ga ta shan-shan, yi ku po sosai ngye nyakun nkwo tu n na pma. Yi ku mi zhi. 
HEB.6.20	Yesu la lo eshe n ya bye. Wo zhin eyi pirist dnagmayi nu. Owo begyi pirist nya har nyalo-nyalo nya nu. Ko wu ngye Malkizedek nya nu.
HEB.7.1	Malkizedek ɓei gyibe dna Salima nu. Wo ɓei zhin Shekwoyi pirist nu, njesun wa shegun Ibrahim woi zhi kun-sun, n asuyi, wa tu Ibrahim anabarka. 
HEB.7.2	Ibrahim wa ga Malkizedek zakka. Malkizedek awyega ge, “Ɓemanayi zhin yi.” Wo ɓei gyibe dna n Salima nu Salima awyega ge bugbafu nu. (Wato Esu bugbafu nya).
HEB.7.3	Malkizedek to ɓei n eya yi m. Eda ton, oɓi ma to nyin a takpe esa ye n na ɓei ma wo m, ko esa nwo ɓei fi m. Wo ɓei zhin ngye Shekwoyi nugun dogbe nu. Wo zhin pirist nu nyalo-nyalo.
HEB.7.4	Wo to ɓei zhin oza dnagmayi nu m? Ibrahim, Shekwoyi za kni-kniyi ɓei ga wo nu zakka. 
HEB.7.5	A Levi hi ɓei zhin Shekwoyi a pirist nu. Ɓa ɓei zhin Levi a yawyi nu. Shekwoyi ɓei gna ɓaɓe ɓa gwo Sadaka n naza. Ɓa ɓei gwo n ɓa zaje nu kwa bma ɓa zhin. Shekwoyi nu ɓei gna ɓa ge ɓa zhin lonu. 
HEB.7.6	Amma Malkizedek, to ɓei zhin Ibrahim za nu n Amma wo ɓei la sadaka gwo n Ibrahim. Wohin kwa wa tu Ibrahim anabarka. Ibrahim ɓei zhin ozanu n Shekwoyi anabarkai tu. 
HEB.7.7	Yi kpe lo ge zadnagmayi nu zhin watu zanawyi anabarka.
HEB.7.8	A Israilayi pirist ɓa to ku fin, amma Malkizedek ɓei wu gbo, Wo nyi har nyalo-nyalo.
HEB.7.9	Levi, wonu ɓei zhin pirist dnagmayi dada, Wohin kwa wa ga Malkizedek sadaka dna n Ibrahim. 
HEB.7.10	Ko a to ɓei ma Levi nyin, owo bye ɓei dna n Ibrahim mi sanu Ibrahim ɓei ga Malkizedek Zakka nyi.
HEB.7.11	Levi puwa ɓei zhin a pirist puwa nu, Kni nu ɓei zhin Yesu wa je pirist zhin a? Malkizedek wa ze degbeyi ama to Haruwa nu ma? Ai a pirist vinya ɓei kun n Levi puwa nu.
HEB.7.12	Da shike a pirist tnu-tnu ɓei la shando dole a shan wyidna do, Shekwoyi nu ɓei shando ce n wohin. 
HEB.7.13	Yesu eyi pirist wo to ɓei gmi n Levi puwa nun. 
HEB.7.14	Yesu ɓei gmi n Yahuda bye nu. A Yahuda yi to ɓei zhin a pirist nu m. Ntu ge Musa to ɓei kni ɓa nun. 
HEB.7.15	Deye kwa wu yi ge Shekwoyi zokwo ɓei la shan do da shike pirist zokwo ɓei la shan do da shike pirist zokwo ɓei la shando. Ko laze ngye Malkizedek nya nu. 
HEB.7.16	Yesu to ɓei zhin pirist nayi nya num. Amma wo ɓei ze pirist n iko yi n ko ta shan zo m. 
HEB.7.17	Shekwoyi wa da n Zabura 110 ge, “Ho zhin mi pirist nu nyalo-nyalo, Ho zhin n gye Malkizedek nu.”
HEB.7.18	Deye kwa wu ge aɓei la pirist zokwo kwo-kwoyi zunya. Ko to ɓei n kalayi dei-dei m, Kwo to ɓei mi kwa gni za m. 
HEB.7.19	Kwo to ɓei ga za n befyece m, Kwo to ɓei mi kwo lo n zai n Shekwoyi aba m. Amma Yesu ɓei la ɓe nu wyetu yi, Owonu na ɓe n yi vi-viyi n Shekwoyi aba.
HEB.7.20	Shekwoyi ɓei la nyasi si nge Yesu zhin pirist nyalo-nyalo nya nu. 
HEB.7.21	Shekwoyi to ɓei zhin lonu n pirist a je yi m. Amma n Yesu tukwo, wo ɓei si nya si wa gna ge, “Ho zhin pirist nu nyalo-nyalo nya.” 
HEB.7.22	Ntu deye ɓo Kristi ta gba kalam, ntuge Shekwoyi la nyasi si, Kristi ɓa gyi abye har nyalo-nyalo.
HEB.7.23	N sapai, a pirist ɓei mwa begye, n nabai n zaho wa fi, sai a dna do.
HEB.7.24	Amma Yesu ta shan fi m, ata mi a shan wo do m, ntu cenu ata ye zado lo m. 
HEB.7.25	Gni-gni nwo ga nyi, kwo nu-nuyi lo njesun kwo zhin nyalo-nyalo nya nu. Yesu nyi nyalonyalo. Ntu cenu Yesu ɓa mi wa gni aza nɓa ɓe wa ba nyi. Wo zhin wa gyi Shekwoyi wye ntu yi ɓo. 
HEB.7.26	Wo ɓei la ze ngye ʼyi kodashike wo to ɓei zhin laifi m, Oza gyi-gyi-yi nu, n tna zamba. A woi knaya n na alaifi da, a mwa-mwa gawo n eshemi. 
HEB.7.27	Yesu to wu ngye a pirist a je nun, Wo to ɓei zhin sadaka ntu wa alaifi ɓom; amma ntu na za ɓo nu. Wo ɓei bwa fi zun gmanyi nu ntu ya laifi ɓo. 
HEB.7.28	Wyidna wato Musa owa, kwo nu ɓei kni a gbaizanyikwoci dna a pirist tnu-tnu. Ɓa ɓei zhin a laifi da nu. Amma wyidna woi-woyi nu na kni Yesu, Shekwoyi nugun. Wo to ɓei zhin laifi da Shekwoyi nu na kni wo pirist nunuyi nyalo-nyalo.
HEB.8.1	Ɓedakpakalayi nu nyi. Yesu Kristi wo nu zhin pirist dnagmayi. Owo asese ba n lo n eshe mi nu n kun-sun n Shekwoyi, n wo bwaizhe bwa. 
HEB.8.2	Owo nu zhin yi bmazhin yi n Shekwoyi abye, dna n tent n Shekwoyi wa mi n wohin, to ge n zanyikwoci abwa yim.
HEB.8.3	Pirist dnagmayi tnu-tnu nu wa zhin sadaka, ntu aza laifi ɓo. Wo dna n azanyikwoci a tan-tasin n Shekwoyi, ntu cenu dole wa ga sadaka. 
HEB.8.4	N na alkawali kwo-kwo yi sa Yesu to ɓei ɓa bmiya dna ɓom, ntu ge wo to ɓei gmi n pirist bye nu m. Ntu cenu ato ɓei ɓa ye ge wo zhin tnu-tnu ye pya m. 
HEB.8.5	Zokwo kwokwoyi nu ɓei zhin gnabye. Kwo nu ɓei zhin foto eshe nya. Ya gye shi na ɓei zhin lubui n wu. Wo ɓei gna Musa ge wo zhin lubui (tent) shi wo ɓo wu wo. 
HEB.8.6	Amma Kristi pirist tnutnu ko du a pirist aje nya n daraja. Owo nu zhin bmazhin yi n Shekwoyi abye n saiye.
HEB.8.7	Shekwoyi awyidna kmisunyi ɓei dnaɓo na vi ba. Kwo to ɓo bma zhin. Ntu cenu wa je do ga. 
HEB.8.8	Shekwoyi n wohin tukwo, wa cige, “dnawye esa ɓelo nɓa zhin alkawali n Israila yi ɓodo n Yahudiyi yi. 
HEB.8.9	Mi ɓei la alkawali kwo-kwo yi wu ntu ge efya dada to ɓei shi kwo bwam-sanu ɓa ɓei kun n Masar nyi. Alkawali kwo-kwoyi ɓei wu gbo n woi-woyi.” 
HEB.8.10	Dagayi wa gna ge mi ɓa zhin alkawali ye n na Israila yi, wyihoi nɓa dna ɓa emi awyidna nɓa bugba. Nɓa ze oɓa Shekwoyi ɓahin ɓa ze ema za. 
HEB.8.11	Nsahi, ato ɓei je zaho-zahoi nya wun, ntucenu ato ɓei ye a malami nɓa ɓo wuza Dagayi m, “Zaho-zahoi ɓei kpe mi ye, ɓinayi n na zadnagmayi, Vinya aɓei kpe mi ye. 
HEB.8.12	Mi ɓei gye ɓa sun-sun dna nɓa aba bwi, mi ɓei ku ɓa laifi zamwi.”
HEB.8.13	Shekwoyi wa gna ge wola awyidna kwo-kwoyi ga avun, woi la woi-woyi ga.
HEB.9.1	Nsaiyi fa ya da alkawali kwo kwoyi ɓo n Shekwoyi ɓei ga wa za nyi. Wo ɓei ku awyidna ga shi aɓa la wo tu nwu. 
HEB.9.2	Tent (lubui) ɓo nyi ntu wo latu ɓo, ko ɓei safi n gun aba, Nyakun kmisunyi a yikwo ge aba gyi-gyi-yi. 
HEB.9.3	Eje ɓei sa, Nkwo avun yakun do ɓonyi, kwo nu ɓei zhin aba gyi-gyi-yi du-duyi. (Shekwoyi zafun ɓei dna ɓo nu.) 
HEB.9.4	N nyakun bayi bagadi ɓei shi n cei zhin n zinariya yi, aɓei zhin a gyi tulale na ɓo nu. Akwati zinariya nya ɓei nyi ko nu ɓei zhin akwati alkawali nya. Nkwo mi Musa awyidna ɓo ya dna n nyagyi yafi n ɓa ɓei zhin ɓai gyi n zhabui nyi. Wato mana nu. Haruna busi ɓei dna ɓo, n kwo ɓei kmi nyi. 
HEB.9.5	Nkwo she ɓa ɓei n nazai zhin kpe, wato Shekwoyi amalaika. A yi ɓa ge Cherubim, ɓa ɓei n nabminayi laya kpe n na kwati yi Akwati she, a yi kwo ge Shinkpegye sun-sungye nya. Yi ta mi ya da shi kwo ɓei nyi vinya n.
HEB.9.6	Shi ɓa ku anya zo zhin vinya, sai pirist wa lo nyakun gyi-gyi-yi, wa ɓe n sadaka yi ntu n naza ɓo. 
HEB.9.7	Amma pirist dnagmayi nu ɓei bwa mi wa lo dna n nyakun bayi. Wo ɓei zhin wa bwa lo zungmanyi nu n eye gmanyi. Wo ɓei zhin wa lo n nami shi wa zoya kpe n Shinkpegye sun-sungye nya, n Shekwoyi abye. Kwo ɓo zhin kwa bwi ɓa laifi n na babwi yi. Kwo ɓei nyi ntu piristi ɓo na zai vinya.
HEB.9.8	Zafun Gyi-gyi-yi cei pma wa wu yi nya nu n kwo mi. N zokwo kwokwoyi aza ɓei gnaje gna-gnayi n Shekwoyi, ɓa to ɓei mi ɓa lo fi n naba gyi-gyi-yi du-duyi ɓa lo da Shekwoyi m. Eje ɓo sa n kwo ɓei ɓa gnaje ya. Ntu ge zokwo woi-woyi to ɓei guya ai lo Shekwoyi aba m.
HEB.9.9	Deye kwo wu yi nya nu ɓo. N zokwo kwo-kwoyi, nyaga n sadaka yi ɓo zhin dole nu, amma deye to ɓei mi kwa zhan ɓa bugba ya m, oɓa bugba ɓei zhin laifi nya nu, ɓa ɓei gnaje-gnagnayi n Shekwoyi. Shekwoyi ta ye laifi m, wo ta ye ɓa ɓedo n laifi da yi m, aza n na to zhan ɓa laifi ya m. 
HEB.9.10	Zokwo kwokwoyi ɓei wu aɓo nu nɓa ɓa zhin a da Shekwoyi. Awyidna ɓei nyi ntu nyasin ɓo, n nyagyi, nuwan fu ɓedo n na nyajei mwa begye. Dole owo mwa-mwa gayi ɓa nu aɓoye. Kwo ɓei zhin dole nu ɓa zhin aɓo deye ntu ge ɓa zhin shiri ntu Yesu ɓeɓe ɓo. Yesu la zokwo woi-woyi guya kwoi lo Shekwoyi aba.
HEB.9.11	Yesu nu zhin eyi pirist woi-woiyi duduyi. Womi woi ɓe n yi n Shekwoyi abye, wo du Shekwoyi puwa n eshe mi; Abwa nu to mi api ye m, kwo to nyi n na nyi ye nu m, ama n eshe mi. 
HEB.9.12	Wo ɓei la wo ami nu wa lo n cei n naba gyi-gyi-yi. Wa ze ɓa kpe n shinkpegye sun-sungye nya, ena ami nu to n, Nyakpa dohodohoyi ami nu to n. Owo hin ami nu, owo ami ku yi ta-ta ta gba. Eyi gni-gni la nu, gni-gni tnu-tnu ku zo zhin.
HEB.9.13	N zokwo kwo-kwoyi, aɓei zhin ampanyi n na nakwoyi, ɓedo n anayi, oɓa mi ɓei zhin ɓa zhan za ya nɓa laifi nayi nya. 
HEB.9.14	Amma Shekwoyi nugun ami gyi-gyi-yi du oɓa nyalo. Zafun ɓei zhin woi bma wo zhin, owo ami n kala yi lo. Kwo ɓa shan yi do kwapmi ya bugba bma, kwa zhan yi alaifi ya. Kwo la ednawo gmiyi ya ntu na awyindna ɓo, kwo ga yi kala ntu ge ya zhin wo atnu-tnu. 
HEB.9.15	Yesu wo la ɓe n alkawali woi-woyi. Kwo nyi ntu naza ɓonu n Shekwoyi la ɓa yi nyi, n na byei gbogbo, ɓa gwo Shekwoyi anabarka. Yesu fi-fi la yi loya, gama wo ɓei ku ta-ta ta gba ntu ya laifi ɓo. Anabaraka ye cauta nu.
HEB.9.16	Nza fi, wo zhin wa gado ya shi n navun, ama ata mi a gna oza gado, to woi fi num. 
HEB.9.17	Ntu cenu aɓa zhin ampanyi n wo ɓeda yi woi la fi nu. Zaho ta gwo nyaho sai wo la fi.
HEB.9.18	Shekwoyi alkawali ɓo ce hatimi n ami. Kwo ɓei wu kwotonci n Musa sa, owo fifi nya. Yesu wa fi, ntuge a gayi owo gado nu. 
HEB.9.19	Musa ɓei ga aza Shekwoyi awyidna. Nsaiyi wa ze ami ya kpe n na wyidna yi ɓedo n na azayi. Wa zhin ampanyi n afintolo hoi ɓedo n lulu byei-byei yi n nabai wa ze ami ya kpe aza ɓedo n nuwan yi. 
HEB.9.20	Wo ɓei gna ami ye, “ɓa zhin alkawali nya nu, Shekwoyi gbega nu, fye shi kwo bwa.” 
HEB.9.21	Wo ɓei lakwo zeye kpe n tent ɓedo n nabayi n ɓa gyi-gyi-yi nyi. 
HEB.9.22	N alkawali kwo-kwoyi ami nu ɓei zhin ɓa zhan nya ya vinya. Deye kwa wu ge, efi, kwo nu zhin laifi tagba nya. Gafara zhin to lo n tna ami zeyan.
HEB.9.23	Tent n Musa ɓei zhin n anyai vinya nkwo mi, aɓei laɓa degbe n she nu. Dole Musa zeɓa gyi-gyi-yi n anyakpa ami yi. Amma Tent nkwo lo n eshe nyi, aɓei zekwo Gyi-gyi-yi n enya yi nu n kwo du deye lo n daraja.
HEB.9.24	Yesu ɓei lo eshe nu n kwohin tukwo, to ge aba gyi-gyi-yi nna mi n nabwa yi m, Wo lo n she Woi wu wohin tukwo n Shekwoyi abye ntu yi ɓo. 
HEB.9.25	Wo taga sadaka ntu yi ɓo cici m, Yesu sadaka zungmanyi nu. Ama pirist dnagmayi ɓei zhin wa ga a sadaka cici n na ba gyi-gyi-yi dudu yi eye doho-dohoyi. 
HEB.9.26	Shekwoyi ta ye sadaka ye cici nu m. Dole nu Yesu wa ga wohin zun gmanyi. Owo sadaka ɓei la eyi tata goya.
HEB.9.27	Zaho-zahoi ɓa fi zungmanyi. Amma n fi avun Shekwoyi ɓei da zaho-zahoyi owa. 
HEB.9.28	Ntu cenu Yesu ɓei fi ntu yi ɓo zungmanyi, wo ɓei fi eyi a laifi fi nu. Amma wo ɓei la laka n vingwo, wo je ze ɓe lo wa gni aza nɓa vi wo nyi.
HEB.10.1	A Yahudiyi awyidna ɓei bmiya amma kwo ɓei zhin foto nu, kwo ɓei zhin ofun nu anya manayi n Kristi ɓei zhin ntu yi ɓo. A ɓei zhin a ga sadaka cici, eye dohodohoi. 
HEB.10.2	Sadaka yi ɓei gna ge kwo ɓa gni aza nu, to ai ɓei ga cici m. Kwo bmiya mwa-mwa ga yi wa ze gyigyiyi nyalo-nyalo, to wa zhin tunani laifi nya m.
HEB.10.3	Amma sadaka to ɓei mi kwa nya ɓa tunani nukwoyi ya m, kwo ɓei zhin kwa pa ɓa a laifi ɓo nu cici. 
HEB.10.4	Kwo to ɓei zhan ɓa a laifi ya m. Anakwo ami, na ana miyi ta mi ɓa zhan za a laifi ya m, sai dai Yesu Kristi ami gmanyi.
HEB.10.5	Ntu cenu Yesu wa ɓe anyi mi, Yesu ɓei da ɓo nu anabi ho aba wa ci ge, “Anyakpa ami ta siho ebemi — O Shekwoyi, ntu cenu hoi ga mi nayi ye, Emi nayi nu n ho ye sadaka. 
HEB.10.6	Sakada anyakpa nya to ga ho bugbafu m, kwo sadaka a pirist nya ɓata mi ɓaga ho bugba fu m.” 
HEB.10.7	N deye avun, fye gye, “Mi la ɓe ma ga mi wye-wyeyi ntu naza laifi ɓo. Nyanu n littafi ku da ntu mi ɓo.”
HEB.10.8	She Kristi ɓei ku da ge, anyakpa ami ta mi kwa ga yi enya n Shekwoyi ye nyi m, njesun sadaka n na gyina ntu na laifi ɓo nyi ɓa ta fu wo bugbam, A Yahudaiyi awyidna ta dawo bugba m. 
HEB.10.9	Yesu wa je ɓo da n jesun wa gna, “Mi la ɓe ma ga mi wye-wyeyi, Mi ga kwo ntu n naza laifi ɓo nu. Ala zokwo kwo-kwoyi gaya. Ala ɓe n woi-woyi.” 
HEB.10.10	Shekwoyi wo ku gafara zhin yi n zokwo woi-woi. Wola ya laifi zhanya nyalo-nyalo. Yesu nu na zhin aɓo deye ntu yi ɓo, sanu wo ɓei fi ntu ya laifi ɓo nyi. 
HEB.10.11	Nsa kwokwoyi sa, pirist ɓei zhin wa laka gni n nabye fyegyi-fyegyi, wo ɓei zhin wa ga sadaka ntu naza laifi ɓo, ama kwo ta mi kwo gni za m. 
HEB.10.12	Ama Yesu ɓo ga wohin zun gmanyi ntu sadaka ɓo ga Shekwoyi, wa ga wo nayi ntu ya laifi ɓo. Wo tu lo naba duduyi vinya n iko yi n kun-sun Shekwoyi n shemi. 
HEB.10.13	Wo tu lo naba iko nya n kun-sun Shekwoyi yi, Owo anuwun yi ɓo fi n wo sunta. Enya nu n wo pmi, wo ɓei gyibe tu ʼɓa tukwo nyalo-nyalo. 
HEB.10.14	Wo ku yi ze aza gyi-gyi-yi n Shekwoyi aba. Owo ami layi alaifi zhanya har nyalo-nyalo.
HEB.10.15	Zafun nu zhin yi seida n ge yi gyi-gyi-yilo. 
HEB.10.16	Zafun Shekwoyi nya gna ge, “Alkawali woi-woyi nyi nɓa zhin na Israila yi. Nɓa kami awyidna kpe nɓa bugba, nɓa ku awyidna ya fi ɓa n ɓami, deye ɓa zhin ɓa kpe mi nufi ye ɓa vi ma wyidna.” 
HEB.10.17	Wo ɓei je da ge, “Mi ku ɓa zhin gafara. Mi ta je ɓa laifi ɓo pa m, kwo kwa oɓa ɓonukwoyi zhin.”
HEB.10.18	Mi ku fye zhin gafara, mi ku fye alaifi ze, amwi nyalo-nyalo, kwo zhin ɓo gboloyi nu fya ga sadaka ntu fya alaifi ɓo. Yesu ku deye zo zhin n wa mi yi. 
HEB.10.19	Emi azaje, yi ɓa mi ya lo Shekwoyi aba, Yesu ami la zokwo guya gayi. 
HEB.10.20	Yesu la zokwo woi-woyi guya gayi. Kwo zhin kwa ga wye-wyeyi, Wo la zokwo zhin yi kwoi lo Shekwoyi aba. Owo nayi ɓedo n wo ami yi nu ɓei zhin zokwo ye.
HEB.10.21	She Yesu Kristi wo nu zhin Pirist Dnagmayi, woi gyi ɓe tu n Shekwoyi puwa nyi. 
HEB.10.22	Emi azaje, yi lo Shekwoyi aba n bugbayi guguyi ya. Yi ku gaiciya ga n ge wo ɓa gwo yi, ntu ge Yesu ami layi zhanya sarai. Zafun kwa woi zhan yi ya cici. 
HEB.10.23	Yi zhin aza gniyi nu kuma yi wyewyeyi lo. Yi to zhin shakka, n yi gnigni yi m, gama eyi Gni yi zhin za gaiciya da nu wohin kwa wo ɓa nu owo alkawali.
HEB.10.24	Yi zhin godiya ntu nya ɓo Yesu ku zhin gayi nyi. Yi yenajeyi, yi bma aje zhin yi ce aje bwa. Deye ɓa wu ge yi zhin Yesu abara nu hin-hin.
HEB.10.25	Ema zaje yi to ci aduwa ɓo wyegba m, enya nu n na zaho zhin, amma yi ce aje bwa yi dna aje zokwo, Yesu jezeɓe ɓo kwo la wu viwyi.
HEB.10.26	Yi to gyi abye fi n na laifi m, ntu ge yi kpe gaiciya ye lo. Amma n ya gyi abye n laifi zhin, Shekwoyi ta zhin yi gafara m, ya zhin yi gwo kpe m. 
HEB.10.27	Shekwoyi ɓa ta za nwa gyi abye n laifi zhin yi, Wo zhin Shekwoyi nuwun yi nu. Shekwoyi minagyi ɓo zopui nwo anuwun yi n nyipyeyi kmaknayi. 
HEB.10.28	Aɓei tu aza dole ɓa vi Musa awyidna, aza n ɓa ɓei zungna nyi ɓaɓei ku fi n tna sun-sungye. Sa n za ɓei zhin laifi, sai a bwa aseda da ngun aba kwo ngun ata laifi kwa tabbata. 
HEB.10.29	Aza ho lo ɓai kpe Shekwoyi ɓi apita, ɓai zhin aɓo ngye owo ami to ɓai gyi-gyi-yi m. Ɓa la Zafun Gyi-gyi-yi la minagyi ka. Oza n wo zhin aɓo deye pya, wo ɓa gwo tata dnagmayi, wo to ɓei lo Shekwoyi bemi m.
HEB.10.30	Shekwoyi ɓei da ge, “Tagba kwo zhin mi nya nu. Nɓa ga ɓa amsa.” Nɓa ka aɓei da ya. “Nɓa da aza owa, nɓa ta aɓenukwoyi zhin yi.” 
HEB.10.31	Nkanu ɓa kpe Shekwoyi minagyi ɓo ye a? Kwo zhin ɓo dnawoyi nu oza lo Shekwoyi wada.
HEB.10.32	Ho kpe sa lo n ho ɓo ya Yesu vi ncei yi? Emazaje, fye to ze wyihi amwi m. Anyipyeyi gmada nya n naɓo wowoyi: Fye ku wahala sin ntu Yesu eye ɓo, amma fyehin kwa fye, ku hakuri bwa. Fyeto na wo aɓo m amma fye vi wo cici. 
HEB.10.33	Mi pa salo naza ɓei zhin ɓai lu fye, ɓai ma fye san. Fye gye aza sun-sun nɓa ɓei zhin ɓai sin wahala n gye fye nyi, kwo zhin hali manayi nu. Shekwoyi kwa wo dagma lo n fyei. 
HEB.10.34	Fye ɓei sin wahala ɓedo n naza yi n ɓafi n kurkuku. Fye to ɓei damu sa n na ɓei ku fye akaya m, fye ɓo ku Shekwoyi kpeye har fyei kpema wo. Fye kpe lo ge, gyiba dnagmayi lo kwoi pmi fye nʼshemi.
HEB.10.35	Fye to fa kpema Shekwoyi ɓo m, kwo n wuso-wuso, fye to fa m. Shekwoyi n lada yi shi fye lo n ʼshemi. 
HEB.10.36	Fye zhin peceiye, fya zhin hankuri. Deye fye zhin Shekwoyi ɓeye nu. N fya zhin Shekwoyi ɓeye, fye ɓei gwo lada n mwa. 
HEB.10.37	Sa fyewyi, Yesu jezeɓe lo, wo ta mwa sam. Fye zhin hankuri fya pmi wo. 
HEB.10.38	A Yesu viyi zhin Shekwoyi aɓi nu vinya, dole ya zan-zan dna n gaiciya ga. Nna ɓo vinya la kpema wo fyeto fa Dagayi vi ɓom, Shekwoyi ta wo agmada n nazai n ɓa jeze n navun yi m.
HEB.10.39	Ama yi zhin wo aviyi nu ɓehin-hin nya. Yi to ye ya jeze navun yi m Eyi gaiciya ga kwo ci seda lo ge yi wye-wyeyi nyalo-nyalo nya yi lo.
HEB.11.1	Kni yi nu zhin gaiciya ga? Gaiciya ga kwo nu zhin bugba shi ge nya yi ye kwo ɓa zhin. Ko nu zhin gaiciya ga n bugba ge nya lo na bye kwo da shike yi ta mi ya to kwo bwa m, kwo kwa ya gye m.
HEB.11.2	N sapai aza ɓei nyi n gaiciya ga yi sosai. Aɓei zhin a kpe ɓa ye ntu ɓa gaiciya ga ɓo.
HEB.11.3	Dna gaiciya ga, yi kpe lo ge Shekwoyi nu ɓei zhin anyi n nanyai vinya n ɓa fi n ɓa nyi. Owo ɓeda nu ɓei zhin ɓa, nsasayi kwa zhin.
HEB.11.4	Gaiciya ga nu ɓei zhin Habila wa vi Shekwoyi ɓo. Wo ɓei ɓe n nyagayi n kwo ɓei da Shekwoyi ndu Kayinu nya. Shekwoyi ɓei la Habila gwo ɓedo n wo nyaga yi. Habila gwo ɓedo n wo nyaga yi. Habila lafi amma dole ya dna wo wye ya gye wo ɓei kpe ma Shekwoyi.
HEB.11.5	Enoch ɓei zhin zanu n gaiciya gayi. Wo ɓei la kpema Shekwoyi. Shekwoyi kwa wa dagma n wo gaiciya gai. Ntu cenu wo to ɓo fi m. Shekwoyi ɓei la wo la lo n cei n ʼshemi.
HEB.11.6	Shekwoyi ta wo ho agmada m ndei ho to n gaiciya ga yi m. Oza n wo ye wa ɓe wa ba dole wa ga wo gaiciya. Wa kpe ge Shekwoyi zhin wa ga aza lada n ɓa zan wo shin nyi.
HEB.11.7	Nuhu ɓei zhin ʼzanu n wo ɓei kpema Shekwoyi. Shekwoyi ɓo wu wo anya n ɓa ɓa zhin. Nuhu ɓei la gaiciya ga Shekwoyi wa zhin eya ntu ge kwa gni wo puwa. Aza je ɓei gyi abye ɓa zhin laifi. Ɓa to ɓo ga Shekwoyi gaiciya m. To ɓa viwo begye m, Shekwoyi ɓo gwo Nuhu ntu wo gaiciya ga ɓo, n wo ɓo vi yi.
HEB.11.8	Ibrahim kwa wo ɓei kpema Shekwoyi sosai. Dna n gaiciya ga wa wo Shekwoyi begye. Shekwoyi ɓo gna wo ge wo fa wa yi wa lo ekni do. Shekwoyi ɓo ku gna ge wo ɓa ga Ibrahim ekni yi. Wo ɓolo, to woi kpe aba n wo lo m. 
HEB.11.9	Wo ɓei zhin zhiɓeyi nu dna ekni alkawali nya. Ama wo ɓei la kpema Shekwoyi. Wo ɓei dna n na lubui n wo puwa yi vinya Ishaku ɓedo n Yakubu yi ɓa ɓo fi n na lubui ce. Shekwoyi ɓei ga ɓa alkawali ngye Ibrahim. 
HEB.11.10	Ibrahim ɓei pmi Shekwoyi wa ɓe n woyi n zhimi. Ezhi n Shekwoyi wa mi n wohin yi.
HEB.11.11	Saratu ɓei n gaiciya ga yi, Owo gaiciya ga ɓo zhin wo wa ma oɓi woi la kwo. Wa gaiciya ga ge Shekwoyi ɓa nuwo alkawali. 
HEB.11.12	Ntu cenu, Israila yi bye ɓei pa n Ibrahim nu oza nwo ɓei la kwo sosai. Wonu zhin ebye dnagmayi ye dada. Owo aɓi n mwa begye n gye amwi kwo akpasu ayiwo ge oɓa dada. Wo ɓei la api mi ɓa n ʼshemi.
HEB.11.13	Aza ye vinya ɓaku kpe ma Shekwoyi. Nya wo ɓei zhin ɓa alkawali, ɓa ɓo la kwo ga gaiciya. Amma ɓa to ɓo gwo anya vinya n Shekwoyi ɓei zhin ɓa alkawali m. Ɓa ɓei la ye ɓa gwo alkawali, amma ɓa ku ɓa nya fi. Amma ɓa ɓei nagmadayi ntu ge ɓa ɓo kpe ge anyi ye to zhin ɓa nya num. Eyi puwa lo n ʼshemi nu. 
HEB.11.14	Oɓa ɓeda kwo wu ɓa wyetu. Aza ɓei zhin ɓai shi awye n ʼshe nu, oɓa puwa nu.
HEB.11.15	Ɓa ɓei n sai nyi ɓa jeze lo anyi gmada. Ama ɓa to ɓe ye lo ɓo m. 
HEB.11.16	Maimako ɓa ɓei kni agmada eshe nya nu, ntu cenu a da Shekwoyi lo.
HEB.11.17	Sanu Shekwoyi ɓeitu Ibrahim mwi cei nyi wo ɓo dudu wa kpema wo. Ntu cenu wa ga Ishaku owo ɓi. Har wa ku shiri zhin wa zun wo sha ntu sadaka ɓo. 
HEB.11.18	Wo ɓei ku shiri zhin wawu Ishaku. Koda shike Shekwoyi ɓei ku gna wo ge Ishaku ɓa zhin obye tukwo da. 
HEB.11.19	Wo ɓei ku kpe ge Shekwoyi ɓa je Ishaku wyewyeyi ga. Enya nu kuwa nkwo ɓo zhin, Ama n Ibrahim aba Ishaku ɓola fi ama wa jeze ɓe anyi. 
HEB.11.20	Dna n gaiciya ga Ishaku ɓei tu Yakubu anabarka ɓedo n Isuwa yi ntu na bye ɓo.
HEB.11.21	Yakubu ɓei fi woi la kwo, ama kafin wo fi wo ɓei yi Yusufu aɓi vinya wa zhin aduwa kpe ɓa, wa tu ɓa anabarka. Duk dna n gaiciya ga nu n wo ɓo zhin aɓo ye.
HEB.11.22	Yusufu ɓei n gaiciya gayi, wo ɓo fi woi la kwo ce. Wo ɓei da a Israila gni-gni ɓo n Masar. Wo ɓei ku kpe ge kwo ɓa zhin lo nu. Ntu cenu wa gna ɓa ge ɓa ɓei la wo asunkun ku lo ncei dna n gaiciya ga nu n wo ɓo da ce.
HEB.11.23	Musa dada n woʼya yi ɓei n gaiciya ga ce. Ɓa ɓei la gaiciya ga ge Shekwoyi ɓa gni ɓa ɓi n fi. Cenu ɓo zhin ɓa sowo har apya ta. Amma ɓa to ɓei zhin ɓai wo Firauna dna m.
HEB.11.24	Musa wohin ɓei gaiciya ga. Wa mwa har wa zhin zayakwo dna Masar, to wa ye ayi wo ge Firʼauna nyigun nugun m. 
HEB.11.25	Wa ye wa sun wahala n Shekwoyi azayi, wo to ɓei ye wa dagma dna n laifi m. 
HEB.11.26	Wo ɓei gna wo ta ye wa zhin aɓo n gye a Masar yi aɓin, ama wo ɓo gye kwo ɓa wo du wa sun wahala ntu Shekwoyi alkawali ɓo, Wo ɓei la gaiciya ga ge Shekwoyi ɓaga wo lada n du Masar nya. 
HEB.11.27	Dna gaiciya ga wa fa Masar, wo to ɓei wo dna ge esu ɓa gyi minagyi m, wo ɓei kpe ge Shekwoyi kunsun lo n woi, Wa kpe ma Shekwoyi iko. 
HEB.11.28	Wo ɓei ku kpe ge Shekwoyi ɓa gni wo aza, ntu cenu wa gna aza ge ɓa wu kugya ɓa pmiya kwo ami n na bokunmi she, sanu malaika efi nya ɓei duya wo to ɓo wu ɓa ɓi kmisunyi m. Amma puwa doho-dohoi nkwo to ɓei ami yi kpem, wa wu aɓi kmisunyi.
HEB.11.29	A Israila yi ɓei la kpema Shekwoyi. Ɓa pi ola dnagmayi ya n gye ɓa piya n kni kawai. Ama sanu na Amasar yi ɓei tumwi ge ɓa lo, ɓa ku bwi nuwan.
HEB.11.30	Dna n gaiciya ga Jerikwo galu kwa ʼɓaya, A Israila yi ɓei she galu gun anyipyei tnaba. Shekwoyi gbega nu ɓei. Ɓavi gbega yi kwa. 
HEB.11.31	Rahab ɓei zhin karuwanu. Ama wo ɓei la gaiciya ga Shekwoyi iko, wo to ɓei fi n kunsun nwo azaje yi m, ɓa ɓei fi ntu ge ɓa to ɓei vi Shekwoyi begye m. Amma Rahab ɓei la azhi-pmigye yi gwo.
HEB.11.32	To, mi ɓa shada gena? Esa lami gba, n mi ɓa da aza gaiciya ga ɓo n gye Gidion, Barak, Samson, Jepheta, Dauda ɓedo n Samuila yi. 
HEB.11.33	Oɓa vinya ɓa ɓei kpema Shekwoyi, Ɓa ɓei gyi kun, ai ku asu ya n ɓa gyi nyi, ɓai gyi be, ɓa gwo anabarka. Har ɓa wu agagwo, to agaba mi nɓa nyaho zhin. 
HEB.11.34	Ena to ɓei shin ɓa gyin. Abeyakwo to ɓei shin ɓa wu m, Azaho ɓei ku kala bwa. Aza ho ɓaku ze abezhe-yakwo dna soja. Ɓa nya a soja je ya har ɓai busi. 
HEB.11.35	Azaho ɓai ku aza kala n vingwo, Azaho ɓa ye ge ɓa sun wahala ɓa vi Shekwoyi. Ɓa ɓei ku kpe ge Shekwoyi ɓei je ɓa kala ku ɓa bwa wye-wye yi nyalo-nyalo nya.
HEB.11.36	Aɓei zhin a ma azaho san, azaho a sa ɓa naiya n busi yi, azaho kwa a pa ɓa a ya ɓa fi n kurkuku. 
HEB.11.37	Aɓei kni azaho akuta har ɓa fi. A sa azaho pisa n gun aba nʼbei. Ama aɓei ku ɓa wu n abe-yakwo yi, azahoi vi ana-pa na kugya pai. Mikun yi gun ɓa har nyai san ɓa a zhin ɓa ɓo ntna sun-sun gye. 
HEB.11.38	Aza ho ɓei zhin aza manayi nu sosai, ama ɓa ɓei zan fi n Zhabui, n na pai. Ɓa fi n nabwo nkni. 
HEB.11.39	Ɓa ɓei Ikpema Shekwoyi a zhin shiri ntu yi ye n ɓai, ama zaho-zahoi nɓa to ɓei gwo anya vinya n Shekwoyi ɓo zhin ɓa alkawali m. 
HEB.11.40	Lada lo n du ɓa nya n Shekwoyi a zhin shiri ntu yi ɓo, ntu cenu Shekwoyi yelo ɓa pmi yi ya kun gna.
HEB.12.1	She azalo n mwa ɓai shi ya, wye nyi, yi ku akaya shanwoyi ya, yi ku a laifi fa nɓa shi yi nyi to ɓai ye ge ya gyi abye nyin. N nabai ya zan-zan dna n gaiciya n hakuri yi n Shekwoyi la shi n ya bye nyi.
HEB.12.2	Yi shi Yesu nu awye, wo nu zhin yi gnabye. Vinyikwo to ɓei wo wo wa fi ntu ya laifi ɓon. Wo ɓei kpe ge kwo ɓa ɓe wo n mwa-mwai. Nsaiye kuwa wo tu lo n naba duduyi n kunsun n Shekwoyi n ʼshemi. 
HEB.12.3	Aza nukwoyi ɓei ga Yesu wahala, ama wa zhin hakuri. Yi dna wo wahala wye wa ze eyi gnabye. Deye ɓa bma yi zhin ya bwa kala. 
HEB.12.4	Kwo dama yi to shi gusun n laifi yi kwo n jarabai har yi la amisa kpe ɓedo n ami yin.
HEB.12.5	Hola Shekwoyi ɓeda zamwi nu? Wo ɓei gna ge, “Omi nugun to gyi minagyi ʼsa Shekwoyi wa gaho tata. To bma bugba ya esa n wa wuho oho doknunu gbi m. 
HEB.12.6	Shekwoyi zhin wa dna owo aɓi zokwo wa ga ɓa tata. Sanu wo ga yi tata, kwo wu gye yi zhin wa nya nu.” 
HEB.12.7	Shekwoyi zhin yi-fi n zokwo shi aza je zhin oɓa ɓi fi n zokwo nyi. Zaho-zahoi ta mi wa shi n waɓi to wa dna wo zokwo m. Yi zhin wa ɓi nu, ntu cenu woi ga yi tata. 
HEB.12.8	Dole ata aɓi, oɓa dada ɓa zhin Ba fi n zokwo. Amma n Shekwoyi to ga ho tata m, ho to zhin wo nya nu m. 
HEB.12.9	Yi zhin ya ga ya dada mwa-mwa. Yi ta nya ɓa ɓo m, ɓai ya ga yi tatam. Ntu cenu yi gwo Shekwoyi tata n na gmadayi. Shekwoyi ye yi n du eya dada anyi nya. Wa ga yi tata ntu ge wo ye yi lo.
HEB.12.10	Eya dada anyi nya dna yi zokwo aye fyewyi nu kawai. Amma Shekwoyi zokwo dna, gaiciya nu n saho-sahoi. Wo ye ya gwo wo gyi-gyi, wo ta zhin wye m. 
HEB.12.11	A tada oza sanu na ta won, sai dai ko la duya. Kwo zhin ha fa a zokwo nukwoyi ya vi zokwo do na gmada yi ɓedo lafiya yi.
HEB.12.12	Laka la kwo da shike a laho ɓe, ha bwa kala njesun. 
HEB.12.13	Zhin ha pita zokwo manayi. Aza tna kala na nyasan yi n ɓa vi kwo ɓa ta miya ɓa wu ɓahin m. Amma ɓaɓa ku ze akala da dna n gaiciya ga.
HEB.12.14	To je zaho-zahoi m, ha zan-zan gyi-gyi-yi cici, Ntu ge aza n ɓa to gyi-gyi-yi m, ɓa ta gye Shekwoyi wye m. 
HEB.12.15	Fye dna je wye n fye ɓa bwa Shekwoyi anabarka n fye to ye ge nuwun kwo lo fye a tasun. Ko zhin kwa ɓe n wahala yi, kwa to aza wye-wyeyi bwa. 
HEB.12.16	To fya zhin anagbayi m, to fya shi Shekwoyi lafya-lafya, n gye Isuwa m. Wo ɓei kun wo gado ntu mikun ɓo. Kwo ɓei zhin ɓo gboloyi nu n wa ba. 
HEB.12.17	Sanu awye ɓei kna wo ya, sai la duya, ko da shike wo ɓo ci bwi ntu wo laifi ɓo, ama duk gboloyi nu. Ato ɓei je woyem.
HEB.12.18	Ho to shin wahala sun n gye a Israila nya m. Ɓa ɓei ku lo ena, ɓa ku lo wyegma, ɓa ku lo ogma nukwoyi, aɓo deye ɓa ɓei gye ɓa n Sinai pe nu har ɓai wo edna njesun, Shekwoyi ɓei ga ɓa owo awyidna n ya nu. 
HEB.12.19	N wyihi, ɓa wo ai bye a kna-knaci, ɓa wo Shekwoyi begye n gye ogma har kwoi shan ekni ashan. Har ɓa gna Shekwoyi ge wo la fa ɓeda ɓo, ntu dna ɓo kurum. 
HEB.12.20	Ɓa to mi ɓa mizhi m, ntu nwa awyidna ɓo. Gama nyakpa doho-dohoi n kwo ɓei to epei, kwo ɓei la fi. 
HEB.12.21	Kwo ɓei zhin oɓo dnawo nya nu, Musa nwohin wo ɓei ku dna wo, wa gna ge, “Mi vin lo mi-i wo dna.” 
HEB.12.22	Amma fye ku ɓe Sihiyona pe, kwo nu zhin Urushelima eshe nya. Fye ku ɓe amalaika yezhi ba, agmada ʼba. 
HEB.12.23	Fyehin kwa wato zaho-zaho n wo eye katu lo n Shemi, fye ɓe Shekwoyi-wada yi aba, fye ɓe azafun aza gni-gni yi nya aba. Ɓa lo n ʼshe, ɓa ku ze n nu-nuyi. 
HEB.12.24	Fye ku ɓe Yesu aba n wo zhin yi viye yei n alkawali woi-woi aba nyi. Fye ku ɓe Yesu ami aba n ɓa zhin za gafara nyi. Owo ami du Habila nya lo. Habila ami ɓei zhin nya nu n na ɓa gbata.
HEB.12.25	Kna wo ɓeda tnubua n wo daɓo n hoi nyi. Abei ga a Israila yi tata ntu ge ɓa ɓei zun Shekwoyi ɓeda gna-na n Musa ʼgbe, oza n wo zun wo ɓeda gna-na n Yesu gbe wo ɓa gna fifi nu. 
HEB.12.26	Shekwoyi begye nu kawai ɓei zhin anyi ɓa shan-shan, sanu wo ɓei da ɓo tu n Sinai pe nyi. Sanu wa je ɓo da duk ɓedo n ʼshe yi kwo ɓei shan-shan. 
HEB.12.27	Shekwoyi ɓei shi nya ya nkwo to na gbegye yi lon, anya n ɓa mi zhi lo ɓa nu ɓei ce zhi kawai. 
HEB.12.28	Shi yi nbegyi lo, n zaho ta mi nkwo gwoya nyin, yi zhin ɓo nkwo ɓa da Shekwoyi, yi zhin wo bauta, nbugba godiya nya yi, yi ga wo mwa-mwa ndanwoyi. 
HEB.12.29	Ntu ge eyi Shekwoyi zhin ona nu, nkwo gyi aba nyi.
HEB.13.1	Yi ye najeyi ntu ge yi zhin gmanyi-gmanyi nu. 
HEB.13.2	Yi ye na zhiɓeiyi Aza ho ɓei ku zhin lo nu na malaikayi amma ɓa to ɓei kpe m. 
HEB.13.3	Pa za ɓo nɓa fi n kurkuku nyi, gye she a ga aza wahala. Sun wahala n kun-sun ɓai. Sun wahala yi n gye kwo zhin ho nya nu.
HEB.13.4	Fye la mula ɓo shi dei-dei. Kada a zhin fye agma fya wunya. N fya wunya Shekwoyi ɓei dafye wa.
HEB.13.5	Fye to ku ze agyiwye ye yi m. Zhin godiya n nya yi n ho cei lo. Shekwoyi ɓei gna ge wo ta ya yi m. Mi kun-sun lo n fyei nyalo-nyalo. Nɓa ga fye nyagyi cici. 
HEB.13.6	Ntu na alkawali ye ɓo yi ɓa da ɓo ntna edna, “Shekwoyi nu zhin mi bmazhin yi mi ta wo oza dna m.”
HEB.13.7	To fya ze ofye azakowyi amwi dna n Yesu ye m, Ɓa ɓei kpema Shekwoyi ɓa zan-zan n dna woyi. Fye vi ɓa pita bwi.
HEB.13.8	Yesu ta shan do n, Nya wo ɓei nyi n su nyi, wo zhin kwo nu n naiye kuma har nyalo-nyalo. 
HEB.13.9	Shi Shekwoyi ta shan do nyin, to ye a malami doho-doho ɓa dna fye kwoce n nyawu nukwoyi m. Fa Shekwoyi alheri kwa ga fye kala. To ge anyagyi ho pya awyidna ko kwa zhibaje m, ɓa zhin banza nu-nnaza ba nɓa gyi ɓa nyi.
HEB.13.10	Eyi nyagyi gyi zafun nya kwo zhin zundu nu oza n wo dna awyidna kwo-kwoyi sunta wo to deye anabarka yi lo m. 
HEB.13.11	A Yahudiyi ɓei zhin apma n na nyakpa yi nu ntu sadaka ɓo, ɓa ɓei zhin ɓa wu nyap-kpa ɓa lo ɓa gyi kona n zhimi avun. A mi da ɓa ɓe n cei n Shekwoyi nyakun. Deye ɓei zhin sadaka ntu alaifi ɓo nu. 
HEB.13.12	Cenu ɓei zhin a wu Yesu n pifun, wa ga sadaka owo nyai nya ntu yi a laifi ɓo.
HEB.13.13	Yi shegun Yesu n zhimi avun. Wato to ge nanyi ye mi m. Yi sun wahala ɓedo n vinyikwo yi n kun-sun woi. 
HEB.13.14	Anyi ye to zhin yi nya nun, yi pmi eya ʼpa, nyalo-nyalo nya nu, wato eshe.
HEB.13.15	Yi ga Shekwoyi mwa-mwa, kwo nu zhin yi sadaka ga. Yi zhin dna n Yesu ye. Yi gna azaje owo eye mwa-mwa ɓo, yi ci wo. 
HEB.13.16	To ze ɓemana zhin amwi m, zhin aɓo manayi. Ce nya ga aza n ɓa to cei lon. Nyaga nu Shekwoyi ye n cei.
HEB.13.17	Ga aza mwa-mwa n ɓa du ho, nwyihoi ɓa ɓei wu Shekwoyi oɓa tnu-tnu. Ndei fya ga ɓa mwa-mwa tnu-tnu ɓa da ɓa zhin. Ko ɓa bma fyehin zhin ce. 
HEB.13.18	Fye zhin aduwa ntu yi ɓo, yi ye ya zhin tnu-tnu ɓehinhin nya nu n ɓefyece yi. 
HEB.13.19	Ntu cenu fye zhin aduwa ntu mi ɓo, ko n naiye ma fye ya zhin, mi cei pma ma ɓe fya ba sa fyewyi.
HEB.13.20	Shekwoyi wo tu fye anabarka, wonu ɓei la Yesu ka. Yesu kwa wo nu zhin knikna yi, wotu fye anabarka ntu owo ami zeya ɓo, dna n na alkawali woi-woyi. 
HEB.13.21	Shekwoyi wo gba fya bukata ntu ge fya zhin wo ɓeye. Wo zhin ɓo n yi-i, nwo cei pma, wo zhin ntu Yesu ɓo. A ga Yesu mwa-mwa nyalo-nyalo.
HEB.13.22	Omi-azaje, kna tnubua n ɓo mi ku da dna n wasika ye mi. 
HEB.13.23	Ala Timatawus loya n kurkuku, yi ɓa kun ɓe n woi. Kpekni sa fyewyi wo ɓa ɓe ma ba. 
HEB.13.24	Fye ɓi fya atukwo da gna ga mi, a Yesu viyi dna nu Italiya, ɓa ɓi fye gna lo. 
HEB.13.25	Shekwoyi alheri ɓa kun-sun n fyei nyalonyalo. Amin.
JAS.1.1	Wasika ye gmi n Yakubu akun nu, Shekwoyi bara n Dagayi Yesu Kristi nya yi. Kwoi lo a Yahudiyi a Yesu-viyi aba, n ɓa busi yafi laɓa nyi, mi tnu fye lo n gnaɓiyi.
JAS.1.2	Omi azaje ye-yeyi, fye sin wahala lo, fyei gye azhin? Fye dagma. 
JAS.1.3	Ntu ge esa wahala nyi, efye bugba-bwa zhin kwa mwa. 
JAS.1.4	Fa efye bugba bwa kwa mwa har fya ze aza hin-hin, nfye ta gyi nyaho san. 
JAS.1.5	Nfye n cei pma fya kpe enya n Shekwoyi ye fya zhin, fye nya wo, wo ɓa wu fye n ɓugbai gmanyi, gama wo n shiri yi zhin lo wa ga oza ɓeyekpe n bugbai gmanyi, oza nwa nya wo, wo ta na ɓon.
JAS.1.6	Ama n ha nya wo, la awyetu n ge woɓa gaho, gama bugba shaka zhinyi wu ngye anuwan dokwo nu n ese zhin kwa cekwo abwaya nyi. 
JAS.1.7+JAS.1.8	 Shaula doho-dohoi nha zhin, hoi to n bugbai shi lo pin, shi ho pmi lo bwaye ha pmilo bwaye. Nhoto nya n gaiciya gayin, to gye ge Dagayi ɓaga ho amsan. 
JAS.1.9	Yesu-viyi nwo to zhin nyaho nu dna n na nyin, a dawo, gama wo zhin nyaho nu n Dagayi abye.
JAS.1.10+JAS.1.11	 Ama nyabwayi dagma n tuge owo nyabwa to zhin nyaho nu n Dagayi aban, gama esa fyewyi wo ɓa duya ngye mamawyi n kwo bmiya-bmiya la duya kwoi la bwa, kwo la fi ntu n nyipyei wo-wo ɓo. Anyabwai wulo, nu Safyewyi ɓa ɓa fi ɓa fa ɓa nyabwa n ɓa avun.
JAS.1.12	Bugba bui-da nu oza n wo wan wohin shi, to wa kaya dna n jaraban, gama n na avun wo ɓa bwa rawani wye-wyeyi nyalo-nyalo nya, n Dagayi a zhin aza alkawali nɓa ye wo nyi. 
JAS.1.13	Pa esa n oza ye wa zhin ɓenukwoyi, Shekwoyi nu ta zhin wo jaraban, gama Shekwoyi ta zhin ɓenukwoyin, woi ta zhin aza jaraba n ɓenukwoyin.
JAS.1.14	Jaraba kun n oza bugba nu, oza n wo n shakpei fi n wo mi. 
JAS.1.15	Aɓonubo-zhin nukwoyi ye zhin oza wa zhin aɓo nukwoyi, n na avun kwa zhin oza wa gwo tata efi nya n Shekwoyi aba. 
JAS.1.16	Ntucenu fye to bwi zokwon, emi azaje.
JAS.1.17	Ama enya manayi doho-dohoyi nkwo bmiya kwo gmi n Shekwoyi aba nu, Owo na zhin buzangna, woi bmiyana nyalo-nyalo, n tna jejelu kwo kuwa wyegma. 
JAS.1.18	Njesun nyipyei a gmadanya nu n wo aba ewyi n wo ɓei gayi awye-wyeyi woi-woi n cei nyi, ntu gaiciya owo ɓeda nya ɓo, ya ku ze, aɓo kmisunyi, Owo puwa woi-woi nya.
JAS.1.19	Omi azaje ye-yeyi fye to ze amwi ge, kwo gna bmiya oza kna ɓeda tnubuan n mwa, ama oza daɓo cewyi, to oza gyi minagyin. 
JAS.1.20	Gama minagyi ta zhin yi ya ze aza manayin, shi Shekwoyi ye ya zen.
JAS.1.21	Ntu cenu fye la anya nukwoyi kunya nfye awye-wyeyi nɓa to bmiyan, n na ɓo yi n ɓa she fye kna, fya gba fyehin tukwo fya dagma shi fye la nabari manayi woi-woi gwo, gama kwo ɓami kwa gni yi awyewyeyi, ngye shi kwo shi yi abugba bwa nyi. 
JAS.1.22	Fye pa ge ɓeda nu n oza ɓa zhinkwo, to ge oza knatun-bua kawai n, Ntu cenu fye to dna fyehin kwocen.
JAS.1.23	Gama n oza wo, to wa zhin, wo wu ngye ozanu n wo shi wohin awye n maganyi. 
JAS.1.24	Shi wo la kala wo ta shan wohin awyeshi wa shan pa ngye shi wo wun. 
JAS.1.25	Ama n oza shi wohin awye biwu n Shekwoyi owa, nkwo zai lo-lo yi ya nyi, wo ta pa kwo ɓonu gmanyin, ama wo ɓa zhin oɓo n kwa da. Shekwoyi ɓa tu wo anabarka dna n ɓeho-ɓehoyi n wo ɓa zhin.
JAS.1.26	Oza nwa ci ge wo zhin Yesu-viyi nu, to wa wan wo nyitala shi nkwo gyi-gyi-yi ngye ebe nyin, wo dna wohin kwoce nu, owo knunnu zhin gbeloyi nu.
JAS.1.27	Yesu-viyi nwo gyi-gyi-yi ntna aɓe nya n Shekwoyi Dada awyeba, ozanu n wo shi a kuwyi bwa, n na anyigbayi, n zayi n wo kpema Dagayi n gaiciya yi, to wun-wun yi ya, kwo n tucegye n na anyi nya yin.
JAS.2.1	Omi aza ye-yeyi fye ɓa gna n wuna nu ge fye zhin Dagayi Yesu Kristi nya nu, Dagayi latu nya, fye gna ye n na anyabwayi nu fyei zhin awyekwoyi nukwoyia?
JAS.2.2	N oza loɓe efye aduwa nyakun, n na aje nakwoyi kpe, n zinariya abwanyayifi, njesun ozado wa loɓe n wo naje sakunyi kpe. 
JAS.2.3	Fya gnaye n nyabwayi nu, fya ga wo aseseba manayi fya gna wyekwoyi ge, “La gni n bwai kwo ha sase.”
JAS.2.4	To, fye ye n zayi n tu n wo nyabwa ɓo kwa wanu ge fye kni aza kni-kni le nu.
JAS.2.5	Fye wo, emi azaje, Shekwoyi nla awyekwoyi kni ɓa ze anyabwayi dna n gaiciya ga, Eshebemi zhin ɓa nya nu, gama cauta nu n Shekwoyi zhin aza alkawali nɓa ye Wo. 
JAS.2.6	Ama dna n na aza ngun abahi fye la wyekwoyi ci wyegba, fyei dnawo vinyikwo. Fye ta palo ge anyabwayi nu lo n fyei n na awada ban, ai gyi fye tara ai gu fye fi n wyegma nyakun. 
JAS.2.7	Nsai mwa begye oɓanu ma Yesu Kristi esan. Oza n na yi fye n woye manayi nyi.
JAS.2.8	E, ɓehin-hin, kwo bmiya fya shi Dagayi wyidna bwa, “Tilas ha ye nho kunzhinyi ha bmawo zhin shi ho ye hohin tukwo.”
JAS.2.9	Ama fye ta shi Dagayi owa ye bwa lon, nfya gnaye n na anyabwayi fya laɓatu, kwo zhin ɓenukwoyi nu.
JAS.2.10	Oza n wa shi awyidna bwa vinya wa fa gmanyi wo n iaifiyi lo ngye oza nwo to shiɓa bwan vinya. 
JAS.2.11	Gama Shekwoyi n wa ci ge hota la nyikwo n wo eɓayilon, wo na ci ge hota wu zan, ntucenu kwo ho to zun mula owa gnanan ha zhin anagbayin, ama ho la oza wu, ho la Shekwoyi owa zungna-na vinya, hola ze owa gnazunyi, laifida nu nwa bye.
JAS.2.12	Aɓei da fye owa, kwo fya zhin kwo to fya zhin oɓo n Kristi yen. Ntucenu fye zhin peceye n nyayi n Ifye zhin n nyayi n fye da. 
JAS.2.13	Gama ato ɓei gye aza sun-sun n ɓa to gye aza sun-sun. Ama nha gye oza sun-sun Shekwoyi ɓei gye ho sun-sun esa n wo ɓei da ho wa cei.
JAS.2.14	Emi azaje ye-yeyi, mi gye kwo apma, nfye cige fye n gaiciya gailo, fyei zhin a Yesu-viyi nu, ama to fyei bma azaje zhin. Gaiciya-ga yi pya ɓa gni oza? 
JAS.2.15	Ndei ho nugundo yilo n wo to n nyagyi yi lo na jekpeyin. 
JAS.2.16	Ha gna wo ge, “To, lohonya Shekwoyi tu ho anabarka, ha bwa jekpe, ha gyi nyagyi n bugbai gmanyi,” To ha gawo ajekpe kwo nyagyin, mi gye kwo ampanyi?
JAS.2.17	Ntucenu fye gye, gaiciyaga to kunlo n kwo gmanyin, Tilas ha zhin bemana ha wu ge ho n gaiciya gailo. Gaiciya ga n kwo to wu kwohin n na tnu-tnu manayin, kwo to zhin gaiciya ga nun, kwo zhin gbeloyi nu, fi-fiyi njesun.
JAS.2.18	Ama zaho ɓa naɓo ge “Fye gna, zokwo n kwo lo Shekwoyi aba gaiciya ga nu gmanyi, to ma cige atnu-tnu n na pmailo n mwa, gama n tna atnu-tnu manayi, ho takpe kwo ho n gaiciya gai lo, kwo ho to n cei lon. Ama zaho-zahoi ɓakpe ge mi n gaiciya gai lo ngye shi mi zhin aɓo n wu.”
JAS.2.19	Aza lo n fyemi n ɓa ye n cei shilo ge gaiciya ga gmanyi nu kun lo? Gaiciya ga n Shekwoyi gmanyi, To, pa ge aljanu ga gaiciya lo nu ce, n kalayi, har ɓei vin n dnayi. 
JAS.2.20	Azacije, fye ɓei tumwi n kniwyiyi nu ge, gaiciya ga to n na pmayi lo ntna aɓe zhin n Shekwoyi yen ma? Gaiciya ga n kwo ta wu kwohin n na tnu-tnu manayin kwo to zhin gaiciya ga nun.
JAS.2.21	Fye to ye palo ge kwo Ibrahim eyi dada aɓei yiwo oza manayi ntu n wa tnu-tnu manayi ɓo nu n wo ɓei zhin nyin, n wo ɓei ye wa zhin Shekwoyi ɓeye, har wa ga owo nugun Ishaku ɓigba gmanyi, wa fi tu n bagadi n? 
JAS.2.22	Ho ku gye, wo ɓei kpema Shekwoyi, n mwa har woi cei pma wa zhin oɓo n Shekwoyi wa gna wo ge wo zhin, owo gaiciya ga ɓei nunuyi ntu n wo atnu-tnu manayi ɓo n wo ɓei zhin n Yi 
JAS.2.23	Ntucenu kwo ɓei zhin shi Shekwoyi ɓeda da n ge Ibrahim ɓei kpema Shekwoyi. Dagayi wa yiwo oza manayi n Shekwoyi abye, har ayiwo nge, “Shekwoyi nugundo.” 
JAS.2.24	Ntucenu ho ku gye, agni oza ntu n nya bo nu n wa zhin, n nyayi n wo ga gaiciya.
JAS.2.25	Rahab Karuwa zhin misali deye nya nu. Aɓei gniwo ntu nyaɓonu n wo ɓei zhinyi, oza n wo ɓei so atnutnuyi fi, wa tnu n ɓai n zokwo do gbo. 
JAS.2.26	Shi nayi n kwo to n zafun yi n zhin fi-fiyi nu nyi, elonu gaiciya ga n kwo to n na atnu-tnu manayin, zhin fi-fiyi nu.
JAS.3.1+JAS.3.2	 Omi azaje ye-yei, fye to gna ye, fya ze anya-wuyi num, gama yi zhin ya bwi aba nsayi mwa begye. Esa yi adini wuyi, n yi kpe ɓemanayi ye nyi, n ya zhin ɓenukwoyi eyi tata ɓei la du azaje nya. Nʼza mi wa wan wo nyitala, kwo wunu wo ɓa mi wa wan wo nayi shi vinya, n zokwo doho-dohoyi. 
JAS.3.3	Yi ɓami ya pmi doko awye, shiyi ncei pma ntu na luzami ɓo n yi dna n kwo gbe nyi. 
JAS.3.4	Eya busi nawyi kwo zhin kwa pmi eya awye lo, aba vinya n eyada n cei pma kwo lo, kwo esayi dnakala.
JAS.3.5	Nlonu nyitla zhin enya ɓiyinu, ama kwo wun anya ya n mwa, nakna ɓiyi zhin kwa kuci yakwo dnana. 
JAS.3.6	Nyitala zhin ena gwo-gwoi nu. Kwo nunuyi n na anya nukwoyi, kwa du nayi vinya n mui, anapinu ku kwo ena n kwohin, kwa zeyi awye-wyeyi ena gwo-gwoyi bwi-bwi nya n wahalayi.
JAS.3.7	Aza ɓami ɓa kpa, kwo ɓa wu anyafanya n na luyi n na awyisala yi. 
JAS.3.8	Ama zanyikwoci ho to lon n wo ɓa mi wa wu nyitalan, kwo n shiri yi zhin kwa da ɓeda kasa. 
JAS.3.9	Nsahoi kwa ci eyi Dada n wo dna n ʼshe nyi, nsahoi kwa tu aza kni nna zhin ɓa dna n Shekwoyi dogbe nyi. 
JAS.3.10	Nlonu ɓeda nukwoyi n anabarkayi ɓai kun ngbe gmanyi. Omi azaje ye-yei kwo to bmiya lo lonun. 
JAS.3.11	Nuwan manayi n nuwan nukwoyi, zhin kwapi n obwo gmanyi? 
JAS.3.12	Ho ɓa ka zaitun n gbayi shinwan? Awo, ho ta bwa nuwan manayi n snakpegye nuwan.
JAS.3.13	Ngye hoce-ceyi lo, zan-zan cewo n bmiya ntuge ɓe manayi zhin, n hohin tukwo-gbayi nu ɓa zhin akpe ge ho ce-cei lo. 
JAS.3.14	Dna n zokwo doho-dohoi to gna ge ho cei-cei lon, ndei ho gyi minagyi lo, hoi woshe, hoi ye hohin tukwom, deye kwo zhin akata nu. 
JAS.3.15	Gama shewo n hohin tukwoye yi, ɓa to zhin Shekwoyi ce-ce pya nun. Aɓeye pya zhin anyi nyanu n tna zafun, shetan nu ce aɓeye pya bwa. 
JAS.3.16	Gama aba n Shewo nyi, n tukwoye yi, aɓa bwa ɓenukwoyi doho-dohoi n ɓo.
JAS.3.17	Ama wyemwa n kwo gmi n ʼshe, kwo gyi-gyi-yi, n nasuwayi, kwo ye bugba fu n ɓemanazhin yi, kwo ye n na aza tayi, kwo ga kwohin n na aza ba, kwo nunuyi n sun-sun-gyeyi, n na ɓemana-zhinyi, kwo n bugbayi gmanyi, n lo cewo n tna kata. 
JAS.3.18	Aza n ɓa ga bugba-fu, ɓa ɓa bye nyabye bugbafu nya, ɓa do ɓemana.
JAS.4.1	A Kni donu ɓe fye n na anyawuyi n guyia? Aɓo pwawo n na shakpe nukwoyi nu n ɓa fi fyemi ɓai sunkun n fyei nyi? 
JAS.4.2	Fye ye nya n fye to n cei lon, ntu cenu fyei wu aza ntuge fya bwa. Fyei wo anya she nʼza cei lo, to fyei bwan, ntuce fya Iya anya n guyi ntuge fya gwo ɓa kwo, Duk dalili n kwo zhin fyei to n nyayilo n fye ye nyin ntuge fye ta nya Shekwoyi ɓon. 
JAS.4.3	Kwo n fya nya fye ta bwan, ntuge fye nya n na bugba nukwoyi nu, fye ye nya nu n kwo ɓa ga fye agmada n fye nayi.
JAS.4.4	Fye wu ngye nyikwoza nu nwo to gaiciya yi nwo ɓa aban, woi ye nwo ɓa anuwuyi. Fye ta kpe lo ge nfya gyi nugundo n anyi yi, kwo ɓa zhin fye fya ze Shekwoyi anubayi n? Ma gna fye ndei fye ye anyig-mada lo, fye ta mi fya zhin Shekwoyi anugundon sai owo anuwuyi. 
JAS.4.5	Kwo fye gye ge litafi a gna ge na na, esa n kwa ci ncei ge Zafun Gyi-gyi-yi, n Shekwoyi wa dna wo n yi mi nyi, wo dna yi wye n Shewo manayiʼa? 
JAS.4.6	Ama wo gayi kala ci-ci n na bai ya gyi nasara, n na ɓo pwawo nukwoyi yi, shi littafi a da, Shekwoyi ga za nu kala n wo gba wohin tukwo, ama wo gyi minagyi n ʼzayi n wo zhin aɓokwo, woi gma.
JAS.4.7	Ntucenu fye ga fyehin n Shekwoyi a kun ntna tukwo mwa. 
JAS.4.8	Esa n ha ɓe viwyi n Shekwoyi, Shekwoyi ɓa wo viwyi n hoi. Fye la abwana nfye a laifi, fya fa Shekwoyi wa nu fye abugba, wa ze ɓa agyi-gyi-yi, agaiciya da n wo aba. 
JAS.4.9	Fye ci bwi ntu na ɓonukwoyi ɓo n fye ku zhin, Fye wun bugba, fya wunwye, fye wun bugba to fya masan, maimakon a gmada, fye zhin bugba zhi-zhiyi. 
JAS.4.10	Nnavun, n ha gye ho akalagba n Dagayi aba, wo ɓa la hotu, wa gaho kala, wa bma ho zhin.
JAS.4.11	Fye to ci aje wyegba, fya zan aje laifi zanshin, fya da aje ɓon, emi azaje. Nfya zhin lonu, fye sunkun n Shekwoyi wayi nu n kwo gna ge, fye ye n na jeyi nyi, fyei gna kwo to bmiya lon, ama, of ye tnu-tnu nu to fya kni, kwo owa ye bmiya lo kwo kwo to bmiya lon, ama fye vi kwo. 
JAS.4.12	Oza n wa zhin owaye nyi wonu ɓa mi wa da owa n yi atasin. Owo nu ɓa mi wa kni kwo wa wuyi kwo wo gniyi. Ntu cenu kni ikoyi nu n ho cei lo ha da owa, kwo ha zan za laifi zanshin a?
JAS.4.13	Fye gye wye, ofye nfye cige, “Nna ye kwo n su yi ɓei lo ʼzhi deye, kwo ʼzhi dehi ya fi ɓo eye bwugyi, ya ze abwa ya gyi gyiba.” 
JAS.4.14	Ho kpe ɓeye lo n kwo ɓei zhin n su? Gama oho wye-wyeyi kpamwa wu ngye bwigye nu, hagye kwo nsaiye esa fyewyi kwo la duya. 
JAS.4.15	Nya n kwo kunce ha da okwonu nyi, “N Dagayi wa ye, yiɓa sase ya zhin deye kwo dehi.” 
JAS.4.16	Nto lonu, fye mwa fyehin tukwo nu, tukwo-mwa ye pya ta da Shekwoyi n.
JAS.4.17	Fye pa ge, oza nwo kpe ɓemanayi ye to wa zhin kwon, kwo zhin laifi nu nwa ba.
JAS.5.1	Dnawye, ofye anyabwayi, esa nyi nfye ɓa cibwi fyei do mi, nbugbawun yi ntu n wahala ɓo n kwo ɓelo nfye abye nyi. 
JAS.5.2	Ofye nyabwa nkubo ofye aje manayi anya ku gyi, ɓaku ze aje sakun. 
JAS.5.3	Ofye zinariya n azurfayi ampanyi nla kniya, kwo zhin efye ɓenukwoyi saida. Kwa gyifye abu ngye na, Nyanu n fye ku sozhi fyehin, fya ɓei gwo n wada nyipyei n kwo ɓelo nyi. 
JAS.5.4	Fye kna tnubua fya wo atnu-tnuyi bwici, nfye la ɓa gyifi to fyei gba ɓa nyin. Oɓa bwici kusi Dagayi azabegye nya atnubua.
JAS.5.5	Fye ku sun fi n na anyi, dna n anyida, fyei fu fyehin bugba, nsaiye efye abugba awye-wyeyi zhin ɓa pmi shazun nyipyeyi nu. 
JAS.5.6	Fye ku aɓo manayi-zhin-yi zun kni, fyei ku aza wu n ɓa to n kalayi lo ɓa gni ɓahin n fye akun.
JAS.5.7	Nsaiye n fye aba omi azaje, nfye zhi fyei pmi Dagayi jezeɓe nyi, fye zhin hakuri, ngye shi fwai-za zhin wa pmi har mikegye wa do wo ofwa ampanyi nyi. 
JAS.5.8	E, fye zhin hakuri, fya bwa bugba kala gama Dagayi la ga ɓe.
JAS.5.9	Fye to da gunnu-gunnu tu n na je tukwon, omi azaje, Ho du laifi akpeya lo nu? Gama gye, Owadayi dnagmayi ɓelo, wo la gaɓe, (Fye fa wa wan wyebwo doho-dohoyi n kwo kunce.)
JAS.5.10	Ntu hakuri ɓo dna n wahala, fye shi Dagayi anabi wye kwa ze fye ɓesisi. 
JAS.5.11	Yi kpelo shi ɓa dagma lo n saiye, ntu ge ɓa bei la kpema wo nsahi yi, kwo dayake ɓa bei ku wahala sin n mwa. Ayuba zhin misalinu oza n wo ɓei kpema Dagayi dna n wo azhin-gye, dna n wo wahala, yi ku gye shi Dagayi shiri bei zofi n ɓemana, gama wo nu-nuyi n sun-sungye yi. 
JAS.5.12	Ama dna aɓo vinya omi azaje, fye to si nyasi n ʼshe yi kwo anyin, bwaci ge e, kwo aʼa nnabai n ho ta zhin laifi a zun ho kni n.
JAS.5.13	Zaholo n fyemi woi sin wahala? Wo zhin aduwa ntuce, Aza n ɓa n ɓei lo n ɓa ɓa sa Shekwoyi ami ɓa gyi abye ɓai kwo anyi ga Dagayi, bai la Wo tu.
JAS.5.14	Nyasan san Zaho lo? Wo yi a ikklisiya atukwoda ɓa zhin aduwa gawo, ɓa shin wo emi, ɓai yi Dagayi wa kawo gna. 
JAS.5.15	Oɓa aduwa nɓa zhin n gaiciya yli ga, ɓa ɓa kawo gna, gama Dagayi ɓa ka wo gna, ndei nyasan n kwo sanwo nyi laifi nu na bewo n kwoi, Dagayi ɓa zhin wo gafara.
JAS.5.16	Fye zhin aje gafara fyei zhin aduwa ga je, n na bai fya bwa lafiya Ɓefyece zhinyi aduwa ɓa zhin ikoyi mwa, kwa ɓe n amsa manayi. 
JAS.5.17	Iliya ɓei zhin oza nu n gye yi, ama wa mi wa zhin aduwa nge ogma to zhin, to kwa zhin har eye ngun ata n na pyai kpe ngun tnanyi. 
JAS.5.18	N navun wa je aduwa zhin ge ogma kwo zhi, agbe-gbe ɓa je ya pa, anya ya pa njesun n na fwa.
JAS.5.19	Omi azaje, ndei zaho la bma n Shekwoyi zokwo to woi ye kpema Dagayin, oza ho wa bma wo zhin wa gye Gaiciya. 
JAS.5.20	Ozahi n wa jezeɓe n woi n Shekwoyi aba nyi, wo la wyewyeyi bwi-bwiyi gni n efi, kwoi ɓe n owo a laifi gafara zhin yi n mwa.
1PE.1.1	Wasika yi gmi n Bitrus akun, Yesu Kristi tnu-tnuyi, Kwoi lo a Yahudiyi a Yesu viyi aba n na nya ɓa ya n Urushelima, ɓai gnami fi laɓa n Buntus, Galatiya, Kapadokiya, Asiya, n Bitniya yi nyi.
1PE.1.2	Oma nugundo, Shekwoyi Dada ɓei kni fye tunyi n sapa, Wa ku pma kpe ge fye ɓa ze owo aɓi, Zafun Gyi-gyi-yi lo tnu-tnu lo n fya bugba mi woi zhan fye ya n Yesu Kristi ami yi, woi zhin fye fyei zhin oɓo kwo dawo, alheri n bugba-fuyi ɓa la lakpe nfya ba.
1PE.1.3	Mwa-mwa vinya Shekwoyi nya nu n Dadayi, eyi Dagayi Yesu Kristi nya, ntuge owo sun-sungye tnazoyi nu na gayi esa a shan yi ma. Nsaiye yi sase n na awyetu wye-wyeyi nyalo-nyalo nya yi, ntuge Kristi ɓei la laka n efi. 
1PE.1.4	Shekwoyi n cauta dnagmayi so shi owo aɓi lo n ʼshe; kwo gyi-gyi-yi lo, kwoi ta shando aigna kwo bom kwoi ta shan zom. 
1PE.1.5	Shekwoyi, dna n wo iko yakwo, wo ɓa shi fye bwa fya si ɓo n lafiyai n nabai fya bwa fya si ɓo n lafiyai n nabai fya bwa kwo, ntuge fye kpema wo lo. Kwo ɓei ze ofye nya dna n nyipyei kmaknayi n kwo ɓelo nyi zaho-zahoi wo gye. 
1PE.1.6	Ntu cenu a da fye n mwa, a gmada yakwo lo n fya bye, kwoda shike ezan dna ɓo lo n saiye kpa ntu mu-mugye ɓo nɓa ɓe fya ba nyi.
1PE.1.7	A wahala ye ɓe da fye ntuge, a mwi fye gaiciya ga gye nu, agye kwo kwo n kalayi lo, n gyi-gyi-yi, a mwi kwo gye shi ena zhin kwo mwi zinariya gye nyi kwa zhan kwo ya, ofye gaiciya ga du zinariya lo n latu n Shekwoyi aba, ntu cenu n fye gaiciya ga migni n kalayi n kwo mutu, avun, dna n wahala abednai, kwo ɓa ɓe fye n ci-ci yi, n mwa-mwayi, n latuyi ewyi n Yesu Kristi ɓei jezeɓe nyi.
1PE.1.8	Fye yewo lo, kwo da yake fye to shin wo gyen. Fye ta gye wo lon, ama fye kpma wo lo, kwo nsaiye a da fye lo n na gmadayi n na ta shin kwo ɓedan, 
1PE.1.9	Efye lada n na bye deye ntu fye gaiciya ga ɓo, okwonu zhin efya wye-wyeyi gni-gni.
1PE.1.10	Gni-gni ye zhin enya nu n na anabi to ɓei n kwo awyega yin, kwo da yake ɓa ɓei ku ka nkwo tukwo, ɓa ɓei n na ɓenya-nyai mwa n kwo awyega tukwo. 
1PE.1.11	Ɓa ɓei ye ɓa kpe esa ye n ʼza yi n Kristi Zafun, nkwo ɓei dna ɓami nyi, ɓai daɓo tu n ɓa tukwo, esa wo ɓei gna ɓa ge ɓaka nya tu n Kristi azhingye tukwo n latu yi nkwo ɓa vi azhingye yi nyi.
1PE.1.12	Aku gna ɓa ge aɓeye ta zhin n ɓa wye-wyeyi sa nun, ama nna aye begye avun nu. Nsaiye aku Nabari Manayi ye wuyi pei-pei, Aɓei zhinyi kwo waʼazi dna n iko Zafun Gyi-gyi-yi nya n wo gmi n ʼshe, n wo ɓei da ɓo n ɓai nyi kwo zhin oɓo wo-woyi nu, oɓo agmada nya njesun, ntuge har amalaika ma ɓa cei pma lo ɓa kpe ɓeye awyega. 
1PE.1.13	Ntucenu fye ku fyehin wan shi, fya pmi n na wye tuyi tu n Shekwoyi alheri nkwo ɓe fya ba lo, esa n Yesu Kristi ɓa jezeɓe cei nyi. 
1PE.1.14	Fye vi Shekwoyi ɓo, ntu ge fye zhin owo aɓi nu, fye to jezelo fya zokwo kwokwoyi ɓenukwoyi zhin nyam, ntuge fye to ɓei zhin fyei kpe ɓemanai ye num. 
1PE.1.15	Ama fye ku ze agyi-gyiyi n ɓeho-ɓehoi nfye zhin, ngye shi Dagayi zhin gyi-gyi-yi nu n wa yi fye nyi. 
1PE.1.16	A cei kafi lo n Littafi ge, “Fye ku ze a gyi-gyi-yi, ntuge Mi gyi-gyi-yi lo.”
1PE.1.17	Fye pa ge, ofye Dada nfye zhin aduwa ga wo dna n ʼshe nyi, wo ta kni za kni-kni, esa n wa da owa cei n. Wo ɓei daho wa cewo n tna gyifi tu n nyaho-nyahoi tukwo n ha zhin, ntucenu zhin ɓeho-ɓehoi n wo dna woi ɓe kafin ho si eshe.
1PE.1.18	Shekwoyi ɓei gba efye shan-shan agyiwye ntuge wa gni fye n zokwo n kwo to ɓei ɓa lo fyei n ʼshen n fye azakwoi ɓei wan nyi, tagba n wo ɓei gbani zinarya nu ton kwo azurfa shi fye shin fye nya kpelo. 
1PE.1.19	Ama wo ɓei gba n Kristi ami gyi-gyiyi nu, Shekwoyi kugya n tna laifi n tna ecigusa. 
1PE.1.20	Shekwoyi ɓei kni wo tunyi n sapa to ai zhin anyin, ama n na anyipyei kmaknayi ye kwa ze anabarka n fya ba.
1PE.1.21	Ntu cenu efye gaiciya ga nyi n Shekwoyi nu n wo ɓei la Kristi kala n efi, wa gawo mwa-mwa n jesun nyi. Nsaiye efye gaiciya ga n na wyetui ɓa bwa kpema n wo nu gmanyi. 
1PE.1.22	Nsaiye fye ɓa mi fya ye n na zai n tuge ala fya bugba zhan ya n tukwo ye yi, n nuwun yi, esa n fye ɓei kpema Kristi wa gni fye nyi, ntucenu fye ku kpe lalei ge fye ku yelo n jei, n bugbai gmanyi.
1PE.1.23	Ntuge fye n wye-wyeyi woi-woyi lo, fye to ɓei bwakwo n fya zakwoyi nun, ntuge wye-wyeyi n ɓa ɓei ga fye nyi kwo ɓa zo, woi-woyi deye ta shan zon, ntuge kwo gmi n Kristi nu - Shekwoyi Ɓeda wye-wyeyi n na za aba. 
1PE.1.24	E, eya wye-wyeyi anyinya ɓa zo, she a gbe-gbe zhin ɓa bmi ɓa wo akawu nyi. Zanyikwoci latu bwa wu ngye ama-mawyi nu n ɓa bwa ɓa kaya nyi. 
1PE.1.25	Ama Shekwoyi ɓeda ɓa gni-gni har nyalo-nyalo. Owo ɓeda ye nu zhin Nabari Manayi n na ɓei zhin fye kwo waʼazi nyi.
1PE.2.1	Ntu cenu fye la nuwun gmiya n bugba. Fye to zhin aɓo n gye fye zhin aza manayi n munaficiyi gwo dna n mim, Fye ku tna-gaiciya ya, n eshei, n na za ɓedai n ɓa vun. 
1PE.2.2+1PE.2.3	 Nsaiye shi fye kpelo shi Dagayi ye fye nsunyi, fye ku ɓenukwoyi ya vinya, kwocedna, eshe, n na katai. Fye zhin atna fya mwa fi n fye gnigni, fyei zan madara zafun nya shi n bwi-ci yi, she oɓi zhin wa cibwi woi zan ɓeɓe shin nyi. 
1PE.2.4	Fye ɓe Kristi aba, owo nu zhin Nyakun shishiyi Apma nya n Shekwoyi mi nya tu nyi. Koda shike aza la wo ciwyegba wo na pmailo n latui njesun n Shekwoyi aba n wa kni wo tu naza she nyi.
1PE.2.5	Nsaiye fye ku ze akuta awyewyeyi, Shekwoyi wa zhin apma cei wa mi nyakun, kniyi du lo ɓoʼa? Fye ɓe Wa ba, (ofye n fye ku zhin anya go-go yi nwa ba ntu Yesu Kristi ɓo nyi,) fya ga wo anya n ɓa dawo. 
1PE.2.6	Shi littafi ada, “Shawye, mi tnu n Kristi yi wa ze kuta kni-kniyi nyakun-bwakonu nya omi ikklisiya nya, mi ta dna aza vinyikwo n ɓa kpema won.”
1PE.2.7	E, wo n latu yi lo n fya ba n fye ku gaiciya ga nyi, n na zaba n ɓa la wa ɓo na nyi, To, “Kuta ho n na a nyakunmiyi la kwa ɓo nanyi, kwo la ze kuta nyakun-bwakonu nya nkwo du n mwa-mwa n na pmai dna nyakun mi nyi.” 
1PE.2.8	Littafi a je ci ge, “Wo zhin kuta bonyi-ce nya nu n na zaho aba. Apma n kwo ɓei zhin ɓa miya.” Ɓa ɓei kni a bonyi ntuge ɓata ye ɓa wo Shekwoyi Ɓeda, kwo ɓa vi wo ɓeyem, ntu cenu tata ye mimiya nya, ɓei vi ɓa.
1PE.2.9	Ama fye to wulo lonun, ntuge Shekwoyi la fye kni n wohin yi, fye zhin Esu a pirist nu, fye gyi-gyiyi lo n bmiya, fye zhin Shekwoyi anyanu, aɓeye vinya ntu ge fya wu aza shi Shekwoyi wa yi fye n wyegmaa mi woi lo fye fi n wo buzangna ɓewowoyi nya. 
1PE.2.10	Nsapai fye to ɓei zhin nyaho nun, nsaiye fye zhin Shekwoyi anya nu, nsapai fye to ɓei kpe Shekwoyi alheri ye n mwan, nsaiye okwo nu la fya wye-wyeyi shando.
1PE.2.11	Oma zaje, fye zhin azhiɓeyi nu ya. Shikwonyi ofya yi hin-hin lo n ʼshe mi nu, mi gyi fye wye fya bui anyi dada nukwoyi ye nya si, ɓa to zhin ofye nun, ntuge ɓa sunkun n ʼfya wye-wyeyi.
1PE.2.12	Fye zhin peceiye shi fye sase n fya knuzhiyi n ɓa zhin atnaviyi nyi, ntuge ɓa gye fye ngye aɓo nukwoyi zhin yi, shi ɓa gye fye ɓemana ɓa ɓei ci Shekwoyi ntu fya tnu-tnu manayi ɓo esa n Kristi ɓa jezeɓe cei. 
1PE.2.13	Ntu Dagayi ɓo, fye vi gwannati doka doho-dohoyi ɓo kwo esu anya nu ngye ekni tukwoda. 
1PE.2.14	N esu abmazhinyi yi, ntuge wa tnu n ɓai ɓata abenukwoi zhinyi yi nu, ɓa ci aza n ɓa zhi ɓemanai ce.
1PE.2.15	Shekwoyi nufi nu efya sese manayi ɓa kun aza gbe n ɓa ci Nabari Manayi aɓenya to ɓai kpe oɓoye n kwo ɓa mi kwa zhin ɓa nyim, ntuge ɓa to shin kwo iko towom. 
1PE.2.16	Fye ku pwo owa, ama kwo to wu nu ge fye zhin ɓenukwoyim, fye sase n gye aza nɓa ku pwo, ɓa zhin Shekwoyi ɓeye nu gmanyi n saho-sahoi yi.
1PE.2.17	Ga zaho-zahoi mwa-mwa, Ye n na Yesu-viyi yi nbwaho-bwahoi vinya, wo Shekwoyi dna, ha ga gwamnati mwa-mwa.
1PE.2.18	Afyenu, fye ga fya dagayi mwamwa fya zhin oɓo ɓa gna fye vinya to ge sai ɓai nsunsun gyei nu kwo ye-yem, ama kwo ɓai zhin aza nukwoyi nu. 
1PE.2.19	Fye zhin Shekwoyi godiya n na ga fye wahala ntu ɓemanai zhin ɓo. 
1PE.2.20	Gaiciya, gyiba to lon, n na ga fye wahala ntu ɓe nukwoyi zhin ɓom, ama n fya zhin ɓemanayi fya sin wahala ntu ce har fya zhin hakuri dna n na zhin-hi mi, kwo zhin kwa da Shekwoyi n mwa.
1PE.2.21	Wahala ye pya dna lo n tnu-tnu mi n Shekwoyi wa ga fye. Kristi nwo ɓei sin wahala n fye ɓo nyi, wonu zhin fye e-fye, fye vi wa pita ʼbwi. 
1PE.2.22	Wo to ɓei zhin laifim, to wa ca katam. 
1PE.2.23	A kni wo akmi, to wa gba akmi tam, esa na ɓei gawo wahala wo to ɓei kun akalam, ama wa wohin fa dna n Shekwoyi akun n wo da owa ntna awyekwo nyi. 
1PE.2.24	Wonu ɓei la eyi alaifi kaya n wohin nayi, esa n wo ɓei fi tu n zundu nyi, n na bai ya ze afifiyi n laifi aba, ya se ase gyi-gyi-yi nsayi. Ntuge ntu wo aci ɓonu yi-i bwa kagna. 
1PE.2.25	Ngye akni fye ɓei ku bwi Shekwoyi zokwo, ama nsaiye fye la jezeɓe da fye ʼkniknayi ofye awye-wyeyi guyi n wo gu fye n nanya kasayi nyi.
1PE.3.1+1PE.3.2	 Anyikwoza, fye vi fyaɓa ɓo, n nabai kwo to ɓai kna tnubua n Dagayi ɓeda nfye gnaɓa nyin, ɓa ye abui ntu fye ɓovi ɓo n hali manayi. Ofye hali manai ɓa gna ɓeda nɓai afa ɓeda n ʼgbeyi.
1PE.3.3	Fye to gye fya huwan n bmiya-bmiya yi n kwo ɓe ntu nyigun zhin; ɓo, n na kaya nabmiyai anyi nya yin ko aje manayi, kwo tukwokni manayin. 
1PE.3.4	Ama fye ku bmiya n mi nfye abugba mi, n bmiya-bmiya yi n kwo mwasa dna n zafun, konu zhin nya manayi n Shekwoyi abye. 
1PE.3.5	Ntuge anyikwoza agyi-gyiyi sapa-nya, nɓa ɓei na wyetu yi n Shekwoyi aba nyi, ɓei zhin ɓahin nyigun lainu–ɓa ku ze oɓa ʼɓa ɓeda-viyi. 
1PE.3.6	Fye la dogbe n Saratu yi. Wo ɓei vi wo ɓa Ibrahim ɓo, wo gawo mwa-mwa ntuge wonu ɓei zhin puwa tukwoda, har woi yiwo ge, “Omi dagayi.” Fye vi owo fye, fya zhin oɓo manai ngye wo, ntuge efyenu zhin wa nyigun n saiye; oɓo edna nya ta shan shi nfya byem (ko misali ge fye ɓa wun ofyaɓa bugba yam.)
1PE.3.7	Ofye aɓa, fye zhin peceiye nfye anyikwoyi fye zhin nubo n ɓa bukatayi, fyei gaɓa mwa-mwa ngye aza nɓa to n kalayin, pa ge oho nho nyikwoyi, fye kun Shekwoyi anabarka gwonu, ntu cenu, n ho to zhin wo shikwo kuncen, ata wo fye aduwam.
1PE.3.8	Nsaiye ɓeda ye kwo ɓe fye abanu vinya. Fyeku ze ngye puwa yakwo ɓai dagma, fyei gye aje sun-sun fyei ye najei n bugba manayi n tukwo-gba yi. 
1PE.3.9	Fye to gba ɓenukwoi ta n ɓenukwoyi yin. To gba aza ta n ɓa da ɓeda nukwoi tu n fye tukwon. Ama zhin aduwa Shekwoyi wa bmaɓa zhin, ntuge kwo bmiya ya zhin aza alheri, Shekwoyi ɓa tuyi anabarka ntu ce.
1PE.3.10	Nho cei pma ha bwa agmada, ha gye anyipyei manai jesun, to laho nyitala wanshi, ha gu ho gbe n na katace. 
1PE.3.11	La bui ɓenukwoi si ha zhin ɓemanai. Zan bugbafu shin kwo hoi ɓa nyakwo na sipitai nu, ha vi ko dei-dei. 
1PE.3.12	Ntuge Dagayi shiwo aɓi awyelo, woi wo oɓa aduwa njesun. Ama Dagayi awyeba gyi minagyi nnaza yi n ɓa zhin ɓenukwoyi.
1PE.3.13	Nshinsun-sun zaho tolo n wo ɓa zhin fye ɓenukwoyi n tu ge fye zhin ɓemanayim. 
1PE.3.14	Ama kwo kola ze ge fye ɓa sin wahala ntu befyece zhin ɓo, anabarkada nu fyei. Fye to wo ɓa dnam, to efya bugba kukalam. 
1PE.3.15	La Kristi shi nho bugba mi n gyi-gyi-yi ngye Dagayi. N zaha nyaɓo nko zhin hoi kpema wo lonu, ha gni n shiri yi zhin n saho-sahoi yi ha gna wo dna na tna n mwa-mwa gai ɓe.
1PE.3.16	Fye zhin oɓo kwo bmiya, n naza daɓo tu fye tukwo, ɓai yi fye n naye nukwoi yi she fye vi Yesu, vinyikwo a woɓa ntu ɓa ɓeda nukwoi ɓo. 
1PE.3.17	Pa, n Shekwoyi cei pma fya sin wahala, kwo gna bmiya oza sin wahala ntu ɓemanai zhin ɓo, afa wahala sin ntu ɓenukwoi zhin ɓo.
1PE.3.18	Kristi ɓei ku wahala sin, wo ɓei fi bwa zungmanyi ntu eyi vinya alaifi ɓo. Koda-yake owo wohin tukwo wo to ɓei n laifiyi kwo gmanyi n, nnabai wa ɓe yi n Shekwoyi aba n tna Benukwoi. Koda-yake owo nayi ɓolafi, owo zafun ye n wye-wyeyi lo. 
1PE.3.19	Dna n zafun ye nu n wo ɓei lo a zafun aba nɓa fi n kurkuku, wa zhin ɓa waʼazi — 
1PE.3.20	a zafun aza nya nu tunyi dna n Nuhu anyipyei, n ɓa to ɓei wo Shekwoyi nyin ko da yake wo ɓela pmi ɓa dna bugbabwa esa n Nuhu ɓei ji eya nyi. Ama aza ngun nyimwa-nyimwa nu ɓei bwa pwo, to ɓa bwi nuwan yakwo yim. 
1PE.3.21	(Nlonu batisma zhin dogbe, dna n batisma, yi wu ge alayi gni n efi n bwi-bwi yi dna n Kristi kalala n vingwo; to ntuge ala nayi cegye shinya n, ama ntuge dna n batisma zhin, yi pmi awye wu Shekwoyi nu, yi ɓa wo wa zhan ya bugba ya n laifi.) 
1PE.3.22	Nsaiye Kristi dnalo n ʼshe, n sase tu n mwa, mwa aba n Shekwoyi bwai-zhe-bwa, amalaika, n na iko yi n ʼshe mi ɓa yazhi lo n wa bye ɓai vi wo ɓeda.
1PE.4.1	Shikonyi Kristi ɓei ku wahala sin wa dna n na zhin gye, fye ku wo bugba pya fi, fya ku zhi n shiriyi fya sin wahala ce. Ntuge fye pa ge, esa n nayi kwa sin wahala laifi kala kwa gba. 
1PE.4.2	Fye ta shan asese fyei vi aɓepwawo nayi nyam, ama aɓa wo fye pwa ngye fye zhin Shekwoyi ɓeye nu. 
1PE.4.3	Aɓo anukwoyi ye ku fye kun, n fye ɓei zhin fyei zhin n sapa, n na a tna Shekwoyi yekpei zhin ɓa dagma fi n ɓa nyi, ajesin ajeshin, shakpe, jesin, awye-fan kasa ngye a nyacei shangba, n na ɓenukwoi aje yi.
1PE.4.4	Ai ceɓa wo of ye nugundo kwokwoi, shi fye to ye-yelo fya zhin aɓo nukwoi n gnisun ɓai, shi fye ɓei zhin fyei shin zhin nyim, ntucenu, ɓa ɓa mafye san ɓai kpe fya gye. 
1PE.4.5	Ama fye pa ge tilas ɓa zhi n Wadayi vinya abye, awye-wyeyi da n na zafi yi, aɓei taɓa ngye shi ɓa sase wu. 
1PE.4.6	Ntucenu a zhin azafi Nabari Manayi waʼazi n nuwan ɓei wan ɓa nyi, ntuge koda-yake aɓei taɓa nayi n efiyi ɓa mi ɓa sase fi nɓa azafun ngye Shekwoyi.
1PE.4.7	Anyi zo ɓelo esa fyewyi, ntucenu fye lace, fya zhin aduwa nubo cici. 
1PE.4.8	Nya kwo du vinya, fye gyi abye fyei wu aje ye-ye dnagmai ntuge yeye zhin kwa pui alaifi nya mwa begye. 
1PE.4.9	Fye ye n najei, fyei gaza nyagyi n na gyewanba yi, nɓa filo n ʼsan ntna awyice.
1PE.4.10	Shekwoyi la aɓozhin-zhinyi ga zaho-zahoi n, fyemi, fye zhin apma ɓai, ntu naza bmazhin ɓo, fye ce Shekwoyi anabarka ga azaje nwo ga fye nyi. 
1PE.4.11	Ala ho yi ha zhin waʼazi? To zhin waʼazi ngye Shekwoyi nu daɓo nho ʼgbe yi. Ayiho ha bma aza zhin nu? Zhin kwo n kalayi vinya n Shekwoyi wa gaho, n nabai a la Shekwoyi tu dna n Yesu Kristi, mwa-mwa n ikoyi owo nya nu har nyalonyalo. Amin.
1PE.4.12	Oma nugundo, ceto wofye fye ya sin wahala napyei n na bye deyen, ntuge oɓo woyi honu toye kwa bwa fyen. 
1PE.4.13	Ama ada fye dada nu ntuge awahalaye ɓa ze fye gmanyi n Kristi yi dna n wo wahala, n na vun fye ɓei bwa agmada yakwo dna nwo latu n kwo ɓelo nyi.
1PE.4.14	Fye dagma n na kni fye akmi ai tu fye ʼkni she fye vi Yesu, ntuge n kwa bwa fye lonu Shekwoyi Zafun ɓa ɓe fye aba n mwa-mwa yakwoyi. 
1PE.4.15	Fye to ye mawo fye wahala sin ɓo ntuge fya wu oza kwo fya wyi ʼvim, kwo ɓenukwoi zhin, kwo ge fye laɓa fyei fi azaɓo abwam. 
1PE.4.16	Ama kwo to zhin vinyiko ɓonu oza sin wahala she wo vi Yesun, ci Shekwoyi she ho zhin Yesu nya nu, har ai yi ho n wo ʼye latu nya yi. 
1PE.4.17	Ntuge esalasi wada nya, tilas kwa ya n Shekwoyi aɓiyi nu. Tunda aɓa da a Yesu viyi owa, aza n ɓa to ga Dagayi gaiciya nyi ma, a ɓei ka zozo nɓai wuna? 
1PE.4.18	N na a-ɓe-fyece-zhin-yi a pwo deca, atna Shekwoyi-viyi nna ɓenukwoyi zhin yi ma, aɓei papa agye ɓa da ma?
1PE.4.19	Ntuce nu fye sin wahal a ntu Shekwoyi ɓeye zhin ɓo, gyi abye n ɓe-manai-zhin-yi, fya kpema Shekwoyi n wa zhin fye nyi, ntuge wota yafyen.
1PE.5.1	Nsaiye ofye a eklisiya tukwoda, omi n mihin mi zhin tukwoda nu, n ma wyei mʼɓei ku gye Kristi woi fi tu n zundu, n mihin mʼɓei bwa wo mwa-mwa, n wo latu yi esa n wa jeze ɓe cei, Oma tukwodaje, emi wyegyi nfya ba ge: 
1PE.5.2	Fye ga Shekwoyi akni nyagyi, fyei shi ɓa bwa n bugbai gmanyi ntna wyice, to tu enya ɓo nfye ɓa bwa dna ko mim, ama ntuge awo fye pwa lo fya zhin Dagayi tnu-tnu. 
1PE.5.3	Fye toku ze abegyi yin, ama fye ku ze e-fye n nakni ɓa mi ɓa vi. 
1PE.5.4	Esa n Kniknayi tukwoda ɓei jeze ɓe fye ɓei gwo lowonyi nkwo bmiya-bmiya ta shando nyin.
1PE.5.5	Ofye aɓi kasa, fye vi aza ɓeda n ɓa gyilo nfya bye. Ofye vinya fye zhin aje bauta dna tukwo gba, ntuge Shekwoyi tu aza anabarka nɓa gba ɓahin tukwo, ama wo zhin gaba n nazai n ɓa mwa ɓahin tukwo. 
1PE.5.6	Nfya gba fyehin tukwo fi n Shekwoyi ikoda akun, wo ɓa ku fye wu n sayi nkwo wu dei-dei.
1PE.5.7	Fye ku efya ɓesasa yakpe Wo vinya, ntuge wo pa fye ɓelo woi dna fye wye cici.
1PE.5.8	Fye zhin peceiye fya ku zhigu, ntuge shetan, ofye nuwun-yi yakwo, wo zan laɓa ngye gaba mikunyi nu woi boh, woi ye oza n wo ɓa wan wa saya. 
1PE.5.9	Lami-gni esa n wo aɓeda ho, lakpe ma Dagayi, ha pa ge a Yesu viyi-aje n na nyiye vinya ce, sin wahala lo n ho sin nyi.
1PE.5.10	Esa n fya ku wahala sin esa fyewyi, eyi Shekwoyi, n wo nu-nuyi n sun-sun gyei dna n Kristi nyi, wo ɓa ga fye mwa-mwa nyalo-nyalo nya. Owo n wohin tukwo wo ɓaɓe wo ku fye, wa mi fye zhi, wa ze fye akala-da ndu sapa. 
1PE.5.11	Iko zhin wonya nu har nyalo-nyalo. Amin.
1PE.5.12	Mi ka fye wasikaye n Sivanus bmazhin yinu, n mi wyegye, wo zhin eyi zado gbenu-yi nu. Mi nna wyetu yi lo mi la bugba kala ga fye dna n wasikaye, ntuge mika seida gaiciya nya ga shi Shekwoyi tu anabarka wu. Nya ma gna fye dna ya nyi kwo kunce lo kwa bma fye zhin fya mi zhin dna wo ye-ye.
1PE.5.13	Ikklisiya n kolo ya dna n Roma – kwo zhin fye mapuinu dna n Dagayi, - kwo tnu fye lo n kwo gnaɓiyi, n Markus yi ɓe emi nugun. 
1PE.5.14	Fye dna aje bwa-do n na a Yesu viyi ye-ye yi. Bugba fu kwo kun-sun nfyei n fye zhin Kristi nya nyi.
2PE.1.1	Wasika nkwo gmi n Siman Bitrus aba, Yesu Kristi fyenu n tnu-tnuyi. Kwoi lo aza ba vinya n ɓa ku gaiciya ga latu nya bwa eyi-nya pya nyi, dna n ɓefyece eyi Shekwoyi, n eyi Gniyi Yesu Kristi nya yi.
2PE.1.2	Fye ye Shekwoyi alheri lo woye ga fye lo abye? To, fye tumwi fya kpe woye lo abye-abye. 
2PE.1.3	Ntuge n fye kpewoye labye, wo ɓa ga fye, dna nwo iko yakwo, anya vinya n fye ɓa pmai, ntu na sase manai ɓo: har wo zhin wa gayi owo latu n ɓemanai yi. 
2PE.1.4	Dna wo iko yakwo, woku anyabwaje gayi n anabarka manai yi nwa zhin yi alkawali nyi. Wato woku alkawali zhin ge woɓa gniyiya n shakpe, n cegyeyi nkwo sheyigun ɓa nyi, wa pmi wa gayi owo ɓefyece.
2PE.1.5	Ama kafin fye gwo anabarka ye, fye n na pmailo n nyai n kwo du gaiciya ga, tilas fya zhin atna fya ze aza manayi; har ma kwo to zotu lo ɓon, ntuge fye na pmailo fya kpe Shekwoyi ye lo abye-abye, fya kpe enya ye n wo cei pma fya zhin. 
2PE.1.6	Nnavun fye tumwi fya ga ofye ɓopwawo nnabai fya ze amizhiyi nna Shekwoyi zokwo viyi yi, fyei fa Shekwoyi wa wu fye zokwo dna na gmada. 
2PE.1.7	Deye nu ɓa zhin fya wo azaje agmada, fya yeɓa ce har n shince n ʼkni yj. 
2PE.1.8	Nfya gyabye lonu, fye ɓa gna kala bwa-bwa dna zafun har fya ze aza apmada n yi Dagayi Yesu Kristi aba. 
2PE.1.9	Ama oza nwo to vi aɓeye n gaiciya ga avun, wo zhin wyebuai nu, kwo wo ta gye wyeba cewon, woi la zamwi ge wa bwa kala wa sase manai ga Dagayi.
2PE.1.10	Ntucenu, oma zaje, fye zhin tnu-tnu fya fyehin yi, fya wu ge fye filo n naza n Shekwoyi wa yi, woi kni. Nlonu fye ta ce bwonyin, kwo fya miyan. 
2PE.1.11	Shekwoyi ɓa gu fye eshe abwokun-mi ya bmam, ntuge fya lo owo ebemi nyalo-nyalo nya eyi Dagayi nya, n ʼyi gniyi yi, Yesu Kristi.
2PE.1.12	Miye ma ce fye ɓepa cici n na ɓeye tukwo, kwo shikwo nyi fye kpeɓa yelo, fyei viɓa lo cewo. 
2PE.1.13+2PE.1.14	 Ama Dagayi Yesu Kristi ku wumi ge ema nyipyei n na nyiye, ɓaku ga nu, miɓa fi esa fyewyi sa n mi ye wye-wyeyi lo kpa, miɓa tnu fye na ɓepayei cici, 
2PE.1.15	nna wyetui ge ɓa lo fye mi dei-dei n nabai fye-e paɓa ɓo mi yi la-laka n nanyi.
2PE.1.16	Ntuge yi to ɓei zhin yi ta fye aza cece osi nun, esa yi ɓei wufye iko eyi Dagayi Yesu Kristi nya nwo jeze-ɓei nyin. Oma wye ku gye owo mwamwa n wo latu yi. 
2PE.1.17+2PE.1.18	 Mʼɓei tu n epe Gyi-gyi-yi sanu wo ɓei bmiyana n mwa n Shekwoyi owo Dada ɓei gawo nyi. Mʼɓei ku wo, begye yakwo, ikoda, latu nya, kwoi gmi n ʼshe kwoi ci ge, “omi Nugun ye-yei nu nyi. Owo ɓo dami n mwa.”
2PE.1.19	Ntu cenu yiku gye yi-i ku kpe ge oɓo na anabi ɓei danyi kwo laze gaiciya. Kwo ɓa bma fye zhin, fya ku bugba ga enya ɓa ɓei kanyi, ntuge she buzangna zhin kwa bmiyana fi n na wyegma ba nyi, oɓa ɓeda bmayi zhin yi kpe aɓo ye n ɓa ɓei ɓa dna yi wyegma n dnaɓo. Ama esa nfya dna gaiciya manai a anabi nya wye, buzangna bmiya fi n fya bugba n sayi Kristi-Kpasu Labmi nya-wa bmiya fi fye n fya bugba mi. 
2PE.1.20+2PE.1.21	 Ama fye ku kpe ge a anabi ɓeda doho-dohoi to lo n kwo kadna n litafi n ɓa ɓei zhin ko nubo nɓahin tukwo yim. Zafun Gyi-gyi-yi nu ɓei dna n na ɓefyecei-ye mi, woi ga ɓa nabari gaiciya nya n kwo gmi n Shekwoyi aba.
2PE.2.1	Ama a anabi akatai ɓei nyi nna nyipyei avun nyace, ngye shi amalami akatai ɓa kun nfye mi nyi. Ɓa ɓei ce akata nʼgbai tu n Shekwoyi tukwo, ɓai pmi avun wu ɓa Dagayi nwo ɓei si ɓa nyi; ama wahala bwi-bwi nya ɓelo tu nɓa jtukwo npye-pyei. 
2PE.2.2	Aza n mwa begye ɓei vi oɓa kata, nge anagbai zhin to zhin ɓenukwoi nun. Ntu ɓa ɓo, aɓei kpe Kristi n wo zokwoi agye. 
2PE.2.3	Amalami ye, ntu ɓa shakpe ɓo, ɓa ɓei gna fye ɓeho-ɓehoi ntuge ɓa bwa fye agyiwye. Ama Shekwoyi ɓei laɓa zunkni tunyi n sapa, oɓa bwi-bwi tulo n zokwo. 
2PE.2.4	Gama Shekwoyi to ɓei fa amalaika n ɓa ɓei zhin laifi nyin, ama wa sheɓa yafi n anapi, nfi agma fifiyi fi nabmi awyegmanya ɓa pmi wadawyi. 
2PE.2.5	To wa fa aza a sapa yim akpe Nuhu, oza n wo ɓei daɓo ga Shekwoyi, n wo puwayi aza ngun tnaba, ama Shekwoyi wa wu anyi vinya n nuwan yakwo yi. 
2PE.2.6	Nnavun wa ze Sodom n Gomora azhiyi otnu, wa wun ɓaya nanyi wyeba, wa zeɓa mutu nya na tna?-?Shekwoyi viyi aba n nabye, ɓa pa ɓa wodna.
2PE.2.7+2PE.2.8	 Ama dna n esa gmanyi Dagayi wa gni Lutu, n Sodom ntuge wo ɓei zhin oza manayi nu, aɓo nukwoi n wo ɓei zhin woi gye laɓa fyegyi-fyegyi nyi, ɓa ɓo zhin ɓai san wo nya. 
2PE.2.9	Ntu cenu, Dagayi ɓami wa gni yi n na jaraba n ɓa shegun yi laɓa nyi, wa gyi abye n na aɓo nukwoi tayi har owa da nyipyei-a ɓe. 
2PE.2.10	Wo gna minagyi gyi n na zai n ɓa vi ɓa aɓo nukwoi, aɓo pwawo shakpenya, n na zai n ɓa mwa ɓahin ttukwo, ɓai kpe Shekwoyi aza agye ntna edna. 
2PE.2.11	Koda-yake amalaika n ɓa zhi n Dagayi abye nyi, ɓa iko yi lo n kala yi ndu a malami a katai ye, ɓata da ɓa ɓenukwoyi n Shekwoyi abam.
2PE.2.12	Ama a malami a katai ye zhin aza mama nu, ɓa wu gmanyi-gmanyi n na nyakpai nu, ɓai zhin aɓo ɓa cei pma; ngye anyakpa nna maɓa a wan ai wu nyi. Ɓa zhin ɓa ma iko wyegma nya esan nɓa ta kpe kwo yem; ai aɓa duɓa ɓoya ɓedo na aljanu yi viyan n iko anapi nyai ɓe.
2PE.2.13	Lada nyi n na malami ye ɓei gwo ntu ɓa laifi ɓo. Ntuge ɓa sase fi nanyi da nukwoi fyegyi-fyegyi, ɓa zhin a vinyikwo nya nu n na aci gusai n fyaba, ɓa dna fye kwoce, ɓai sasefi n na laifi nukwoi n sahoi, har ɓai lofi nfya gmada ye-ye nya ngyeɓa zhin aza manayi. 
2PE.2.14	Nyikwoza to lo n ɓa ta shi wo ashakpe wyem, anagbai zhin yi ta kun ɓam, ɓai dna aza kwoce n ɓa to mizhi m, ɓai tu ɓahin mwi ɓa ze ashakpewoyi, aɓi bwi-bwi-yi nu aknituyi. 
2PE.2.15	Ɓaku bwi zokwo ɓaku ze ngye Balamu Basura nugun, nwo ɓei kayadna n ye-ye n na gyiwyei, n wo ɓei ye wa bwa dna n ɓenukwoi zhin nyi. 
2PE.2.16	Ama aɓo la wo kun ntu wo laifi ɓo, esa nu zhagawyi ɓei daɓo n woi n zanyi-kwoci begye yi, kwa kma anabi ɓenukwoyi-zhin.
2PE.2.17	Aza deye pya to na pma yin ngye adnabminu nɓaku wo, nwu gye a ɓa bwa nyaho-manai nɓa, ama awo, ɓato mizhim ngye ogma gyesa, n ese ku kwo ya nyi. Aku ɓa zunkni lo cei ʼbwo tna ceyi wyegmaanya. 
2PE.2.18	Ɓai gma n ɓa laifi yi n gbegyi yi, ɓai zhin apma n nayi shakpe yi, ɓai je aza gnifi n ɓenukwoi zhin n sato mwa shi ɓa pwo cem.
2PE.2.19	Ɓai ci ge, “Ata gnifye ntu ɓemanai zhin ɓo nun, ntu cenu fye ɓa mi fya zhin ɓenukwoi ɓedo, fye zhin ɓo kwo dafye, fye la bugba leya.” Ama a malamiye n ɓa ga fye loloya n owa nyi, n ɓahin tukwo ɓa pa-pai lo n zhin alaifi fyenu, n bwibwi. Ntuge oza zhin enya fyenu nu nkwo woi wan shi. 
2PE.2.20	Esanu oza la pwo n aɓenukwoyi anyi nya zokwo, ntu yi Dagayi n Gniyi yi Yesu Kristi yekpe ɓo, wa je lodna n laifi wa ze kwo fyenu njesun, wo zhin wa gna sapa wunya. 
2PE.2.21	Kwo ɓei ɓa gna bmiya ngye to wo ye kpe Kristi zokwo yem, afa odo n wo ku kpeye, wa pmi avun wu owa wyidna gyigyi-yi n na ɓei ku gawo nyi. 
2PE.2.22	Anyi ɓesi-si kwo-kwoi lo ai cige, “Omui zhin kwa jeze ɓe da okwatu, a fu burutu nuwan kwa jezeɓe kwa nya kma-kma dna na denbi nu.” Kwo wu lonu, n naza ba n ɓa jeze ɓeda ɓa laifi.
2PE.3.1+2PE.3.2	 Omi wasika bayi nyi nfyaba, oma zaje, n ɓa gun aba mi, mi zhin atna ma cefye ɓe pa n fya yemi, nna nyaɓo n fye shin ye kpelo, aɓo n fye ɓei tumwi n na anabi agyi-gyi-yi aba n ʼyi ɓedo atnutnu-yi, n ʼyi ɓei ɓe fye n ɓeda eyi Dagayi, n Gniyi nyai nyi.
2PE.3.3	Kmisunyi, miye ma pa fye ge dna n na nyi-pyei kmaknayi, agyekpei ɓei ɓe nɓa ɓei zhin aɓo nukwoi doho-dohoi nɓa kpelo, ɓai ma gaiciya ʼsan. 
2PE.3.4	Ɓa ɓei caɓo n layinu ge, “Ce Kristi ɓei ku gna ge wo jeze ɓelo ko? Woi gnina? Wota shan ɓem. Tunyi n sapa shi zaho-zahoi pa ɓelo sun, anya to shando shiɓa ɓei wun esa n na ɓei zhin anyi nyim.”
2PE.3.5+2PE.3.6	 Ɓa yi ɓahin ge ɓa zamwi ɓai gwokpe ge Shekwoyi ɓei ku anyi zo n nuwan yakwo yi, n na anyi zhin avun, n wo ɓeda egbe nyai, woi ɓo bwa apma zhin n nuwan yi nu wa gmi anyi shi n nuwan yi shekwo-gun njesun. 
2PE.3.7	Shekwoyi la gbetu ga njesun ge ala anyi ye n eshe yi pmi shi n tu ena ɓo, n wada nyipyei wyiyi, wyi yi naza nukwoi ɓei bwi cei nyi.
2PE.3.8	Ama fye to ze deye amwin, oma nugundo yeyeyi, nge aye dubu, kwo nyipyei gmanyi ɓa wu ngye nsu nu n Dagayi abam. 
2PE.3.9	Wota zhin kalala nu n tu wo alkawali jezeɓenya ɓon, kwo da yake ko wu lonu n saho. Ama wo pminu, n dalili manai-ge woto cei pmalo zaho-zaho ya bwim, wo ye ga a ɓenukwoi zhinyi esa nu ɓa ye abui. 
2PE.3.10	Dagayi nyipyei ɓelo ntna kmakma, ntna esa dnayi ngye evi, nsayi eshe ɓei kmi kwoi duya wyeɓo yakwo yi, anya ɓa kpe na nyibmana ena ɓei gyi ɓa, ekni nna nyai ɓa kpe kwo, ena ɓei gyiɓa vinya.
2PE.3.11	Tunda anya vinya n shegunyi laɓa ɓa ɓei wuya, ashe ko to bmiya lo ya se ase gyi-gyi yin? 
2PE.3.12	Fye shi nyipyei yi awye, okwo ɓe-ɓe pwai wo fye, ewyi n Shekwoyi ɓei dna eshe cei nyi anya ɓa kpe nanyi bmana vinya ɓa ɓei wuya fi nna nyitala. 
2PE.3.13	Ama yi pmi Shekwoyi ɓahin ɓeye, ɓai ye ɓeda bmapmi kasa-ɓala wo a wasika pmibwa ɓai da aɓo n wo to ɓei zhin nufin, shi ɓa shin zhin n na littafi ajeyi-oɓa gyiba kuwa bwi-bwinu alkawalinu, eshe woyi nya, n nanyi woyi yi, aba n ɓefyece nu bwa sese. 
2PE.3.14	Oma nugundo ye-yeyi, sa fye zhilo fyei pmi nyipyei ye, Owo ɓeɓe nya, fye zhin kukari fya sase ntna ɓenukwoi zhin yi, fya sase n gyi-gyi-yi, n bugba fuyi n wa bye.
2PE.3.15+2PE.3.16	 Fye pa nya kwo zhin woyi pmi. Wo ga yi ʼsa nu, yi lo azaje n gni-gni ɓeda yi. Eyi zado ce-cei, n ye-yei da yi Bulus, woku aɓeye kafi n wo a wasika homi. Owa ɓeda ho dnaɓo lo a kpeɓa awyeɓa, aza lo kuwa n ɓa ku ze a acijeyi dna n ɓahin ɓeye, ɓai ye ɓeda bmapmi kasa, ɓa la wo wasika pmibwa ɓai da aɓo n wo to ɓei zhin nufin, shi ɓa shin zhin n na littafi ajei oɓa gyiba kuwa bwi-bwi nu.
2PE.3.17	Mila atnubua pmafye gni to esayi ɓem, ema-zaje-ye-yei, n nabai nfye ɓa kawye to aza nukwoi ye pya ɓa dna fye kwoce har fya miya nfye mizhi mim. 
2PE.3.18	Ama fye mwa fi n alheri, n yekpe yi eyi Dagayi n Gniyi yi Yesu Kristi nya. Mwamwa vinya n latu yakwo yi, ɓa kunsun woi nyalo-nyalo. Amin. Sai wyihoi.
1JN.1.1	Kristi ɓei n wye-wyeyi kafin a zhin anyi, har emi n mihin tukwo maku gyewo nmi awyei, maku wo wo woi daɓo, ma wo to bwa nmi abwai, Wo zhin Shekwoyi ɓeda wye-wyeyi nya nu. 
1JN.1.2	Oza deye n wo zhin wye-wyeyi nyi, woi gmi n Shekwoyi aba nyi, aku wo wuyi, yi zhin seida ge yiku gye wo. Mi da Kristi nu ɓo, n wo zhin wye-wyeyi nyalo-nyalo nya nyi, wo ɓei kunsun n Dadayi a wuyi wo. 
1JN.1.3	Ma gnafye njesun, yi gnafye oɓo nu n yi ku gye yi ku to bwa, nna abai fya bwa jedoɓe n na gmadai n yi cei lo n Dadayi n Yesu Kristi owo Nugun. 
1JN.1.4	Nfya zhin shi ma kafi n wasika ye, efyehince fya ku nu n bugba buyi, n yihinɓe.
1JN.1.5	Ɓeda nyi n Shekwoyi wa da nge yi gnafye, nge Shekwoyi zhin buzangna nu wyegma to nyi n wo aban. 
1JN.1.6	Ntucenu n ya ci ge yi zhin owo anugundo nu, ama ya gyi abye n zan-zan yi fi n wyegma n laifi yi, yi ce akatanu. 
1JN.1.7	Ama n yi zan-zan fi n buzangna Shekwoyi nya, shi Kristi ɓei zhin nyi, yi n jedoɓe yi lo n bugba buyi n na ajei, Yesu owo Nugun ami ɓa zhanyi ya na laifi vinya.
1JN.1.8	Nyacige yi to n laifi yi lon, yi dna yihin kwoce nu, yi na gaiciya aɓo. 
1JN.1.9	Ama n ya da eyi alaifi nwo aba, yi ɓa mi ya kpema wo wa zhin yi gafara. Wa zhanyi ya n ɓenukwoyi vinya. Kwo wulo cewo n Shekwoyi aba, wa zhinyi lonu ntuge Kristi ɓei lafi ntuge wa zhanyi alaifiya. 
1JN.1.10	N ya gna yi to zhin laifin, yi ce akata nu yi-yi Shekwoyi ge zakata, gama wa ci ge, yi ku laifi zhin.
1JN.2.1	Omi aɓi, mi gna fye aɓo deye ntuge fya bui laifi si, ama nfya zhin laifi, oza lo n wo ɓa gyiwye ga fye n Dada aba. Ayi woye ge, Yesu Kristi oza n wo zhin ɓefyece yi, woi da Shekwoyi agma. 
1JN.2.2	Owo nu ɓei shin Shekwoyi minagyi n yi tukwo wa tu wohin, wa ga yi jedoɓe n Shekwoyi, owo nu zhinyi alaifi gafara, to ge eyi anya gmanyin ama har anyi nya vinya.
1JN.2.3	Yi ɓa kpe nwuna nu ge yi zhin owo anya nua? N ya shi yihin awye, yi zhin atna lo ya zhin oɓo n wo ye?
1JN.2.4	Ozaho ɓaci ge, “Mi zhin Yesu viyi nu, mi tu lo n zokwo mi-i lo eshe, mi zhin Kristi nyanu.” Ama nwo ta zhin oɓo lo n Kristi a gna won, wo zhin zakata nu. 
1JN.2.5	Ama aza n ɓa zhin oɓo n Kristi a gna ɓa ge ɓa zhin, ɓa ɓa tumwi ɓa ye Shekwoyi ndudu, nlonu yi kpe kwo yi zhin a Yesu-viyi nu. 
1JN.2.6	Oza n wo ci ge wo zhin Yesu-viyi nu, wo zan-zan shi Kristi ɓei zan.
1JN.2.7	Omi azaje, mi ta ka wyidna woiwoi nu ga fye fya shibwan, ama kwo-kwoyi nu nfye ɓei ncei shinsun tunyi n kmisunyi. Fye ku kwo shinwo. 
1JN.2.8	Ama kwo zhin woi-woi nu, kwoi zhin fye apma shi kwo ɓei zhin Kristi nyi, n yaa shi wyidna ye bwa, fye ye n na ajei, wyegma n yi a wye-wyeyi ɓa busi, Kristi buzangna, wye-wyeyi nya ɓa bmiyana fi n yi mi.
1JN.2.9	Oza n wa ci ge wo zan-zan dna lo n Kristi buzangna, ama woi wun owo zado nu, woye dna lo n wyegmaa. 
1JN.2.10	Ama zaho-zahoyi n wo ye nwo zadoyi, wo zan-zan dna lo n buzangna, woi gyewo zokwo ntna bonyi-ce dna n wyegma ko laifi. 
1JN.2.11	Gama oza nwo ta ye nwo zadoyin, woye dnalo n wyegma zafun nya, to woi kpe aba nwo lon, gama wyegma n ku wo bwi awye to woi gye wyebam.
1JN.2.12	Mi ka aɓeye ga fye nu efye vinya, emi aɓi, gama aku fye a laifi zhin gafara dna n Yesu eyi Gniyi. 
1JN.2.13	Mi gna fye aɓeye azakwoyi ntuge fye kpe Kristi ye lo. Oza n wo wyewyeyi tunyi n Kmisunyi. Efye aɓi anuyi, mi daɓo n fyei, ntuge fye ku nasara gyi n Shetan tukwo, mika ga gye aɓi anuyi n abi anyikwoyi, ntuge fye ku tumwi ce, fya kpe Shekwoyi eyi Dada ye.
1JN.2.14	Ntucenu, mi daɓo n fyei a dada n fye kpe Shekwoyi nyalo-nyalo nya ye lo nyi, nfyei abi-anuyi nfye na kalayi lo n Shekwoyi Ɓeda yi nfye abugba nyi, fyei ku nasara gyi n Shetan yi. 
1JN.2.15	Fye ku fa anyi ye ɓo, na nya yi n anyi ga fye vinya, gama n fye ye anya ye, fye wunu ge fye ta ye Shekwoyi lon. 
1JN.2.16	Gama anyi nya ye vinya, anyikwo shakpe aɓo awyeda, anya si n ɓa lo ha wye, ntukwo mwayi n kwo ɓe n nyabwa aba nyi, aɓeye vinya to zhin Shekwoyi nya nun. Ɓa kun n anyi nukwoyi ye nu. 
1JN.2.17	Anyi ye duyalo, nna anya nukwoyi yei vinya ɓa ɓeilo n gnisun nɓai, ama oza n wa gyi abye n Shekwoyi ɓeye-zhinyi wo ɓa bwa wye-wyeyi nyalo-nyalo nya.
1JN.2.18	Emi aɓi, anyi ye esa kmaknayi nla ɓe, Fye ku Kristi Nuɓayi ɓo wo, oza n wo zhin gaba n Kristi nyin-saiye azahi pya n mwa begye nku ɓe, deye wuyi ge anyi zo sa la ga si. 
1JN.2.19	Aza n ɓa zhin gaba n Kristi yi nyi, ɓei fi n yi aduwa nyakun, ama ɓa to ɓei kunsun n yin to ɓaye kun, esa nɓa ɓei fa yi nyi kwo ku wuyi ɓa to ɓei zhin eyi anya num.
1JN.2.20	Ama fye to wu lo nlonun, gama Zafun Gyi-gyi-yi la ɓe nfye tukwo, fyei kpe gaiciya yelo. 
1JN.2.21	Ntu cenu, mi taka fye ngye aza nu, n ɓa cei pma ɓa kpe gaiciya yen. Ama mi pma fye gna nu, ngye aza n ɓa kpe gaiciya ye, n na akatayi.
1JN.2.22	Nyikadonu zhin akata esua? Oza n wo ci ge Yesu to zhin Kristi nun. Ozahi pya zhin Kristi nuɓayi nu, ntuge wo to ga Shekwoyi gaiciya n wo Nugun yin. 
1JN.2.23	Gama oza nwo ta ga Kristi Shekwoyi Nugun gaiciyan, wo ta bwa Shekwoyi Dadan, ama oza nwo n Kristi Shekwoyi Nugun yi lo, wo n Shekwoyi Dada yi lo. 
1JN.2.24	Ntucenu fye gyi abye n gaiciya gai n nya n na ku wu fye, tunyi n sapa. Nfya zhin lonu fye ɓa bwa jedoɓe n Shekwoyi n owo Nugunyi. 
1JN.2.25	Nwohin tukwo wo ku deye alkawali zhin yi wato wye-wyeyi nyalo-nyalo nya. 
1JN.2.26	Omi ɓeda tu n Kristi nuɓai ɓo, mi da aza nu ɓo n ɓa ɓa ye ɓa bwi fye awye, ɓa dna fye n zokwo kasa. 
1JN.2.27	Ama fye la Zafun Gyi-gyi-yi gwo, wo dnalo n fyemi, n fya bugba mi, nna bai n fye ta sun nzaho apmai wa wu fye nyahon n kwo bmiyan. Gama wo wu fye anya vinya, owo nu zhin Gaiciya, ntu cenu, shi wo ku da, tilas fye sase fi n Kristi, to fya shan ka n won.
1JN.2.28	Nsaiye emi aɓi, fye ku fi n zumunta agmada n Dagayi n na bai n wa ɓe fye ku kpe nge ɓeho to lon, vinyikwo to ɓei wo fye, fyei ta n na avun yin esa n wa ɓe n cei n. 
1JN.2.29	Shi yi kpelo ge Shekwoyi zhin oza manayi nu, woi zhin ɓemana n esai vinya, yi ɓa mi ya ci ge, aza nɓa zhin ɓe mana, ɓa zhin owo aɓinu.
1JN.3.1	Fye gye shi eyi Dada eshe nya yeyi nsun, har woi ye ge a yi yi ge owo aɓi–gaiciyai nu yi zhin wo aɓinu, ama aza n mwa begye nɓa ta kpe Shekwoyi yen, ɓata kpe lo ge yi zhin owo aɓi nun, 
1JN.3.2	E, omi anugundo, yi zhin Shekwoyi aɓinu nsaiye, yi ta mi ya kpe enya ye nkwo ɓe lon, ama yi kpe lo ge, esa, n wa ɓe n cei yi ɓa wu ngye wo, ntuge yi ɓei gyewo shi wo wu. 
1JN.3.3	Oza n wo ga ɓeye gaiciya wo ɓa shi wohin n gyi-gyi-yi, shi Kristi nwohin gyi-gyi-yi nyi.
1JN.3.4	Ama aza n ɓa gyi abye n laiti zhinyi, ɓa zhin Shekwoyi nuwunyi nu, gama ata zhin alaifi doho-dohoyi n Shekwoyi ɓeye yi nun. 
1JN.3.5	Fyei kpe lo ge wo ɓei la ze zanyikwoci n na bai wa ku yi alaifi ya, woi to n laifi owohin nyan, wo to na Shekwoyi ɓeye zhin ɓo nsaho-sahoyi n, n zokwo doho-dohoyin, 
1JN.3.6	Ntu cenu n yi wo vivi-wyi n woi, yi vi wo ɓo, yi ta gyi abye n laifi zhinyin, ama aza nɓa gyi abye n laifi zhin yi nyi, kwo kunce ɓa kpe ge, Ɓa zhin alaifi ntu ge ɓa to shin woye kpe nun, kwo ɓa to ze owo anyan.
1JN.3.7	O, Omi aɓi, fye toye zaha wa dna fye kwoce n, nfya zhin ɓemana n esai vinya, kwo wunu ge fye zhin aza manayi nu ngye wohin. 
1JN.3.8	Ama n fya gyi abye n ɓenukwoyi zhinyi, kwo wunu ge fye zhin Shetan nyanu, oza n wo ɓei ya laifi zhin to wa shan ka nkwon, ama Shekwoyi Nugun ɓei ɓe ntuge wa wun shetan atnu-tnu ya nu. 
1JN.3.9	Oza n na la wo ma dna n Shekwoyi aɓi wo ta gyi abye n laifi zhin yin, ntuge nsaiye Shekwoyi wye-wyeyi dnalo n wo, ntuce wo ta gyi abye n laifi zhin yin, ntuge ala wye-wyeyi woi-woyi ye ma dna nwo, kwoi wanwo shi, alawo shanma.
1JN.3.10	Nlonu yi ɓa mi ya wu oza n wo zhin Shekwoyi ɓi, n zayi n wo zhin shetan nya. Oza nwo sase dnalo n laifi to woi ye nwo azaje yin, wa wunu ge woto dnalo n Shekwoyi aɓin. 
1JN.3.11	Gama nabari n yi ɓei wo tunyi n kmisunyi, okwonu ge yi ye n na ajeyi.
1JN.3.12	Yi to ku ze ngye Kayinu, nwo ɓei zhin shetan nya, wa wu owo mado nyin. Kninu ɓei zhin wa wu woa? Ntuge Kayinu ɓei zhin woi zhin ɓenukwoyi, wo ɓei n cei kpe n ge owo mado zan-zan ɓei gna wo nya bmiya. 
1JN.3.13	Ntucenu ce to wo fye n, emi anugundo ndei anyi wun yi nun.
1JN.3.14	N ya ye n na a Yesu-viyi ajeyi kwa wunu ge alayi gni n na anapi, ai la wye wyeyi nyalo-nyalo nya gayi. Ama oza n wo taye n wo aje yin wo lo efi nyalo-nyalo nya. 
1JN.3.15	Oza n wa wun owo Yesu-viyi do nu, wo zhin zawuyi nu. Fye kpelo ge oza to lo n wo wu oza nwo wye-wyeyi nyalonyalo nyayi lo-lo nwo min. 
1JN.3.16	Yi kpelo ge ye-ye hin-hin kun n Kristi aba nu, ngye shi wa fi ntu nyi ɓo nyi, ntu cenu kwo kunce lo ya gayi awye-wyeyi ntu n yi a Yesu-viyi aje ɓo.
1JN.3.17	Ama ndei oza n wo zhin Yesu-viyi wo n na agyiwyeyi lo nwo ɓa sase n dagma, wa gye zado n na awyekwoyi to wa bmawo zhin, Shekwoyi ye-ye dnalo n wuna nu nwo miʼa? 
1JN.3.18	Omi aɓi, yi fa ɓeda ɓo n gbeyi ge yi ye eyi azaje lo, yi ye ɓa cewo ya wu ɓa n yi aɓo zhin-zhin. 
1JN.3.19	Nnavun yi ɓe kpe dei-dei n yi aɓezhin, nge yi malo n Shekwoyi bwa, nsai eyi abugba ɓe bwa lafiya, kwo esa n ya gni-agni zhin n Dagayi abye. 
1JN.3.20	Ama n yi n na abugba anukwoyi, kwa gnayi ge yi ku ɓenukwoyi zhin, Dagayi ɓa gna kwo wo, gama wo kpe ɓeye lo vinya n yi zhin.
1JN.3.21	Ama emi a nugundo ye-yeyi ndei eyi abugba gyi-gyi-yi lo, yi ɓa mi ya ɓe Dagayi aba n bugba kalayi n tna edna. 
1JN.3.22	Ya bwa enya n yi nya, ntuge yi vi wo ɓo lo, yi zhin oɓo n wo ye. 
1JN.3.23	Enya nyi n Shekwoyi wa gna ge yi zhin, Yi ga gaiciya n Yesu Kristi owo Nugun eye, ya ye n na jeyi. 
1JN.3.24	Aza n ɓa zhin enya n Shekwoyi wa da ɓa sease lo fi n Shekwoyi owohin nɓa mi, Yi kpelo deye kwo zhin gaiciya nu, n tuge Zafun Gyi-gyi-yi n wa gayi nyi wo gna yi nlonu.
1JN.4.1	Omi a nugundo ye-yeyi fye to ga aɓo vinya gaiciya nfye won, ntuge aza gna fye ge Shekwoyi ɓeda nun fye mwi kwo kpa fya gye kwo Shekwoyi ɓeda nu. Gama anya wuyi a katayi lo. 
1JN.4.2	Zokwo nfye ɓa kpe ge ɓeda ye zhin Zafun Gyi-gyi-yi nya nu, okwo nu ge fya nyaɓo ge ɓeda ye da lo ge Yesu Kristi, Shekwoyi Nugun ɓo la ze Zanyikwoci wa ɓe dna na anyi n nayi ku ngye za? Nkwo wu lonu agye ɓedahi gmi n Shekwoyi aba nu. 
1JN.4.3	Nkwo to wo lonun, to ɓedahi ta gmi n Shekwoyi aba nun, ama n Kristi nuɓayi aba, Kristi Nuɓayi n fye ku owo ɓo shinwo nge wo ɓelo nyi, owo a tnutnu nukwoyi n ɓa zhin gaba Kristi nyi, ɓa fi lo anyi.
1JN.4.4	Omi anugundo ye-yeyi fye zhin Shekwoyi anyanu, fyei ku nasara gyi n na azayi n ɓa wun Kristi nu, Ntuge oza dnalo n efye abugbami n wo du amalami akatayi ye lo n kala, n ɓa fi n na anyi nukwoyi ye nyi. 
1JN.4.5	Aza deye zhin anyi nya nu, ntu cenu ɓai vi anyi nya, anyi yi kna ɓa tnubua lo. 
1JN.4.6	Ama yi zhin Shekwoyi aɓinu, ntu cenu aza n ɓa kpe Shekwoyi ye ɓa nu knayi ɓeda tunbua. Azado ta won, Zokwonu njesun n yi ɓa kpe kwo ɓeda gmi n Shekwoyi aba nu, ntuge n kwo gmi nwoabanuanyitawon.
1JN.4.7	Emi anugundo, yi tumwi ya ye n na ajeyi, gama ye-ye gmi n Shekwoyi abanu, aza nɓa ye n na zayi, ɓai zhin ɓemana ɓa wunu ge ɓa zhin Shekwoyi aɓi nu, ɓai zhin atnalo ɓaye kpewo ye lo na bye. 
1JN.4.8	Ama ndei oza to n ye-yei lo woi zhin ɓemanan, kwo wu nu ge wo ta kpe Shekwoyi ye lon gama Shekwoyi zhin ye-yenu.
1JN.4.9	Shekwoyi ɓei wu shi wo ye yi nsun esa n wo ɓei tnu n wo Nugun, ɓigba gmanyi yi dna n na nyi nukwoyi ye, wa ɓe yi n wye-wyeyi nyalo-nyalo nya yi, dna n wo fi. 
1JN.4.10	Dna n tnu-tnuye yi ku gye shi yeye hin-hin wu, kwo to zhin eyi yeye nu n Shekwoyi aban, ama, owo yeye nu n yi aba, esa n wo ɓei tnu n wo Nugun yi wa ya Shekwoyi minagyi zhi n yi alaifi tukwo.
1JN.4.11	Emi anugundo, shi Shekwoyi ye yi lo n sun lonu nyi, kwo kunce lo ya ye n na ajeyi ce. 
1JN.4.12	Gama kwo da yake yi to shin Shekwoyi gyen, esa n ya ye n na ajeyi, Shekwoyi dnalo n yi, owo ye-ye n yi mi kwa dnakala lo abye-bye. 
1JN.4.13	Wo la owo Zafun Gyi-gyi-yi dna n yi abugba mi, seida nu ge yi sase fi lo nwo, owohin n yi mi. 
1JN.4.14	Har sahi, yiku gye n yihin awyeyi, yi gna anyi, nge Shekwoyi la tnu n wo Nugun yi wa ze anyi Gniyi. 
1JN.4.15	Zaho-zahoyi n wa ga gaiciya wa ci ge Yesu nu zhin Shekwoyi Nugun, Shekwoyi dnalo n owo mi, owohin ce dna n Shekwoyi mi.
1JN.4.16	Yi kpelo shi Shekwoyi ye yi nsun, ntuge yi ku owo ye-ye woshan, ntu ge yi ku gaiciya gawo esa n wa gnayi nge wo ye yi lo n mwa. Shekwoyi zhin ye-ye nu, zahozaho yi nwo dnalo n ye-ye, wo dnalo n Shekwoyi, Shekwoyi dnalo n wo. 
1JN.4.17	Shi yi sase fi n Kristi, eyi ye-ye kwa mwa lo abye kwa nu, nlonu vinyikwo n ednayi to ɓei woyin, nwada-wyiyin, ama yi ɓei gye wo n bugba kalayi n na agmadayi, ntuge wo ye yi lo, yihin yewo lo ce.
1JN.4.18	Yi to n dna apma yi lo n za aba nwo ye yi lo cewon, owo ye-ye n yi aba n la aɓo dna nya nyayi ya, n woɓa zhin yi nyi. N ya wo edna, yiwo oɓo dna nu n wo ɓa zhinyi, kwa wu nu ge yita kpelo shi wo ye yi nsun. 
1JN.4.19	Ntu cenu, yi yewo ntuge wona ye yi n na bye.
1JN.4.20	Ndei oza gna ge, “mi ye Shekwoyi lo” ama woi wun owo zado nun, wo zhin za kata nu, woɓa ye Shekwoyi n wuna n wo to shin wo gye-nyin, ndei wo ta ye wo zado lo n wo gyewo wye nyin ma? 
1JN.4.21	Shekwoyi, n wohin tukwo wo ku ci ge oza taye Shekwoyi nu gmanyin ama wo ye nwo zadoyi.
1JN.5.1	Nza ga gaiciya ge Yesu nu zhin Kristi, woi zhin Shekwoyi Nugun nu n ho Gniyi, agye ho zhin Shekwoyi ɓinu. Oza n wo ye n Dadayi, wo ye lo nu n wo Nugun yi. 
1JN.5.2	Ntu cenu fye ɓa kpe shi fye ye Shekwoyi aɓi n sun wato efye azaje n na amapwi dna n Dagayi, shi fye ye Shekwoyi fyei vi wo ɓo nsun nyi. 
1JN.5.3	Shekwoyi yeye nwu ge ha zhin oɓo nwo ye, ɓehin-hin kwo to dnaɓon. 
1JN.5.4	Gama Shekwoyi ʼɓi doho-dohoyi ɓami wa vi wo, woi gyi nasara n laifiyi, n na shakpe nukwoyi anyi nya yi, n wa kpema Kristi ntu ge wa bma wo zhin. 
1JN.5.5	Ama nyikado ɓami wa sunkun wa gyi nasara n okun ye yi, to oza ga gaiciya nu ge, Kristi zhin. Shekwoyi Nugun nu ma?
1JN.5.6+1JN.5.7+1JN.5.8	 Yi kpelo ge - wo zhin wo Nugun nu, ntuge Shekwoyi ɓei ku da lonu n begye yi nkwo ɓei gmi n eshe, esa n na ɓei zhin Yesu baptisma, n esai n wo ɓei ye wa fi nyi. E, to ge esa n na ɓei zhin wo baptisma gmanyim, ama n esayi n wo ɓei ye wafi nyi. Zafun Gyi-gyi-yi gaiciyada vinya ɓei ku da lonu ce. Ntu cenu yi n na seidada yi lo ngun ata, Zafun Gyi-gyi-yi begye n yi abugbami, begye nkwo ɓei gmi n eshe, esa n na ɓei zhin wo baptisma nyi, n begyeyi kafin wofi, Ɓa ɓei da ɓo gmanyi nu, nge Yesu Kristi zhin Shekwoyi Nugun nu. 
1JN.5.9	Yi zhin ya ga aza gaiciya n ɓa gmi seida n na awadaba nyi, ntu cenu yi ɓa mi ya ga oɓo gaiciya n Shekwoyiʼa da. Shekwoyi wo gna ge Yesu zhin owo Nugun nu. 
1JN.5.10	Aza vinya n ɓa ga ɓeye gaiciya nɓa bugba, ɓa kpelo ge kwo zhin gaiciya nu. Zaho-zahoyi n wo to ga ɓeye gaiciyan wo yi Shekwoyi nu ge za kata. Ntuge wo ta ga gaiciya lo tu oɓo n Shekwoyi ku da n wo Nugun tukwon. 
1JN.5.11	Knido nu n Shekwoyi n kuda? Nge wo la wyewyeyi nyalo-nyalo nya gayi, wyewyeyi ye kwo dna lo n owo Nugun nu. 
1JN.5.12	Ntu cenu oza n wo n Shekwoyi Nugun yilo, wo n wye-wyeyi lo, oza n wo to n Nugun yi lon woto n wyewyeyi n lon.
1JN.5.13	Mi ka deye ga fye n fye ku gaiciya ga n Shekwoyi Nugun nyi, n na abai fya kpe ge fye n wyewyeyi nyalo-nyalo nya yi lo. 
1JN.5.14	Yi kpelo lallei, nge woɓa wo yi, wa gayi nyaho-nyahoyi n ya nyawo n lodo n wo ɓeye yi. 
1JN.5.15	N yi kpelo ge wo wo yilo, esa n ya daɓo n owoyi, yi gyi wo wye yi kpelo nu nge wo ɓa ga yi amsa.
1JN.5.16	Nha gye Yesu-viyi woi zhin laifi n kwo ta ɓe n efiyin, ha gyi Shekwoyi wye wa zhin wo gafara, Shekwoyi wa gawo wye-wyeyi, saidai woku laifi zhin nkwo kunce n efiyi. Ama laifi lo n kwo ɓe n efi yi nwo ku kwo nu zhin, apma to lo a zhin aduwan. 
1JN.5.17	Ɓenukwoyi dohodohoyi zhin laifinu. Mita da alaifi fafayi nu ɓon, mi da laifinu ɓo n kwo ɓe nfi yi.
1JN.5.18	Oza to lo n wo la zhin Shekwoyi oɓi n wo ɓa gyi abye n laifi zhin, gama Kristi, Shekwoyi Nugun, wo yi shilo n kalayi, shetan ta mi wa to wo bwan. 
1JN.5.19	Yi kpelo ge yi zhin Shekwoyi aɓi nu, anyi vinya n ɓa cenyi ɓafi n shetan sinta nu nwo ikoyi. 
1JN.5.20	Yi kpelo ge Kristi, Shekwoyi Nugun, nla ɓe wa bmayi zhin, yakpe, ya bwa Shekwoyi hinhin ye, Nsayiye yi filo n Shekwoyi ntuge yi fi lo n Yesu Kristi owo Nugun. Nwonu zhin Shekwoyi gaiciyada gmanyi, owonu zhin wyewyeyi nyalo-nyalo nya.
1JN.5.21	Omi aɓi, fye bui enya si n kwo ɓa gwo Shekwoyi aba dna nfye abugbami.
2JN.1.1	Wasika ye gmi n Yohanna byeda, zakwoyi ikklisiya nya aba nu, kwoi lo nyikwoza ye-yeyi aba n Shekwoyi wa kni nyi, n wo aɓiyi n mi ye n mwa nyi shi azaje ye wo dna ekilisiya nyi. 
2JN.1.2	Shi Gaiciya dnalo n yi mi nyalo-nyalo nyi. 
2JN.1.3	Shekwoyi Dada n wo Nugunyi Yesu Kristi, ɓa tu yi anabarka n sun-sungye dnagmayi n bugba fuyi, n gaiciya yi n ye-yeyi.
2JN.1.4	A damilo n mwa shi ma gye oho aɓiho n ya, ɓai zan-zan shi kwo kunce, ɓai vi gaiciya, ɓai vi Shekwoyi gbega. 
2JN.1.5	Nsaiye mi cei pma lo ma ce fye ɓepa, emi, anugundo, wyidna kwokwoyi n Shekwoyi ɓei ga tunyi n kmisunyi nyi, nge kwo bmiya a Yesu-viyi ɓa ye n najei. 
2JN.1.6	N yi ye Shekwoyi, ye ɓa zhin oɓo n wo ye ya zhin, wa ku gnayi tunyi nsapa nge yi ye najei.
2JN.1.7	Fye ka atukwoda akatai wye, n ɓa sheyi gun laɓa nyi, n ɓata ga gaiciya nge Kristi ɓei la ɓe anyi dna n nayi ngye eyi nya pyan. Aza deye pya gni apapa n gaiciya yi, n Kristi yi. 
2JN.1.8	Fye zhin peceiye to fya ze ngye ɓan, fya bwi lada nuwan, n fyehin, nmihin zhin tnu-tnu n kalayi ya bwa nyin. Fye la fyehin yi fya bwa lada nu-nuyi n Dagayi aba. 
2JN.1.9	Gama nfye to kpetu Kristi wuwun, fye la Shekwoyi fa nu n na avun. Ama n fya vi Kristi nyawu, fye ɓa bwa Shekwoyi. Fya bwa Dada n Nugun yi.
2JN.1.10	N za ɓe wa wu fye, to woi ga gaiciya n nya n Kristi ɓei wun, fye to yi wo ma wa ɓe fye puwan, fye to gawo bugba kala n zokwo dohodohoyin. 
2JN.1.11	Nfya ye, fya ku ze aza nukwoyi nu ɓedo nwoi, dna n wo aɓe nukwoyi zhin-zhin.
2JN.1.12	To, mi n cei pmalo maye daɓo ɓe ama mito n cei pmalo ma dakwo fi n wasikayen, gama mi n bugbayi dnalo ma ɓe ma gye fye esa fyewyi, nsahi yi ɓei da aɓeye n gnisun, yi dagma.
2JN.1.13	Oho mapui, Shekwoyi oɓi knikniyi, owo aɓi ɓi ho gna lo.
3JN.1.1	Wasika ye gmi Yohanna byeda aba nu kwoi lo Gayus emi za yeyeyi aba, n mi ye wo n gaiciya nyi.
3JN.1.2	Emi nugundo, mi zhin aduwa lo ge oho nayi n lafiya yi lo shi oho wye-wyeyi n ceilo nyi. 
3JN.1.3	Eyi azado-hon ɓa zan-zan ɓai wan zokwo n ya ɓaku bugba bui-bui gami, shi ɓa gnami ge ho zan-zan lo bmiya n gaiciya yi, hoi sase lo shi nabari manayi da.
3JN.1.4	Bugba buyi do to lo nkwo ɓa du deye ngye shi mi wo aɓeye pya n mi aɓi aban.
3JN.1.5	Omi nugundo ho zhin Shekwoyi tnu-tnu manayi lo, nha bma, a malami zhin n na a waʼazi zhinyi, n ɓa diya n ho aba nyi. 
3JN.1.6	Ɓaku oho alheri ɓo gna eklisiya n ya, nho yeye atnu-tnu yi. A dami lo shi ho ɓei tnu n na a cauta yi n aza kun nɓa diya nyi. 
3JN.1.7	Gama a zan Dagayi ezan nu to ɓai go, kwo nyagyin, ajekpe, agye wanba kwo agyiwye n na azaba n ɓa ta vi Yesun, kwo da yake ɓaku waʼazi zhin ɓa. 
3JN.1.8	Ntucenu eyi n yi hin tukwo yi bma ɓa zhin n na bai yaku ze a Dagayi tnu-tnu kun-zhin yi n ɓai. 
3JN.1.9	Mi tnu ikklisiya n wasika ɓiyi yei ntu ce nu, ama Diyoturifus, tu kwomwayi, n wo ye wa duwohin gyi n na abye, ngye a Yesu-viyi tukwoda nyi, wo ta gwo mi iko tulo n wo tukwon to woi ye wa womin. 
3JN.1.10	Esa n ma ɓe n ɓa gnaho aɓo n wo zhin lo, n na aɓo a nukwoyi n wo dalo n mi tukwo, n ɓeda nukwoyi n wo da. Wo ta na awaʼazi zhinyi gwoɓo nu gmanyin, ama wo ta ye ge azaje ɓa gwon, n ɓa gwo wa kunɓa ya n na aduwa nyakun.
3JN.1.11	Omi nugundo, to gwo zokwo nukwoi yen, vi oɓo n kwo bmiya hapa ge, aza nɓa zhin ɓo mana, ɓa wunu ge ɓa zhin Shekwoyi aɓinu, aza n ɓa gyi abye n ɓenukwoyi zhinyi, ɓa wu nu ge ɓa mwakpalo n Shekwoyi. 
3JN.1.12	Ozaho-zahoyi ɓedo n Gaiciya yi n kwohin tukwo ɓei zhin Dimitriyus seida, emi n mihin tukwo mi ɓa da ɓo gmanyi nu, hoi kpelo ge mi da gaiciya nu. 
3JN.1.13	Mi n na ɓei lo n mi n cei pma ma gnaho, ama mita kafi n yan. 
3JN.1.14	Gama mi na awyetu yilo mi ɓaɓe daho, yi ɓei daɓo n mwa n gnisun. 
3JN.1.15	Ntucenu sai esahoi. Anugundo n ya ɓa tnu ho lo nɓa gnaɓiyi, ɓi aza vinya gna gami.
JUD.1.1	Omi Yahuda Yesu Kristi bara n Yakubu madoyi. Kwoi lo a Yesu-viyi n na aba vinya a za ye-yeyi n Shekwoyi wa kni. 
JUD.1.2	Fa Shekwoyi alheri, bugbafu n sun-sungyei, ɓa mwa nfye aba lo abye abye.
JUD.1.3	Omi anugundo ye-yeyi mi zhin shiri maka ga fye ntu n gni-gni ɓo n Shekwoyi la gayi, Ama nsaiye kwo la ze dole ma ka fye n nyaho tukwo gbo, ma gna ge fye sunkun n wyei bmi ntu n gaiciya ɓo n Shekwoyi ɓei ga owo aza, bwa sun gmanyi, ɓa shikwo ntna doshanyi, aye yi mwa begye. 
JUD.1.4	Mi da deye ntu ge amalami ho a tna Shekwoyi yekpeyi, ɓaku lofi n fye mi, ɓai ci ge n ya ku vi Yesu, na avun, yi ɓami ya zan-zan shi yi n cei pma n tna Shekwoyi ta ta dnawo. Aɓei ka oɓa knizun tun-yin sapa, ntu ge ɓala pmi da eyi Tukwoda, wato Dagayi Yesu Kristi.
JUD.1.5	Omi amsa n ɓa aba okwonu nyi ge, Fye pa gaiciya ye ɓo nfye shin kpeye lo nyi nge, Shekwoyi ɓola wo aza gni n Masar kni, n na avun wa wu, aza vinya n ɓato ɓei gawo gaiciya ɓa zhin owo ɓe yen. 
JUD.1.6	Ma pa fye njesun, amalaikayi ɓo, n ɓa ɓei gyi-gyi-yi n tna cegye nyi, ama ɓa pmi da ɓenukwoyi zhin. Nsaiye Shekwoyi nɓai fi agma filo n kurkuku wyegmanya ɓai pmi wada nyipyei. 
JUD.1.7	Fyeto ze Sodom kni n Gomara yi amwi m, n na azhiyi nɓa ɓei shegun ɓa nyin, vinya n nu-nuyi n shakpe doho-dohoyi. Azanugbayi ɓai wo aje shakpe, Azhihi aɓei ku ɓa kpe ena, ɓaku ze misali n yi aba nge anapi lo aba n na ta, aɓenukwoyi zhinyi.
JUD.1.8	Ama amalami a katayi ye ɓai gyiabye n na zan-zan nukwoyi, ɓai zhin laifi, ɓa gba ɓahin nayi, ɓai kpe aza agye n ba gyi abe tu n ɓa tukwo nyi, har ɓai kpe a malaika a gye. 
JUD.1.9	Ama mikailu, amalaika esu, esa n wo ɓei gni Musa nayin n Shetan yi, wo to ɓei zhin atna wa gnawo ɓeda kasan, ko wa kpewo agyen, ama wa ciwo ge, “Dagayi wo gnakniho.” 
JUD.1.10	Ama aza deye, ɓa kpe anya agye, ɓai kni anya akmi n ɓa to nɓa awyegayin, ngye anya fanya ɓai zhin aɓo n ɓa gye dama, ɓai lo n ɓa awye-wyeyi n na abwi.
JUD.1.11	Aiya n ɓa aba, gama ɓaku vi Kayinu fye, n wo ɓei wu owo mado nyi, ngye Balamu ɓei zhin ɓehoɓehoi ntu agyiwye ɓo, n gye Kuraha ɓo la Shekwoyi beda zungna, ɓa fifi n owo knitu.
JUD.1.12	Esanu n na aza deye ye ɓedo n nfyei n na abuki aba n na aduwa nyakun yi, ɓa zhin aza nukwoyi fi n fyemi, ɓai masan ɓai gyi abye, ɓai kna ɓahin, to ɓai pa azaje ɓon, ɓawu ngye alkawali to ɓai nun, ɓawu ngye ashinwa a gyi-gyi-yi n ɓa ta gyi nɓa sayin. Ɓato fifi yi nu gmayin ama ɓa fifi yi abwa aba: Ntu ge ala ɓa shiya n na agbegyei vinya a kpe ɓa eria.
JUD.1.13	Enya nɓa fa n ɓa avun, okwo nu zhin vinyikwo, ngye alazhenya n nuwan kma kwa yaɓa zhi n edna gbe nyi. Ɓai zan laɓa ngye akpasu, buzangna nya, ama nɓa abye wyegmaa nyalo-nyalo nya n bugba wunyi n Shekwoyi nla zhin shiri gaɓa.
JUD.1.14	Inok n wo ɓei zhin oza tnabayi n Adamu avun, ɓei kpe aza deye ɓo wa ci ge, “Gye, Dagayi ɓelo n wo azagyi-gyiyin mwa begye. 
JUD.1.15	Wo ɓei ɓe n na azanyikwoci yi n owada abye, ɓo gwo tata cewo ai wu aɓo anukwoyi n ɓa ku zhin gaba n Shekwoyi, woi wu oɓo n ɓa zhin nwo tukwo.” 
JUD.1.16	Aza deye zhin anya abwa shiyi nu nyaho ta kunɓa, bai zhin ɓenukwoyi doho-dohoi n ɓa gye, ɓai mwa ɓahin n gbeyi, n ɓa ga aza mwa-mwa ɓa ga ntuge ɓa ye nyaho nu.
JUD.1.17	Emi a nugundo, fye pa aɓo n eyi Dagayi Yesu Kristi abara ɓei gna fye. 
JUD.1.18	Nge n na anyipyei kmazoyi agyekpe yi ɓei ɓe, oɓa nufi vinya ɓa dabahin agma dna n zokwo nukwoyi doho-dohoi. 
JUD.1.19	Ɓai ɓe na jegnayi ɓai ye anya nukwoyi anyinya, ɓato n Zafun Gyi-gyi-yi dna n ɓa emin.
JUD.1.20	Ama efye, emi a nugundo, fye mi fyehin fi n tushi eyi gaiciya ga gyi-gyi nya, fyei tumwi fyei zhin aduwa dna n Zafun Gyi-gyi-yi iko, n kalayi.
JUD.1.21	Fye ku fi aba n Shekwoyi ye-ye nyi, Wa tu fye anabarka, fye pmi n hakuri yi, wye-wyeyi nyalo-nyalo nya n eyi Dagayi Yesu Kristi dna n wo sun-sun gye ye wo ga fye nyi. 
JUD.1.22	Fye bma aza zhin nɓa naɓo n fye mi nyi, fye gye aza sun-sun nɓa zhin shaka nyi. 
JUD.1.23	Gni aza ho ngye ho kun ɓa, n anapi, Azaho kuwa, bma ɓa zhin ɓa bwa Dagayi, ama fya zhin peceiye n na abai n fye ta bwi fi n ɓa laifin, fye na ɓa alaifi ɓo, ama fya gye ɓa sun-sun n ɓahin tukwo nɓa zhin alaifida nyi. 
JUD.1.24+JUD.1.25	 Nsaiye, mwa-mwa vinya n wo aba n wo zhin Shekwoyi gmanyi nyi, n wa gni yi ntu Yesu Kristi ɓonyi, e, mwa-mwa n kalayi vinya, iko vinya n ebe yi owo nya nu tunyi n kmisunyi, ɓa zhin owo nya nu tunyi n kmisunyi, ɓa zhin owo nya nu ɓai ɓo zhin owo nya nyalo-nyalo. Wo n ikoyi lo wa shifye bwa to fya taya fya miya, waɓe n fye yi ntna laifi n gyi-gyi-yi, n wo abye, mwa-mwa n kasun ci agmada nya yi, nyalo-nyalo. Amin.
REV.1.1	Littafi ye kpe anya, anyaya n ɓa ɓa zhin esa fyewyi, n Yesu Kristi asesemi, Shekwoyi ɓei ga wo Izini ge wo kpe ɓa nya ya wu Yohanna owo bara. A tnu n Malaikayi n eshe wa ɓe wa wu wo oɓa awyega. 
REV.1.2	Yohanna wa kaɓa kpe vinya, Shekwoyi ɓeda, n Yesu Kristi yi n na aɓei vinya n wo ɓei wo, woi ce woi gye.
REV.1.3	Nha ba anabci ye dna ikklisiya ai wo, ho ɓa gwo anabarka n Dagayi. Aza nɓa wo ɓa knatunbua ɓa zhin oɓo n kwa da ɓa bwa anabarka. Gama esa la wo viwyi n na aɓeye vinya ɓa zhin.
REV.1.4	Daga Yohanna, zuwa a ekilisiya n gun tnaba n ɓa fi n Asiya nyi, Turki. Omi anugundo, Alheri, n bugbafuyi, nɓa kun n Shekwoyi aba, nwo nyi nyi, n wo ɓei nyi, woi ye wa ɓe, n na zafun ngun tnabayi nɓa zhi n wo abye nyi. 
REV.1.5	N Yesu Kristi yi n wa nu egbe woi wuyi gaiciya vinya nyi. Owo nu zhin Kmisunyi n wo ɓei lakala n efi, to wa shan fin. Wo du esu dohodohoyilo n esayi vinya, n wa loyiya, n yi alaifi, shi wa ze owo ami ya ntu yi ɓo nyi. 
REV.1.6	Wola yi yezhi fi n owo ebemi, wa zeyi a pirist Shekwoyi owo Dada anya. Fye gawo mwa-mwa nyalo-nyal-o nya, wo gyi ebe nyalonyalo Amin.
REV.1.7	Gyewye, wo zhilo, n na anyi yi shewo gun, awye vinya ɓa gyewo, e, aza nɓa ɓei fin wo eshanyi, Akni vinya ɓei cibwi ɓai wun bugba esa nwa ɓe ncei. E, Amin, ko ze nlonu.
REV.1.8	Ominu zhin A n Z yi, kmisunyi n kmaknayi, anya vinya n ya Shekwoyi na dace n wo zhin Dagayi nyi, oza nwo ikoyi vinya nyi, n wo nyin, woi ɓei nyi, woi ɓelo njesun.
REV.1.9	Ominu, efye zado, Yohanna, wahala kun-sunyi ntu n Yesu ɓo, n wo ka fye wasika ye, emihin ce, mila hakuri bwa n Yesu ga, yi ɓei gyi ebe n woyi. Mi ɓei tu n muse n na yi kwo ge Batmus, n na ɓei nyami ya ntu ge mi zhin Shekwoyi ɓeda waʼazi, mi-i da oɓo n mi kpeyolo n Yesu Kristi tukwo.
REV.1.10	Dagayi nyipyeyi nu ɓei, mi-i gawo mwa-mwa, esa fyewyi mawo begye yakwo n mi avun, begye n wo n gye a bye kna-knaci. 
REV.1.11	Kwoi ci ge, “Ominu zhin A n Z yi. Kmisunyi n kmazoyi,” Nna vun ma wowo woi cige, “Ka anya vinya n ha gye, ha tnun n ho wasika yi n na ikklisiya ngun tnaba aba, n ɓa fi n Turki nyi. Ikklisiya n Afisus, n doi n kwo dna n Simiruna nyi, n na adoyi n ɓa fi n Pargamus, Thiatira, Sardisu, Filadalfiya, n Lawudikiya yi nyi.”
REV.1.12	Esa n mi ɓei kpe awye ma gye oza n wo daɓo n miyi, nɓo n mi avun ma gye a kandle busi ngun tnaba zinariya nya, n gni agni zhin. 
REV.1.13	Ma gye zaho gni agni dna n ɓa atasin, ngye Yesu nwo yi wohin ge, Oza nugun, n eje Yakwoyi kpe n cei pa n na agu n zinariya belt yi. 
REV.1.14	Owo apita nwu n bui-bui ngye lulu kwo snow, owo awye wu ngye ena gwogwoyi. 
REV.1.15	Owo apita ɓai bmiyana n gye sinkna byei prnia-pmiaiya. Owo begye kwoi Sawyi ngye a nuwandokwo n ɓa luya n na akuta. 
REV.1.16	Wo n na a kpasi tnabayi shi n wo bwai-zhe bwa, n ebe yakwoi shi n Gyi-gyi-yi asepa aba-ba n owo gbe, owo awyeba ɓai bmiyana ngye nyi-pyei n kwo wo n tna anyi n ɓa ɓa gwo kwo ya.
REV.1.17+REV.1.18	 Esa n mi ɓei gyewo ncei. Ma miya shi n wo apita ba ngye zafi, amma wa tomi bwa n wo bwaizhebwai wa cimi ge, To wo ednan, kwoda yake emi nu zhin, Kmisunyi n kmaknayi. Wye-wyeyi da n wo ɓei fi, woi wye-wyeyi lo nsai ye nyalonyalo, n wo n na a mabudi anapi nya yi n efi nyai nyi–to wo ednan. 
REV.1.19	Ka enya n ho ye bwagye nyi, n na anyai n na ɓa wuho esafyewyi. 
REV.1.20	Akpasu tnaba n ha gye n mi bwai-zhe bwa nyi, n na kandle busiyi ngun tnaba nyi, oɓa awyega nu nyi. Akpasu ngun tnaba oɓanu zhin a ikklisiya tukwoda ngun tnaba, a kandle busi ngun tnaba, oɓa nu zhin a ikklisiya.
REV.2.1	Ka wasika ga ikklisiya tukwoda n Afisus ha gnawo ge: “Mika ma gna ho tnu-tnu n kwo gmi n wo aba n wo zan-zan dna n na ikklisiya nyi, nɓa tukwo-dai shi n wo bwai-zhe bwa nyi.
REV.2.2	“Wo ciho ge, Mikpe lo shiho zhin aɓo manayi nsun, miku gye oho kukari n hakuri yi, mi kpelo hota ye n laifiyi n ho aza aban, hoi la aza pmi nɓa ci ge ɓa zhin atnu-tnu-yi ɓai to zhinɓa nun, Ho ku kpe n gye shiɓa ce a kata. 
REV.2.3	Hoku wahala sin ntu mi ɓo, to hoi fa min.
REV.2.4	“Amma enya lo gmanyi n kwo wunya lo, ho ye milo ngye kmisunyin. 
REV.2.5	Zhin nubo n esai n ho ɓei kmi mi ye nyi, kwo shandolo nsai ye, ha je zeɓe dami, ha zhin tnu-tnu shi ho ɓei shin zhin, kwo maɓe ma gni ho kandle busiya n na a eklisiya aje.
REV.2.6	“Amma oɓo lo n ho aba n kwo bmiyalo: Hota ye n Nikolawuya ashakpe yin, shi mi ta ye nyin.
REV.2.7	“Fa ɓedaye kwa lo zaho-zahoi tnubua n wo kna tunbua woi wo oɓo n Zafun gna a ikklisiya. Oza n wa gyi nasara, miɓa gawo, shinwa wye-wyeyi nya n kwo dna n Shekwoyi paradise wagyi.” 
REV.2.8	Kwo lo ikklisiya tukwoda aba n Simiruna: “Tnu-tnuye gmi n o-wo aba nu nwo zhin Kmisunyi n kmazoyi, n wo ɓei la fi wa lakala n wye-wyeyi nyi.
REV.2.9	“Mikpelo shi ho sin wahala ntu Dagayi ɓo nsun, mikpe oho awye kwoye lo, (amma ho n nabwa eshe nyayi lo.) Mi kpe aza kwoce dnai yelo n ɓa gni apa-pa n hoi nyi, nɓa gna ge ɓa zhin a Yahudiyi nyi Shekwoyi aɓi, ɓai to zhin owo aɓi nun, gama ɓa ce Shetan zokwo golo. 
REV.2.10	To zhin wahala dnawo n ho ye ha sin nyin, gama esa fyewyi shetan ɓa she a zaho yafi n kurkuku wa mwi fye gye. Aɓa ga fye wahala anyi-pyei ngun awo. La mi gni, ha nu egbe kwo efiyi nu, mihin ce mi ɓa gaho rawani wye-wyeyi nya. Abye, mwa-mwa tna zo yi. 
REV.2.11	Fa zahozahoi n wo wo atnubua ɓo wa wo oɓo n Zafun gna a ikklisiya. Oza n wo gyi nasara. Efi Bayi ta gye wo wyen.”
REV.2.12	Ka wasikaye ga ikklisiya tukwoda n Pargamus: “Tnu-tnuye gmi n oza banu nwo ebeyakwoyi shi ngyi-gyi yi abwa aba-ba nyi. 
REV.2.13	Mi kpelo ge ho dna n ezhi nu n shetan n gyi ebe, shetan mwa-mwa ga aba a tasin, har hoi vimi, to hoi ye ha nami aɓo m, kwo esa n Antibas, emi seida zhinyi, gbenuyi ɓei fi n na shetan a viyi akun.
REV.2.14	“Ama mi na ɓei shilo n hoi, Ho fa aza ho nɓa wu aza ge ɓa zhin shi Bilamu ɓei zhin, wa wu Balak shi wo ɓa bwi a Israilayi aɓi dna n na anagbayi zokwo, wa ga ɓa bugba kala nge ɓa lo ashangba ba. 
REV.2.15	E, ho n na azayi filo n ɓa vi Balamu efye.
REV.2.16	“Shan oho bugbado n ho aɓezhin yi, kwo kuwa maɓe oho aba ntna esa dnayi, ma sunkun n ɓai n ebeyakwo emi egbe nyai.
REV.2.17	“Fa oza nwo wo atnubua ɓo wa wo oɓo n Zafun gna a ikklisiya. Oza nwa gyi nasara, wo ɓa gyi n manna n kwo so shinyi. Asiri lafiya ganya n kwo soshi n eshe mi nyi, ma ga zaho-zahoi kuta buyi, n kuta yi mi ɓei ka eye tu n zahota kpe kwo yen, sai: oza n wa bwa kwo.”
REV.2.18	Ka wasikaye ga ikklisiya tukwoda n Tiyatara: “Tnu-tnuye gmi n Shekwoyi Nugun abanu, n wo awye gye wyeba ngye ena nyintala nyi, nwo apita wu ngye sinkna byei nagyi yi.
REV.2.19	“Mi kpeho atnu-tnu amanayi yelo. Oho bmazhin n na awyekwoi aba. Oho cauta n tnull-tnu yi n ɓa aba, njesun mikpeho, ye-ye yelo, n gaiciya gayi n hankuriyi, mi gye she abye gyilo dna n na aɓeye n ho zhinyi.
REV.2.20	“Amma mi n na aɓeyi shilo game n hoyi, Ho fa nyikwozayi Jezebe, n wo yi wohin ge anabi woi wu emi abara nge anagbai to zhin ɓenukwoyi nun, woi ye ena fiɓa nge ɓa zhin cegye tnu-tnu, nge ɓagyi enya n na ala zunsha ga ashan. 
REV.2.21	Ma gawo esa nge wo shan owo bugba do n wo aɓe zhin-zhin yi 
REV.2.22	Gye ho anuwan n eɓei n mi danyi, mi ɓa wan wo gye tu n gado n nyasan nukwoi, ngnisun n wo aviyi, akpe ɓa pmi ɓe dami njesun, ɓa ye abwi alaifi n ɓaku zhin n woi nyi. 
REV.2.23	Mi ɓa wu wo aɓi eklisiya vinya ɓa kpe ge emi nu dna aza abugba wye n ɓa anubo-zhinya, miɓa ga zaho-zahoi n fye mi nya n kwo kunce.
REV.2.24+REV.2.25	 “Ofye nfye ce fi n Tiyatara nyi, fyei to vi ababwi ye pyanyin, (a gaiciya loloyi, shiɓa yiɓa nwu, ama shetan aɓo aloloyi nu) mita shan-fye ɓeho nyan fye ku enya shi n kalai nfye cei, kafin mi ɓe.
REV.2.26	“Oza-n wa gyi nasara, wa zhin oɓo n kwo dami har nyipyei kmaknayi, miɓa ga wo iko tu n na akni tukwo. 
REV.2.27	Wo ɓei gyi ebe tu n ɓa tukwo n sinknanya bwai, shi emi dada gami iko tu n ɓa tukwo, aɓei ɓa ɓaya ngye shakun, n na ɓakwo ya wyiwo-wyiwo nyi. 
REV.2.28	Miɓa gawo kpasu labminya!
REV.2.29	“Fa ozaho-zahoyi nwo wo atnubua ɓo, wa wo oɓo n Zafun gna a ikklisiya.”
REV.3.1	Zuwa ikklisiya tukwoda n Sardisu: Tnu-tnuye gmi n oza aba nu nwo n na Zafun Shekwoyi nyai n gun tnabai shi, n na a kpasu yi n gun tnaba. Mi kpe hoye lo n ge ikklisiya wye-wyeyi n tnutnu-zhinyi, amma ho fifi yilo. 
REV.3.2	Nsaiye kun agyewyi la enya n kwo ce gnilo nyi kwo la gafi. Oho atnutnu mwakpalo n ɓemanayi n Shekwoyi awyeba. 
REV.3.3	Jeze lo da enya n ho ɓei wo ha ga gaiciya n kmisunyi, la kwo shi deidei ha jeze ɓe da mi n jesun, mi ɓa, ɓe daho n tna esa dnai ngye evi, ma taho.
REV.3.4	“E, har nsai ye azaho n Sardisu ɓato gmi oɓa aje amwi n anyi cegye yi n, ɓa ɓa zan-zan n mi yi n na aje abuyi ntuge ɓa kunce lo. 
REV.3.5	Ozahozahoyi n wa gyi nasara, aɓei kpewo aje abuyi, mi to ɓei wun owo eye ya n Littafi wye-wyeyi nyan, amma mi ɓei zhin wo se-ida n emi Dada abye n wo a malaikayi nge wo zhin emi nya nu. 
REV.3.6	Fa aza vinya n ɓa wo atnubua ɓo ɓa wo oɓo n Zafun gna a ikklisiya.
REV.3.7	“Ka wasikaye ge tukwoda nwo dna n eklisiya n Filadalfiya nyi: ‘Tnu-tnu ye nkwo nyi oza n wo Gyi-gyi-yi, n gaiciya yi n Dawuda makuliyi shi, wa gu enya ya n zaho ta mi n gun, wa gu enya n zaho ta mi n guyan, wonu na tnu.’
REV.3.8	“Mikpeho yelo sarai, hoto n kalayi lon, ama hoku kukari zhin ha zhin oɓo n mi da, hoi to na emi eye aɓon, Ntucenu mila abokun-mi guho ya n zaho ta gun.
REV.3.9	“Wo ga, miɓa tu azayi tile n ɓa ce shetan zokwo gwolo ɓai gwo gna ge ɓa zhin emi nya nu nyi (amma ɓato zhin emi anya nun – ɓace akatanu,) ɓa ya zhi n ho a pita ba ɓakpe nge oho nu zhin oza n mi ye.
REV.3.10	“Ntuge hoku ɓo vi n hakuriyi ko da yace ho sin wahala lo ntucenu mi ɓa guho n wahala yakwo esa n jarabai nkwo ɓaɓe n na anyi tukwo a mwi zaho-zahoi gye n wo n wyewyeyi. 
REV.3.11	Shi wye, mi ɓelo esa fyewyi, kushi dei-dei enya nho n cei lo n hakalayi n na bai n zaho ta gwoho oho rawanin.
REV.3.12	“Oza n wa gyi nasara, miɓa ze wo jigo n mi Shekwoyi yakun, nyaho ta bwawon wo ta shagmin nyalo-nyalo miɓa ka emi Shekwoyi eye tu n wo, wa ze ekni ɓi n emi Shekwoyi aba. Woɓei bwa emi eye n katu n wo.
REV.3.13	“Fa oza n wo n na atnubuai wa wo oɓo n Zafun gna a Ikklisiya.”
REV.3.14	Ka wasikaye ga ikklisiya tukwoda n Lawudikiya: “Tnu-tnuye gmi n oza aba nu n wo gni agni n kalayi, Seida zhinyi egbe nuyi, gaiciya dayi (n na anya vinya nɓa nyi, kwo ɓei nyi, kwo n kwoye ɓeɓe lo) Shekwoyi nyazhin yi kmisunyi.
REV.3.15	“Mi kpe hoyelo sarai, hoto pyena lon, hoi to fu-fui lon. Awo mi pwa ngye ho ye gunna lo kwo n fufuyi. 
REV.3.16	Amma shi ho wolo bwala-bwala n u nyi, mi ɓa kunho ya n emi egbe. 
REV.3.17	‘Ha cige, ʼmin nyabwayilo, n na anya, vinya n mi n cei pma.’ Hota kpelo ge dna n Zafun ho zhin wyekwoyi nu, enya sun-sun nyan, wyebuai, bwotoloi n.
REV.3.18	“Omi shaula nho aba okwonu ha si zinariya hin-hin n mi, n na alakwo pmiaya n ena yi, nsayi nu nho ɓa ze nyabwayi, hi-hin, Hasi n mi, a je abui n gyi-gyi-yi, n nabai n hota gni n bwotolo yin, n vinyikwo yin, ha bwa shigbe n mi kwa kaho awyesan gna, kwa jeze ɓeho n wyeba gyei. 
REV.3.19	Mi zhin ma ta ozaho-zho yi nmi ye, ntu ce nu nɓa ta ho, akpe ha je ze n ɓenukwoyi zokwo, ha zan aɓo shin nɓa zhin Shekwoyi nya.
REV.3.20	“Shiwye esa la mi sun gni n na abokun mi, mi-i lu, oza-ho-zaho-yi n wa wo mi yiwo wa gu abaya, mi ɓa ɓe dawo ya zhin zumunta n woi, owo n miyi. 
REV.3.21	Mi ɓa ye zaho-zahoi n wa gyi nasara wa sasetu n miyi n mi akujara-ebenya shi mi ɓei sase tu n gnisun n mi Dada nyi n mi ɓei gyi nasara nyi. 
REV.3.22	Fa zaho-zahoyi n wo wo atnubua ɓo wa wo oɓo n Zafun gna a eklisiya.”
REV.4.1	A Shi mi ɓei shi awye ma gye abokunmi n guya gni n she, mawo begye n mi ɓei shinwo nyi, kwo ɓei wo n gye abye knaknaci yakwo, kwa daɓo n miyi kwa ci ge, “Ɓe ya ma wu ho aɓo nɓa ɓa zhin n na abye.” 
REV.4.2	Nsayi-sayi, mi dna n zafun, n ɓo n eshe ma gye, okwo mwa-mwa, esushikpe-gye n zahoi sasetu nkwo. 
REV.4.3	Ena buzangna yakwo ɓei kun n owo n gye ɓa kun n diamond na bmiya yi, n Shanyin-pmana yi kwoi bmiyana n shewo shinkpegye gun. 
REV.4.4	Esu ashinkpegye a ɓiyi n gun shiba cei anyi n she Esu Shinkpegye dnagmayi gun, n na atukwodai ʼshiba-cei-anyi n sase kpe n ɓa, n na ajei kpe n bui-bui n rawani zinariya nya yi wan n ɓa tukwo. 
REV.4.5	O gma-na bmiya n ogma-wyisai ɓei kun n wo Shinkpegye, a begye ɓei fi n ogmawyisai. Nwo shikpegye abye, afitila n gun tnaba n wan enazhi, ɓa zhin misali Zafun ngun tnaba Shekwoyi anya. 
REV.4.6	N nuwan yakwoyi n wu ngye cristal kwoyi kun n shinkpegye-esu nya. Anya awye-wyeyi n gun anyi n zhi n wo shinkpegye aba, n na aba ngun anyi, ɓai ɓe n na awyei, avun n abye yi. 
REV.4.7	Nya wye-wyeyi kmisunyi ɓei wu ngye gaba, bayi ɓei wu n gye nakwo ɓiyi, tayi ɓei n na awyebai n gye gbagyiza. Nyiyi n wu n gye zunkwo n na abminai laya ngye kwo gye afu. 
REV.4.8	Doho-dohoi n na anya a wye-wyeyi ye n na abminai gyi ngun tnanyi, oɓa abmina atasinya n fuya n na awyei, sukwo n nyipyei ɓai ci ge Gyi-gyi-yi, gyi-gyi-yi, gyi-gyi-yi Dagayi Shekwoyi ikoda, oza n wo ɓei nyi, n wo lo, owoi nu zhin ɓeɓeyi.
REV.4.9	Esa n na Anya a wye-wyeyi a ga mwa-mwa, latu n godiyai n oza aba nwo tu n esu-shinkpegye, n wo n wye-wyeyi nyalo-nyalo nyi. 
REV.4.10	A tukwoda shiba cei anyi ye, ɓa miya zhi n wo abye ɓa gawo mwa-mwa, wye-wyeida nyalo-nyalo nya ɓa ya oɓa a rawani zhi n wo abye, ɓai kwo anyi ɓai cige. 
REV.4.11	O, Dagayi ho k uncelo ha gwo mwa-mwa n latuyi n ikoyi, gama ohonu na zhin anya vinya. Aɓei zhin ɓa ɓa bwa wye-wyeyi dna n ho ɓeye nu.
REV.5.1	Ma gye takarda n kmishi n za bwaizhe nwo sase tu n esul shinkpegye nyi, takarda n kmishi nya yi kafi n mi n ebmi yi, n cei gugui n na hatimiyi ngun tnaba. 
REV.5.2	Malaʼika kalada wa sawyi n begye lyakwoyi wa nyaɓo ge, “Nyikado nu kuncelo wa sa hatumi ye ya n takarda kmi-kmiyi, wa lokwoya?” 
REV.5.3	Ama to a bwa zaknayi n eshemi vinya, kwo dna n na anyi n wo kuncen, kwo dna n na a zafi n woɓa gu kwoya wa ba kwon.
REV.5.4	Ma ci bwi n bugba wunyi, ntuge zaho to lo n bwaho nwo kuncen wa gnayi oɓo n kwo kafin.
REV.5.5	Ama zaknayi n na a Tukwoda shiba cei anyi yi, wa gna mi ge, “Mila bwi fa gama gyewye! Gaba Yahuda ebye nya, Dawuda Gbegye, nku nasara gyi, woi ku wu ngye wo kun celo wa gu takarda kmi-kmiyi ye ya, wa bma kwo a hatimi tnabaye ya.” 
REV.5.6	Ma shi awye magye, Kugya n gni-agni-gni n a tukwoda shiba cei anyi yi abye, n esu shinkpegye n a nya awye-wyeyi abye, kugya yi n na acigusai kpe n ɓa ɓei wu wo n sadohoi. Wo n na amwai tnaba, n na awyeyi tnaba, n ɓa zhin misali n na Zafun ngun tnabai Shekwoyi anya, n na tnu n cei n sepa dohodohoyi n na anyi.
REV.5.7	Wa lakala ɓe abye wa gwo takarda kmi-kmiyi n za akun n wo ɓei sase tu n esu-shinkpegye nyi. 
REV.5.8	Shi wo ɓei gwo takarda kmi-kmiyi a tukwoda shiba cei anyi ho, ɓa yazhi n kugya yi abye, zaho-zahoi n ɓa mi n molo yi shi n Zinariya papai n tulare yifi, Shekwoyi aza aduwa. 
REV.5.9	Ɓa kwo anyi woi ge, “ho kuncelo I hala takarda kmi-kmiyi. Ha lo hatimi ya ha gu kwo ya. Gama aɓei la ho zun sha, oho ami n la aza si gaho n na abye vinya, ngye nyaga ntu n Shekwoyi ɓo. 
REV.5.10	Hoi la ɓa yezhi n ebemi, hoi ku ɓa ze a pristi ieyi Shekwoyi anya, ɓa ɓei gyi ebe tu n na anyi tukwo.”
REV.5.11	Dna n mi ɓewyegye, mawo amalaika n mwa-begye n na wye! Wyeyi dayi n na Tukwodayi, ɓai kwo anyi. 
REV.5.12	“Kugya n na aɓei zunsha. Wo kuncelo wa gwo iko, n kalai, n latuyi, n mwa-mwai n anabarka yi.
REV.5.13	“Nna vun mawo aza vinya n eshe nanyi yi, n na a zafiyi n ekni mi, n na anuwan yakwoyi ɓai gna, Anabarka, n mwa-mwai, n latu yi, n ikoi, zhin oza nya nu n wo sase tu n esu-shinkpegye nyi, n kugyai nyalonyaloi.” 
REV.5.14	Awye-wyeyi da ɓai ci ge, Amin. A tukwodayi shiba cei anyi ɓai yazhi nwo abye ɓai ga wo mwamwa.
REV.6.1	Shi mi ɓei shi awye, ma gye kugyai lo hatimiyi kmisunyi ya. Wa ya takarda kmikmiyi leya, zaknayi n na awye-wyeyi da n gun anyi yi mi. Wa sa ewyi n begye yi wo ngye ogma wyisa, wa ci ge, “Ɓe.”
REV.6.2	Ma shi awye magye dokwo buyi gni n mi abye, okwo gunyi n taishi, n rawani yi wan n owo tukwo, wa gun wa gmiyalo, wo sun a kun, woi gyi nasara n akun yi mwa begye.
REV.6.3	Nna vun wa lo hatimi bayi takarda kmi-kmiyi nya ya, wa lokwoya. Mawo wye-wyeyi da bayi woi cige, “Be.”
REV.6.4	Nsa deye dokwo byei nu ɓei gmi ɓe. Aga kwo gunyi ebe yakwo n mwakpa, n ikoi wa bugbafu n na anyi la ya wa ɓe n bugba zhiyi, okun n azawuyi ɓa cepwo n na aba vinya. 
REV.6.5	Esa nwo ɓei la hatimi tayi ɓaya mawo wye-wyeyi da tayi woi ci ge “Be.” Ma gye Dokwo zhiyi, okwo gunyi n na anya mwiyai shi n owo akun. 
REV.6.6	Begye kwa gmi n na awyewyeyi dayi mi kwa ci ge, “Bredi sule gmanyi nu, mudu ngun ata barley nya sule gmanyi nu, amma olive emi n anab-nuwan yi to lon.”
REV.6.7	She aɓei lo hatimi nyiyi ya, mawo wye-wyeyi da nyiyi woi gna, “Be.” 
REV.6.8	Nsa deye ma gye dokwo sawyi-sawyi yi, okwo gunyi eye efinu, n dokwo doi viwo n na avun ai yi ge Anapi a gaɓa ikwo tu n na anyi sopa ngun anyi wa wu n okunyi, n mikun yi, n nyasan yi n na anya fwanyai.
REV.6.9	Shiwo ɓei lo hatimi tnuyi ya, ma gye bagadi, n kwo sinta magye awye-wyeyi azanya n na ɓei wu ɓa ntu Shekwoyi Ɓeda waʼazi zhin ɓo, ntu n oɓa gbenu ɓo dna n seida zhin. 
REV.6.10	Ɓai yi Dagayi n begye kalayi ɓai gna, “O Dagayi ikoda vinya, gyi-gyi-yi, gaiciya da, ho ɓei da anyi da owa n kni wyiyi nu, tu aɓo tukwo n ɓa ɓei zhin yi nyiʼa? Ho gba efi ami ta ga yi n kniwyi yiʼa, n na aza n ɓa fi n anyi nyiʼa?” 
REV.6.11	Aga zahozahoi n ɓami aje abui-bui, a gna ɓa ge, ɓa sun esa fyewyi, sai aku oɓa azaje wu n anyi, nɓa zhin Yesu afyenu nyi, ɓa ku ɓe da ɓa.
REV.6.12	Ma shi awye shi wo lo hatimi tnanyi yi ya, ekni kwa shan-shan n mwa, nyipyeyi kwa dna wyegma zhiyi, ngye eje zhiyi, epya kwa wu n byei-byei ngye ami. 
REV.6.13	Nsai akpasu n eshe ɓawu ngye ɓa kaya n gye shi ese yakwo zhin kwa, ka gbayi tna ɓiyi ya nyi. 
REV.6.14	Eshe bmana kwa duya ngye a kmi pece, Epe doho-doho n na museyi vinya ɓa shan-shan ɓa cetala. 
REV.6.15	Asu vinya n na anyi, n na a tukwoda yi, n na anyabwayi, n na aza yakwoi n soja, n na azayi vinya, a yakwo n na aɓiyi, a fyenu n na dagayi, ɓa so ɓahin fi n na a kuta bmi n na ape bmi yi, 
REV.6.16	Ɓai ci bwi kpe ape ge ɓa wu ɓa, ɓai gyiwye ɓai ci ge, “Kaya kpe yi, fya soyi n oza awyeba nwo tu n esu-shinkpegye nyi, n kugya minagyi yi. 
REV.6.17	Ntuge nyipyeyi yakwo oɓa minagyi nya n la ɓe, nyikadonu ɓa pwo kwoʼa?”
REV.7.1	Ma gye a Malaika ngun anyi n gni agni zhin n anyi abwakwonu n gun anyi, ɓai hana n esei ge kwo to cin n na anyi, n na bai kwo fintolo ta shan-shan, a nuwanyi to ɓei ci aɓon, ɓa ku wo pi-pi-pi. 
REV.7.2	Ma gye malaika do woi gmi n nyipyeyi kpe bwa, n Hatimi Yakwo Shekwoyi wye-wyeyi danya yi shi. Wa sawyi dna a malaika yi ngun anyi n na ɓei gaba iko ɓa ga anyi n na anuwan yakwoi nyasan nyi. 
REV.7.3	“Lakmi, to zhin nyaho kpan, to ga ekni, kwo anuwan yakwo, kwo a shinwan nyasa, sai yila Shekwoyi Hatimi tu n wo abara nyikunmi.”
REV.7.4+REV.7.5+REV.7.6+REV.7.7+REV.7.8	Aza ngun a kniyi nu ɓei bwa hatimi yeʼa? Mawo oɓa begye, 144,000 n Israila abye awo cei aba vinya.
REV.7.4+REV.7.5+REV.7.6+REV.7.7+REV.7.8	Yahuda 12,000 dubu awocei aba,
REV.7.4+REV.7.5+REV.7.6+REV.7.7+REV.7.8	Reuben 12,000 dubu awocei aba,
REV.7.4+REV.7.5+REV.7.6+REV.7.7+REV.7.8	Gad 12,000 dubu awocei aba,
REV.7.4+REV.7.5+REV.7.6+REV.7.7+REV.7.8	Asher 12,000 dubu awocei aba,
REV.7.4+REV.7.5+REV.7.6+REV.7.7+REV.7.8	Naftali 12,000 dubu awocei aba,
REV.7.4+REV.7.5+REV.7.6+REV.7.7+REV.7.8	Manase 12,000 dubu awocei aba,
REV.7.4+REV.7.5+REV.7.6+REV.7.7+REV.7.8	Simeon 12,000 dubu awocei aba,
REV.7.4+REV.7.5+REV.7.6+REV.7.7+REV.7.8	Lawi 12,000 dubu awocei aba,
REV.7.4+REV.7.5+REV.7.6+REV.7.7+REV.7.8	Issakari 12,000 dubu awocei aba,
REV.7.4+REV.7.5+REV.7.6+REV.7.7+REV.7.8	Zebulun 12,000 dubu awocei aba,
REV.7.4+REV.7.5+REV.7.6+REV.7.7+REV.7.8	Yusufu 12,000 awocei aba,
REV.7.4+REV.7.5+REV.7.6+REV.7.7+REV.7.8	Banyami 12,000 dubu awocei aba.
REV.7.9	Ndeye avun ma gye aza begye, n na ata mi aba ɓan n na abye vinya, n akniyi, n na nyitalai n gni agni zhin n esu-shinkpegye abye n kugyai, n na aje buyi kpe, n na a zunyi bwala yi shi n ɓa akun. 
REV.7.10	Ɓai sa ewyi n kalai, “Gni-gni gmi n eyi Shekwoyi abanu n wo tu n esu shinkpegye nyi n kugyayi.”
REV.7.11	Nsai amalaika vinya ɓa yezhi ɓai shegun esu-shinkpegye n na a tukwodayi n awye-wyeyi dayi ɓai yazhi ɓai ga Shekwoyi mwa-mwa. 
REV.7.12	Ɓai ci ge, “Amin, anabarka, mwa-mwa, ɓeyekpe, godiya, latu, Ikoyi, n kalayi zhin eyi Shekwoyi nyanu Nyalo-nyalo. Amin.”
REV.7.13	Nnavun zaknayi n na a Tukwodayi shiba cei anyi ho, wa nyami ge, “Ho kpe azayelo nɓanyi nɓa n na aje bui kpenyi, n na abai nɓa kun?”
REV.7.14	Maci ge, Awo, Shekwo Mwasa, mi gyiho wye, ha gnami. “Aza nyi n ɓa kun n wahala Dnagmayi, ɓala oɓa aje zhanya n bui-bui fi n kugya ami. 
REV.7.15	Cenu zhin ɓai zhi n Shekwoyi Esu-shinkpegye abye, ɓai zhinwo tnu-tnu n sukwoyi n nyipye dna n wo aduwa-nyakun. Oza nwo sasetu n Esu-shinkpeye nyi woɓa tuɓa ofun. 
REV.7.16	Mikun ta shan ɓa gun, kwo nuwan mikun, nyipyeyi ta shan ɓa won. 
REV.7.17	Gama kugya n wo gni n esushinkpegye abye nyi, wo ɓa gaɓa nyagyi, wa knaɓa wa lo nɓai n Nuwan wye-wyeyi nya aba. Shekwoyi ɓa wunɓa awyenyi ya vinya.”
REV.8.1	Esa n kugya ɓei lo hatimi tnabai ya, aku ce pi fi n eshe mi ngye minti shita. 
REV.8.2	Ma gye amalaika tnaba nɓa zhi Shekwoyi abye nyi, a ga ɓa a mwayi ngun tnaba.
REV.8.3	Nnavun malaika nwo n Zinariya shapai shinyi wa ɓe wa gni n bagadi I aba a gawo a tulare ge wa gmi kwo aje n Shekwoyi aza aduwa yi, wa ze kpe n bagadi zinariya nya n esushinkpegye abye. 
REV.8.4	Tulare yiho ashin kwo ɓedo n Shekwoyi aza wyegyi yi nyi, kwa gunlo Shekwoyi aba daga bagadi aba n malaika ɓei zekwoya kpe. 
REV.8.5	Nna vun malaika wa ce ena n bagadi wa fi kwo n shanpa wa zekwoya kpe n anyi ogma bmiya, anyi ɓa shan-shan.
REV.8.6	Nnavun, amalaika ngun tnaba n ɓa n na a mwayi tnabai shinyi ɓa zhin shiri ɓa bye a mwayi.
REV.8.7	Malaika kmisunyi wa bye owo mwayi aze agma-kuta ya n enayi, n gmi aje n amiyi fi n anyi. Anyi ajegna ngun ata. Kwa gwo ena shinwan ajegna ngun ata ena gyi ɓa n na agbe-gbe putuyi vinya.
REV.8.8+REV.8.9	 Malaika bayi wa bye wo mwayi, a she nyaho ya dna n ela ngye epe yakwo nagyiyi, kwa wun aya nuwan ajegna ngun ata ya, ela ajegna ngun ata kwa wu ngye ami, awyesala ajegna ngun ata ɓafi.
REV.8.10	Malaika tayi wa bye mwayi Kpasu yakwo nagyi yi kwa kaya n eshe tu anuwan n adnayi ajegna ngun ata. 
REV.8.11	Ayi kpasuyi ge, “Bedobedoyi,” ntuge kwo ɓei fi emwi a nuwan ajegna ngun ata, aza n mwa begye ɓafi.
REV.8.12	Malaika nyiyi wa bye owo mwai, n sai-sai yi, nyipyeyi ajegna ngun ata kwa dnawye-gma n epya yi n na akpasu ajegnayi ngun ata, n na abai nyipyei a dna wyegma sukwo kwa gna wyegma dna-dna. 
REV.8.13	Shi mi ɓei shi awye magye zunkwo, nkwo gmanyi n na anyi bmana, kwoi sa ewyi n begye kalai ge, “owyi-owyi, owyi n na aza aba nɓa fi n na anyi nyin, ntu a na aɓo a nukwoyi ɓo n ɓa ɓelo esa fyewyi nyi, esa n na amalaika ngun ata-ka ɓa amwayi bye n ɓa cenyi.”
REV.9.1	N navun malaika tnuyi wa bye owo mwayi, ma gye oza woi kaya n eshe dna n na anyi a gawo makuli obwo dnagmayi tna cei nya. 
REV.9.2	Shiwo ɓei gu kwoya, awu ɓa kun ya ngye apinagyi yakwo ho, nyipyeyi n eseyi ɓa dna wyegma ntu n awui ɓo.
REV.9.3	Aɓo ɓa kun ɓe n awu yi a ga ɓa iko ɓa kni aza ngye anapisi. 
REV.9.4	A gna ɓa ge ɓato kni agbe-gben, kwo shinwan doho-dohoyin, amma ɓa kni aza nɓa to n Shekwoyi hatimi yi tulo n ɓa nyikunmin. 
REV.9.5	Ato ɓei ye ge ɓa wu ɓan, amma ɓa wuɓa anyi apya ngun atnu shi napisin san n wu nyi. 
REV.9.6	Dna anyipyeyihi mi, aza ɓei zhin atna ɓa wu ɓahin, ama ɓato ɓei min efi to ɓei ɓen. Ɓa ɓei ye ɓa fi, amma efi ɓo la busi.
REV.9.7	Aɓo hi ɓo wu ngye a dokwo n na zhin-zhinyi n gye ɓa lo kun, N na anya hoi kpe n ɓa tukwo n gye rawani zinariya nya, oɓa awyeba wu ngye aza nyikwoci nya. 
REV.9.8	Oɓa oyi n mwakpa ngye anyi-kwoza nya, oɓa anyikna n wu ngye a gaba nya. 
REV.9.9	Ɓa n na akpata yi shi ngye asunkna, oɓa abmina yi ci aɓo ngye a karusa kunsun nya lo okun. 
REV.9.10	Ɓa n na a zhin-zhin yi gyi ngye anapisi n ɓa sesiyi, oɓa kala ɓa ce oza apya ngun atnu fi n ɓa sesi yi nu. 
REV.9.11	Oɓa esu nu zhin Esu obwo tnacei nya n na yiwo Ibranaciyi nge, Abaddon, n Helenanciyi Apollyo n, (n Nasara gbei Nyawunya yi.)
REV.9.12	Azhin gmanyi nku zo nu, acelo n gun aba.
REV.9.13	Malaika tnanyi yi wa bye owo mwayi, ma wo begye kwoi daɓo n na amwayi ngun anyi n ɓa gyi n bagadi zinariya nya n kwo gmi n Shekwoyi esu-shinkpegye abye nyin. 
REV.9.14	Woi gna malaika tnayi yi, “Lo aljanu yakwoya n gun anyi n na ɓai pa kpe n ola yakwo Affaratis nyi.” 
REV.9.15	Aɓei zhin shiri zhi ntu n eye ye ɓo nu, n epya yi n nyipyeyi n esayi. Nsai ye, a loɓaya ɓa wu azanyi kwoci ajegna ngun ata nu anyi. 
REV.9.16	Ɓa ye a soja zhi miliyan tagyi n gun aba, (200,000,000) mi ɓei ku wo shi ɓaɓei nyi n sun.
REV.9.17+REV.9.18	 Magye oɓa adokwo ɓai gnami, dna n mi begye, oɓa gunyi n na akpata byei shi adoho wu ngye anyi – a doho wu ngye bmina-bmina, ena n adokwo tukwo nwu ngye agaba nya, awu n ena yi, n sulfa nagyi ɓai kun n ɓa egbe, ɓa wu aza ajegna gun ata vinya. 
REV.9.19	Oɓa iko efi nya to ɓei nyi n ɓa egbe nu gmanyin, ama n ɓa sesiyi, gama oɓa asesi yi ɓei wu ngye awa tukwo nu kpewu, kwoi sa aza har efi.
REV.9.20	Amma aza nɓa ɓei ce zhin n wye-wyeyi n nato wuɓa n nɓa anyasan dna-gmai yin, to ɓa ye ɓa ga Shekwoyi mwa-mwan. To ɓa na alijanu bauta zhin ɓon, kwo oɓa ashan n ɓa zhin n zinariya yi n azurfa yin, n sinkna byei, n na akutayi, n na ashinwan yin, n ɓa ta mi n zan-zan kwo ɓa daɓon. 
REV.9.21	To ɓa shan oɓa bugba do tu nɓa azokwo azawu nya, n aguzhenyi yi, anagbai n aviwyi yin.
REV.10.1	Nnavun ma gye malaika yakwo woi kashi n eshe, enyi yi Shegunwo, n Shanyi-pmanayi shegun n wo tukwo, owo awyeba ɓai bmana n gye nyipyeyi, owo apita ɓai gwo ena. 
REV.10.2	Wo ɓei n takarda ɓiyi shi n kmi-kmiyi, wa tu owo pita bwaizhe nya n ola, wa tu owo pita bwai-pmi nya n anyi, 
REV.10.3	Wa sa wyi n kalayi ngye gaba bwi-ogma sawyi har abwa ngun tnaba.
REV.10.4	Esa n mi ɓei ye maka enya n ogma wyisayia da, mawo begye n eshe kwoi yi mi n ge, “To ka kwon”, Ata wu oɓa aɓeda ebmin.
REV.10.5	Malaika dnagmayi n wo gni agni-gni tu n nuwan n ekni yi nyi, wa la wo bwaizhe bwa wu n she. 
REV.10.6	Wa si nyasi, n ozai n wo n wyewyeyi nyalo-nyalo n wo ɓei zhin eshe n nyai n kwo dna n kwo nyin, n anyi yi n anya yi n ɓa fi n kwo vinya, n ola yi anyayi n ɓa fi kwo vinya, “Nge ato shan esa wun-yan. 
REV.10.7	Ama shi malaika tnabayi ɓei bye mwayi, n sayinu n Shekwoyi shiri-n kwo ɓei so shi tunyi n sapai kafin owo a bara anabi ɓei da kwo, kwo ɓa nu.”
REV.10.8	Njesun begye kwa gmi n eshe kwa daɓo n mi yi kwa cige, “Lo ho gwo takarda kmi-kmi yi n malaika dnagmayi akun, nwo gni a gni tu n nuwan n ekni yi nyi.”
REV.10.9	Malo owo aba wa gami takarda yi. Wa gna mi ge, “E, gwo kwo ha gyi kwo.” “Nkmisun yi kwo ɓa wo ngye osunu, amma esa n hami kwo, kwo ɓa pmiho nubo.” 
REV.10.10	Ma gwo kwo n wo akun, shiwo ɓei gnami, kwo ɓei da n mi egbe, ama kwa pmi mi nubo esa n mi ɓei mikwo n cei.
REV.10.11	Nnavun wa gnami, “Tile ha ye zhin anabci ɓe n na aza tukwo n mwa begye, n na akniyi, n abyeyi, n na asuyi.”
REV.11.1	A gami busi nyamwi nya, a gnami ge milo mi mwi aduwa nyakun, wato Shekwoyi nyakun. “N nyakun omi nya yi n bagadi dnanyi, ma ba a sujada zhinyi. 
REV.11.2	Ama a gnami ge ato mwi akpeda ebmi nyan. Gama ala kwo ga abye do. Ɓa ɓei dna ezhi gyi-gyi-yi har apya shinyi-cei-aba. 
REV.11.3	Mi ɓei ga emi aseida-da ngun aba ɓa zhin anabci, anyipyei, dubu gmanyi n tagyi yi ngun aba n cei kpe shi tnanyi. (1,260) n na aje sakunyi kpe.”
REV.11.4	Anabi ngun aba ye nu zhin a zaitun ashinwan ngun aba, nna kandle busiyi ngun aba nɓa gni agni zhi n Shekwoyi anyi vinya nya abye nyi. 
REV.11.5	Oza n wa zhin atna wa wuba, ena ɓa kun n ɓa egbe kwa wu wo. 
REV.11.6	Ɓa n ikoyilo ɓa gu eshe to ogma zhin har aye ngun ata n tokunyi (3.5) shi ɓa ɓei zhin anabci. A pmi, ara n na anuwan yakwoyi ɓa ze ami, ɓa tnu n na anyasan a dnagmayi cici shi ɓa n cei pma.
REV.11.7	Esa n ɓa ɓei ku zo n ba seida yi aye ngun ata n tokunyi, oza nukwoyi n wo gmiɓe n obwotnanceyi nyi, wo ɓei ya okun n ɓayi, woi gyi nasara n ɓa tukwo woi wuɓa. 
REV.11.8+REV.11.9	 Oɓa anayi ɓei yakpe n Urushelima azokwo yakwo har anyipyeyi ngun ata n tokunyi (deidei nu n na yikwo ge Sodon kwo Masar) aba n na aɓei zun ɓa Dagayi dunyi. Ato ɓei ye ge zaho-zahoi wo bi ɓan, aza n mwa begye n na akni do, n ɓa ɓei ɓe ɓai gye ɓa nayi. 
REV.11.10	Aɓei sun n na anyi vinya, aɓei da aza n na ba vinya ɓai zhin aje cauta, ɓai yi aje ɓa yezhi ɓai dagma n tu n na anabi n gun abaye efi ɓo, gama ɓaku wahala gaɓa n mwa.
REV.11.11	Ama n anyipyeyi ngun ata n tokunyi avun, Zafun wye-wyeyi nya n kwo gmi n Shekwoyi aba nyi, kwo ɓei lo ɓa mi, ɓa kuka zhin n na agni aza ɓai wo edna n mwa. 
REV.11.12	N avun begye yakwo ɓei sawyi n eshe, nge, “Gunzhi ɓe,” ɓai kukala gun eshe oɓa nuwunyi gye.
REV.11.13	N esa gmanyi-i, anyi ɓei shan-shan ɓai wu ezhi yi ajegna ngun awo, kwoi wu aza dubu tnaba (7,000), n na vun aza nɓa ce zhi n wye-wyeyi ɓa ɓei wodna n mwa, ɓa ga Shekwoyi mwa-mwa, n wo dna n Eshe nyi.
REV.11.14	Owyi, bayi nla duya, ama tayi to shan zegnin.
REV.11.15	Gama n sayi nu n malaika tnabayi ɓei bye mwayi abegye yakwo ɓai da ɓo n eshe, nge, “Ebe anyi nya nsai ye zhin, eyi Dagayi nyanu n wo Kristi yi wa gyi ebe nyalo-nyalo.”
REV.11.16	A tukwoda shiba cei anyi nɓa sase kpe n ashinkpegye-esu nya n Shekwoyi abye nyi, ɓa yazhi ɓa ga wo mwa-mwa ɓai gna. 
REV.11.17	Yi zhin godiya, Dagayi Shekwoyi ikoda nwo nyi, n wo ɓei nyi, nsaye ho la ya ɓebegyi, n ho iko yakwo yi. 
REV.11.18	Akni vinya ɓa gyi minagyi n hoi, ama oho esa nyi n ho ɓa gyi minagyi nɓai, esa la si n ho ɓa da azafi owa, ha ga oho abara lada anabi n na azajei nɓa wo ho Eye dna, – dnagmayi n nawyi yi vinya, wa wu aza n ɓa ɓe n bwi-bwi yi n na anyi.
REV.11.19	N navum dna n eshe, a gu Shekwoyi aduwa nyakun ya, n na ɓa gyewo akwati alkawali nya. Ogma bmiya, kwoi sawyi agmakuta yakwoi ɓe, anyi ɓa shan-shan n asha-sha dnagmayi.
REV.12.1	A gye oɓo wo-woyi n eshe n kwo wu aɓo n ɓa ɓa zhin, Magye nyikwoza n nyipyeyi kpe, n epyai zhi n wo apita sinta, n na a kpasu rawani yi kun ngun awo cei aba. N wo tukwo. 
REV.12.2	Woi gni n nuboi woi fi aku, nyasan kagna nyai sanwo, woi pmi owo kagna.
REV.12.3	Esa fyewyei Dragon byei-byei kwa gmiɓe n na tukwo yi gyi ngun tnaba, n na amwayi gyi ngun awo, n na a rawani yi kun n kwo atukwo agun tnaba. 
REV.12.4	Owo sesi kwa gni akpasu ajegna ngun ata wa yaɓa fi n anyi, wa gni agni n nyikwozayi abye, woi laga oɓi ma, n shiri yi zhin wa gyi oɓi yi n sahoi-sahoi n na mawo n cei. 
REV.12.5	Wa ma oɓi nugbayi n wo ɓa gyi ebe tu n na aza tukwo vinya, n ebwa kalayi a cewo pa, ga Shekwoyi n wo esu-shinkpegye yi. 
REV.12.6	Nyikwoza yi wa busi lo bmana, aba n Shekwoyi n cei zhiwo, wa shiwo bwa har anyi-pyeyi dubu gmanyi n tagyi gun aba n cei kpe shi tnanyi (1,260).
REV.12.7	Asun okun n eshemi, Mikaʼilu n na a malaikayi nɓa fi n owo sinta ɓa sun kun n Dragon yi n wo amalaika anukwoyi. 
REV.12.8	A gyi Dragon n okun yi, a nyawo ya n eshemi. 
REV.12.9	Dragon yakwoye, owa kwo-kwoi n na yiwo Guzhenyi n satan yi nyi, n wo dna anyi vinya kwoce nyi, a shewo ya dna n anyi ɓedo n wo amalaika yi.
REV.12.10	Navun, mawo begye kwoi sawyi dna n eshe, kwo-ku kma zhin, “Shekwoyi gni-gni, n ikoi, n ebei, n fukunci Kristi nyayi la ɓe n ya, gama owo n wo zhin ɓa sara n Shekwoyi abye n sukwoyi n nyipyeyi, alawo sheya dna n anyi. 
REV.12.11	Ɓa gyi nasara n wo tukwo n kugya ami yi nu, n ɓa seidayi gama ɓato ye ɓa wye-wyeyi m, ɓa gakwo ntu wo ɓo. 
REV.12.12	Fye dagma o, eshemi, ofye n fye zhin eshe aɓinyi. Ama aiya n fye aba aza nfye fi n anyi nyi, gama shetan n la ɓe dafye n minagyi yakwoi, Ntuge wo kpelo owo esa to ye kun lon.”
REV.12.13	Esa n shetan ɓei gye alawo sheya dna n anyi, wa nya nyikwozayi n wa ma oɓi nyi. 
REV.12.14	Ama a gawo a bwase n gun aba ngye zunkwo, wa gye afu lo bmana, aba n na cei zhin gni wo, aba n na ɓei shiwo bwa, ai guwo n owayi, Dragon, aye ngun ata n tokunyi. 
REV.12.15	Nuwan yakwo kwa kun n owa yi egbe, kwa zhe yalo nge kwo wan nyikwozayi, n na abai kwa wu wo. 
REV.12.16	Ama ekni kwa bma wo zhin kwa lo egbeya kwa sin nuwan yakwoyi. 
REV.12.17	Nnavun Dragon kwa gyiminagyi kwa nya owo aɓi-aje vinya n ɓa vi Shekwoyi owa ɓai gna ɓa zhin Yesu anya nu. Wa gni woi pmi n ola gbe.
REV.13.1	Ma gye nyawan-nyawan ho kwoi gmi ɓe n nuwan-yakwo, n Ina aye awyebwo nyayi kakpe n amwayi ngun awo n a rawani n gun awoyi kun n kwo amwayi ngun awo, N na bara kugya nya aye yi kakpe n kwo atukwo doho-dohoi n ɓa mi kwoi sa Shekwoyi ye n cegyei n na akmiyi. 
REV.13.2	Nyawan-nyawanye wu ngye nakmi, ama n apitai wu ngye bear nya, n gaba, egbe yi gyi, Dragon kwa gawo wo iko, n esushinkpegye yi, n begyi dnagmayi. 
REV.13.3	Ma gye owo tukwo gmanyi n ciyitu, nkwo ta shan ɓin, ama, eciyi ho kwa ɓi. Ceʼa wo anyi vinya ntu n wo a tnu-tnu awo-woi ɓo n wo zhin nyi aza ɓa vi Nyawan-nyawan yi n dnai. 
REV.13.4	Ɓa ga Dragon mwa-mwa, ntuge wa gawo ikoyi pya, ɓai ga nyawan-nyawanyi mwa-mwa, ɓai gna, “Oza lo n kni bwa yi nu ngye owoʼa? Nkado ɓa mi wa sunkun n owo yiʼa?”
REV.13.5	Nna vun Dragon ho wa ga nyawan-nyawan kala n ge wo sa Dagayi eye n wyebwoyi, wa gawo iko wa gyi ebe tu n anyi tukwo apya shinyi cei aba. 
REV.13.6	N sai vinya wa tu Shekwoyi eye cegye n wo aduwa nyakunyi n azayi vinya nɓafi n eshe. 
REV.13.7	Dragon wa gawo iko wa sunkun n Shekwoyi azayi, wa gyi nasara nɓa tukwo, wa gyi ebe tu n na anyi tukwo vinya, n na abyei vinya, n na anyi. 
REV.13.8	A zanyikwoci vinya, na ato n ɓa aye yi kafi n kugya wu-wuyi Littafi wye-wyeyi nya kafin anyi zhi san, ɓa ga Nyawan-nyawan nukwoyi mwa-mwa.
REV.13.9	Ozaho-zahoyi n wo n na atnubua yi, wo la tnubua kna peceye. 
REV.13.10	Shekwoyi aza n na ɓai zhi n kurkuku ɓo, aɓei wanɓa, ai lo n ɓai, aza n na n ɓai zhi n efi ɓo aɓei wuɓa, Amma fyeto wo ednan, gama efye sa nyi hankuri nya n bugba kalayi.
REV.13.11	Nnavun magye nyafanya ho, kwoyi gmi n ekni, n na amwayi ɓiyi ngun aba, ngye kugya, n begye yakwoi ngye Dragon. 
REV.13.12	Wa lo tnu-tnu n nyawan-nyawan ikoyi n eci n lawo ɓinyi, n wo ye anyi vinya ɓa ga wo mwa-mwa nyi. 
REV.13.13	Wo ɓei zhin aɓo wo-woyi, woi zhin ena kwoi kaya ɓe nshe zaho-zahoi woi gye. 
REV.13.14	Wa zhin aɓo awo-woyi ye wo ɓei mi wa dna aza kwoce n na aba vinya, wo ɓei mi woi zhin aɓo a wowoi ye esa vinya n Nyawan-nyawan kmisunyi gni woi gye wo. Waga aza wyidna n na anyi nge ɓa zhin Nyawan-nyawan kmisunyi dogbe, n na ɓei la wo wu waje lakala nyi. 
REV.13.15	A gawo izini nge wo ga zazhi-zhinye esun wa zhinkwo kwa da ɓeda. Nnavun nya zhin-zhinye kwa ga wyidna ge oza n wo to ga kwo mwamwan wafi.
REV.13.16	Wa ga gbe, dnagmayi n nawyi yi, nyabwayi n sanyi, fyenu n dagayi vinya ge aku eze tu zaho-zahoi n bwaizhe, kwo n nyikunmi. 
REV.13.17	Zahozahoyi ta bwa tnu-tnu, kwo wa si nyaho-nyahoyi n gni kwoho n tna tuze yin, n kwo nu zhin Nyawan-nyawan yi eye, kwo owo eye tuze. 
REV.13.18	Oɓo ɓednayi nyi sai oza zhin nubo nu kpa oza kpekwoye. Aza n ɓaɓa mi ɓa zhinkwo awyega okwo nu zhin tnanyi-tnanyi a ku ngun ata (666) wato tagyi tnanyi n cei kpe shi tnanyi cei tnanyi.
REV.14.1	Nnavun magye kugya gni agni tu, n Sihiyona epe n gnisun n na azayi dubu tagyi n cei kpe shinyi cei anyi (144,000) nɓa ɓei nwo eye n wo Dada eye yi kakpe n ɓa anyikunmi nyi. 
REV.14.2	Ma wo kasun kwoi ci she, ngye anuwan yakwo kwo ngye ogma wyisa. Kwaya nu ɓei ko anyi ɓedo n na muloyi.
REV.14.3	Kwaya dnagmayi ye-aza dubu tagyi n cei kpe shinyi cei anyi, (144,000) ɓa kwo anyi woi-woyi, n Shekwoyi shinkpegye aba n na anya wye-wyeyi dai ngun anyi, n na tukwo dai shiba cei anyi, zaho to ɓei kpe anyi yen, sai aza dubu tagyi ncei kpe shinyi cei anyi yi ho (144,000). N na gni ɓa n na anyi nyi. 
REV.14.4	Gama ɓato tucegye lo dna n Zafun n gyigyi yi ngye aɓianyi-kwoyi n nato shin gyewan n ɓai n, ɓai vi kugya aba vinya n walo. Ala ɓa si n na aza mi n na anyi nge hadaya kni-kniyi Shekwoyi nya n Kugyai. 
REV.14.5	Ata ce akata fi ɓan, ɓato n laifi yi lon. 
REV.14.6	Magye malaika doho woi gye afu n na anyi bmana, n Nabari manayi shi, wa zhin aza waʼazi ba akni doho-doho, n na abyei, n na anyitalayi. 
REV.14.7	Woi sawyi woi gna, “Wo Shekwoyi dna, ha lawo mwa: mwa tu, gama esa lasi nwo ɓa sase tu ngye Alkali, ga wo mwa-mwa nwa zhin eshe n na anyi-i nyi, anuwan yakwo n na anyayi vinya nɓa fi n ɓa nyi.”
REV.14.8	Malaika doho wa viwo n na avun, n na anyi bmana woi gna, “Babila n la miya, kwola miya, ezhinyakwoyi gama kwo dna akni anyi nya kwoce, kwa dnaɓa asisi ɓo zhin n laifi yi n mwa.”
REV.14.9	Malaika tayi wa viɓa woi sawyi nge, “Ozaho-zahoyi n wo ga Nyawan-nyawan mwa-mwa nkwo gmi n nuwanyi, n wo nya zhin-zhin yi, wa gwo owo zetu, nwo nyikunmi kwo obwa. 
REV.14.10	Tile wa sin nuwan nukwoyi Shekwoyi minagyi nya, azekwo fi n tna buyi Shekwoyi kop minagyi nya, a ɓei gyi ɓa ena n sulfa yi, n wo amalaika gyi-gyi-yi abye n kugya yi. 
REV.14.11	Awu oɓa azhinya ɓa gun lo eshe nyalo-nyalo, ɓato ɓei shan sun n sukwoyi n nyipyeyi-gama ɓa ga Nyawan-nyawan mwa-mwa n wo nya zhin-zhin yi, ɓai la owo eye tuze gwo.” 
REV.14.12	Fa deye kwa ga Shekwoyi aza kala, ɓa zhin hakuri dna n wahala doho-dohoyi n nazhinyi, gama aza n ɓa mi zhi n kalayi dna n wo awyi-dnai vi, ɓai kpema Yesu, ɓa zhin aza gyi-gyi-yi nu. 
REV.14.13	Mawo begye n eshe bmana, n mi eshe kwoi cige, “Ka aɓeye kpe, esa n la si nsai n awo aza a fifiyi ɓa lo oɓa sun-sun, E, Zafun nu na da, ɓazhin anabarkada nu, gama nsaiye ɓaɓa sun n ɓa azhin, ntnu-tnuyi, gama oɓa atnu-tnu manayi viɓa lo har eshemi.” 
REV.14.14	Aɓo ɓa shando, magye a nyin bui-buyi n Zahoi sase tu n ɓa n wu ngye Yesu, n na ɓei yiwo ge, “Oza Nugun.” N Rawa ni Zinariya, nya yi kun n wo tukwo, n Limizhegye gyi-gyi-yi shi n wo akun.
REV.14.15	Nnavun Malaika gmiɓe n Aduwa nyakun wa yi wo, “Ya apma zhin n Limzhegye yi, gama esa n laho si ha ya do, gama ampanyi anyi nya n la ɓi.” 
REV.14.16	Nsai oza nwo sase tu n na anyi nyi wa dna limzhegye anyi, wa ye ampanyi zhi. 
REV.14.17	Ndeye avun malaika ho woi gmi n aduwanyakun n eshe n Limzhegye gyi-gyi-yi shi ce.
REV.14.18	Dna n sayi malaika, n wo n ikoi wa zo anyi n enai nyi, wa sawyi dna malaika nwo n Limizhegye shi nyi “Zhin akma n ho Limzhegye yi nsaiye, ha do anab shinwa anyi nya gama ɓa ku ɓi ntu n owa daɓo.” 
REV.14.19	Malaika ya limzhegye dna wa do anab wa yezhi n anab abazhinba, n Shekwoyi minagyi aba. 
REV.14.20	A dna anab n kwo aba zhinba nzhi yakwo avun, ami ɓa zeya ngye edna mile tagyi ngun aba (200) n lo-loyi n kwo ɓa si dokwo lunzami.
REV.15.1	Ma gye n eshe oɓo wowoyi, ai wu oɓo n kwo ɓelo. A tnu n na a Malaika yi ngun tnaba, ɓa ɓe anyi n anyasan a nukwoyi n kma-sun ngun tnaba. N na vun Shekwoyi minagyi kwa zo.
REV.15.2	Ma gye nyaho tazhi nmi abye n wu ngye ena n maganyi yi, n na azayi gni agni kpe, nɓa ɓo gyi nasara n Nyawan-nyawan nukwoyi n owo nya zhin-zhin yi, n wo tuzei n lambai, oɓa vinya n Shekwoyi amuloyi shi. 
REV.15.3+REV.15.4	 Ɓai kwo Musa anyi, Shekwoyi fyenu n kugya anyi yi, “Oho aɓo zhin-zhin Shekwoyi ikoda, oho azokwo vinya zhin ɓefyece nu n gaiciya yi, O, Esu esa vinya nya, nyikado nu tawo edna n ma, O Dagayi, wa la oho eye tun ma? Gama oho nu zhin gyi-gyiyi n ho gmanyi yi. Akni vinya ɓaɓe ɓa ga ho mwa-mwa, gama aku oho aɓo zhin manayi wu.”
REV.15.5	N na avun mashi awye ma gye aba gyi-gyi-yi vinya, n na aduwanyakun n eshe mi, n guya gni.
REV.15.6	A malaika ngun tnaba n na ɓei kniɓa ɓa ze anyasan anukwoi ya fi n na anyi ngun tnaba nyi, ɓa kunɓe n aduwa-nyakun yi, n na aje abuyi kpe lonen n (fan-fan yi) n tna cegye, n na a belt zinariya nyai pa n na agu. 
REV.15.7	Zaknayi n na a wye-wyeyi da n gun anyi yi ho, wa ga zaho-zahoi nɓa mi papa Zinariya nya n nu-nuyi n Shekwoyi wye-wyeyi da minagyi yakwoyi, n wo nyi nyalo-nyalo nyi. 
REV.15.8	Aduwanyakun n nung-ni n na wuyi n wo-ikoyi n mwa-mwayi, to zahozahoi wa mi wa lo ɓon, sai a malaika ngun tnaba yi, nku a nyasan nukwoyi ngun tnaba sheya fi n anyi.
REV.16.1	Mawo begye yakwo kwoi gmi n aduwa-nyakun kwoi daɓo n na amalaika tnabayi, “Fyelo n saiye fye ze a papa tnaba Shekwoyi minagyi nya ya fi n na anyi.” 
REV.16.2	Nlonu malaika kmisunyi wafa aduwa-nyakun wa ze papa kmisunyi yafi n anyi, a gbago, a cisa nukwoyi a sansanyi, ɓa kunkpe n na aza vinya, nɓa n Nyawan-nyawan lambayi lo ɓai ga wo mwa-mwa nwo nya zhin zhinyi.
REV.16.3	Malaika bayi wa zewo papa yafi n anuwan yako, ɓaku ze ngye oza fifiyi ami, anya vinya nɓa fi n na nuwan yakwo ɓaku fi.
REV.16.4	Malaika tayiwa ze owo papa yafi n na ala, n na adna ɓiyi vinya, ɓaku ze ami. 
REV.16.5	Mawo malaika a nuwanya woi gna, “Kwo wulo cewo shi ho tnu n wadaye pya yi, O, Oza Gyi-gyi-yi, nwo nyi wo ɓei nyi. 
REV.16.6	Gama aku ho aza gyi-gyi-yi n anabi yi wu ai ze oɓa ami ya fi n anyi, nsaiye, n kasun ho ka aza ami zeya nɓa ɓei wu Banyi, oɓa lada nu n kwo kunce n ɓai”. 
REV.16.7	Mawo malaika nwo gni n bagadi aba nyi woi gna, “E Dagayi, Shekwoyi ikoda oho tata wulo cewo dei-dei.”
REV.16.8	Nnavun malaika nyiyi wa ze owo papa ya kpe n nyipyeyi, kwa gyi aza ena n kwo ena yi. 
REV.16.9	Zaho-zahoi vinya okwo ena aku gyiwo, ɓa tu Shekwoyi eye ekni n wa tnu n na anyasan dnagmayi nyi, to ɓa shan oɓa bugba don n ɓa aɓe zhin yin, ɓa gawo mwa-mwan.
REV.16.10	Nna vun malaika tnuyi wa ze owo papa ya kpe n Nyawan-nyawan nkwo gmi n nuwanyi, a yakwo ebemi dna n wyegma, owo aviyi vinya ɓai gyi oɓa anyitala ntu n sansan ɓo. 
REV.16.11	Ɓa tu Shekwoyi eshe nya ekni ntu nɓa aci ɓo n nyasanyi, ama to ɓa ye abwi n ɓa aɓe nukwoyi zhin ɓon.
REV.16.12	Malaika tnanyi wa ze owo papa yakpe n ela dnagmanyi. Affratis kwo wo n na bai asu n ɓa nyin n gabas ɓa bwa zokwo ɓa duya n ɓa asojayi ɓa lo nyipyeyi shin bwa ntna wahala. 
REV.16.13	Ma gye azafun nukwoyi ngun ata n wu ngye adug-ba ɓai kun n Dragon egbe, n Nyawan-nyawan egbeyi, n owo Anabi Katayi egbei. 
REV.16.14	A zafun, aɓo wowoyi zhinyi ye, ɓa si egbe do n asu anyi nyayi vinya, ɓa yeba zhi ɓa sunkun n Dagayi n nyipyeyi yakwoyi owadawyi, Shekwoyi ikoda nya.
REV.16.15	“Fye wo, mi ɓei ɓe ntna esa; dnayi ngy evi, anabarkada nu aza vinya n ɓa kmimilo n ɓa nu ajei zhin shiri lo, ɓato n na a pmayi lo ɓai zan-zan n na bwotolo yin n vinyikwoyin.”
REV.16.16	Ɓa ye a soja anyi nya zhi vinya n aba n na yi Ibrananciyi nge, Arma-giddon, Magiddo Epe.
REV.16.17	Nnavun malaika tnabayi waze wo papa ya fi n ese, wyisa yakwo kwa gmi n aduwa-nyakun n eshe mi kwoi gna, “Aku zo zhin.” 
REV.16.18	Ogma sawyi kwa ci aɓo, kwa bmiyana, eknia shan-shan n nato shin kwo pya zhin dna n zanyi-kwoci asesemi n na anyin. 
REV.16.19	Ezhi yakwo Babila kwa gna aje ngun ata, azhi yakwo nɓa shegun ɓa miya laɓa n na anyi, nlo nu Shekwoyi wa pa Babila alaifi ɓo vinya n wo bugba mi, a tawo to a ce minagyi wan har owo minagyi kwa zo. 
REV.16.20	A muse vinya ɓa busiya laɓa, Ape vinya ɓa ɓaya. 
REV.16.21	A gma kuta a yakwo ɓakun n eshe, agma kuta n woshan, har laba tagyi ɓa kaya kpe aza n anyi, ɓa tu Shekwoyi ekni ntu n na agmakuta a nukwoyi ye ɓo.
REV.17.1	Zaknayi n na amalaika n ɓa ɓei ze anyasan anukwoyi ya nyi, wa ɓe wa daɓo n mi yi, wa gna, “Ɓe ngnisum n miyi, ma wuho oɓo n kwo ye kwa bwa Karuwa Tawoɓo ye, n wo sase tu n na anuwan yakwo anyi nya nyi. 
REV.17.2	Asu anyi nya nku aɓo a nukwoyi zhin n woi. Aza n ɓafi n anyi nyi n ku wo nuwan nukwoyi sin, a ɓenukwoyi nya.”
REV.17.3	Malaika wa lami dna n Zafun, yalo bmana. Nɓo magye nyikwoza n sasetu n Nyawan-nyawan, n wu n byei-byei ciwu, n na atukwoyi ngun tnaba, n na amwayi gyi ngun awo, n nya yi kakpe nɓa, n ɓa tu Shekwoyi eye cegye. 
REV.17.4	Nyikwozai n jekpei kpe bmina-bmina ndohoi kpe ciwu, n nyigunyi zhin n Zinariya yi, n lu-lu manayi, n na akutabmiya-bmiya yi, n ebwe yi shi zinariya nya, n nunuyi n wye bwo yi, asisi nya, a cegye owo anagbai nya.
REV.17.5	A na a sigyi eye yi kakpe n wo nyikunmi, “Babila Dnagmayi, a karuwa ʼya n na Ashan yi n na gba vinya n na anyi mi.”
REV.17.6	Magye eje kwoi zhin nyikwozayi, eje aza gyi-gyi-yi ami nya, azafi Yesu anya n wa wu. Ma shiwo awye, ednayi womi.
REV.17.7	Malaika wa nyami ge, “Kninu zhin cei wo hoa? Miɓa wuho owo, ma wuho nyawan-nyawan n wo gun nyi, nya n wo zhin kwo dogbe. 
REV.17.8	Wo ɓei n wye-wyeyi ama nsaiye woto lon. Ama esafyewyi woɓa gmiɓe n bwokun tna cei, walo bwi-bwi nyalo-nyalo nya. N azai nɓa fi n anyi n ɓa aye to kafi lo n Littafi wye-wyeyi nya nyin, kafin a zhin anyi, ce ɓei woɓa nɓa ɓei gyewo n wo efi avun.
REV.17.9	“Nsaiye, zhin nubo n mwa, owo amwayi ngun tnaba zhin ezhi yakwoho nu, n mitu n ape ngun tnaba, aba n nyikwozaye sase nyi. 
REV.17.10	Ɓa zhin dogbe asu ngun tnabanu, ngun atnu nla miya, tnanyi yi gyi ebelo nsa ye, tnabayi to ɓe kpan, ama woto ɓei gyi ebe n mwasan. 
REV.17.11	Nyawan-nyawan ciwuyi ye n wa finyi, owo nu zhin esu nyimwanymwayi, woku ebe shin gyi ngnisun n na asu tnabai, woɓei gyi ebe n jesun n wo begyi bwabayi ye, avun woi lo a bwi. 
REV.17.12	Owo amwayi ngun awo zhin asu ngun awo nu, n ɓa to gyi ebe kpan, aɓei kni ɓa, ɓai gyi ebe esa fyewyi, ngnisun n woi. 
REV.17.13	Oɓa vinya ɓei tu obwa n takarda ɓoi gawo oɓa kala vinya n ikoi. 
REV.17.14	Ngnisun, ɓa ɓei sun okun n Kugyai. Kugya ɓei gyi nasara nɓa tukwo, gama owo nu zhin a dagayi Dagayi. Esu aje Esu, owo aza nu zhin ayi-yi-i a kni-kniyi, a gbenuyi.” 
REV.17.15	Anuwan yakwo, ala, n na adnai n nyikwozai sase tu nyi, ɓanu zhin aza vinya n na abyei vinya n na akniyi.
REV.17.16	Nyawan-nyawan byei-byei n wo amwayi ngun awo, zhin dogbe n na asu yi ngun awo n ɓa ɓei gyi ebe ngnisun n woyi – ɓa wun nyikwozai nu, ai cewo okun ai fawo n bwotoloyi ena kwoi gyi wo. 
REV.17.17	Gama Shekwoyi ɓei dnaɓa shiri nɓa nubo zhimi, shiri n kwo ɓanu wo beye. Ɓa ɓei gun egbe ɓa ga nyawan-nyawan byei oɓa ebegyi, n na abai Shekwoyi ɓeda kwa nu. 
REV.17.18	Nyikwoza yi n ha gye n ho ruya nyi, owonu zhin ezhi dnagmayi n kwo gyi ebe tu n asu anyi nya tukwo nyi.
REV.18.1	N deye avun vinya, ma gye malaika woi ɓe n She n begyi yakwoi, anyi ɓa bmiyana nwo mwamwayi.
REV.18.2	Wa sawyi n kalai, “Babila Dnagmayi nla miya, kwola miya, wola ze alijanu fiba, a guzhenyi a fazan zan ba, n zafun nukwoi dohodohoi. 
REV.18.3	Gama abye vinya n ku nuwan nukwoyi efinya owo aɓo nukwoi nya sin. Asu anyi nya n ku ɓahin dagma n woi, anyakunyi n ku ze anyanbwai ntu n wo nayida kala ɓo.”
REV.18.4	Mawo begye kwoi gmi n eshe kwoi gna, “Fye la kun n wo aba emi aza, fyeto ye ɓedo n wo alaifiyin, kada a tafe ɓedo n woi. 
REV.18.5	Gama owo alaifi n la tugbaga n lawu n eshe, Shekwoyi nku shiri zhin wa tawo ntu wo aɓe nukwoyi ɓo. 
REV.18.6	Zhin wo shi wa zhin ho, nduɓo, gbawo aɓe zhin-zhin nukwoyi ta zun ɓa. Wa ga aza ebwe bugba wunya, gawo lonu zunɓa. 
REV.18.7	Wola sase dna n nanyi do n agmadai, mwi kwo do n kasu n ibugbawunyi n anyi. Nsayi woi gma nge, ‘Mi zhin Sarauniya nu tu n mi esu-shinkpegye, mito zhin anyigbai banzanya nun, mi ta kpe bugba wun yen.’ 
REV.18.8	Ntuce nu bugba wun efi nya n bwiciyi, n mikunyi ɓei ɓefye aba n nyipyeyi gmanyi nu, ena yi gyiwo n sagmanyi yi, gama Dagayi zhin iko da nu n wo dawo owa nyi.
REV.18.9	“Anyi tukwoda nɓa dnabwa n wo aɓo nukwoyi a wyebwo nya zhinyi, ɓai dagma n wo alheri nyi, ɓa ɓei ciwo ebwi shi ɓa ɓei gye awu ɓai gmi n wo agusa. 
REV.18.10	Ɓa ɓei zhi n kpayi, ɓai vin n ednai, ɓai cibwi ge, ‘Owyi, Babila ezhi dnagmai n esa gmanyi nu n kwo kni zun aɓe.’
REV.18.11	“Anya siyi anyi nya ɓei cibwi, ɓai wun bugba ntu nwo ɓo, gama zaho to cegni lo wa si oɓa akayan. 
REV.18.12	Owonu ɓei zhinɓa anya siyi dnagmayi n zinariya, azurfa, akuta manayi, luʼu-luʼu yi, linen manayi, siliki, n eje byei-byei yi, n na shinwan sundayi, n na akaya yi n na zhin n dagba nyi-kna yi, n na shinwan nakwoyi, akaya yi n sinkna byei-byei yi, n sunkna zhiyi-zhiyi, n kuta manayi yi. 
REV.18.13	N yaji yi, ntulare yi, n emi yi, n luban yi, n anab nuwan yi, zaitun emi yi, n wyiluku luku-luku yi, n alkama yi, anakwo, na adoko, karusai n na afyenuyi, har ɓedo n na a zanyikwoci wyewyeyi.
REV.18.14	“Anya amanayi vinya n ɓa ɓo daho ɓa du, anyida n mwa-mwai n ɓa daho nyi ɓa ta jeho aba ɓen, ɓa du nyalo-nyalo.
REV.18.15	“Ntucenu anyakunyi, nɓa ze a nyabwai ntu n na anya deye kun ɓo nyi, ɓa ɓei zhi n kpai, ɓai wo wahala dna n ɓahin tukwo, ɓai cibwi ɓai fi aku. 
REV.18.16	‘Aiya, ezhi dnagmai, n bmiya ngye nyikwoza, n zhi-zhinyi n linen putu-putu yi, n eje bye-byei ciwu, n zhin-zhin yi n zinariya yi, n na a kuta manayi, n luʼu-lu-uyi. 
REV.18.17	N esa gmanyi yi ezhi yi nyabwa vinya n la wunya.’ Ayada vinya n aya tukwodai, n aya dnayi ɓa ɓei zhi n tagni. 
REV.18.18	Ɓai cibwi shi ɓa gye awu ɓai gmiya gun eshe, nge, ‘Nknibwayi nu n ezhi dnagmayi lo ngye deye pya?’ 
REV.18.19	Ɓa kpe abwitukun n ɓa tukwo, dna nɓa bugba wun, ɓai gna, ‘Ewyi, Ewyi, n ezhi dnagmayi aba, kwa zhinyi yi ze anyabwayi ntu n kwo nyabwa ɓo. Nʼsaiye n esa gmanyi yi ɓa ku bwi vinya.
REV.18.20	“ ‘Amma oho, O eshe, dagma n owo bwi-bwi, efye Shekwoyi aɓi, n na anabiyi n na amanzaniyi, gama Shekwoyi ku owa dawo gafye n sayi.’ ”
REV.18.21	Navun malaika yakwo, wala, kuta n wu n gye ata wyigwonya, wa shekwoya dna n nuwan yakwo, wa sawyi, “Babila ezhi dnagmai aɓa she kwoya, shi ma she kuta ye ya nyi. Kwa bwi n awyeba nyalo-nyalo. 
REV.18.22	Ata shan anyi begye wo n kwon, kwo amolo kwo amwayin, ata shan abwa ze doho-dohoi ze n ezhi yin, ata shan ewyi gwon. 
REV.18.23	Wyegma, wyegma okwo asukwo vinyal kwo fitila ato ɓei gye n kwo atagan n I jesun ato ɓei je amula a shan won, n na amula ɓa n na amula anyikwoyi begye dadayin. A kpe owo anyansiyi ye vinya n anyi, n wa dna anyi kwoce n wo aɓeyi-sunyi 
REV.18.24	Anabi n aza gyi-gyi-yi vinya n na aɓei wu ɓanyi, oɓa ami tulo n wo tukwo.”
REV.19.1	Ndeye avun mawo deji kwoi ɓewyi n eshe, “Haliluya, la Dagayi tu, Gnigni gmi n Shekwoyi aba nu. Mwa-mwa n begyi zhin owo nya nu gmanyi. 
REV.19.2	Gama owo wada zhin ɓefyece nu n gaiciya yi. Wola karuwa yakwoi ta n wo ɓei tu anyi cegye n wo alaifi nyi, woi gba ta ga wo afyenu n na ɓei wu nyi.” 
REV.19.3	Oɓa begye aiwo njesun cici, ɓei kwo anyi ge, “La Dagayi tu! Awu owo nagyi nya ɓa gunlo eshe nyalo-nyalo.” 
REV.19.4	Atukwoda shiba cei anyi, n awyewyeyi dayi ngun anyi ɓa yazhi n kni ɓai ga Shekwoyi mwa-mwa, n wo sasetu n Esu-shinkpegye ɓai gna, Amin, Haliluya la Dagayi tu.
REV.19.5	Begye a gmi n Esu-shinkpegye kwa gna, “La eyi Shekwoyi tu, ofye owo abara vinya, dnagmayi n nawyi yi, n fye wowo edna nyi.” 
REV.19.6	Mawo aɓoci n jesun ngye aza begye ɓeda, kwo n gye anuwan yakwo n ɓaluya n na adnagbe, kwo ngye ogma wyisa yakwo, “La Dagayi tu. Gama Dagayi eyi Shekwoyi iko da vinya gyi ebe lo.” 
REV.19.7	Yi dagma ya nya agmada, ya gawo mwa-mwa, gama esa n lasi n na ɓa zhin buki kugya nya, owo mula nyikwo n la wohin zhin shiri. 
REV.19.8	Ala ye wo wa kpe linen n kwo du n gyi-gyi n bui-buyi n bmiya-bmiya yi. (Linen manayi zhin aɓe mana nu n Shekwoyi aza zhin). 
REV.19.9	Malaika wa ba ɓeda ye gami, “An, abarka da nu aza n na la ɓa yi ɓa ɓe kugya a buki aba.” Wa kma ɓeda ɓe nge, “Shekwoyi nu na dace.”
REV.19.10	Ma yashi nwo apita ma ga wo mwa-mwa, ama wa gna, lafa to zhin. “Gama mi zhin Shekwoyi fyenu nu n gye ho ce, n ho azajei a Yesu viyi, n ɓa zhin seida n ɓa gaiciya gayi n Yesu nyi.” Delili anabci ye nya vinya, n na ɓoi n ma wu ho nyi, ɓa zhin seida nu tu n Yesu tukwo.
REV.19.11	Nnavun ma gye eshe n guya gni n dokwo buyi gni agni gni n ɓo, ayi oza n wo ɓei sase tu n dokwo yi nyi ge, “Gbenuyi n Gaiciya yi” Oza nwo ta aza nyi, woi sun okun. 
REV.19.12	Owo awye wu ngye ena go-goyi n na rawani yi kpe nwo tukwo n mwa, n wo yei katu n nyikunmi n zaho ta kpe kwo yelon sai owo. 
REV.19.13	Wo n na ajei kpe n dafi n ami, ayiwo ge, “Shekwoyi Ɓeda.” 
REV.19.14	Akun sunyi n eshe vinya n na linen manayi kpe bmiya-bmiya yi vinya, ɓai viwo n kpe n adokwo buyi.
REV.19.15	Wo n ebe yakwo gyi-gyi-yi shi nwo egbe wa zun abye kni n cei, wa gyi ebe tu nɓa tukwo n sinkna bwayi, wa dna anab nuwan-piba Shekwoyi ikoda minagyi nya. 
REV.19.16	Nwo eye yi kakpe n wo jekpe n buzhi-kwo nge, “Esu aje Esu, Dagayi a dagayi aje nya.”
REV.19.17	Magye malaika gni agni gni n nyipyeyi za-za, woi sawyi ga alu vinya nge, “Fye ɓe, fya yezhi ntu Shekwoyi Dnagmayi buki ɓo! 
REV.19.18	Fye ɓe fya gyi asu abu, n na akun atukwoda abuyi n na bezhe yakwo yi, n na adokwo yi, n ɓa gunyi-i, n na azanyi-kwoci yi, adnagmayi n na ɓiyi-i alo-loi ya n na apapayi.”
REV.19.19	Nnavun magye, Nyawye-wyei Nukwoi, woi ye a gwomnati anyi nya zhi nɓa asojayi, ɓa sunkun n zai nwo tu n dokwo buyi nyi n wo akunsun yi. 
REV.19.20	A wan Nyawye-wyei n Anabi Katayi, n wo zhin aɓo wowoi esa n Nyawye wyei nukwoyi gni n cei nyi, aɓo a wo-woi nɓa dna aza kwoce n ɓa ɓei gwo Nyawye-wyei Nukwoyi zetu, n ɓa ga owo nya zhin-zhin mwa-mwa nyi, Oɓa ba Nyawye-wyeyi nukwoyi n wo anabi Katayi a sheɓa yafi n wye-wyeyi yi n ena zundna n kwo gyina n suffa yi nyi. 
REV.19.21	A wu ɓa akun sunyi vinya, n ebe yakwoyi n kwo dna n oza egbe n wo tu n dokwo buyi nyi. Alu anyi bmanaya vinya ɓa gyi ɓa abu nuboʼa kuɓa fu har eshakpi.
REV.20.1	Nnavun magye malaika woi kashi n eshe n mabudi obwo tnacei nyai shi n na agma yakwoyi shi n wo akun. 
REV.20.2	Wa wan Dragon, owa kwo-kwoi, oza nukwoyi, Shetan, wa pawo n na agma yi har eye tagyi ngun awo, (1,000). 
REV.20.3	Wa shewo ya dna n obwo tnacei wa gu wa makuli dna, n na bai n wota dna abye kwocen sai aye tagyi ngun awo n la duya. Nnavun ai lowoya esafyewyi. 
REV.20.4	Nnavun magye esushinkpegye n na azai sase kpe n ɓai n na la izini ga ɓa ɓa dawa, ma gye a wye-wyeyi aza nya n na ɓei kmiɓa tukwo ya ntu nɓa seida Yesu nya ɓo, ntu n Shekwoyi ɓeda waʼazi zhin ɓo, n na azai n ɓato ga Nyawye-wyeyi mwa-mwa n owo nya zhin-zhin yin, to ɓa gwo owo zetu nɓa nyikunmi ko abwan. Ɓai ku wye-wyeyi jebwa ɓai gyi ebe ngnisun n Kristi yi har aye tagyi ngun awo (1,000).
REV.20.5	Kalaku n efi kmisunyi nu nyi, (azafi nɓa ce nyi ɓa to kukala kpan sai aye tagyi ngun awo n la duya). 
REV.20.6	Anabarkada nu n agyi-gyi yi aza nɓa bwa lo-lo dna n kalaku kmisunyi. Gama Efi Bayi to n ikoyi lo n ɓa tukwon gama ɓaɓa zhin a prist Shekwoyi anya n Kristi yi ɓai gyi ebe n woi har aye tagyi ngun awo.
REV.20.7	Shi aye tagyi ngun awo ɓei la duya ai lo shetan ya n wo kurkuku. 
REV.20.8	Wo; gmilo wo dna abye kwoce n na anyi wa yeɓa zhi gnisun, Gog n Magog yi, ɓa sun okun, aza begye, to ai shin ban, ngye amwi n ɓa kpe n ela gbe. 
REV.20.9	Ɓa ɓei gunlo ɓa duyalo bmana yakwo anyi nya ɓai she Shekwoyi aza gun, n ezhi ye-yei Urushelima nya, ama ena ɓei gmi n Shekwoyi aba kwoi gyi akunsunyi vinya kwoi wuɓa.
REV.20.10	Nnavun, Shetan nwa dnaɓa kwoce nyi ai shewo yadna n ena zundna n kwo gyi n sulfa yi nyi, aba n Nyawan-nyawan n Anabi katayi fi nyi, ai wu ɓa anyi n nyipyeyi n sukwoyi nyalo-nyalo.
REV.20.11	Magye esu-shinkpegye bui-bui, n zayi nwo sase tu n kwo, Anyi n eshe bmana yi ɓa busi n wo awyeba, ama to ɓa bwa abwi ban. 
REV.20.12	Ma gye azafi, adnagmayi n aɓiyi n gni a gni zhi n Shekwoyi abye, a gu a Littafi ya, n littafi wye-wyeyi nyai ɓe. A da azafi owa n nya yi nkwo kafi n na a Littafi yi mi, zaho-zahoi shiwa zhin n wu. 
REV.20.13	Anuwan-yakwo ɓa ga oɓa aza n ɓa ɓo wan, ekni n kwo azai n kwo gyi, A da zaho-zahoi owa shi wa zhin n wu. 
REV.20.14	Ashe efi n Hades yi ya dna n Anapi deye kwonu zhin Efi Bayi–Anapi Ena zundna. 
REV.20.15	Oza n na to gye owo eye kadna n litafi wye-wyeyi nyan a shewo ya dna n anapi–Ena zun–dna.
REV.21.1	N navun magye, anyi woi woyi (n tna ala) n eshe woi-woyi, gama anyi nsaiye nya n duya. 
REV.21.2	Omi Yohanna, magye, Ezhi Gyi-gyi-yi, Urushelima woi-woyi kwoi gmi n Shekwoyi aba n eshe kwoi shin zhi ɓe, nya bmiya-bmiya yi, ngye mula anyikwo n wo mula pa aba.
REV.21.3	Ma wo begye yakwo, kwoi gmi n esu-shinkpegye kwoi gna, “Shi awye Shekwoyi puwa lo n kunsun n na azai nsayi, wa sase n kunsun nɓai ɓa zhin owo aza, E, Shekwoyi nwohin tukwo wa sase dna nɓa atasin. 
REV.21.4	Wa wunɓa awyenyi ya n na awyeba vinya, efi ta shan sun, kwo bugba wun, kwo ebwi cin, kwo nayi, san. Aɓeye vinya nla duya nyalonyalo.” 
REV.21.5	Oza nwo sase tu n esushinkpegye nyi wa gna, “Gyewye, mi zhin anya woi-woyi nu,” wa gnami nsai ge, “Ka aɓeye kpe, gama oɓo n mi gnaho nyi kwo zhin oɓo hin-hin nu n gaiciya yi.”
REV.21.6	Aku zo zhin, Eminu zhin A n Z yi, Kmisunyi n Kmazoyi, mi ɓa ga oza n nuwan mikun wowo a nuwan kpeba, nuwan wye-wyeyi nya, cauta.
REV.21.7	Ozaho-zahoi n wa gyi nasara, wo ɓa bwa anyi gye vinya gado, ma ze wo Shekwoyi wa ze mi oɓi. 
REV.21.8	Ama aɓiɓi n ɓa fa mi viɓo ɓai jeze n na avun yi, n na azayi nɓa ta nu egben, n na cegye dayi, azawuyi, n na aɓenukwoyi-zhinyi, n na aza yi n ɓa daɓo n alijanu yi, n na shangbayi, n na a kataceyi vinya, oɓa abwiba nyi n anapi ena zundna n kwo gyi ena n sulfa yi. Efi bayi nu.
REV.21.9	Malaika gmanyi n na amalaika tnaba mi nɓa n ɓo ze a papa anyasan dnagmayi nya nyi, wa ɓe wa gna mi ge, “Gni ɓe n miyi ma wuho mula-nyikwo, kugya nyikwo.”
REV.21.10	Wa la mi dna n ruya wa lomi yi n epe nshe, ma gye ezhi manayi-i, Urushelima gyi-gyi-yi kwoi gmi n na anyi bmana n Shekwoyi aba. 
REV.21.11	Kwo ɓei nunuyi n Shekwoyi mwa-mwa yi, kwoi bmiyana ngye luʼu-luʼu na bmiyayi n wu pyanyi n gye jasper. 
REV.21.12	Okwo a galu n mwakpa n mwapata n na abwokumiyi fi n gun awocei aba, a malaika ngun awocei-aba ɓai gu abwokunmi yi, n na a Israilai bye ngun awo-cei-aba aye yi kakpe n abwokunmi awocei-aba yi. 
REV.21.13	Abwokunmi fi n sepa dohodohoyi, n arewa abwokunmi ngun ata, n kudu abwokunmi ngun ata n yamma, abowkunmi ngun ata, n gabas abwokunmi ngun ata. 
REV.21.14	A galu yi n na agoro yi awocei-aba n na bara kugya nya aye yi kakpe n kwo agoro awo-cei-aba yi.
REV.21.15	Malaikayi n Zinariya busi nyamwinyai shi n wo akun, wa mwi ezhi yi n kwa abwokunmiyi n kwa agaluyi. 
REV.21.16	Shi wo ɓei mwi kwo wa gye kwo n na abwakwonu yi ngun anyi n mwi awye. Ekpa n pata yi sun dei-dei mile dubu gmanyi ncei kpe tagyi ngun atnun. (1,500) 
REV.21.17	N navun wa mwi galu shin-shin wa gye kwo apita tagyi ngun aba ncei-kpe awocei tnanyi (216). N zunduya Malaika yi wa wumi mwi-mwi yi aye n nyamwi ye hin-hinyi. 
REV.21.18+REV.21.19+REV.21.20	 Ezhi n kwohin tukwo, nwu serai n gyi-gyi-yi zinariya nabmiya yi ngye maganyi. A zhin kwo agalu n jaspa yi nu, amikwo kpe n agoro awo-ceiaba n na akuta a nakwoyi – luʼu-luʼu yi
REV.21.18+REV.21.19+REV.21.20	goro kmisunyi n jaspa yi
REV.21.18+REV.21.19+REV.21.20	bayi n Sapphire yi
REV.21.18+REV.21.19+REV.21.20	tayi n chalcedonyi yi
REV.21.18+REV.21.19+REV.21.20	nyiyi n emaraod yi
REV.21.18+REV.21.19+REV.21.20	tunyi n Sardonyi yi
REV.21.18+REV.21.19+REV.21.20	tnanyi yi n Sardus yi
REV.21.18+REV.21.19+REV.21.20	tnaba yi n Crysolite yi
REV.21.18+REV.21.19+REV.21.20	nyimwa-nyimwa yi n beryl yi
REV.21.18+REV.21.19+REV.21.20	ciwa-gmanyi yi n topaz yi
REV.21.18+REV.21.19+REV.21.20	nwo yi n Chrysoprase yi
REV.21.18+REV.21.19+REV.21.20	awocei-gmanyi yi n jecinth yi
REV.21.18+REV.21.19+REV.21.20	awo-cei-aba yi n amethyst yi.
REV.21.21	A zhin abwokunmi awo cei aba yi n luʼu-luʼu yi nu, luʼu-luʼu dohodohoi n kwo bwai. Okwo azokwo n gyi-gyi-yi zinariya na bmiya yi, n gye maganyi.
REV.21.22	Aduwa-nyakun to ɓei nyi n ezhi yin gama Dagayi Shekwoyi ikoda n Kugya yi a ga ɓa nu mwa-mwa n na aba vinya. 
REV.21.23	Ezhiyi to n nyipyei ɓeyi pman kwo epyan, ɓa gakwo buzagnan, gama Shekwoyi n kugya mwa-mwai nu gakwo buzangna. 
REV.21.24	Okwo buzangna ɓei ga abye buzangna n anyi, abegyi yi n anyi vinya ɓei ɓe nɓa mwa-mwayi n kwo. 
REV.21.25	Ata gu okwo abagu-nyan, ɓaguya zhi nylo-nyalo, sukwo to lon ɓom. 
REV.21.26	Aɓei ɓe n abye-mwa-mwai n ɓa latuyi n kwo mi. 
REV.21.27	Ato ɓei ye n nyaho-nyahoi n kwo zhin nukwoyi nɓon, ɓenukwoyi-zhinyi kwo tnagaiciya da to ɓei lo ɓon sai aza nɓa aye kafi n Kugya Litafi wye-wyeyi nya.
REV.22.1	Wa wu mi ola gyi-gyi-yi Nuwan wye-wyeyi nya, n tna cegye dnayi n gye crystal, kwoi zhe n Shekwoyi shinkpegye, n Kugyayi. 
REV.22.2	Kwoi diya n zokwo yakwo a tasin, N ola kma a sepa aba-aba shinwan wye-wyeyi nya n pazhi kwoi gyi abye awo-cei-aba, kwoi gyi woiwoyi epya doho-dohoi, okwo afintolo ai zhin apma n cei ntu n na abye kagna ɓo.
REV.22.3	Nya nukwoyi doho-doho yi to ɓei lo ezhi yin, gama Shekwoyi shinkpegye n kugya nyai ɓei fi n ɓo, Owo abara ɓei ga wo mwa-mwa. 
REV.22.4	Ɓa ɓei gyewo awyeba, ai ka wo eye kpe n ɓa anyikunmi. 
REV.22.5	Sukwo tolo n ɓom, ato n fitila apmayi lo n ɓom, kwo nyipyei m. Gama Dagayi Shekwoyi nu zhin buzangna nɓo wo ɓei gyi ebe nyalo-nyalo.
REV.22.6+REV.22.7	 Malaika wa gnami ge, ɓeda ye zhin gbenu yi nu n gaiciya yi. “Mi ɓelo esa fyewyi.” Shekwoyi n wo gna owo anabi oɓo nkwo ɓelo n na abye nyi, wo na tnu n-wo malaika yi wagnaho ge abyeye ɓelo esafyewyi. Anabarka da nu oza n wa gakwo gaiciya, n na anya yi vinya n ɓa kafi littafi.
REV.22.8	Omi Yohanna, magye ma wo aɓeye vinya, ma yashi ma ga malaika mwa-mwa n wa wumi ɓa nyi. 
REV.22.9	Ama wa gna, “Awo, to zhin oɓo n wu lo nun, emihin ce, mi zhin Yesu bara nu n gye ho, n ho azajei anabi, n na azai n ɓa wo ɓeda n na cei kafi n littafi, ga Shekwoyi nu mwa-mwa n wo gmanyi yi.”
REV.22.10	Wa gnami, To gu enya n ha kan, gama okwo anusa nla wo viwyi. 
REV.22.11	Nsa si, aɓenukwoyi zhinyi ɓei gyi abye n ɓenukwoyi zhin yi. Cegye da ɓei gna cegye tu-tu nu. Aɓo manayi zhinyi ɓei gyi abye n ɓemana zhinyi aza n ɓa gyi-gyi-yi ɓa ɓei gyi abye n gyi-gyi-yi.
REV.22.12	“Shi awye, miɓelo esa fyewyi, emi lada n kunsun lo n miyi magba ozaho-zahoi shiwa zhin n wu. 
REV.22.13	Ominu zhin A n Z yi, ayaba n azo bayi, kmisunyi n kmaknayi. 
REV.22.14	Anabaraka da nu nyalo-nyalo aza nɓa zhan oɓa ajekpe, n na bai ɓa bwa Izini, ɓa lo ezhi yi n na abwokunmi, ɓa gyi shinwa wye wyeyi nya nɓo.
REV.22.15	“Aza nɓa bma Shekwoyi zokwo ya to ɓai vi won, n na aɓeyi, n na a shan-gbayi, n na azai n ɓa ye akata, ɓai ce ɓa. 
REV.22.16	Omi Yesu, mi la tnu n mi malaika yi, wa gna a eklisiya aɓeye, e mi nu zhin Dauda abye tukwo n wo yawyi. Ominu zhin kpasu labmi nya.” 
REV.22.17	Zafun n mulaɓayi ɓa gna ge, “Be” Fa azaho-zahoi n wa wo wa gna ɓe, oza ho-zahoi nwo n cei pma wo ɓe wa sin nuwan Wyewyeyi nya cauta. 
REV.22.18	Mi gna ozaho-zahoi n wo ba Litafiye, ezaho-zahoi n wa ɓe nyado ndu odo nkwo kafi n ya nyi, Shekwoyi ɓa ɓewo azhin n ɓa kafi n ya nyi. 
REV.22.19	Ozaho-zahoi n wa ce enya kniya n kwo kafi n anabci ye Shekwoyi ɓa gmi wo robo ya n shinwa wye-wyeyi nya, n Ezhi Gyi-gyi-yi n na dakwo ɓo n ya nyi.
REV.22.20	“Oza n wa da aɓeye vinya nyi wa gna, E, Mi ɓelo esa fyewyi!” Amin Ɓe, Dagayi Yesu.
REV.22.21	Alheri eyi Dagayi Yesu Kristi nya ɓa kunsun n fyei vinya. Amin.
